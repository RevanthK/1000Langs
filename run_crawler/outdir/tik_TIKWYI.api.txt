40001001	Mɛ̀ myin nɛ ni mɛ̀ myin mɛ̀ mbibea Yesù Kristò nɛ kɛ mvu ɓwum mvɛ̀n Dàvîd yɛ twæbbi kɛ Abràhâm zwɛm.
40001002	Abràhâm nɛ ye Izàʼ, Izàʼ ye kuʼ Yàkɔ̂b, Yàkɔ̂b ye kuʼ Judà lɛ̀ mɛ̀ ŋgyinni ɓyon.
40001003	Ti lɛ̀ Judà, à ye Fàrɛ̂sì ɓon lɛ̀ Zarà. Jin mon nyan ɓe lɛ Tamà. Fàrɛ̂sì ye Ɛrsòn. Ɛrsòn ye kuʼ làn nyon Àrâm.
40001004	Àrâm yònni, à ye Àmìnàdâb. Àmìnàdâb ye Nasòn, Nasòn ye Sàlmôn.
40001005	Sàlmôn ye kuʼ làn nyon Bɔzì. Jin mon Bɔzì ɓe lɛ Ràhâb. Bɔzì ye kuʼ Òbɛ̂ʼ. Jin mon Òbɛ̂ʼ ɓe lɛ Rût. Òbɛ̂ʼ ye Jɛ̀sê,
40001006	Jɛ̀sê kà ye m̀vɛ̀n Dàvîd. (Dàvîd ye Sàlòmôn. Mon Sàlòmôn sɛte ɓɛ myi Ùrî.)
40001007	Sàlòmôn nɛ ye Ròbɔ̂m, Ròbɔ̂m ye Àbià, Àbià ye kuʼ Asà.
40001008	Asà ye Jòzàfât, Jòzàfât ye kuʼ Jòrâm, Jòrâm nɛ ye Òziàs,
40001009	Òziàs ye Jòtâm, Jòtâm nɛ ye Àkâzɛ̀, Àkâzɛ̀ ye Èzèkiàs,
40001010	Èzèkiàs nɛ ye Mànàsê, Mànàsê ye Amòn, Amòn ye Jòsiàs.
40001011	Jòsiàs nɛ ye Yèkònià lɛ̀ mɛ̀ ŋgyinni ɓyon. Kɛ kwan màzwùm sɛ ɓɛ hwɛn mvu ɓwum Izràɛ̂l, ɓɛ kɛn lɛ̀ ɓon kɛ Bàbìlôn.
40001012	Kwan sɛ ɓe lɛ̀ mvu ɓwum Izràɛ̂l twɔ̂ʼ kɛ Bàbìlôn, Yèkònià ye Sàlàtìyɛ̂l. Sàlàtiɛ̀l ye Zòròbàbɛ̂l,
40001013	Zòròbàbɛ̂l ye tì kuʼ Àbìyû, Àbìyû ye Èlìàkîm, Èlìyàkîm ye kuʼ Àzôr,
40001014	Àzôr ye Sàdɔ̂ʼ, Sàdɔ̂ʼ ye kuʼ Àshîm, Àshîm ye Èlìyû.
40001015	Èlìyû ye Èlèàzâr, Èlèàzâr ye Màtân, Màtân ye Yàkɔ̂b.
40001016	Yàkɔ̂b ye Jòsɛ̂ʼ nɛ kin ɓɛ ywi Màrî. Màrî ni ye Yesù, mwum nɛ ɓɛ ta ti kònndi lon lɛ Kristò.
40001017	Li nɛ ɓwiʼ yɛn kɛ moan zwɛ̂m, ǹwaì yɛ kɛ nywi mbibea ndwun Abràhâm, a kiìn ɓɛ̀n nywi Dàvîd, yì ye yi tannzi lwɛn wûm ɓlàn nyî. M̀banmbɔʼ nɛ lɛ̀ ǹwaʼ yɛ nywi Dàvîd a kiìn ɓɛ̀n nywi ɓwum Izràɛ̂l kwan sɛ ɓɛ yekaʼ ɓon lwɔ̀ʼ mbyi Bàbìlôn. Ǹdìkàʼ kwan màzwǔm, a kiìn ɓɛ̀n kwan Kristò ɓwiʼ konndì cinni yì ye wûm ɓlàn nyî.
40001018	Swum sɛ lannzi ɓɛ kà kǐn Yesù Kristò ye à si lɛ: Màrî ɓe m̀lib nyæ̀nni Jòsɛ̂ʼ. Son, lɛ̀ ɓɛ kà tòn kɛ cìcǐ fɔʼ, Màrî shɛ zwùm lɛ̀ ǹkimmɔʼ Mpùn Nsanmi.
40001019	Jòsɛ̂ʼ nɛ ǹɗwɛb swiʼ nyon ɓe mwum nɛ tǎ M̀vɛ̀nnswæ̀b ɗwon, ǎ yili kan lɛ à kwasì lɛʼ màzwùm pisean, kwɛ̀nnjin læ̀kì m̀myon ɓænni. Son, à ɓàkàʼ kɛ nlim nun lɛ nun yɛ̌ ɗæm màzwùm ɗonnzi shìkì màn ɓwum lìmmì.
40001020	Kɛ mɓàkàʼ yɛ nun ɓe ɓàkàʼ li, cikpuʼ Mvɛ̀nnswæ̀b ɓwùmnì nun kɛ ndɛmndɛm nun, à shɛ̀ lɛ̀ nun lɛ: «Jòsɛ̂ʼ, mwum nɛ kɛ mvu ɓwum mvɛ̀n Dàvîd nun, ɓa wù kɛsi nywi lɛ̀ m̀myû Màrî ntwiʼ sɛ ǹkimmɔʼ Mpùn Nsanmi yɛ ci, nun tǎ mwɛnnzea ɓònŋgea.
40001021	À yɛ̌ mwɛn ye, wù kɛ̀ nun jin lɛ Yesù, ntwiʼ sɛ mwɛn ni nɛ yɛ ǹkwìn ɓwum ɓyon swæti kɛ ɓyɛbbi nyan nun.»
40001022	Ywum màzwùm lean li lɛ̀ lɛʼ Mvɛ̀nnswæ̀b lwinni kɛ nshɛ̀ yɛ nun shɛ̀e kɛ ŋwum ci-nlɛli kɛ ŋwum yon ndɔʼ nun lɛ:
40001023	«Cɛ fɛʼ, ntwum mlib yɛ ɓɛ lɛ̀ zwùm, à yɛ̌ mwɛn ye, ɓɛ yɛ nun lon lɛ Èmànùɛ̂l.» Sù jin màzwùm ni lɛ «M̀vɛ̀nnswæ̀b ni lɛ̀ ɓwiʼ».
40001024	Kwan sɛ Jòsɛ̂ʼ yìmne ɗye, à cì wɛ̌ tà shɛ cikpuʼ Mvɛ̀nnswæ̀b shɛ̀e nun. À twɛʼ Màrî ɓe wɛ̌ m̀myon.
40001025	Son, ɓɛ nòn kan njiʼ ɓon lɛ̀ nun a kɛn ɓɛ̀n kwan sɛ nun ye mwɛn nɛ nɗwɛb. Kɛ nyě yɛ nun ye mwɛn li, Jòsɛ̂ʼ kɛ̀ nun jin lɛ Yesù.
40002001	Ɓɛ ye Yesù kɛ Bɛ̀tlèhɛ̂m sɛ kɛ ŋgyɔʼ Jùdê nun kwan sɛ Èrôdɛ̀ ɓe m̀vɛ̀n. Kɛ nyě màzwǔm, mɛ̀ ci-nlìmmì mɛ nywæʼ wai kɛ ɓwùm-nywɔʼ, ɓɛ ɓɛn kɛ Yèrusàlɛ̀m.
40002002	Kɛ mɓɛ̀n yɛ ɓɛ ɓɛn, ɓɛ cibbi lɛ: «Mwɛn nywæb nɛ ɓɛ ye nyɛ̌ ɗyi m̀vɛ̀n mɛ̀ Yudà ni fɛn? Ɓwiʼ yɛnni nywæʼ nyon ǹdìkàʼ kɛ ɓwùm-nywɔʼ, son sɛ ɓwiʼ kin ɓǎ ɓwiʼ mwumnzi nun.»
40002003	Kɛ nywɔʼ yɛ m̀vɛ̀n Èrôdɛ̀ ywɔʼ li, à lwin lɛ̀ mɛ̀ yiye lɛ̀ ɓwum ɓɛ ɓe kɛ Yèrusàlɛ̀m hwæn.
40002004	À swɔsi mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ ci-nlìmmì mɛ lwuà ɓye kɛ ŋkwìn ɓwum ɓyon nun, à cibbi lɛ̀ ɓon cìcì sɛ ɓɛ yɛ Kristò ye nun.
40002005	Ɓɛ fyonnzì lɛ̀ nun lɛ: «Kɛ Bɛ̀tlèhɛ̂m kɛ ŋgyɔʼ Jùdê nun. Ntwiʼ swum sɛ ci-nlɛli kɛ ŋwum Mvɛ̀nnswæ̀b ndɔʼ nun kɔe, à si lɛ:
40002006	“Wu, Bɛ̀tlèhɛ̂m kɛ ŋgyɔʼ Jùdê nun, wǔ wòli kan wù shɛ̀ lɛ wù ni myi yɛ cinni kan ǹtwu kɛ nyinnìm mɛ myi ɓye kɛ ŋgyɔʼ Jùdê nun. Ntwiʼ kɛ cì swû sɛ m̀vɛ̀n yɛ̌ kwan nyɛ̌ yɛ̌ ǹkwìn ɓwum ɓyɛ̂m Ìzràɛ̂l kɛ̀nnzi.” »
40002007	Èrôdɛ̀ lon mɛ̀ ci-nlìmmì mɛ nywæʼ kɛ kwiʼ nun, à cibbi ɓon kwan sɛ nywæʼ ɓwùmni ɓon kwe swiʼ.
40002008	Kɛ nyè nɛ yi, à fyiɔ̀ʼ ɓon kɛ Bɛ̀tlèhɛ̂m, à shɛ̀ lɛ̀ ɓon lɛ: «Kɛ̀nnênì, ɓyin kæb mwɛn màzwùm lwɛn. Kwan sɛ ɓyin yɛ nun cinni, ɓyin ci kuʼ mùn lìmmì lɛ̀ mùn kɛn kuʼ nun mwumnzi.»
40002009	Kɛ nyě yɛ ɓon ywɔʼ ǹzæ̌ʼ lɛʼ yɛ m̀vɛ̀n ɓe ɓon shɛ̌ yi, ɓɛ waʼ kɛ̀n. Ɓɛ wasi mɛʼ zwô, ɓɛ konndì tì nywæʼ nɛ ɓon yɛnni mbyî ɓwùm-nywɔʼ ni yɛnni tî ɓe. À ɓe kɛ̀n kɛ swiswiʼ shan. Kwan sɛ nun wòli lɛ̀ lwùmmɔ̀ʼ sɛ mwɛn ɓe kwe, à ɗyi.
40002010	Li, ǹlim ɗunmi mɛ̀ ci-nlìmmì mɛ nywæʼ lwukea kɛ zwum.
40002011	Ɓɛ ɗun kwe næm, ɓɛ yɛn mwɛn ɓon lɛ̀ mon nyon Màrî. Ɓɛ swummi ŋgyɔʼ, ɓɛ ɗunmi mwɛn mwumnzi. Kɛ nyě yi, ɓɛ wô mɛ̀ nshe nyan, ɓɛ fɛ nun ǹjònndì nɛ ɓon kiìn lɛ̀ nun. Ǹjònndì màzwùm ɓe lɛ: gɔ̂l, mlǎʼ ŋgwɔ̂ʼ mɛ nwùm lwɛn, lɛ̀ mîr.
40002012	Kpon nun M̀vɛ̀nnswæ̀b shɛ̀ ɓon kɛ ndɛmndɛm nun lɛ ɓa ɓyi fyonnì tì ɓe kɛ cǐ Èrôdɛ̀. Ɓɛ yê tì ɓon mbyi nyɛ̌ ɗin, ɓɛ kà kɛ̌n kwan ɓe kɛ ŋgyɔʼ nyan nun.
40002013	Kwan sɛ mɛ̀ ci-nlìmmì mɛ nywæʼ kɛnne ɓe kɛ nsòn yan, cikpuʼ Mvɛ̀nnswæ̀b ndɔʼ ɓwùmnì Jòsɛ̂ʼ kɛ ndɛmndɛm nun, à shɛ̀ lɛ̀ nun lɛ: «Waʼ zwô, wù twɛʼ mwɛn ɓon lɛ̀ mon nyon, wù yean kɛ ŋgyɔʼ Èjîb nun. Ɓyin yɛ tòn kwe a kɛn wòlì kwan sɛ mun yɛ̌ wù shɛ̀ lɛ fyoìn ɓe. Ntwiʼ sɛ Èrôdɛ̀ yɛ̌ mwɛn kæbbi lɛ̀ nun wu nun.»
40002014	Kpon nun ǹnywɛ̀n, Jòsɛ̂ʼ waʼ zwô, à sheli mwɛn ɓon lɛ̀ mon nyon, ɓɛ yê mbyi Èjîb.
40002015	Ɓɛ ton kwe li a kɛn ɓɛ̀n kwan sɛ Èrôdɛ̀ ywi. Ywum màzwùm lean li lɛ̀ ǹzæ̌ʼ lɛʼ Mvɛ̀nnswæ̀b lwinni, yɛ kwan kɛ ŋwum ci-nlɛli kɛ ŋwum yon nun lɛ: «Mùn loân mwɛn nyɛ̀m ǹwaì ye kɛ ŋgyɔʼ Èjîb lɛ à kiìn.»
40002016	Kwan sɛ mɛ̀ ci-nlìmmì mɛ nywæʼ kɛnne ɓe myi ɓyan, Èrôdɛ̀ yɛn lɛ ɓɛ pɔkea nun, ǹlim nyeni nun zwum. À fɛ ǹkimmɔʼ lɛ̀ mɛ̀ suzæ̀n ɓyon lɛ ɓɛ wu ɓwɛn mɛ ɗwɛb ɓye làn kifɛʼ ɗwùm ɓî ɓye kɛ ŋgyɔʼ Bɛ̀tlèhɛ̂m nun hwæn. À wòsi m̀bɔ̀kì ɗwùm ɓwɛn màzwùm li kɛ kwan sɛ mɛ̀ ci-nlìmmì mɛ nywæʼ lean, ɓɛ shɛ nun lɛ ɓon yɛnnâ nywæʼ.
40002017	Li nɛ ǹzæ̌ʼ lɛʼ yɛ Jèrèmî, ci-nlɛli kɛ ŋwum Mvɛ̀nnswæ̀b nun lɛle lwinne, ye nun lɛʼ lɛ:
40002018	«Ɓɛ ta kun ndɔʼ ywo kɛ Ramà, ǹkwe lɛ̀ m̀fyonŋgaʼ. Ràshɛ̂l nɛ ta ɓwɛn ɓyon kwe. Ǎ yili kan lɛ mwum ndɔʼ ɓonnzàʼ nun ntwiʼ sɛ ɓɛ ywiâ.»
40002019	Kwan sɛ Èrôdɛ̀ ywi lɛ̀ Jòsɛ̂ʼ kɛ kɛ ŋgyɔʼ Èjîb nun, cikpuʼ Mvɛ̀nnswæ̀b ɓwùmnì nun kɛ ndɛmndɛm nun,
40002020	à shɛ̀ lɛ̀ nun lɛ: «Waʼ zwô, wù twɛʼ mwɛn lɛ̀ mon nyon, wù fyòn ɓe kɛ ŋgyɔʼ Ìzràɛ̂l. Ntwiʼ sɛ ɓwum ɓɛ ɓe yili lɛ̀ ɓɛ wu mwɛn, ɓɛ ywiâ hwæn.»
40002021	Jòsɛ̂ʼ waʼ zwô, à sheli mwɛn ɓon lɛ̀ mon nyon, ɓɛ fyôn ɓe kɛ ŋgyɔʼ Ìzràɛ̂l nun.
40002022	-
40002023	Son, à ywɔʼ lɛ kɛ ɓe ŋgyɔʼ Jùdê nun, Àrshìlàyûs nɛ non lwun kɛ ɓàn bùba nyon Èrôdɛ̀ nun. Kɛ nywɔʼ yɛ à ywɔʼ li, yi kwɛn nun lɛ̀ ŋkɛ̌n tòn ɓe kɛ kpinnzɔ̀ʼ ŋgyɔʼ màzwùm nun. Ǹdɛ̀mndɛm ndɔʼ ɓɔsi nun kpon nun, à yè mbyi ŋgyɔʼ Gàlìlê, à kɛ̀n nun tòn kɛ myi ndɔʼ yɛ ɓɛ ɓe lon lɛ Nàzàrɛ̂ʼ. Li, à lwinnze ǹzæ̌ʼ lɛʼ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle kɛ nywi Yesù nun lɛ: «Ɓɛ yɛ nun lon lɛ mwum Nàzàrɛ̂ʼ.»
40003001	Kɛ kwan màzwùm nun Jân Bàtisì kwan, à kɛ̀n ɗyi kɛ nlim kyɔʼ she kɛ ŋgyɔʼ Jùdê nun, à ɗunmi ǹzæ̌ʼ lɛʼ-Nswæ̀b shɛ̌,
40003002	lɛ̀ à tǎ lɛʼ lɛ: «Yònnzênì mɛ̀ nlim nyin, ntwiʼ kwan lwæbmɛ kwæʼ, M̀vɛ̀nnswæ̀b yɛ̌ ɓyin ywɔʼ shon lìsea kɛ mgbon nun.»
40003003	Nun nɛ Èzaì, ci-nlɛli kɛ ŋwum Mvɛ̀nnswæ̀b nun lɛle kɛ nywi yon kwan sɛ nun ɓe lɛʼ lɛ: «Ɓɛ ta ǹkwu mwum ndɔʼ ywo kɛ nlim kyɔʼ, yɛ ta ɗæ̀mmì lɛ: Fɔ̀sênì m̀ɓɛ̀n Nyɛli nyɛʼ, ɓyin ɗyilaʼ mɛ̀ mbyi ɓyon lwɛn.»
40003004	Mɛ̀ plè ɓɛ Jân ɓe swì nywi ɓɛ twoen ɓon lɛ̀ ǹnywǔn nyæ̀m nɛ ɓɛ ta lon lɛ ǹgàrìbà, à kpæm ǹkwùʼ lɛ̀ ǹkæ̀nndan kwæʼ. Ji nyon nɛ nun ɓe ji ɓe kìtæ̀ʼ, à ɗi tì kuʼ ɗwìʼ.
40003005	Li, ɓwum ɓye kɛ Yèrusàlɛ̀m, ɓye kɛ ŋgyɔʼ Jùdê nun lɛ̀ ɓye kɛ nǒnnǒn ɗuʼ nɛ ɓɛ ɓe lon lɛ Jùrdɛ̂n, ɓɛ kwain, ɓɛ kiìn Jân cinni.
40003006	Ɓɛ ɓe mɛ̀ ɓyɛbbi nyan kwàsi kɛ swiʼ ɓwum hwæn. Li, Jân jimnzi ɓon kɛ Jùrdɛ̂n nun.
40003007	Son, kwan sɛ Jân yɛn mɛ̀ Fàrìzìɛ̂n ɓon lɛ̀ mɛ̀ Sàdùsìɛ̂n, ɓɛ ta hwɛnniì, ɓɛ kinmɛ̌ cì shon ɓǎ nun jimnzi ɓon, à shɛ̀ lɛ̀ ɓon lɛ: «Ɓyin ɓɛ mɛ̀ nlim kɛ zwum wɛ̌ nyɛ̌ mɛ̀ klwu, wɛn nɛ shɛ ɓyin lɛ ɓyin woli ɓyin nywælì tì kuʼ kyìtæ̌ʼ Mvɛ̀nnswæ̀b she ta kìn?
40003008	Cinnênì mɛ̀ kìkæ̀n nlwukea nyɛ̌ ywìmɛ lìsàʼ lɛ ɓyin kwɛbsâ paʼ tòn shin.
40003009	A lan she ɓyin yɛ shɛ̀ lɛ ɓyin ɓi kɛ mvu ɓwum Abràhâm nun. Ntwiʼ mùn shɛ̀ ɓyin lɛ̀ lɛŋkæ̀m lɛ ɓɛ fɛʼ mɛ̀ ŋgwɔ̀ʼ yɛ ton yɛ, M̀vɛ̀nnswæ̀b wòli à yonnzi yon jenɛ, yɛ ɓɛ mvu ɓwum Abràhâm.
40003010	«Son ti fyaʼ ɓænni ye m̀mǔʼ ŋgæʼ. Ŋgæʼ nɛ shì gwǔm lwukea sean hwæn, ɓɛ yɛ nun mǔ, ɓɛ ɗwiɔ̀ʼ nun kɛ win nun.
40003011	Mǔn, mùn tà ɓyin jimnzi lɛ̀ mlǎʼ, lɛ̀ sɛ lisàʼ lɛ ɓyin kwɛbsâ paʼ tòn shin. Son, ti lɛ̀ mwum nɛ tǎ kìn ɓe kɛ nyè yɛ̂m, à làn mun. Mǔn wòli kan ma kim mùn kwɛmmi lɛ̀ nun lɛ̀ mùn shɛ mɛ̀ dibaʼ ɓyon. Nun, à yɛ̌ ɓyin jimnzi lɛ̀ M̀pùn Nsanmi, kònndì lɛ̀ win.
40003012	À ni wɛ̌ mwum nɛ ɗyi lɛ̀ ɓlì nyon kɛ fyaʼ. À yɛ̌ m̀vòn nyònnzi, à kwannzi ye lwukea, à kɛ̀ kɛ sàʼ nun. Son, ti lɛ̀ ye ɓyibbɔa ye nzwon ɓe, à yɛ̌ yon swìɔʼ kɛ win yɛ tà ka ɗon nun.»
40003013	Li, Yesù waʼ kɛ ŋgyɔʼ Gàlìlê nun, à kɛ̀n kɛ ɗuʼ Jùrdɛ̂n cìcǐ Jân, ɓǎ nyǐ ni jimnzi nun.
40003014	Jân yɛnmɛ nun li, à yile lɛ nun ɓyinnɔ̀ʼ, à shɛ̀ lɛ̀ nun lɛ: «Mùn nɛ kièn kɛ cì swû lɛ̀ wù jimnzi mùn, son, wù nɛ fyon ti kìn kɛ cì shɛ̂m?»
40003015	Yesù fyònnzì lɛ̀ nun lɛ: «Cì fɛʼ jenɛ wɛ̌ tà shɛ mun tà wû shɛ̌. Ntwiʼ m̀bɔ̀kì màzwùm nɛ yɛ cì ɓwiʼ lwinnzi ywum hwæn yɛ M̀vɛ̀nnswæ̀b tǎ cibbi.» Jân ywɔmɛ li, à jimnzi nun.
40003016	Kwan sɛ Jân jimnzi nun, nun mlɔ̀ʼ hwæn, Yesù kwan kyɔʼ. Kɛ kwan màzwùm nun, ɗɛb welì nun mɛʼ, à yɛn M̀pùn Mvɛ̀nnswæ̀b tǎ kyìlì kɛ nywi yon wɛ̌ pyìʼ.
40003017	Ŋ̀kwu ndɔʼ wai kɛ ɗɛb, yɛ shɛ lɛ: «Nyɛ̌ nɛ ɗyi mwɛn nlim nyɛ̀m, nun ni mùn kɛ nzwon nlim.»
40004001	Kɛ nyè nɛ yi, M̀pùn Mvɛ̀nnswæ̀b kɛ̀nnzɔ̂ʼ Yesù kɛ nlim kyɔʼ lɛ̀ Satæ̀n kɛn nun ɓwɛbbi kwe.
40004002	Yesù shìe mlǎʼ ŋgyìn mwum nyî lɛ̀ mɛ̀ kpòn mwum nyî. Kɛ nyě màzwùm ǹjè ɓe nun kwɛ̀nni.
40004003	Satæ̀n, ci-mɓwɛb nyon kwɛmmi lɛ̀ nun, à shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, shɛ̌ ǹzæ̌ʼ lɛʼ ndɔʼ yɛ yɛ cì mɛ̀ ŋgwɔ̀ʼ ton yɛ fyonnì ywum ji.»
40004004	Yesù ywɔmɛ li, à fyònnzì lɛ̀ nun lɛ: «Ǹzæ̌ʼ lɛʼ Mvɛ̀nnswæ̀b lɛli lɛ: “Mwum tà ka suʼ twu lɛ̀ ji, son, lɛ̀ ǹzæ̌ʼ lɛʼ yɛ ta M̀vɛ̀nnswæ̀b kwain kɛ ŋwum.” »
40004005	Li, Satæ̀n twɛlɔ̀ʼ nun kɛ Yèrusàlɛ̀m, ǹsǒn sanmi, à kɛ̀n nun sati kɛ mwu nyenswæ̀b ndwun.
40004006	À shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, swimmɔ̀ʼ ŋgyɔʼ, ntwiʼ ɓɛ kɔʼ kɛ ɗèwǎ Mvɛ̀nnswæ̀b nun lɛ: “M̀vɛ̀nnswæ̀b yɛ̌ shɛ̀ lɛ̀ mɛ̀ cikpuʼ ɓyon lɛ ɓɛ shɛ wù ŋgun, ntwiʼ m̀bǎʼ læ̀kì wù swi ŋgwɔ̂ʼ zwɛm.” »
40004007	Yesù ywɔʼ li, à shɛ̀ lɛ̀ nun lɛ: «Ɓɛ kɔʼ tî kuʼ kɛ ɗèwǎ Mvɛ̀nnswæ̀b nun lɛ: “Ɓa wù ɓwɛb Nyɛli nywù Mvɛ̀nnswæ̀b.” »
40004008	Satæ̀n kònndì tì nun twɛlɔʼ kɛ mwu kpaʼ ndɔʼ nɛ zwozwô ǹzwɔnzwɔ̀ʼ, à sænndi nun yì ywɔʼ yɛ kɛ cɛ̌ ŋgyɔ̂ʼ wan hwæn lɛ̀ mɛ̀ ntwu yan nun.
40004009	À shɛ̀ lɛ̀ nun lɛ: «Wu swummi kɛ swiʼ shɛ̂m, wù mwumnzi mùn, mùn yɛ̌ wù ywum yɛ wu tǎ yɛn yɛ fɛ hwæn.»
40004010	Yesǔ kà fyònnzi ɓe lɛ̀ nun lɛ: «Kɛsi nywi lɛ̀ mùn, Satæ̀n. Ntwiʼ ɓɛ kɔʼ kɛ ɗèwǎ Mvɛ̀nnswæ̀b nun lɛ: “Mwumnzi Nyɛli nywù Mvɛ̀nnswæ̀b, wù cì ywum yɛ nun tǎ yili, nun kyishon.” »
40004011	Kɛ kæ̀mmǐ màzwùm nun, Satæ̀n ɗonnzi nun. Mɛ̀ cikpuʼ Mvɛ̀nnswæ̀b kiìn kɛ ke shon, ɓɛ ɗunmi nun ji fɛ.
40004012	Kwan sɛ Yesù ywɔe lɛ ɓɛ kɛâ Jân kɛ nye njè, à waʼ kɛ̀n kɛ ŋgyɔʼ Gàlìlê nun.
40004013	À ɓɛ̀n kwe, ǎ tòn kan kɛ Nàzàrɛ̂ʼ, son, à kɛ̀n nun tòn kɛ Kàpɛ̀rnàô. Ǹsǒn màzwùm ɓe kɛ moan swǔm Gàlìlê kɛ nǒnnǒn ŋgyɔʼ Zàbùlôn ɓon lɛ̀ Nàtàlî nun.
40004014	Li nɛ ǹzæ̌ʼ lɛʼ yɛ Èzaì, ci-nlɛli kɛ ŋwum Mvɛ̀nnswæ̀b nun lɛli lwinni, ye nun lɛli lɛ:
40004015	«Nǒnnǒn ŋgyɔʼ Zàbùlôn! Nǒnnǒn ŋgyɔʼ Nàtàlî! Ɓyin ɓɛ kɛ ŋgyin swùm lɛ̀ ɓyin ɓɛ ɗyi kɛ ŋgyin Jùrdɛ̂n, Gàlìlê she mɛ̀ kyìn ɓwum ta tòn kwe.
40004016	Ŋ̀kwìn ɓwum ɓɛ ɓe tòn kɛ njimmi nun, ɓɛ yɛnnâ ǹwanŋwan she twun. Ɓwum ɓɛ ta tǒn wɛ̌ ɓwum ɓɛ kɛ nsòn ɓwum ywi ye kɛ njimmi nun, ǹwanŋwan yɛ ɗwùm kɛ cì shan.»
40004017	Kɛ kwan màzwùm nun Yesù ɗunmi lɛʼ-Nswæ̀b shɛ̌, lɛ̀ à tǎ lɛʼ lɛ: «Kwɛbsênì paʼ tòn shin, ntwiʼ kwan lwæbmɛ kwæʼ, M̀vɛ̀nnswæ̀b yɛ̌ ywɔʼ shon lìsea kɛ mgbon nun.»
40004018	M̀bɔ̀kì nɛ Yesù ɓe kɛ̀n kɛ moan swùm Gàlìlê, à yɛn mɛ̀ ŋgyinni ndɔʼ ɓî ɓye ɓe mɛ̀ ci-mɓæn ŋgishì, Sìmôn nyɛ̌ ɓɛ ɓe lon lɛ Pìɛ̂r ɓon lɛ̀ ŋgyinni nyon Àndrê. Ɓɛ ɓe mvinjan ndɔʼ swǐ kɛ swùm nun.
40004019	Yesù shɛ̀ lɛ̀ ɓon lɛ: «Ɗwoênnì mùn kɛ nyè, mùn yɛ̌ ɓyin cǐ ɓyin fyôn mɛ̀ ci-mɓæn ɓwum wɛ̌ tà shɛ ɓyin ta ǹgishì ɓænni.»
40004020	Kɛ fyaʼ zwɛm ǹnywɛ̀n, ɓɛ ɗonnzi yì mvinjan yan, ɓɛ ɗwon nun nyè.
40004021	À kònndì tì kɛ̀nnɔ̀ʼ mbyî, à yɛn tì mɛ̀ ŋgyinni ɓî ndɔʼ, Jâʼ ɓon lɛ̀ Jân, ɓwɛn Zèbèdê. Ɓɛ ɓe yì mvinjan yan fɔ̀sea kɛ ciʼ nun ɓon lɛ̀ bùba nyan Zèbèdê. Yesù lon ɓon,
40004022	ɓɛ ywɔmɛ lon li, kɛ fyaʼ zwɛm ǹnywɛ̀n, ɓɛ ɗonnzi cìʼ nyan lɛ̀ bùba nyan, ɓɛ ɗwon Yesù kɛ nyè.
40004023	Yesù ɓe yòn kɛ ŋgyɔʼ Gàlìlê nun hwæn lɛ̀ à tǎ ɓwum ywum lìsea kɛ mɛ nyenswæ̀b mɛ Yudà ye ɓe kwe nǒnnǒn màzwùm nun. À ɓe Ǹtwum Lwɛn kɛ nywi ywɔʼ Mvɛ̀nnswæ̀b nun shɛ̌. À kònndì tì mɛ̀ ŋgwɛ̀nŋgwɛ̀n kimnzi yì paʼ yì paʼ.
40004024	Wùlæ̀nndì shon lû kɛ ŋgyɔʼ Sìrî nun hwæn. Li, ɓɛ kiìn lɛ̀ ɓwum ɓɛ ɓe hwumni kɛ mɛ ŋgwɛ̀nŋgwɛ̀n nyan nun yì paʼ kyikyi. A ɓe lɛ: ɓwum ɓɛ cinni mɛ̀ mpùn mɓyibbɔa kɛ nywi, mɛ̀ ci-mpyìtàʼ kputuʼ, lɛ̀ mɛ̀ ɓlɔ̀ɓlɔ̂ʼ, hwæn li, Yesù ɓe ɓon kimnzi.
40004025	Mɛ̀ ŋkwìn ɓwum ɓe nun ɗwon nyè mèan. Ɓye ɓɛ waì kɛ ŋgyɔʼ Gàlìlê nun ɓe kwe, ɓye Dèkàpɔ̂l, ɓye kɛ Yèrusàlɛ̀m, ɓye kɛ ŋgyɔʼ Jùdê, lɛ̀ ɓye kɛ ŋgyin Jùrdɛ̂n nun hwæn.
40005001	Kwan sɛ Yesù yɛnne ǹkwìn ɓwum màzwǔm, à nàn kɛ kpaʼ zwɛm, à tòn njiʼ. Ɓwɛsɔʼ ɓyon sɛnndiì nun ke.
40005002	À ɗunmi ɓon ywum sannzi, lɛ̀ à tǎ lɛʼ lɛ:
40005003	«Tǒn lwɛn si lɛ̀ ɓwum ɓye limmi lɛ à ɓi mɛ̀ ci-nzæmnzæm kɛ mɛ nlim nyan nun, ntwiʼ sɛ ywɔʼ Mvɛ̀nnswæ̀b ti shan.
40005004	Tǒn lwɛn si lɛ̀ ɓwum ɓye ta fyonŋgaʼ, ntwiʼ sɛ M̀vɛ̀nnswæ̀b yɛ̌ ɓon ɓònnzea.
40005005	Tǒn lwɛn si lɛ̀ ɓwum flɔkea, ntwiʼ sɛ ɓɛ yɛ ŋgyɔʼ nɛ M̀vɛ̀nnswæ̀b cìe ǹkàli nun yě.
40005006	Tǒn lwɛn si lɛ̀ ɓwum ɓye mɛ̀ nlim nyan tǎ suʼ ɗyi lɛ̀ ǹcǐ ywum ŋkæ̀mŋkæm yɛ M̀vɛ̀nnswæ̀b tǎ cibbi, ntwiʼ sɛ M̀vɛ̀nnswæ̀b yɛ̌ ɓon yon fɛ hwæn.
40005007	Tǒn lwɛn si lɛ̀ ɓwum ɓye mɛ̀ nlim nyan tǎ kwɛ̀n lɛ̀ ɓwùlu, ntwiʼ sɛ M̀vɛ̀nnswæ̀b yɛ̌ kuʼ kwɛ̀nnzǐ nlim ywo lɛ̀ ɓon.
40005008	Tǒn lwɛn si lɛ̀ ɓwum ɓye mɛ̀ nlim nyan tǎ suʼ ɗyi mbyi Mvɛ̀nnswæ̀b nun, ntwiʼ sɛ ɓɛ yɛ M̀vɛ̀nnswæ̀b yɛnni.
40005009	Tǒn lwɛn si lɛ̀ ɓwum ɓye ta cì flɔa tòn kɛ nyinnìm shan nun, ntwiʼ sɛ M̀vɛ̀nnswæ̀b yɛ̌ ɓon lon lɛ ɓwɛn ɓyon.
40005010	Tǒn lwɛn si lɛ̀ ɓwum ɓye ɓɛ ta zæbsi ntwiʼ sɛ ɓɛ ta ywum yɛ M̀vɛ̀nnswæ̀b tǎ yili cǐ. Ywɔʼ Mvɛ̀nnswæ̀b si shan.
40005011	«Tǒn lwɛn si lɛ̀ ɓyin ɓɛshɛ ɓwum ta ɓyin sìmmɔa, ɓɛ yɛnnzi ɓyin vɛ̀nɛ̀ʼ, ɓɛ ta mɛ̀ lɛʼ mɛ̀ mɓwɛ̀ʼ linnɔa kɛ nywi yin ntwiʼ sɛ ɓyin ɓɛ ɓwɛsɔʼ ɓyɛ̂m.
40005012	Dàlênì, ɓyin ton lɛ̀ ǹlim lwɛn, ntwiʼ sɛ ɗàsì nyin yɛ̌ ɓɛ ǹdwun kɛ ɗɛb. Li nɛ ɓɛ yɛnnze kuʼ vɛ̀nɛ̀ʼ lɛ̀ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî.»
40005013	«Ɓyin ɓɛ ɗyi wɛ̌ kwìn she ŋgyɔ̂ʼ wan. Ɓɛshɛ kwìn gwan, sɛ fyonnì shiʼ, ɓɛ yɛ cì lɛ sɛ kà myimmi kɛ ɓe? Ɓɛ yɛ son swìɔʼ wan, ɓwum ɗunmi kɛ̀nkɛ̀n zwɛm ntwiʼ sɛ sɛ cinni kan tî m̀kpaʼ.
40005014	«Ɓyin ɓɛ ɗyi wɛ̌ ǹwanŋwan she ŋgyɔ̂ʼ wan. Myi yɛ ɓɛ gwe kɛ ŋgwùmŋgwùm zwɛm, ɓɛ wòli kan kim ɓɛ gwumnzì yon.
40005015	Ɓɛ tà ka lâm nyæ̀nnzi lɛ̀ ɓɛ wubsì nun lwùnŋgan nji. Son, ɓɛ ta nun sati kɛ zwozwô ɓǎ nun fɛ ǹwanŋwan kɛ nywi ɓwum hwæn ɓye kwe næm nun.
40005016	Li nɛ sɛ yili lɛ ǹwanni shin ɗwum kɛ swiʼ ɓwum hwæn, ɓɛ yɛn lwɛn nɛ ɓyin ta cì seansean, lɛ̀ ɓɛ fɛ tì kuʼ ǹtwu lɛ̀ Ce nyin nɛ kɛ ɗɛb.»
40005017	«Ɓa ɓyin ɓakàʼ lɛ mùn kìin ɓǎ mùn twɔʼ mɛ̀ lwuà Mòîzɛ̀ lɛ̀ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle. Mǔn kìin kǎn lɛ̀ mùn twɔʼ yon, son, mùn kìin lɛ̀ mùn lisàʼ ɓyin ǹdùʼ yon.
40005018	Mùn tà ɓyin shɛ̌ lɛ̀ lɛŋkæ̀m lɛ: ɗɛb lɛ̀ ŋgyɔʼ kà mlɔ̀kàʼ, ti lɛ̀ m̀ɓùʼ yɛ ɓɛ ɗæn kɛ lwuà nun, a ɓa mlɔ̀a han a kɛn ɓɛ̀n kɛ mmlɔ̀kàʼ ywum hwæn.
40005019	Li, mwum nɛ yɛ̌ lwuà dèdɛʼ ndɔʼ pyǐ, à lìsàʼ tì kuʼ ɓwùlu lɛ ɓyi ɓi ci kuʼ wɛ̌ nun, à yɛ̌ ɓɛ lwæ̀b ɓe kɛ ywɔʼ Mvɛ̀nnswæ̀b nun. Son, mwum nɛ yɛ̌ lwuà màzwùm lwinnzi, à lìsàʼ tì kuʼ wɛ̌ tà shɛ nun tǒn, à yɛ̌ ɓɛ swiswiʼ kɛ ywɔʼ màzwùm nun.
40005020	Mùn shɛ̀ ɓyin lɛ ɓyin ɓa ɗun kɛ ywɔʼ màzwùm nun shìkì ɓyin ci ywum lwukea wɛ̌ tà shɛ M̀vɛ̀nnswæ̀b yili, ɓyin lan mɛ̀ ci-nlìmmì mɛ lwuà, lɛ̀ mɛ̀ Fàrìzìɛ̂n.»
40005021	«Ɓyin ywɔe ɓɛ lisea mɛ̀ mbibea ɓyin lɛ: “Ɓa wù wu mwum. Mwum nɛ yɛ̌ mwum wu, ɓɛ yɛ nun tɛ̀li kɛ swiʼ kyìtæ̀ʼ.”
40005022	Ti lɛ̀ mùn, mùn shɛ̀ ɓyin lɛ mwum nɛ yɛ̌ nyeni lɛ̀ ŋgyinni nyon, ɓɛ yɛ nun tɛ̀li kɛ swiʼ kyìtæ̀ʼ. Mwum nɛ yɛ̌ fɛʼ ŋgyinni nyon sɛ̀mmi ɗin, ɓɛ yɛ nun tɛ̀li kɛ swiʼ kyìtæ̌ʼ twun. Nyɛ̌ shɛ̀ lɛ̀ ŋgyinni nyon lɛ: “Wù ni ɗyimi”, ɓɛ tæmmi nun ɗwìɔʼ win Satæ̀n nun.
40005023	Li, ɓɛshɛ wù kǐn lɛ̀ sàtìkæ̀ʼ swû kɛ cìcì sɛ ɓɛ ta sàtìkæ̀ʼ fɛ kɛ nyenswæ̀b nun, kwe wù ɓùn lɛ wù cìâ ŋgyinni nywù ɓyɛbbi ndɔʼ,
40005024	ɗonnzi sàtìkæ̀ʼ swû kwe swiʼ Mvɛ̀nnswæ̀b, wù kɛ̀n fɛʼ lɛʼ màzwùm fɔ̀si ɓyin lɛ̀ nun. Kɛ nyè nɛ yi, wù kìn sàtìkæ̀ʼ swû fɛ lɛ̀ M̀vɛ̀nnswæ̀b.
40005025	«Fɔ̀si lɛʼ lɛ̀ mwum nɛ ɓyin cinni lɛʼ ɓyin lɛ̀ nun m̀byìmmi kwan sɛ ɓyin kɛnmɛ cǐ nlànnzì mɛ kæ̀ʼ ɓyin lɛ̀ nun, lɛ̀ ǎ læ̀kì wù fɛ fyaʼ mɛ ci-nlin kyìtæ̀ʼ, ɓɛ yɛ wù lànnzɔʼ kɛ fyaʼ mɛ suzæ̀n, mɛ̀ suzæ̌n læ̀kì wù twɔ̀a kɛ nye njè.
40005026	Mùn tà ɓyin shɛ̌ lɛ̀ lɛŋkæ̀m lɛ wù ɓǎ kwan kwe nye njè, wù shì dalà m̀bɔʼ nɛ nzwon wu nywi ɗɛ̀bbi.»
40005027	«Ɓyin ywɔe ɓɛ lisea lɛ: “Wù ɓǎ ǹlàʼ ywi.”
40005028	Son, ti lɛ̀ mùn, mùn shɛ̀ ɓyin lɛ mwum sukuʼ m̀lib cɛ ɗin, à tæm nun kɛ nlim yon nun, lɛ̀ à ywiâ ǹlàʼ ɓon lɛ̀ nun.
40005029	Ɓɛshɛ zɛʼ swû she ji sɛ ta cì wù pyì kɛ ɓyɛbbi nun, nywɔ̀ʼ son, wù ɗwìɔ̀ʼ son læ̀bbi. Ǹdikàʼ wù ɓwuli cìcǐ kwæʼ nywi swû ndɔʼ lɛ̀ she ɓɛ yɛ kwæʼ nywi swû ɗwìɔʼ kɛ win nun gwùm.
40005030	Kɛ̀ shindɔʼ, fyǎʼ ji ywû yɛ ta cì wù pyì kɛ ɓyɛbbi nun, gbɛ̀bti yon, wù ɗwìɔ̀ʼ yon læ̀bbi. Ǹdikàʼ wù ɓwuli cìcǐ kwæʼ nywi swû ndɔʼ lɛ̀ she wù yɛ̌ kɛ̌n ɗun kɛ win nun gwùm.»
40005031	«Ɓɛ konndi tî kuʼ lɛli lɛ: “Mwum nɛ kwannzâ m̀myon kɛ nye ɗæm, à fɛ nun ɗèwǎ ŋkwan ɗæm fyaʼ.”
40005032	Son, ti lɛ̀ mùn, mùn shɛ̀ ɓyin lɛ mwum hwæn nɛ kwannzâ m̀myon shìkì à cì sìbɔʼ, mwum màzwùm tǎ cì m̀myon fyònnì ci-nzæmmì. M̀banmbɔʼ kuʼ, mwum nɛ tǎ m̀lib nɛ ɓɛ kwannzii kɛ nye ɗæm shɛ, à ywiâ tì kuʼ ǹlàʼ.»
40005033	«Ɓyin ywɔe tì kuʼ ɓɛ lisea lɛ̀ mɛ̀ mbibea ɓyin lɛ: “Ɓa wù lɔ̀ʼ ǹdɔ̀ʼ mɛ̀ mɓwɛ̀ʼ, son, lwinnzi ǹkàli yɛ wù tǎ cǐ kɛ swiʼ Mvɛ̀nnswæ̀b kɛ nlɔ̌ʼ ndɔ̀ʼ ywû nun.”
40005034	Son, ti lɛ̀ mùn, mùn shɛ̀ ɓyin lɛ ɓa ɓyin lwum ǹdɔ̀ʼ lǒ ndwiʼ. Ɓa ɓyin lɔʼ lɛ̀ jin ɗɛb, ntwiʼ cǐ tòn Mvɛ̀nnswæ̀b sɛ.
40005035	Ɓa ɓyin lɔʼ tì kuʼ lɛ̀ ɗan ŋgyɔʼ, ntwiʼ cìcǐ nsati mɛ kwù shon sɛ, kwo fɛʼ lɛ̀ jin Yèrusàlɛ̀m, ntwiʼ myi mvɛ̀n ndwun yɛ.
40005036	Ɓa ɓyin lɔʼ ǹdɔ̀ʼ lɛ̀ mɛ̀ mwù nyin, ntwiʼ ɓyin wòli kan kim ɓyin yonnzì nzisaʼ nnywùn m̀bɔʼ ti kuʼ mbɔʼ, a ɓɛ ǹlo, shindɔʼ, a ɓɛ m̀pwɛbbi.
40005037	Kwan sɛ wù tǎ lɛʼ ndɔʼ yili, yili kæ̀mmì fɔʼ lɛ “Ɛ̀n”. Kɛ̀ wù ɓyìnnɔʼ nûn, ɓyìnnɔʼ lɛ “Ayi”. Ǹzæ̌ʼ lɛʼ yɛ wu tà tî kònndì ɓe kɛ nyě màzwùm ta waì cǐ Satæ̀n.»
40005038	«Ɓyin ywɔe ɓɛ lisea lɛ: “Mwum ɗwo wù zɛʼ, wù ɗwo kuʼ nun shon, a nun ɓyìʼ wù jin ŋwum, wù ɓyìʼ kuʼ nun shon.”
40005039	Son, ti lɛ̀ mùn, mùn shɛ̀ ɓyin lɛ ɓa wù wìn ǹjì kɛ nywi mwum nɛ tà wu ɓyɛbbi cǐ. Ɓɛshɛ mwum ndɔʼ ywæʼ wù kɛ tæm she ji nun, ɗonnzi nun à ywæʼ tì wù she mɛ̀ʼ.
40005040	Ɓɛshɛ mwum ndɔʼ yili nun ci kyìtæ̀ʼ lɛ̀ wù, lɛ̀ nun sheli gân swû, ɗonnzi nun à nywæ̀li tì kuʼ zwumbà.
40005041	Ɓɛshɛ mwum ndɔʼ cì wù dòlɛ̀ʼ lɛ ɓyin kɛn ɓyin lɛ̀ nun kɛ kilòmɛtà m̀bɔʼ nun, kɛ̀nnênì mɛ̀ kilòmɛtà ɓî ɓyin lɛ̀ nun.
40005042	A mwum ndɔʼ cibbi swum ndɔʼ fyaʼ ywû, fɛ nun. Ɓa wù ɓyìnnɔ̀ʼ ǹswɔsi swum lɛ̀ mwum nɛ tǎ kǐn swum ndɔʼ swɔa kɛ fyaʼ ywû.»
40005043	«Ɓyin ywɔe ɓɛ lisea lɛ: “Yili lwikwæ̌n nywù, wù ɓyìnnzì ɓye ta wù ɓyìnnzi.”
40005044	Son mǔn, mùn shɛ̀ ɓyin lɛ: Yilênì mɛ̀ ci-ɓyìnnzì ɓyin, ɓyin keli tì kuʼ M̀vɛ̀nnswæ̀b lɛ̀ ɓwum ɓɛ ta ɓyin vɛ̀nɛ̀ʼ yɛnnzi.
40005045	A ɓyin ci li, lɛ̀ ɓyin yɛ fyòn ɓwɛn Ce nyin nɛ kɛ ɗɛb nun. Ntwiʼ Ce nyin tǎ cì nywɔʼ ɗwùm kɛ nywi ɓwum ɓɛ ta ɓyɛbbi cǐ lɛ̀ ɓye ta lwɛn cǐ. À kònndì tì cǐ mvu nwi kɛ nywi ɓwum ɓɛ ɗyi lwinni lɛ̀ ɓye ɓǎ lwinni.
40005046	Ɓɛshɛ ɓyin ta ɓwum ɓɛ ta ɓyin yili suʼ yili, yǎ ɗàsì nɛ ɓyin yɛ cinni fyaʼ Mvɛ̀nnswæ̀b? Kwo fɛʼ mɛ̀ ci-nyèkǎʼ lǒn gàrimà ta kuʼ cì li.
40005047	Ɓɛshɛ ɓyin ta suʼ mɛ̀ ŋgyinni ɓyin hwæsi, ɓyin lan ɓwùlu lɛ̀ yɛn? Kwo fɛʼ mɛ̀ kyìn ɓwum ta kuʼ cì li.
40005048	Kɛ à si li, ɓɛênì ɓwum lwinnɔa wɛ̌ tà shɛ Ce nyin nɛ kɛ ɗɛb ni ǹlwinni.»
40006001	«Konnênì, ɓa ɓyin ci lwɛn nyin swiʼ ɓwum, lɛ̀ ɓɛ yɛn ɓyin. A ɓyin ci li, lɛ̀ ɓyin ɓa ɗàsì yě kɛ fyaʼ Ce nyin nɛ kɛ ɗɛb.
40006002	Kwan sɛ wù tǎ lòn fɛ lɛ̀ mɛ̀ ci-nzæmnzæm, ɓa wù cì mɛ̀ mɛʼ swì wù nywi wɛ̌ tà shɛ mɛ̀ ci-ɓî ta cì kɛ mɛ nyenswæ̀b ɓyin, ɓɛ ci kuʼ kɛ yi bàbà nun. Ɓɛ ta cì li lɛ̀ ɓwum fɛ ɓon ǹtwu. Mùn tà ɓyin shɛ̌ lɛ̀ lɛŋkæ̀m lɛ ɗàsì nyan nɛ nyɛ̌ ɓon yeâ ni, ǹdɔʼ ɓà tî mbyî.
40006003	Son, ti lɛ̀ wù, kwan sɛ wù tǎ lòn fɛ lɛ̀ mɛ̀ ci-nzæmnzæm, ɓa wù cì ŋwè nywù lìmmì.
40006004	Cǐ lɛ̀ fɛ nywù ni lwæb ǹgwùmni. Li, Ce nywù nɛ tǎ yɛn swum sɛ wù tǎ fɛ gwùmni, à yɛ̌ wù ɗàsì fɛ.»
40006005	«Kwan sɛ ɓyin ta M̀vɛ̀nnswæ̀b keli, ɓa ɓyin ɓɛ wɛ̌ mɛ̀ ci-ɓî. Ɓɛ yili ɓɛ ɗyi kɛ mɛ nyenswæ̀b, lɛ̀ kɛ mɛ moan mbyi, kwan sɛ ɓon ta M̀vɛ̀nnswæ̀b keli, ɓǎ ɓwum hwæn yɛn ɓon. Mùn tà ɓyin shɛ̌ lɛ̀ lɛŋkæ̀m lɛ, ɗàsì nyan ti ɓon fyaʼ, ǹdɔʼ ɓà tî mbyî.
40006006	Son, ti lɛ̀ wǔ, kwan sɛ wù yili wù keli M̀vɛ̀nnswæ̀b, ɗun kɛ næmmbyìʼ, wù ɗwɔʼ ŋwum nye, wù keli Ce nywù kwe cìcǐ gwùmni màzwùm. Li, Ce nywù nɛ tǎ yɛn swum sɛ wù tǎ cì gwùmni, à yɛ̌ wù ɗàsì fɛ.
40006007	«Kwan sɛ ɓyin yɛ M̀vɛ̀nnswæ̀b keli, ɓa ɓyin mannzì ǹzæ̌ʼ lɛʼ pwìnpwìn wɛ̌ tà shɛ mɛ̀ kyìn ɓwum ɓɛ lìmmi kan M̀vɛ̀nnswæ̀b ta cì. Ɓɛ ta fɔ̀kàʼ lɛ M̀vɛ̀nnswæ̀b yɛ̌ ɓon ywɔti kɛ nlɛli mèanmèan yan nun.
40006008	Li, ɓa ɓyin ci wɛ̌ ɓon, ntwiʼ sɛ Ce nyin M̀vɛ̀nnswæ̀b sɛtâ swum sɛ ɓyin yili ɓyin cibbi nun lìmmi mbyî.
40006009	Ŋ̀keli yɛ ɓyin yɛ keli yi lɛ: “Ce nyɛʼ nyɛ̌ kɛ ɗɛb nun, cǐ lɛ wɛn nɛ hwæn limmì lɛ wù ni ǹsanmi,
40006010	ywɔʼ swû kiìn ɓwiʼ nywi. Ɓɛ ci ǹyili ywû kɛ cɛ̌ ŋgyɔ̂ʼ wan wɛ̌ tà shɛ ɓɛ ta cì kɛ ɗɛb.
40006011	Fɛ ɓwiʼ ji nyɛ̌ wòli ɓwiʼ ɗyě.
40006012	Wù zùsì ɓwiʼ ɓyɛbbi nɛ ɓwiʼ ta cì wɛ̌ tà shɛ ɓwiʼ zusâ ɓwum ɓyɛbbi nɛ ɓon ciâ ɓwiʼ.
40006013	Ɓa wù kɛ̀nnzì ɓwiʼ kɛ mɛ mɓwɛb nun, son, nywæ̀si ɓwiʼ fyaʼ Satæ̀n, ci-ŋæ̌ʼ nlim. ((Ntwiʼ wù nɛ cinni ǹywɔʼ, lɛ̀ ǹkimmɔʼ, lɛ̀ ǹtwu, lii ɗwùmɗwùm. Àmɛ̀n))”
40006014	Lɛ̀ lɛŋkæ̀m, ɓɛshɛ ɓyin fyeli ǹlim lɛ̀ ɓyɛbbi nɛ ɓwùlu ta ɓyin cǐ, Ce nyin nyɛ̌ kɛ ɗɛb yɛ̌ kuʼ ǹlim fyeli lɛ̀ ǹyin.
40006015	Ɓyin shi ǹlim fyeli lɛ̀ ɓyɛbbi nɛ ɓwùlu ta ɓyin cǐ, Ce nyin nyɛ̌ kɛ ɗɛb ɓà kuʼ ǹlim fyeli lɛ̀ ǹyin.»
40006016	«Kwan sɛ ɓyin yɛ mlǎʼ shǐ, ɓa ɓyin ton lɛ̀ ŋgu kɛ swiʼ wɛ̌ tà shɛ mɛ̀ ci-ɓî ta cì. Ɓɛ tà ka mɛʼ ɓɔsi, ɓǎ ɓwum limmì lɛ ɓɛ ta mlǎʼ shǐ. Mùn tà ɓyin shɛ̌ lɛ̀ lɛŋkæ̀m lɛ ɗàsì nyan ti ɓon fyaʼ, ǹdɔʼ ɓà tî mbyî.
40006017	Ti lɛ̀ wǔ, kwan sɛ wù tǎ mlǎʼ shǐ, ɓɔsi mɛʼ ywû, wù wæsi mwù ywû,
40006018	lɛ̀ ɓwum læ̀kì lìmmì lɛ wù tǎ mlǎʼ shǐ. Sukuʼ Ce nywù nyɛ̌ kɛ cìcǐ gwùmni ni nɛ sukuʼ lìmmì. Nun, Ce nywù nyɛ̌ tǎ yɛn swum sɛ wu tǎ cì gwùmni, nun nɛ yɛ wù ɗàsì fɛ.»
40006019	«Ɓa ɓyin swɔsi ǹjònndì nyin kɛ cɛ̌ ŋgyɔ̂ʼ wan, cìcì sɛ mɛ̀ nzɔʼ ta ji, ǹzwòn gwànnzì tì; cìcì sɛ mɛ̀ ci-nywiʼ ta mɛ̀ nye ɗwolea lɛ̀ ɓɛ ta kɛ̌n ywum yibbi.
40006020	Son, ɓyin, swɔsênì ǹjònndì nyin kɛ ɗɛb, cìcì sɛ mɛ̀ nzɔʼ ɓa ji, lɛ̀ cɛ̌ ǹzwòn wòli kan kim à gwànnzì nun; cìcì sɛ mɛ̀ ci-nywiʼ wòli kan kim ɓɛ ɗwoli nye, ɓɛ kɛn nun yibbi.
40006021	Ntwiʼ cìcì sɛ ǹjònndì nywù ni kwe, son sɛ ǹlim ywû ta suʼ ɗyi kwe.»
40006022	«Mɛʼ ywû yi wɛ̌ lâm kwæʼ nywi. Ɓɛshɛ mɛʼ ywû ɓɛ kimmɔa hwæn, kwæʼ nywi swû ɓɛ kuʼ sanmi.
40006023	Son, ɓɛshɛ mɛʼ ywû ɓɛ ǹgwɛ̀nŋgwɛ̀n, kwæʼ nywi swû ta suʼ tòn kɛ njimmi nun. Ɓɛshɛ njimmi ni sukuʼ kwæʼ nywi swû nun, njimmi màzwùm yɛ̌ ɓɛ lo lɛ bìtuʼ.»
40006024	«Mwum m̀bɔʼ wòli kan kim à cì she kɛ fyaʼ mɛ nyɛli ɓî. Nun cì li, à yɛ̌ nyɛ̌ m̀bɔʼ ɓyìnnzi, à yili kuʼ nyɛ̌ m̀bɔʼ. À yɛ̌ nyɛ̌ m̀bɔʼ ywɔli, à njìlì kuʼ nyɛ̌ m̀bɔʼ. Li ɓyin, ɓyin wòli kan kim ɓyin kɛ M̀vɛ̀nnswæ̀b kɛ zwimbyiʼ, ɓyin kɛ tì kuʼ lòn.»
40006025	«Son sɛ ci mùn shɛ̀ ɓyin lɛ, ɓa ɓyin fyon kɛ nywi tòn shin, lɛ̀ ntwiʼ swum sɛ ɓyin yɛ ji, shindɔʼ lɛ̀ she ɓyin yɛ nwi. Ɓa ɓyin fyon tì kuʼ lɛ̀ swum sɛ ɓyin yɛ kwæʼ nywi shin ɗwɔki nun. Ji nɛ lan tòn she ǹzison? Kɛ̀ mɛ̀ plè ɓɛ lan kwæʼ nywi?
40006026	Cɛênì fɛʼ mɛ̀ kyè ɓɛ ta ɗi kɛ zwô, ɓɛ tà ka ywum ɗyìm ɓǐ, shìkì ɓɛ fyæb kuʼ. Ɓɛ ɓa lɛ̀ mɛ̀ mban. Son, Ce nyin nyɛ̌ kɛ ɗɛb tà ɓon ɗǐ. Ɓyin ɓɛ cinni kan kyìbli, ɓyin lan ɓwɛn kyê?
40006027	Kɛ mfyon yɛ ɓyin ta fyon nun, yà mwum nɛ kɛ nyinnìm shin nun nɛ woli à kònndì ǹgyìn kɛ nzison shon?
40006028	Yɛn sɛ ɓyin ta fyonŋgaʼ kɛ ntwiʼ mɛ plè nun? Ɗwìênì fɛʼ zɛʼ, ɓyin cɛ yì fluwà yɛ ta ɓwùm kɛ ndɛm nun. Yɛ tà ka she cǐ, shìkì yɛ twon mɛ̀ plè.
40006029	Mùn shɛ̀ ɓyin lɛ kwo fɛʼ m̀vɛ̀n ndwun Sàlòmôn, lɛ̀ ǹjònndì nyon nun hwæn, ǎ swìe kǎn mɛ̀ plè ɓye lwukea ɓye yɛ fɛʼ fluwà màzwùm gwili lɛ̀ lwu.
40006030	Kɛ M̀vɛ̀nnswæ̀b swìmɛ kæʼ mɛ̀ plè li, kæʼ yɛ ta kwan ɗyě, ti shim, ɓɛ lannzɔ̀ʼ yon win nun, yì kpɛ̀m nyi yɛ ɗyě lɛ̀ ɓyin? Àma, ɓyin tà ka zwùm tɛ̀li lɛ̀ M̀vɛ̀nnswæ̀b.
40006031	«Ɓa ɓyin lwæb tì tòn lɛ̀ m̀ɓàkàʼ ye lɛ: “Yɛn sɛ ɓwiʼ yɛ ji ɗyě? Yɛn sɛ ɓwiʼ yɛ nwi?” Shindɔʼ, “Yɛn sɛ ɓwiʼ yɛ kwæʼ nywi shɛʼ ɗwɔki nun?”
40006032	Ɓwum ɓye lìmmi kan M̀vɛ̀nnswæ̀b, ɓon ɓɛ suʼ ɓàkàʼ lɛ̀ paʼ mɛ lɛʼ màzwùm kwan mèan hwæn. Son, Ce nyin nɛ kɛ ɗɛb lìmmi ywum yɛ shi ɓyin.
40006033	Sɛtênì fɛʼ mwù kɛ̌ lɛ̀ mbyi nɛ ɓyin yɛ ɗun kɛ ywɔʼ Mvɛ̀nnswæ̀b nun, ɓyin ton tì kuʼ lwinni wɛ̌ tà shɛ nun tǎ cibbi. Ɓɛshɛ ɓyin ci li, M̀vɛ̀nnswæ̀b yɛ̌ ɓyin ywum hwæn yi fɛ nyě yi.
40006034	Ɓa ɓyin fyon ǹgyìn nɛ tǎ kìn shim. Ɗonnzênì ǹgyìn nyɛ̌ shim lɛ̀ mɛ̀ lɛʼ nyɛ̌ yɛn kuʼ ǹgyìn nyɛ̌ shim. Vɛ̀nɛ̀ʼ she ɗyě woli kuʼ lɛ̀ ǹgyìn nyɛ̌ ɗyě.»
40007001	«Ɓa ɓyin wɛsì ɓwùlu, M̀vɛ̀nnswæ̀b læ̀kì ɓyin wɛ̀si.
40007002	À yɛ̌ ɓyin wɛ̀si wɛ̌ m̀bɔ̀kì nɛ ɓyin ta kuʼ ɓwùlu wɛ̀si, à wòsì tì kuʼ ɓyin lɛ̀ m̀bɔ̀kì nɛ ɓyin ta ɓwùlu wòsi nun.
40007003	Yɛn sɛ ci wù tǎ m̀blùʼ ŋgæʼ nɛ kɛ zɛʼ ŋgyinni nywù yɛnni, shìkì wù lìmmi kuʼ lɛ mblon ŋgæʼ ni wù kɛ zɛʼ?
40007004	A yɛ cì lɛ, wù shɛ̀ lɛ̀ ŋgyinni nywù lɛ: “Ɗonnzi, mùn pæʼ wù m̀blùʼ ŋgæʼ nɛ wù kɛ zɛʼ ni”, lɛ̀ wù ni lɛ̀ mblon ŋgæʼ kɛ zɛʼ?
40007005	Ci-ɓî, sɛti fɛʼ mblon ŋgæʼ nɛ wù zɛʼ pæ̀li, kɛ nyè nɛ yi, wù yɛ̌ fɔ̀si m̀blùʼ ŋgæʼ nɛ zɛʼ ŋgyinni nywù ni yɛnni lwɛn, wǔ kà pæ̀ʼ nun.
40007006	«Ɓa ɓyin fɛ ywum sanmi lɛ̀ mɛ̀ mbyiʼ, shìkì ɓyin swi ywum lwukea kɛ swiʼ mɛ mbyǎn, ɓɛ læ̀kì yon sìmmea lɛ̀ mɛ̀ kwù, kɛ nyè nɛ yi, ɓɛ yonnzì mɛʼ ɓe, ɓɛ kiìn ɓyin ɓænni.»
40007007	«Cibbênì ywum lɛ̀ M̀vɛ̀nnswæ̀b, à yɛ̌ ɓyin yon fɛ. Ɓyin kæb, lɛ̀ ɓyin yɛ cinni, ɓyin ywæʼ ŋwum nye, lɛ̀ ɓɛ yɛ ɓyin yon wǒ.
40007008	Ntwiʼ mwum hwæn nɛ tǎ cibbi, ɓɛ ta nun fɛ. Nyɛ̌ tǎ kæb tǎ cinni. Nyɛ̌ tǎ ywæʼ, ɓɛ ta nun ŋwum nye wǒ.
40007009	Cɛ̌ ɓyin ton si, yà mwum nɛ kɛ nyinnìm shin nun, kwan sɛ mwɛn nyon cibbi nun ji, à wòli à fɛ nun ǹgwɔ̀ʼ fyaʼ?
40007010	Shindɔʼ à fɛ nun nywun kwan sɛ mwɛn cibbi nun ǹgìshì?
40007011	Mɛ̀ nlim nyin ni m̀ɓyibbɔa hwæn, kwo fɛʼ li, ɓyin limmi m̀fɛ ywum lwukea lɛ̀ ɓwɛn ɓyin. Yì kpɛ̀m nyi yɛ Ce nyin nyɛ̌ kɛ ɗɛb wòli à fɛ ywum lwukea lɛ̀ ɓwum ɓɛ ta nun cibbi?
40007012	«Swum sɛ ɓyin yili lɛ ɓwùlu ci lɛ̀ ɓyin, cìênì son m̀banmbɔʼ lɛ̀ ɓon. Ǹzæ̀ʼ lɛʼ nɛ ni mwǔ lwuà Mòîzɛ̀, à ɓɛ tì mwǔ nlɛli ɓwum ɓɛ ta lɛli kɛ ŋwum Mvɛ̀nnswæ̀b nun.»
40007013	«Ɗuênnì kɛ ŋwum nye ye fanni nun. Ɓyin ɗonnzi ye mgbǒn, ntwiʼ ŋwum nye ye mgbǒn yi mbyi mgbǒn nɛ kɛ̌n ɗun nsǒn Satæ̀n. Ŋ̀kɛ̀n yɛ mwum yɛ̌ kɛ̀n kwe mbyi màzwùm nun yi ɗonmi. Yon yɛ màn ɓwum tǎ ɗun kwe.
40007014	Son, ŋwum nye ye ta ɓwiʼ swæti yi fanni. Ŋ̀kɛ̀n yɛ mwum yɛ̌ kɛ̀n kwe kɛ mbyi màzwùm nun yi kyìbli. Ɓwum ɓi kwæʼ ɓye ta mbyi màzwùm yě.»
40007015	«Konnênì lɛ̀ mɛ̀ ci-ntwum mɛ mɓwɛ̀ʼ. Ɓɛ ta kìn kɛ cì shin, kɛ nyɛn yan, à ɓi flɔkea wɛ̌ mɛ̀ nzwùmŋgan. Son, kɛ mɛ nlim nyan nun, à ɓi wɛ̌ mɛ̀ ŋwɛʼ.
40007016	Ɓyin yɛ ɓon lìmmi kɛ mɛ she nɛ ɓon ta cì nun. Mwum ndɔʼ tà ka pyià kpæli kɛ kwùmæʼ zwɛ̂m, shìkì à kpæʼ kuʼ mɛ̀ ɗwɔʼ kɛ lwon zwɛ̂m.
40007017	Ŋgæʼ nlwɛn tǎ yì gwùm lwukea sean. Ŋgæʼ mɓyɛbbi tà kuʼ yì gwùm ɓyibbɔa sean.
40007018	Ŋgæʼ nlwɛn wòli kan à san gwùm ye ɓyibbɔa. M̀banmbɔʼ kuʼ, ŋgæʼ mɓyɛbbi wòli kan à san gwùm ye lwukea.
40007019	Nyɛ̌ tà ka gwùm lwukea sean, ɓɛ ta nun gbɛ̀bbi, ɓɛ ɗwiɔ̀ʼ nun win nun.
40007020	Li, ɓyin yɛ mɛ̀ ci-ntwum mɛ mɓwɛ̀ʼ lìmmi kɛ mɛ she nyan nɛ ɓon ta cì nun wɛ̌ tà shɛ ɓɛ ta ŋgæʼ lìmmi lɛ̀ yì gwùm yon.»
40007021	«Ɓwum ɓye ta mûn shikea lɛ, “Nyɛli, Nyɛli”, ɓɛ ɓa ɗun hwæn kɛ ywɔʼ Mvɛ̀nnswæ̀b nun. Sukuʼ ɓwum ɓye ta cì wɛ̌ tà shɛ Ce nyɛ̀m nyɛ̌ kɛ ɗɛb yili.
40007022	Kwan sɛ ǹgyìn nlànnzǐ kyìtæ̀ʼ yɛ̌ wòli, màn ɓwum yɛ̌ mùn shɛ̀ lɛ: “Nyɛli, Nyɛli, ɓwiʼ ɓe kǎn lɛʼ-Nswæ̀b shɛ̌ kɛ jin swû nun? Ɓwiʼ ɓe kǎn mɛ̀ mpùn mɓyibbɔa fyinni kɛ jin swû nun? Ɓwiʼ ɓe kàn tî kuʼ hìlea mèan cǐ kɛ jin swû nun?”
40007023	Kwan màzwùm nun mùn yɛ̌ ɓon fyònnzi lɛ: “Kwo fɛʼ ǹgyìn m̀bɔʼ, mǔn lìmmi kan ɓyin. Kɛsênì nywi lɛ̀ mùn, ɓyin ɓɛ ta ɓyɛbbi cǐ.” »
40007024	«Mwum nɛ yɛ̌ ǹzæ̌ʼ lɛʼ yɛ mùn lɛli jenɛ yɛ ywo, à mwumnzi yon, à yɛ̌ ɓɛ m̀banmbɔʼ wɛ̌ ci-kon ndɔʼ nɛ gwe nye nyon kɛ mble zwɛ̂m.
40007025	Kɛ nyě yi, mvu ŋkyìbli ndɔʼ pyì, mlǎʼ hwu mèan, m̀pùn kimmi ndɔʼ kiìn nye màzwùm funnzi. Son, nye ni swìni kan ŋgyɔʼ ntwiʼ sɛ ɓɛ sati mɛ̀ kwù ɓyon kɛ mble zwɛ̂m.
40007026	Ti lɛ̀ mwum nɛ yɛ̌ ǹzæ̌ʼ lɛʼ yɛ mùn lɛli jenɛ yɛ ywo, son, ǎ mwumnzi kan yon, à yɛ̌ ɓɛ m̀banmbɔʼ wɛ̌ ɗyimi-mwum sɛ gwe nye nyon kɛ kyɛʼ zwɛm.
40007027	Kɛ nyě yi, mvu ŋkyìbli ndɔʼ pyì, mlǎʼ hwu mèan, m̀pùn kimmi ndɔʼ kiìn nye màzwùm funnzi. À swìnɔ̀ʼ ŋgyɔʼ lɛ grùm. Cìcǐ mfɔ̀sǐ ɓe kǎn.»
40007028	Kwan sɛ Yesù mlɔ̀e ǹzæ̌ʼ lɛʼ yon hwæn, shìmmea ci ǹkwìn ɓwum ǹzwɔnzwɔ̀ʼ kɛ mbɔ̀kì nlìsàʼ yɛ nun ɓe ɓon ywum lìsea nun.
40007029	Ntwiʼ sɛ ǎ ɓe kǎn ɓon lìsea wɛ̌ mɛ̀ ci-nlìmmì mɛ lwuà ɓyan, son, à ɓe ɓon ywum lìsea wɛ̌ mwum nɛ tǎ saʼ sea lɛ̀ ǹjìnndì nun.
40008001	Yesù kyìli kɛ mwu ŋgwùmŋgwùm, mɛ̀ ŋkwìn ɓwum mèan ɗunmi nun ɗwon ɓe nyè.
40008002	Ci-njinɔʼ ndɔʼ kwɛmmi lɛ̀ nun, à swummi kɛ swiʼ shon, à shɛ̀ lɛ̀ nun lɛ: «Mwumŋkæ̀m, ɓɛshɛ wu yili, wù wòli wù kimnzi mùn.»
40008003	Yesù ywɔmɛ li, à næ̀nndì fyàʼ, à twuti nun, à shɛ̀ lɛ̀ nun lɛ: «Mùn yilâ lɛ wù kimmɔʼ». Kɛ fyaʼ zwɛm ǹnywɛ̀n, ǹjinɔʼ mlɔ̂ʼ nun nywi.
40008004	Yesǔ kà shɛ̌ ɓe lɛ̀ nun lɛ: «Ywɔʼ lwɛn, ɓa wù lwùm mwum ndɔʼ lɛʼ ton sɛ shɛ̌. Son, kɛ̀nne, wù lìsàʼ wǔ nɛʼ kɛ swiʼ ci-mfɛ sàtìkæ̀ʼ nyenswæ̀b, ɓǎ nun yɛn wɛ̌ tà shɛ wù ti. Nun cɛmɛ wǔ, wù fɛ sàtìkæ̀ʼ sɛ Mòîzɛ̀ shɛ̀e lɛ ɓɛ fɛ ɓǎ mwum hwæn limmì lɛ wù kimmɔâ.»
40008005	Kwan sɛ Yesù ɓe lɛ̀ à kɛ̀nmɛ ɗuɔ̀n kɛ Kàpɛ̀rnàô, ci-zwiʼ mɛ̀ suzæ̀n ɓye Rɔ̂m ndɔʼ kwɛmmi nun kɛ moan ke, à cibbi nun lɛ nyǐ ni kpaʼ nun.
40008006	À shɛ̀ lɛ: «Mwumŋkæ̀m, cikpuʼ nyɛ̀m ni kɛ næm nun ǹnònmi, à ti ɓlɔ̀ɓlɔ̂ʼ, ǹgwɛ̀nŋgwɛ̀n ɗuân nun nywi ǹzwɔnzwɔ̀ʼ.»
40008007	Yesù shɛ̀ lɛ̀ nun lɛ: «Mùn kɛ̀nmɛ nun kimnzi.»
40008008	Son, ci-zwiʼ mɛ̀ suzæ̀n ni fyònnzì lɛ̀ nun lɛ: «Mwumŋkæ̀m, mùn ɓǎ lɛ̀ kim she mùn wòli mùn yè wù kɛ nye nyɛ̀m. Son, wu suʼ fɛʼ ǹzæ̀ʼ lɛʼ lɛli m̀bɔʼ, cikpuʼ nyɛ̀m yɛ̌ swæʼ.
40008009	Mǔn nɛʼ, mùn ni kɛ kwù ɓwumŋkæ̀m ɓyɛ̂m nji, mùn cinni tì kuʼ mɛ̀ suzæ̀n ɓye ta tî kuʼ mùn ywo ŋwum. Mùn tǎ shɛ̀ lɛ̀ nyɛ̌ m̀bɔʼ lɛ: “Kɛ̀nne!” nun ni kɛ̀n. Shindɔʼ, mùn shɛ̀ lɛ̀ ǹdɔʼ lɛ: “Kìîn!” nun ni ɓɛ̀n tì kuʼ. Mun shɛ̀ tì lɛ̀ cikpuʼ nyɛ̀m nyɛ̌ ɗin ndɔʼ lɛ: “Cì swe!” à cì kuʼ.»
40008010	Yesù ywɔmɛ ǹzæ̌ʼ lɛʼ ton yi, à sɛm tì kuʼ sɛmmi. À yònnzɔ̀ʼ mɛʼ ɓe lɛ̀ ɓwum ɓɛ ɓe nun ɗwon, à shɛ̀ lɛ̀ ɓon lɛ: «Mùn shɛ̀ ɓyin lɛ̀ lɛŋkæ̀m lɛ kwo fɛʼ kɛ nyinnìm ɓwum Izràɛ̂l nun hwæn, mǔn cinni kifɛʼ mwum nyɛ̌ tǎ zwùm tɛ̀li lɛ̀ mùn wɛ̌ nyɛ̌.
40008011	Mùn shɛ̀ ɓyin lɛ ɓwum mèan yɛ waì kɛ ɓwùm-nywɔʼ, ɓyindɔʼ waì kuʼ kɛ pyì-nywɔʼ, ɓɛ kiìn tòn kɛ cɛ̌ ji she kɛ ywɔʼ M̀vɛ̀nnswæ̀b nun ɓon lɛ̀ Abràhâm, Izàʼ, lɛ̀ tì lɛ̀ Yàkɔ̂b.
40008012	Son, ɓwum ɓɛ ɓɛ yænne ǹdìkàʼ ŋwê lɛ ɓyi ɓi yɛ tòn kwe ywɔʼ màzwùm nun, ɓɛ yɛ ɓon ɗwǐ wan kɛ njimmi nun, cìcì sɛ ɓon yɛ tòn lɛ̀ ǹkwe lɛ̀ ɓɛ ta myin sɔa.»
40008013	Kɛ nyě yi, Yesǔ kà shɛ̌ lɛ̀ ci-zwiʼ mɛ̀ suzæ̀n lɛ: «Fyòn ɓe nye nywù. Swum sɛ wù yili, mùn cìâ wù son.» Kɛ kwan si nun, cikpuʼ ci-zwiʼ mɛ̀ suzæ̀n kimmɔʼ kuʼ ɓe næm.
40008014	Kɛ nyě yi, Yesù waʼ kɛ̀n kɛ ɗwon Pìɛ̂r, à ɓɛ̀n kwe, à cinni mvu Pìɛ̂r, lɛ̀ à ni ǹnònmi kɛ ndon nun. Mbɛb nɛ ɓe nun kwɛ̀nni.
40008015	Yesù yɛn nun li, à yìnndì nun fyaʼ, mbɛb mlɔ̀ʼ nun nywi. À waʼ zwô, à ɗæm ji, à fɛ nun.
40008016	Kwæ̀bbi pyimɛ, ɓwum ɗunmi ɓwum ɓye cinni mɛ̀ mpùn mɓyibbɔa kɛ̀nnzi kɛ cǐ Yesù. Yesù ɓe suʼ lɛli ɗin, lɛ̀ mɛ̀ mpùn mɓyibbɔa màzwùm tǎ kwan, à kimnzi tì kuʼ mɛ̀ ŋgwɛ̀nŋgwɛ̀n hwæn.
40008017	Li nɛ Yesù lwinnzi ǹzæ̌ʼ lɛʼ yɛ Èzaì, ci-nlɛli kɛ ŋwum Mvɛ̀nnswæ̀b nun kɔe, ye nun lɛʼ lɛ: «À shɛâ ɗyɛm yɛʼ nywi, à yè mɛ̀ ŋgwɛ̀nŋgwɛ̀n nyɛʼ nɛ ɓe ɓwiʼ hwumnzi.»
40008018	Kwan sɛ Yesù wasi mɛʼ, à yɛn lɛ ǹkwìn ɓwum kanndâ nun, à shɛ̀ lɛ̀ ɓwɛsɔʼ ɓyon lɛ ɓon ɓi sheênì kɛ ŋgyin swùm.
40008019	Ci-nlìmmì mɛ lwuà ndɔʼ sɛnndi kɛ moan Yesù, à shɛ̀ lɛ̀ nun lɛ: «Ǹlìsàʼ, cìcì sɛ wu yɛ̌ kɛ̀n nun hwæn, mùn yɛ̌ wù ɗwon nyè.»
40008020	Yesù fyònnzì lɛ̀ nun lɛ: «Mɛ̀ mbe cinni yì cǐ nòn yan, kwo fɛʼ mɛ̀ kyè, ɓɛ cinni yì twiʼ yan, son, Mwɛn Mwum cinni kan cìcì sɛ nun yɛ̌ nòn, à yìnnì kwe.»
40008021	Ǹdɔʼ lɛ̀ mwum ɓe kwe, à ɓe mwɛsɔ̀ʼ Yesù, à shɛ̀ lɛ̀ Yesù lɛ: «Mwumŋkæ̀m, ɗonnzi zwû fɛʼ mun, mùn kɛn ce nyɛ̀m gwùmmi ŋgyɔʼ.»
40008022	Yesǔ kà fyònnzi lɛ̀ nun lɛ: «Ɗwoìn mùn, ɓa wù ɓyili wǔ nɛʼ lɛ̀ ǹgwùm yi ɗwon».
40008023	Yesù nàn kɛ ciʼ nun ɓon lɛ̀ ɓwɛsɔʼ ɓyon.
40008024	Ɓɛ ɗunmi kɛ̀n, ɓɛ ɓɛn kɛ nlim ɗuʼ, m̀pǔn kimmi ndɔʼ waʼ, yɛ ɗunmi mlǎʼ ɓɔti. Mlǎʼ yɛ ɓe pònndàʼ yi, yɛ ɗunmi ɗun ciʼ nun. Kɛ kwan màzwùm nun, Yesù, ɓe lɛ̀ à ɗyeâ.
40008025	Ɓwɛsɔʼ ɓyon sɛnndɔ̂ʼ nun kɛ ke, ɓɛ ɗunmi nun yìmnzi lɛ̀ ɓɛ kun lɛ: «Mwumŋkæ̀m, swæti ɓwiʼ! Ɓwiʼ ywimɛ!»
40008026	Yesù fyònnzì lɛ̀ ɓon lɛ: «Yɛn sɛ yi ta ɓyin kwɛ̀nni nun li? Àma, ɓyin tà ka zwùm tɛ̀li lɛ̀ M̀vɛ̀nnswæ̀b.» À lɛli hwæn, à waʼ zwô, à yæmnzi m̀pùn lɛ̀ mlǎʼ yɛ ɓe funnzi. Yɛ ɗyi, cìcì flɔʼ hwæn.
40008027	Shìmmea ci ɓon hwæn, ɓɛ ɗunmi lɛʼ lɛ̀ ɓwùlu lɛ: «Yǎ paʼ mwum nɛ nyɛ̌? Kwo fɛʼ m̀pùn lɛ̀ mlǎʼ ta swum sɛ nun tǎ shɛ̀ ywo, yɛ ci kuʼ son.»
40008028	Kwan sɛ Yesù ɓɛ̀n kɛ ŋgyin swùm kɛ ŋgyɔʼ mɛ̀ Gàdàrɛ̂n nun, ɓwum ɓî ndɔʼ kwaìn kɛ cìcì sɛ ɓɛ ɓe ɓwum gwùmmi nun. Ɓɛ kiìn nun cinni. Ɓwum ɓî màzwùm, ɓɛ ɓe lɛ̀ mɛ̀ mpùn mɓyibbɔa kɛ nywi. Ɓɛ ɓe nyenea, mwum ndɔʼ ɓe kǎn tî mbyi màzwùm lwǔm fyi ntwiʼ yan.
40008029	Ɓɛ yɛnmɛ Yesù, ɓɛ ɗunmi kun lɛ: «Mwɛn Mvɛ̀nnswæ̀b, yɛn sɛ wù yili lɛ̀ ɓwiʼ? Wù yili wù yɛnnzi ɓwiʼ vɛ̀nɛ̀ʼ lɛ̀ kwan wòli kifɛʼ?»
40008030	Mɛ̀ ɓòn mɛ mbyǎn ɓwum ndɔʼ ɓe kwe kwukwæʼ lɛ̀ cìcǐ màzwùm, ɓɛ ɓe jiji kwe.
40008031	Mɛ̀ mpùn mɓyibbɔa ɗunmi Yesù swulea lɛ: «Ɓɛshɛ wù yili wù fyinni ɓwiʼ, fyi zwû ɓwiʼ kɛ nywi mɛ mbyǎn ɓɛ.»
40008032	Yesù fyònnzì lɛ̀ ɓon lɛ: «Kɛ̀nnênì.» Mɛ̀ mpùn mɓyibbɔa màzwùm kwan ɓwum ɓî ɓi nywi, ɓɛ kɛn ɗun kɛ mɛ mbyǎn ɓi nun. Ǹɗun yɛ ɓɛ ɗun kɛ mɛ mbyǎn ɓi nun, mɛ̀ mbyǎn màzwùm waʼ lɛ̀ mɛ̀li kɛ ŋgonni zwɛm, ɓɛ kɛn swìnɔ̀ʼ kɛ swùm nun, ɓɛ jimmɔʼ kwe.
40008033	Mɛ̀ ci-mɓòn mɛ mbyǎn ɓi yɛnmɛ li, ɓɛ zwum mɛ̀li, ɓɛ kɛn ɓe myi, ɓɛ ɗunmi ɓwùlu shɛ̌ wɛ̌ swum sɛ lannzi kɛ nywi ɓwum ɓî ɓye cinne mɛ̀ mpùn mɓyibbɔa kɛ nywi.
40008034	Ɓwum ɓye ɓe myi ywɔmɛ lɛʼ màzwùm li, ɓɛ waʼ kɛ̀n, ɓɛ kɛn Yesù cinni. Kwan sɛ ɓɛ ɓɛn, ɓɛ yɛn nun, ɓɛ swulaʼ nun lɛ nyǐ ni waʼ ɓon ɓe ŋgyɔʼ nyan nun.
40009001	Yesù ɗuìn kɛ ciʼ nun, à shèɔ̀ʼ swùm ɓe, à fyòìn ɓe myi yon.
40009002	Kwan sɛ nun ɓɛ̌n, ɓɛ shî nun ɓlɔ̀ɓlɔ̂ʼ ndɔʼ kɛ twon nun. Kwan sɛ Yesù yɛn m̀bɔ̀kì nɛ ɓwum ɓi ɓe zwùm tɛ̀li lɛ̀ nun, à shɛ̀ lɛ̀ ɓlɔ̀ɓlɔ̂ʼ lɛ: «Mwɛn nyɛ̀m, kimnzi nywi. Ɓyɛbbi nywù ti ɗyě ǹzùsi.»
40009003	Kɛ nywɔʼ yɛ ɓwum ywɔʼ li, mɛ̀ ci-nlìmmì mɛ lwuà ndɔʼ ɗunmi lɛli kɛ nyinnìm shan nun lɛ: «Mwum tòn nɛ tǎ jin Mvɛ̀nnswæ̀b gwànnzi kɛ ntwɛʼ yɛ nun tǎ nun nɛʼ twɛli wɛ̌ M̀vɛ̀nnswæ̀b.»
40009004	Son, Yesù lìmmì mɛ̀ mɓàkàʼ nyan, li, à shɛ̀ lɛ̀ ɓon lɛ: «Mɛ̀ mɓàkàʼ mɓyibbɔa ni tà kuʼ ɓyin ɓɛ̀nni mwu li lɛ̀ yɛn?
40009005	Yɛn sɛ ɗyi ɗonmi kɛ nyinnìm nshɛ̀ ye lɛ: “Ɓyɛbbi nywù ti ɗyě ǹzùsi”, lɛ̀ ǹshɛ̀ yɛ wù yɛ̌ shɛ̀ lɛ: “Waʼ zwô, wù kɛ̀n”?
40009006	Son, mùn yili lɛ ɓyin limmì lɛ Mwɛn Mwum cinni ǹkimmɔʼ nzùsǐ ɓyɛbbi fɛ ŋgyɔ̂ʼ wan.» Ǎ kà shɛ̌ lɛ̀ ɓlɔ̀ɓlɔ̂ʼ lɛ: «Waʼ zwô, wù sheli twon nywù, wù fyòn ɓe næm.»
40009007	Mwum tòn ni waʼ zwô, à kɛ̀n ɓe ɗwon nyon.
40009008	Ŋ̀kwìn ɓwum yɛnmɛ li, shìmmea ci ɓon, ɓɛ ɗunmi M̀vɛ̀nnswæ̀b twuli ntwiʼ sɛ nun fɛâ ǹkimmɔʼ lɛ̀ ɓwum lɛ ɓyi ɓi ci li.
40009009	Yesù waʼ kɛ cìcǐ màzwùm, kwan sɛ nun ɓɛ̀n kɛ mbyi nun, à yɛn mwum ndɔʼ kɛ nye nyèkǎʼ lǒn gàrimà ǹtǒn. Jin mwum màzwùm ɓe lɛ Màtyû. Yesù shɛ̀ lɛ̀ nun lɛ: «Ɗwoìn mùn.» Màtyû nzwonnzi swuʼ she shon, à ɗwon nun.
40009010	Kɛ nyě yi, Yesù ɓe ji ji kɛ nye Màtyû. Ɓwum ɓɛ ɓe ji ji lɛ̀ ɓon ɓe lɛ, mɛ̀ ci-nyèkǎʼ lǒn gàrimà ndɔʼ, ɓwum ɓyindɔʼ ɓye ɓwum ɓe twɛʼ lɛ mɛ̀ ci-ncìkàʼ mɛ lɛʼ mɓyibbɔa, lɛ̀ ɓwɛsɔʼ Yesù nun hwæn fyìnnɔa.
40009011	Mɛ̀ Fàrìzìɛ̂n yɛnmɛ li, ɓɛ shɛ lɛ̀ ɓwɛsɔʼ Yesù lɛ: «Yɛn sɛ ci ǹlìsàʼ nyin tǎ ji ji lɛ̀ mɛ̀ ci-nyèkǎʼ lǒn gàrimà lɛ̀ tì ɓyindɔʼ ɓye ta mɛ̀ lɛʼ mɓyibbɔa cìkea?»
40009012	Yesù ywɔʼ li, à fyònnzì lɛ̀ ɓon lɛ: «Ɓwum ɓɛ mvæb nywi ta làn lwɛn, ɓon ɓɛ tà ka ci-mvili yǒn, son, ɓwum ɓɛ mvæb nywi tà ka kɛ̀nni, ɓon ɓɛ ta nun yili.
40009013	Ɓàkeànì kɛ nywi ǹzæ̌ʼ lɛʼ yɛ M̀vɛ̀nnswæ̀b lɛle lɛ: “Mǔn yili kan yì sàtìkæ̀ʼ yɛ ɓyin ta fɛ, son, mùn yili kwɛ̀nnzǐ nlim shin she kɛ nywi ɓwulu.” Ntwiʼ M̀vɛ̀nnswæ̀b fyii kàn mûn cɛ̌ ɓwum ɓye ta ɓon nɛʼ twɛli wɛ̌ ɓwum lwinnɔa, son, à fyii mùn cɛ̌ ɓwum ɓye ɓɛ ta twɛʼ lɛ̀ ɓwum ɓyibbɔa.»
40009014	Ɓwɛsɔʼ Jân, ci-njimnzi ɓwum kwɛmmi kɛ moan Yesù, ɓɛ cibbi lɛ̀ nun lɛ: «Yɛn sɛ ci ɓwiʼ lɛ̀ mɛ̀ Fàrìzìɛ̂n, ɓwiʼ ta ɓɛ, kwan ndɔʼ, ɓwiʼ ta mlǎʼ shǐ. Ti kuʼ ɓwɛsɔʼ ɓyû, ɓɛ tà ka shì lɛ̀ yɛn?»
40009015	Yesù fyònnzì lɛ̀ ɓon lɛ: «Ɓyin fɔkaʼ lɛ ɓwum ɓɛ ci-ɗæm loin lɛ ɓɛ kiìn ji ji, ɓɛ woli ɓɛ ton lɛ̀ mɛ̀ yiye kwan sɛ nun nɛʼ ni ǹtǒn? Ayi. Ɓɛ wòli kan ɓɛ ton lɛ̀ mɛ̀ yiye. Son, nywɔʼ ndɔʼ yɛ̌ ɓɛ̀n kwan sɛ ci-ɗæm yɛ̌ ɓon wea fyaʼ. Kɛ kwan màzwùm nun, ɓɛ woli ɓɛ shi mlǎʼ.
40009016	«Mwum wòli kan à sheli ɓlaʼ plè she nywæb, à ɓæti pwìn plè nun. Ntwiʼ nun ɓæti li, she nywæb sɛ ɓɛ sæb kifɛʼ si, kwan sɛ sɛ yɛ kyɔ̌ʼ, a yɛ zæʼ plê mgbònnzi kɛ pwìn plè nun.
40009017	M̀banmbɔʼ kuʼ, ɓɛ tà ka ǹkan myimmi kpanŋgea kɛ kɔ̀ʼ nɛ cinni ŋgɔʼ nun. Ɓɛshɛ wu kpanŋgaʼ li, kɔ̀ʼ yɛ̌ kpiʼ. Kwan sɛ nun kpimɛ li, wù ɓwu ywum ɓî, ǹkan yɛ kpìtì, kɔ̀ʼ ɓwùmndì. Son sɛ ci, ɓɛ ta ǹkan myimmi kɛ̌ kɛ mɛ kɔ̌ʼ lwukea nun. Li, mɛ̀ kɔ̀ʼ ɓa tî ɓwùmmi, shìkì ǹkan kpitì kuʼ.»
40009018	Kwan sɛ Yesù ɓe ɓon ǹzæ̌ʼ lɛʼ yi shɛ̌ li, ci-zwiʼ mɛ̀ Yudà ndɔʼ ɓɛ̌n, à swummi nun swiʼ, à shɛ̀ lɛ̀ nun lɛ: «Mwɛn nyɛ̀m tà kuʼ ywiì jenɛ. Son, kìîn wù sati nun fyàʼ kɛ nywi, ǹzison shon yɛ fyònnì ɓe.»
40009019	Yesù ywɔmɛ li, à waʼ zwô, à ɗwon nun ɓon lɛ̀ ɓwɛsɔʼ ɓyon.
40009020	M̀lib ndɔʼ ɓe kwe, à ɓe ǹgwɛ̀nŋgwɛ̀n kɛ ɗwùm wûm ɓlàn ɓî nun. Mvæb ɓe nun suʼ kwean kɛ nywi. À kwɛmmi ɓe kɛ nyě Yesù, à twuti zwiʼ plê shon.
40009021	Ntwiʼ sɛ à ɓe lɛli kɛ nlim yon nun lɛ: «Mun suʼ fɛʼ plè nyon yìnndi ɗin, mùn yɛ̌ kimmɔʼ.»
40009022	Yesù yònnzì mɛʼ ɓe, à yɛn nun, à shɛ̀ lɛ̀ nun lɛ: «Mwɛn nyɛ̀m, kimnzi nywi, wù swælâ ntwiʼ sɛ wù tǎ zwùm tɛ̀li lɛ̀ M̀vɛ̀nnswæ̀b.» Kɛ fyaʼ zwɛm ǹnywɛ̌n, ǹgwɛ̀nŋgwɛ̀n mlib ni kimmɔʼ.
40009023	Kwan sɛ Yesù ɓɛ̀n kɛ ɗwon ci-zwiʼ mɛ̀ Yudǎ, à yɛn mɛ̀ ci-nlwon nzwu lɛ̀ ɓwum ɓɛ ɓe nyìmndì kwe,
40009024	à shɛ̀ lɛ̀ ɓon lɛ: «Kweànnì wan, mwɔ̂ʼ m̀lib tǎ ɗye ɗye, ǎ ywi kan nûn.» Kwan sɛ ǹkwìn ɓwum ywɔʼ li, yɛ ɗunmi nun kɔlea.
40009025	Son, kwan sɛ ɓɛ kwannzi ɓwum hwæn, à ɗun næmmbyìʼ, à ɓæn mwɔ̂ʼ m̀lib ni fyaʼ, mwɔ̂ʼ m̀lib ni yìmnì ɓe, à waʼ zwô.
40009026	Hìlea sɛ Yesù cì si, wùlæ̀nndǐ màzwùm lû kɛ nǒnnǒn màzwùm nun hwæn.
40009027	Kwan sɛ Yesù waʼ kwe, mɛ̀ ci-ɓwubè ɓî ndɔʼ ɗunmi nun ɗwon nyè, lɛ̀ ɓɛ ta kun lɛ: «Ǹdwì Dàvîd, ywɔʼ zwû kwɛ̀nnzǐ nlim lɛ̀ ɓwiʼ.»
40009028	Kwan sɛ Yesù ɓɛ̀n kɛ næm nun, mɛ̀ ci-ɓwubè ɓi kwɛmmi lɛ̀ nun. À cibbi lɛ̀ ɓon lɛ: «Ɓyin ɓakaʼ lɛ mùn wòli mùn cì swum màzwùm?» Ɓɛ fyonnzì lɛ̀ nun lɛ: «Hɛ̀n, Nyɛli, wù wòli wù cì.»
40009029	Li, Yesù twutâ ɓon mɛ̀ mɛʼ, à shɛ̀ lɛ̀ ɓon lɛ: «A ci wɛ̌ tà shɛ mɛ̀ nlim nyin shɛ̀ ɓyin, ntwiʼ ɓyin ta zwùm tɛ̀li lɛ̀ M̀vɛ̀nnswæ̀b.»
40009030	Kɛ kwan si nun, mɛʼ yan welì, ɓɛ ɗunmi yɛnni ɓe. Yesù sìtì ɓon lɛ̀ kim, à shɛ̀ lɛ ɓa ɓyi ɓi lwum cì mwum ndɔʼ lìmmì lɛʼ màzwùm.
40009031	Son, ɓwum ɓî ɓi waʼ mɛ kwù zwɛm ǹnywɛ̀n, ɓɛ kɛn sèàn Yesù ni læ̀mnzi kɛ nǒnnǒn ŋgyɔʼ si nun.
40009032	Kwan sɛ Yesù ɓon lɛ̀ ɓwɛsɔʼ ɓyon waʼ kwe, ɓɛ kɛnnzì mwukaʼ ndɔʼ kɛ cì shan. Mwum màzwùm wòle kǎn à lɛli, ntwiʼ sɛ m̀pùn mɓyɛbbi ndɔʼ ɓe nun nywi.
40009033	Kɛ mfyinni yɛ Yesù fyinni m̀pùn mɓyɛbbi ni, mwukaʼ ni ɗunmi lɛli ɓe. Shìmmea ci mɛ̀ ŋkwìn ɓwum nɛ ɓe kwe, ɓɛ ɗunmi lɛli kɛ nyinnìm shan nun lɛ: «Ɓwiʼ yɛn kifɛʼ swum ndɔʼ kɛ ŋgyɔʼ Ìzràɛ̂l nun wɛ̌ she.»
40009034	Son, mɛ̀ Fàrìzìɛ̂n ɓye ɓe kwe, ɓɛ ɗunmi shɛ̀ lɛ: «M̀vɛ̀n mɛ̀ mpùn mɓyibbɔa nɛ ta nun kim fɛ ɓǎ nun fyinni mɛ̀ mpùn mɓyibbɔa ni.»
40009035	Yesù ɓe yòn kɛ mɛ myi ŋglwɔkea lɛ̀ mɛ̀ myi sisɔʼ, lɛ̀ à tǎ lɛʼ-Nswæ̀b shɛ̌ kɛ mɛ nyenswæ̀b ɓyan nun. À shɛ̀ ɓon Ǹtwum Lwɛn ye kɛ ywɔʼ Mvɛ̀nnswæ̀b nun, à kimnzi tì yì paʼ mɛ ŋgwɛ̀nŋgwɛ̀n hwæn. À kònndì tì mɛ̀ ɗyɛmɗyɛm kimnzi.
40009036	Kɛ nyɛn yɛ nun yɛn ǹkwìn ɓwum ton yi, ǹlim kwɛn nun lɛ̀ yon, ntwiʼ sɛ ɓwum màzwùm ɓe lɛ̀ ɓɛ hwummâ, ɓɛ ɓe tì swublea wɛ̌ ɓòn mɛ̀ nyæ̀m nɛ cinni kan tî ci-mɓòn.
40009037	Yesǔ kà shɛ̌ lɛ̀ ɓwɛsɔʼ ɓyon lɛ: «Ywum ɗyìm yi mèan, son, mɛ̀ ci-mfyæ̀b ɓi kwæʼ.
40009038	Cibbênì lɛ ci-ndɛm lɛ à fyiì mɛ̀ ci-she ɓye yɛ ji màzwùm fyæ̀bbi.»
40010001	Yesù lon ɓwɛsɔʼ ɓyon wûm ɓlàn ɓî, à fɛ ɓon ǹkimmɔʼ mfyinni mɛ mpùn mɓyibbɔa lɛ̀ ye ǹkimnzi yi paʼ mɛ ŋgwɛ̀nŋgwɛ̀n kyikyi.
40010002	Mɛ̀ myin mɛ̀ ci-ntwum ɓi ɓe lɛ: zwimbyiʼ ni Sìmôn nyɛ̌ ɓɛ ɓe lon lɛ Pìɛ̂r, kɛ nyè yon, ŋgyinni nyon Àndrê; Jâʼ ɓon lɛ̀ ŋgyinni nyon Jân. Ɓɛ ɓe ɓwɛn Zèbèdê;
40010003	Fìlipò, Bàrtɛ̀lèmî, Tòmasì, Màtyû nyɛ̌ ɓe ci-nyèkǎʼ lǒn gàrimà, Jâʼ nyɛ̌ mwɛn Àlfê, Tàdê,
40010004	Sìmôn ci-ŋkànnzì mɛ ŋgyɔʼ, lɛ̀ Judà Ìskàrìô, nun nɛ kìen mlɔ̀ʼ lɛ̀ à kyìâ Yesù.
40010005	Yesù fyi ɓwɛsɔʼ wûm ɓlàn ɓî ɓyon, à lɛb ɓon ndɛb lɛ: «Ɓa ɓyin ɗun kɛ nǒnnǒn ŋgyɔʼ she ɓwum ɓye ɓa mɛ̀ Yudà, shìkì ɓyin ɗun kuʼ kɛ mɛ myi ɓwum ɓye kɛ Sàmàrî nun.
40010006	Son, fyòênnì kɛ̀n kɛ cǐ ŋkwìn ɓwum mɛ Ìzràɛ̂l, ɓɛ ɓɛ wɛ̌ mɛ̀ pɔʼ ɓye ɓwuâ nùn.
40010007	Kwan sɛ ɓyin yɛ kɛ̀n kɛ mbyi nun, shɛ̀ênì lɛʼ-Nswæ̀b lɛ: “Kwan sɛ ti, M̀vɛ̀nnswæ̀b yɛ̌ ɓyin ywɔʼ shon lìsea kɛ mgbon nun”.
40010008	Li, ɓyin kimnzi mɛ̀ ŋgwɛ̀nŋgwɛ̀n, ɓyin yimnzì ɓwum ywi, ɓyin kimnzi mɛ̀ ci-njinɔʼ, ɓyin fyinni tì kuʼ mɛ̀ mpùn mɓyibbɔa. Kɛ ɓyin yee ǹkimmɔʼ kɛ fyaʼ yɛ̂m ɗinɗin, fɛênì kuʼ ɓwùlu yon ɗinɗin.
40010009	Kɛ kɛ̀n sɛ ɓyin yɛ kɛ̀n nun, ɓa ɓyin kɛn lɛ̀ lòn kɛ fyaʼ.
40010010	Ɓa ɓyin shɛ ǹshe ndɔʼ, ɓa ɓyin shɛ mɛ̀ plè ɓî, shìkì ɓyin shɛ mɛ̀ kwù dibaʼ. Kwo fɛʼ ǹtwɔ̀ʼ, ɓa ɓyin ɓæn fyaʼ. Ntwiʼ mwum nɛ tǎ she cǐ, a si lwɛn lɛ à cinni ɗɛ̀bbi yon.
40010011	«Kwan sɛ ɓyin yɛ ɓɛ̀n kɛ myi twun ndɔʼ, shindɔʼ myi sɔʼ, kæbbênì kɛ nyinnìm ɓwum nun mwum nɛ yɛ̌ ɓyin yě. Kwan sɛ mwum ndɔʼ yèâ ɓyin, tòênnì kwe ɗwon mwum màzwùm han ɓyin kɛn waʼ.
40010012	Lɛ̀ ɓyin kà ɗun kɛ nye màzwùm nun, shɛ̀ênì lɛ: “Flɔa ɓɛ lɛ̀ ɓyin.”
40010013	Ɓwum ɓɛ kwe næm nun, ɓon yê ɓyin, flɔa nɛ ɓyin fɛ ɓon yɛ̌ ɓon tǒn nywi. Son, ɓon shi ɓyin yě, pæ̀lênì ɓyin flɔa nyin ɓe.
40010014	Ɓyin ɓɛn kɛ nye ndɔʼ nun, shindɔʼ kɛ nsǒn ndɔʼ nun, ɓɛ yè kan ɓyin, shindɔʼ ɓɛ tà ka ǹywɔʼ lɛʼ shin yili, weànì cǐ màzwùm, ɓyin sætì kwùb mɛ̀ dibaʼ ɓyin.
40010015	Àma, mùn shɛ̀ ɓyin lɛ̀ lɛŋkæ̀m lɛ: Kɛ ŋgyìn nlànnzǐ kyìtæ̀ʼ nun, vɛ̀nɛ̀ʼ she ɓɛ yɛ ɓwum ɓye myi màzwùm yɛnnzi, sɛ yɛ ɓɛ kimmi, a lan she ɓwum ɓye Sòdɔ̂m lɛ̀ Gòmɔ̂r.»
40010016	«Cɛênì fɛʼ, mùn tà ɓyin fyi wɛ̌ mɛ̀ pɔʼ kɛ nyinnìm mɛ ŋwɛʼ nun. Ɓyin ɓɛ konni wɛ̌ mɛ̀ nywun, ɓyin ɓɛ tì kuʼ flɔkea wɛ̌ mɛ̀ pyìʼ.
40010017	Konnênì ntwiʼ sɛ ɓwum yɛ ɓyin lànnzi kɛ mɛ nye mɛ kyìtæ̀ʼ nun. Ɓɛ yɛ ɓyin ɓo kɛ mɛ nyenswæ̀b ɓyan.
40010018	Ɓɛ yɛ tì kuʼ ɓyin kwannzi kɛ swiʼ mɛ gwɛmnà lɛ̀ kɛ swiʼ mɛ mvɛ̀n klwɔkea lɛ̀ ntwiʼ yɛ̂m. Sɛ yɛ cì li ɓǎ ɓyin ɗyi shìtàkwù shɛ̂m kɛ swiʼ shan lɛ̀ kɛ swiʼ ɓwum ɓye ɓa mɛ̀ Yudà.
40010019	Kwan sɛ ɓɛ yɛ ɓyin kɛ̀nnzi kɛ nye kyìtæ̀ʼ, ɓa ɓyin fyon ntwiʼ ǹzæ̌ʼ lɛʼ yɛ ɓyin yɛ ɓɛ̀n, ɓyin shɛ. Ntwiʼ sɛ kwan màzwùm nun, M̀vɛ̀nnswæ̀b yɛ̌ ɓyin ǹzæ̌ʼ lɛʼ kɛ̌ kɛ ŋwum.
40010020	Yɛ ɓa wai kɛ mɛ mwù nyin nun, son, M̀pùn Ce nyin M̀vɛ̀nnswæ̀b yɛ̌ lɛli kɛ ɓàn shin nun.
40010021	«Kɛ kwan màzwùm nun, ɓyindɔʼ lɛ̀ ɓwum yɛ mɛ̀ ŋgyinni ɓyan nɛʼ kyǐ kɛ fyaʼ mɛ ci-ncǐ mɓyɛbbi ɓǎ ɓɛ wu ɓon. M̀banmbɔʼ kuʼ, mɛ̀ ce ndɔʼ yɛ kuʼ cì lɛ̀ ɓwɛn ɓyan. Ɓwɛn ndɔʼ yɛ myin nyɔ̀si ɓe lɛ̀ mɛ̀ ce ɓyan kònndì tì lɛ̀ mɛ̀ mon ɓyan, ɓɛ wu ɓon.
40010022	Ɓwum hwæn pæʼ yɛ ɓyin ɓyìnnzi lɛ̀ ntwiʼ yɛ̂m. Son, mwum nɛ yɛ̌ ǹlim ɓænni kɛ mbyi Mvɛ̀nnswæ̀b nun kwan hwæn a kɛn ɓɛ̌n m̀mlɔ̀kǎʼ, à yɛ̌ swæʼ.
40010023	Kwan sɛ ɓɛ yɛ ɓyin vɛ̀nɛ̀ʼ yɛnnzi kɛ myi ndɔʼ, yeànnì kɛ myi ye ɗin. Mùn tà ɓyin shɛ̌ lɛ̀ lɛŋkæ̀m lɛ ɓyin ɓa ǹyòn mɛ myi ɓye ŋgyɔʼ Ìzràɛ̂l nun mlɔ̌ʼ hwæn, lɛ̀ Mwɛn Mwum ɓɛ̀nnâ.
40010024	«Mwum nɛ tǎ ywum yusea kɛ fyaʼ nlìsàʼ nyon cinni kan kim à làn ǹlìsàʼ nyon. M̀banmbɔʼ kuʼ, ci-she wòli kan kim à làn ci-zwiʼ she nyon.
40010025	À si lwɛn lɛ mwum nɛ tǎ ywum yusea fyonnì kuʼ wɛ̌ ǹlìsàʼ nyon. M̀banmbɔʼ kuʼ, ci-she fyonnì kuʼ wɛ̌ ci-zwiʼ nyon. Ɓɛshɛ ɓɛ lon mùn Bɛ̀lzèbûl, mùn nɛ ɗyi ci-ɗwon, ɓɛ yɛ ɓyin mɛ̀ myin mɓyibbɔa nɛ lǎn li fɛ.»
40010026	«Ɓa yi kwɛn ɓyin lɛ̀ ɓwum. Nywɔʼ ndɔʼ yɛ̌ ɓɛ̀n kwan sɛ ywum ye ɗyi gwùmni hwæn yɛ kwan kɛ bàbà nun. Mɛ̀ kwiʼ lɛʼ yɛ tì kuʼ kwàlì.
40010027	Ywum yɛ mùn tà ɓyin shɛ̌ pon nun, shɛ̀ênì yon kɛ ŋkwìn ɓwum nun. Ywum yɛ ɓyin ta ywɔʼ kɛ kwiʼ nun, ɗæ̀mmênì yon kɛ mɛ ywiʼ mwum hwæn.
40010028	Ɓa ɓyin yi ɓwum ɓɛ ta kwæʼ nywi wu, kɛ nyè nɛ yi, ɓɛ cinni kan ǹkimmɔʼ ŋwu nzison shin. Son, yiênì M̀vɛ̀nnswæ̀b nɛ cinni ǹkimmɔʼ mɓwusi kwæʼ nywi lɛ̀ ǹzison shin kɛ win ye tà ka ɗon nun.
40010029	«Ɓɛ ta ka ɓwɛn kyê sisɔʼ ɓæti ɓî, ɓɛ kyî ɓon lɛ̀ dalà m̀bɔʼ? Kwo fɛʼ she ɓyin yɛn li si, nyɛ̌ m̀bɔʼ ndɔʼ tà ka ɓwu ɗin, shìkì Ce nyin M̀vɛ̀nnswæ̀b lìmmì.
40010030	Ti lɛ̀ ɓyin, kwo fɛʼ ǹnywùn yɛ ɓyin mwu yi, à yi M̀vɛ̀nnswæ̀b mɛʼ tean hwæn.
40010031	Ɓa ɓyin cinni mɛ̀ mɓàkàʼ mbyî mèan, ntwiʼ sɛ mwum nyin nun kyishon cinni ǹkyìbli kɛ mɛʼ Mvɛ̀nnswæ̀b a lan fɛʼ mɛ̀ kyè sisɔʼ ɓɛ mèan ɓi.
40010032	«Mwum nɛ tǎ lɛʼ kɛ ŋkwìn ɓwum nun lɛ nun ni fyaʼ yɛ̂m nun, mùn yɛ̌ kuʼ lɛʼ kɛ swiʼ Ce nyɛ̀m nɛ ɗyi kɛ ɗɛb lɛ mwum màzwùm ni kuʼ mwum nyɛ̀m.
40010033	Son, mwum nɛ tà kuʼ mùn ɓyìnnɔa kɛ ŋkwìn ɓwum nun, mùn yɛ̌ kuʼ lɛʼ kɛ swiʼ Ce nyɛ̀m nɛ ɗyi kɛ ɗɛb lɛ mǔn lìmmi kan nun.»
40010034	«Ɓa ɓyin ɓakàʼ je lɛ mùn kìin ŋgyɔ̂ʼ wan nun lɛ̀ mùn fɛ flɔa kɛ nyinnìm ɓwum nun. Mǔn kìin kǎn lɛ̀ mùn fɛ flɔa, son, wì yɛ mǔn kìin kàʼ.
40010035	Mùn kìin lɛ̀ mùn kɛ ǹkyììlaʼ kɛ nyinnìm mwɛn nɛ nɗwɛb ɓon lɛ̀ ce nyon, mwɛn m̀lib ɓon lɛ̀ mon nyon, m̀lib ɗæm ɓon lɛ̀ mvon.
40010036	Mɛ̀ ci-ɓyìnnzì ɓyin yɛ kwan kɛ ɗwon nyin.
40010037	«Mwum nɛ tǎ ce nyon yili ɓon lɛ̀ mon nyon, a lan ǹyili yɛ nun cinni kɛ nywi yɛ̂m, ǎ wòli kan à ɓɛ mwum nyɛ̀m. M̀banmbɔʼ kuʼ, mwum nɛ tǎ mwɛn nɛ nɗwɛb yili, shindɔʼ mwɛn nɛ mlib nyon, a lan ǹyili yɛ nun cinni kɛ nywi yɛ̂m, ǎ wòli kan à ɓɛ mwum nyɛ̀m.
40010038	Mwum nɛ tǎ ywi yi, ǎ ɗwon kan mɛ̀ kwù ɓyɛ̂m, ǎ wòli kan kim à ɓɛ mwum nyɛ̀m.
40010039	Mwum nɛ tǎ suʼ konni lɛ̀ ǹzison shon, à yɛ̌ son ɓwuli. Son, nyɛ̌ ɓwusi ǹzison shon ntwiʼ yɛ̂m, à yɛ̌ son cinni.»
40010040	«Mwum nɛ tà ɓyin yě kɛ ɗwon nyon, à tà mun yě. Mwum nɛ tà mun yě tà kuʼ mwum nɛ fyii mùn yě.
40010041	Ɓɛshɛ mwum ndɔʼ yè ci-nlɛli kɛ ŋwum Mvɛ̀nnswæ̀b nun ndɔʼ kɛ ɗwon nyon ntwiʼ sɛ à ni ci-nlɛli kɛ ŋwum Mvɛ̀nnswæ̀b nun, à yɛ̌ ɗàsì m̀bɔʼ yě ɓon lɛ̀ ci-nlɛli kɛ ŋwum Mvɛ̀nnswæ̀b nun m̀ban. Mwum nɛ tǎ mwum nsanmi yě ntwiʼ sɛ à ni ǹsanmi, à yɛ̌ ɗàsì m̀bɔʼ yě ɓon lɛ̀ mwum nsanmi ni m̀ban.
40010042	Mùn tà ɓyin shɛ̌ lɛ̀ lɛŋkæ̀m lɛ mwum nɛ yɛ̌ suʼ fɛʼ kwòn mlaʼ nwi fɛ lɛ̀ kì-fɔʼ mwɛsɔ̀ʼ nyɛ̀m, kwo fɛʼ nun ɓɛ fɛʼ kwæʼ, nun cì li ntwiʼ sɛ à ni kɛ ŋkwìn ɓwɛsɔʼ ɓyɛ̂m nun, à yɛ̌ ɗàsì cinni kɛ fyaʼ Mvɛ̀nnswæ̀b.»
40011001	Kwan sɛ Yesù mlɔ̌ʼ ǹlɛb ndɛb lɛ̀ ɓwɛsɔʼ wûm ɓlàn ɓî ɓyon hwæn, à waʼ kwe lɛ̀ nun kɛn ɓwum lɛʼ-Nswæ̀b lìsea kɛ mɛ nsòn nyan nun.
40011002	Jân Bàtisì ywɔe kɛ nye njè mɛ̀ she nɛ Kristò ɓe cì, li, à fyiɔ̀ʼ ɓwɛsɔʼ ɓyon kɛ cì shon,
40011003	lɛ̀ ɓyi ɓi cibbi nyǐ lɛ nyǐ ni nɛ mwum nɛ ɓon limmi lɛ nyǐ ni ywìmɛ ɓɛ̀n, kɛ̀ ɓon ɓi ɓon ǹdɔʼ ɓe?
40011004	Yesù fyònnzì lɛ̀ ɓon lɛ: «Kɛ̀nnênì, ɓyin sannzi lɛ̀ Jân ywum yɛ ɓyin ywɔʼ, lɛ̀ ye ɓyin konndì yɛn.
40011005	Mɛ̀ ci-ɓwubè ti yɛnni nùn, mɛ̀ ɗyɛmɗyɛm ti kɛ̀n lwɛn, mɛ̀ ci-ŋgwɛ̀nŋgwɛ̀n pèan cinnea ǹkimmɔʼ, mɛ̀ ci-ɗwɔʼ ti ywɔli, ɓwum ywi yimnâ ywi, mɛ̀ ci-nyɛn vɛ̀nɛ̀ʼ ywɔkea Ǹtwum Lwɛn.
40011006	Tǒn lwɛn si lɛ̀ mwum nɛ tà ka ŋgyi kwùmmi kɛ nywi yɛ̂m.»
40011007	Kwan sɛ ɓwɛsɔʼ Jân Bàtisì ɓyite mwù ɓe, Yesù ɗunmi lɛli lɛ̀ ǹkwìn ɓwum kɛ nywi Jân lɛ: «Yɛn sɛ ɓyin kɛnne cɛ kɛ nlim kyɔʼ? Swɛʼ ndɔʼ nɛ m̀pùn ɓe funnzi nɛ ɓyin kɛnne cɛ?
40011008	Ti, yɛn sɛ ɓyin kɛnne cɛ? Ci-mɛ plě lwukea ndɔʼ nɛ ɓyin kɛnne cɛ? Ɓwum ɓɛ ta mɛ̀ plě lwukea swǐ, ɓɛ ta tòn kɛ yi sɛ̀m mɛ mvɛ̌n klwɔkea nun, ɓa kɛ nlim kyɔʼ.
40011009	Kɛ ɓon ɓɛ ɓan, yɛn sɛ ɓyin kɛnne ɓyin cɛ? Ci-nlɛli kɛ ŋwum Mvɛ̀nnswæ̀b nun ndɔʼ nɛ ɓe? Mùn shɛ̀ ɓyin lɛ̀ lɛŋkæ̀m lɛ nun nɛ ɓe, à làn fɛʼ ma ci-nlɛli kɛ ŋwum Mvɛ̀nnswæ̀b nun.
40011010	Ntwiʼ Jân nɛ mwum nɛ ɓɛ kɔʼ kɛ ɗèwǎ Mvɛ̀nnswæ̀b nun kɛ nywi yon lɛ: “M̀vɛ̀nnswæ̀b lɛʼ lɛ: Cɛênì fɛʼ, mùn tǎ ci-ntwum nyɛ̀m fyi mbyî kɛ swiʼ swû ɓǎ nun fɔsì m̀ɓɛ̀n ywû.”
40011011	«Mùn tà ɓyin shɛ̌ lɛ̀ lɛŋkæ̀m lɛ, mwum nɛ cinni ǹtwu, à làn Jân Bàtisì, ɓɛ ye kifɛʼ nun fɛ ŋgyɔ̂ʼ wan. Kwo fɛʼ li, mwum nyɛ̌ ɗyi lwæ̀b ɓe kɛ ywɔʼ Mvɛ̀nnswæ̀b nun cinni ǹtwu, à làn nun.
40011012	Ǹdìkàʼ kwan sɛ Jân Bàtisì ɓe Ǹtwum Lwɛn shɛ̌ a kiìn ɓɛ̀n jenɛ, ywɔʼ Mvɛ̀nnswæ̀b leân kɛ kwan she kimmi nun. Ɓwum kimmɔa ta kæb lɛ̀ ɓon fyôn son.
40011013	Mɛ̀ ci-nlɛli kɛ ŋwum Mvɛ̀nnswæ̀b nun hwæn, lɛ̀ lwuà Mòîzɛ̀ lɛli kɛ nywi ywɔʼ màzwùm nun han a kin ɓɛ̀n næ̌m Jân Bàtisì.
40011014	Kɛ̀ênì mwù lɛ̀ lɛʼ sɛ mùn yɛ̌ ɓyin shɛ̌ sɛ. Jân ni Èlî nyɛ̌ ɓɛ lɛle kɛ ɗèwǎ Mvɛ̀nnswæ̀b nun lɛ nyǐ ni kà ɓɛ̀nkàʼ.
40011015	Mwum nɛ cinni mɛ̀ ywiʼ ɓye nywɔʼ lɛʼ, à nònnzì mwù, à ywɔʼ ǹzæ̀ʼ lɛʼ nɛ mùn shɛ̀ ɓyin nɛ.
40011016	«Ti, mùn yɛ̌ mvu ɓwum ye jenɛ wòsi lɛ̀ yà swum? Ɓɛ gwili ɓwɛn ndɔʼ ɓye ta tòn kɛ yi bàbǎ yàn nun. Ɓyindɔʼ ta ɓwùlu kun lɛ:
40011017	“Ɓwiʼ ɓi ɓyin ǹgwǔm gwɛn ɓo, ɓyin gwɛn kan gwɛn, ɓwiʼ shib tì mɛ̀ nshib ywi, ɓyin ywætaʼ kan nywi.”
40011018	Mǔn lɛʼ kan li ɗin, mùn lɛʼ ntwiʼ Jân ɓɛ̌n, ǎ ɓe kǎn ji ji wɛ̌ ɓwùlu, shìkì à nwi kuʼ ɓæ̀ʼ. Ɓyin ɗunmi lɛʼ lɛ nyǐ ni cinni m̀pùn mɓyɛbbi ndɔʼ nywi.
40011019	Mwɛn Mwum ɓɛ̌n, làn nyon, à tǎ ji ji, à kònndì ywum nwi nwi, li, ɓyin ɗunmâ tì lɛʼ lɛ: “Cɛênì fɛʼ mwum ndɔʼ, m̀fɔ̀kàʼ yon ta suʼ kɛ̀n kɛ ji nun, lɛ̀ kɛ ywum nwi nun. À ni tì ŋwè mɛ̀ ci-nyèkǎʼ lǒn gàrimà, lɛ̀ nyɛ̌ ɓwum ɓyindɔʼ ɓye ɓɛ twɛʼ lɛ̀ mɛ̀ ci-ncǐ ɓyɛbbi.” Son, ɓwiʼ yɛ kon Mvɛ̀nnswæ̀b lìmmi kɛ mmlɔ̀kàʼ she shon nun.»
40011020	Kɛ nyě yi, Yesù ɗunmi mɛ̀ myi nyɛ̌ nun cìe màn yì hìlea yon kwe wɛ̀si, ntwiʼ sɛ lan myi màzwùm kwɛbsi kǎn m̀bɔ̀kì tòn nyan. À ɗunmi lɛʼ lɛ:
40011021	«Mùn nyæ̀mmâ ɓyin, lan Kòràzɛ̂n, lɛ̀ ɓye Bètsaìdà. Cɛênì fɛʼ mɛ̀ lɛʼ ŋgwulea nɛ M̀vɛ̀nnswæ̀b lànnzi nyinnìm shin nun. Nun lannzè nun kɛ nyinnìm lan Tîr lɛ̀ ɓye Sìdôn, ɓî lilɛ lɛ̀ à ɓi lɛ̀ mɛ̀ plě nshǐ ywi kɛ nywi, ɓǎ ɓon lisàʼ lɛ ɓon kwɛbsâ m̀bɔ̀kì tòn nyan.
40011022	Li nɛ ci, mùn shɛ̀ ɓyin lɛ, kɛ ŋgyìn nlànnzì mɛ kæ̀ʼ nun, vɛ̀nɛ̀ʼ sɛ yɛ Tîr yɛnni ɓon lɛ̀ Sìdôn yɛ ɓɛ sɔ̀sɔ̀ʼ lɛ̀ she ɓyin yɛ yɛn.
40011023	Ti lɛ̀ ɓyin, lan Kàpɛ̀rnàô, ɓyin ta ɓàkàʼ je lɛ jin shin yɛ ɓɛ̀n kɛ ɗɛb. Kànmbɛʼ, ɓyin yɛ fyǒn kyìlì ɓe ŋgyɔʼ han ɓyin kɛn ɓɛ̌n nsòn ɓwum ywi. Mɛ̀ lɛʼ ŋgwulea nɛ M̀vɛ̀nnswæ̀b lànnzi kɛ nyinnìm shin nun, ɓɛshɛ nun lannzè nun kɛ Sòdɔ̂m, myi màzwùm ɓê ɗyě lɛ̀ a yi kwe.
40011024	Li nɛ ci, mùn shɛ̀ ɓyin lɛ, kɛ ŋgyìn nlànnzì mɛ kæ̀ʼ nun, vɛ̀nɛ̀ʼ sɛ yɛ Sòdɔ̂m yɛnni yɛ ɓɛ sɔ̀sɔ̀ʼ lɛ̀ she ɓyin yɛ yɛn.»
40011025	Kɛ kwan màzwùm nun, Yesù ɗunmi M̀vɛ̀nnswæ̀b keli, lɛ̀ à tǎ lɛʼ lɛ: «Ce, Nyɛli nyɛ̀m nɛ cinni ɗɛb lɛ̀ ŋgyɔʼ, mùn yilâ wù osɔ̀kɔ̀ʼ m̀bɔ̀kì nɛ wù kwàsi swum sɛ wù gwùmme lɛ̀ mɛ̀ ci-nlìmmì ɓon lɛ̀ mɛ̀ ci-kon, m̀bɔ̀kì nɛ wù kwàsi son lɛ̀ ɓwum ɓye lìmmi kan swum ndɔʼ.
40011026	Ce, mùn lìmmì lɛ wù cìi li, ntwiʼ sɛ lwukaʼ wǔ nɛʼ ǹlim lɛ sɛ ɓɛ kuʼ li.»
40011027	Yesù mlɔ̌ʼ ǹkeli yon hwæn, à ɗunmi shɛ̀ lɛ̀ ɓwum lɛ: «Ce nyɛ̀m fɛâ mùn ywum hwæn pæʼ fyaʼ. Kwo mwum m̀bɔʼ lìmmi kan mwum nɛ ɓɛ lon lɛ Mwɛn, shi ɓɛ Ce nyon nun kyishon. A konndì ɓɛ, mwum ndɔʼ lìmmi kan mwum nɛ ɓɛ lon lɛ Ce, shi kuʼ ɓɛ Mwɛn nyon ɓon lɛ̀ ɓwum ɓye Mwɛn nyon yili nun kwasì swiʼ shan.
40011028	«Kìênnì kɛ cì shɛ̂m ɓyin ɓɛ hwummâ lɛ̀ ǹshe, mùn yɛ̌ ɓyin mɛ̀ yìnnì fɛ.
40011029	Twɛlênì mùn wɛ̌ Nyɛli nyin lɛ̀ mùn konndì ɓyin kon kɛ mwu. Ntwiʼ sɛ mùn ni ǹsàsi, mùn ɓɛ tì m̀flɔa. Kɛ cì shɛ̂m, ɓyin yɛ mɛ̀ yìnnì cinni.
40011030	Ntwiʼ ǹshe yɛ mùn yɛ̌ ɓyin kɛ̌ mwu ɓa ɓɛ kyìbli, a yɛ ɓɛ ɗonmi.»
40012001	A kiìn ɓɛ̀n nywɔʼ mɛ̀ yìnnì mɛ̀ Yudà ndɔʼ, Yesù ɓon lɛ̀ ɓwɛsɔʼ ɓyon ɓe làn kɛ ndɛm mvòn ndɔʼ. Ǹjè ɓe ɓwɛsɔʼ ɓyon kwɛ̀nni, li, ɓɛ ɗunmi ǹgyɔ̀ʼ mvon kwæ̀li, lɛ̀ ɓɛ ta ji.
40012002	Kwan sɛ mɛ̀ Fàrìzìɛ̂n yɛn li, ɓɛ shɛ lɛ̀ Yesù lɛ: «Wǔ nɛʼ, cɛ fɛʼ swum sɛ ɓwɛsɔʼ ɓyû ta cì si, son sɛ lwuà nyɛʼ tǎ ɓyìnnɔ̀ʼ lɛ ɓa ɓɛ ci nywɔʼ mɛ̀ yìnnì.»
40012003	Yesù fyònnzì lɛ̀ ɓon lɛ: «Ɓyin nzanŋgaʼ kifɛʼ swum sɛ Dàvîd cìe nywɔʼ m̀bɔʼ ndɔʼ kwan sɛ ǹjè ɓe nun kwɛ̀nni ɓon lɛ̀ ɓwum ɓyon?
40012004	She nun ɗuen kɛ nyenswæ̀b, à sheli ji nɛ ɓɛ kɛe kɛ jin Mvɛ̀nnswæ̀b nun, à ji ɓon lɛ̀ ɓwum ɓyon. Son, kɛ lwuà nun ɓon ɓɛ jiè kǎn nun, sukuʼ mɛ̀ ci-mfɛ sàtìkæ̀ʼ ɓɛ woli kim ɓɛ ji.
40012005	«Kɛ̀ ɓyin nzanŋgaʼ kan kɛ lwuà Mòîzɛ̀ nun lɛ mɛ̀ ci-mfɛ sàtìkæ̀ʼ kɛ nyenswæ̀b ndwun tà ka lwuà nyɛ̌ yɛn nywɔʼ mɛ̀ yìnnì mwumnzi, ntwiʼ sɛ ɓɛ ta she cǐ nywɔʼ màzwùm nun, shìkì ɓɛ pyi lwuà?
40012006	Son, mùn shɛ̀ ɓyin lɛ, swum ndɔʼ sɛ lan nyenswæ̀b ndwun si ɗyě kɛ nyinnìm shin nun fɛ.
40012007	Ɓɛshɛ ɓyin limmè sù nzæ̀ʼ lɛʼ nɛ M̀vɛ̀nnswæ̀b lɛli lɛ: “Mǔn yili kan yì sàtìkæ̀ʼ yɛ ɓyin ta fɛ, son, mùn yili kwɛ̀nnzǐ nlim shin shɛ kɛ nywi ɓwulu”, ɓyin ciê kǎn ɓyɛbbi lɛ̀ ɓwum ɓɛ mɛ̀ fyàʼ ɓlɔtɔʼ.
40012008	Li nɛ mùn shɛ̀ ɓyin lɛ Mwɛn Mwum ni Nyɛli nɛ cinni ǹkimmɔʼ kɛ nywɔʼ mɛ̀ yìnnì nun.»
40012009	Yesù wai kwe, à kɛ̀n ɗun kɛ nyenswæ̀b nyan ndɔʼ nun.
40012010	À ɓɛ̌n, à cinni ci-fyàʼ ywi ndɔʼ kwe. Ɓwum ɓye ɓe kwe ɓe mbyi kæbbi lɛ̀ ɓɛ pyisì nun kɛ lɛʼ nun. Son sɛ ci ɓɛ cibbi lɛ̀ nun lɛ: «Lwuà nyɛʼ tǎ yili lɛ ɓɛ kimnzi ǹgwɛ̀nŋgwɛ̀n ndɔʼ nywɔʼ mɛ̀ yìnnì?»
40012011	Yesù fyònnzì lɛ̀ ɓon lɛ: «Ɓɛshɛ mwum nyin ndɔʼ sukuʼ mwɛn pɔʼ cinni m̀bɔʼ, pɔʼ màzwùm kɛ̀n pyì kɛ swuʼ nun nywɔʼ mɛ̀ yìnnì, ǎ wòli kan kim à tɛ̀ʼ nun, à kwannzi nun ɓe?
40012012	Mwum cinni ǹtwu à làn pɔʼ. Kɛ à si li, lwuà nyɛʼ tǎ yili lɛ ɓɛ ci lwɛn lɛ̀ mwum ndɔʼ nywɔʼ mɛ̀ yìnnì.»
40012013	Yesǔ kà shɛ̌ lɛ̀ mwum tòn ni lɛ: «Næ̀nndiì fyàʼ.» À næ̀nndì fyàʼ lɛ̀ fyàʼ yon ti kimmi wɛ̌ ye fɔʼ.
40012014	Mɛ̀ Fàrìzìɛ̂n yɛnmɛ li, ɓɛ kwan nyenswæ̀b, ɓɛ ɗunmi sunndi m̀bɔ̀kì nɛ ɓon yɛ cì ɓon kà wu Yesù.
40012015	Yesù lìmmimɛ bɛ̀b sɛ ɓon ɓe yili ɓon fɔʼ, à waʼ cìcǐ màzwùm. Ŋ̀kwìn ɓwum mèan ɗunmi nun ɗwon nyè. Li, à kimnzi mɛ̀ ŋgwɛ̀nŋgwɛ̀n ɓyan.
40012016	Kwan sɛ nun kimnzi ɓon hwæn, à shɛ̀ lɛ̀ ɓon lɛ ɓa kì ɓyi ɓi shɛ mwum ndɔʼ wɛn ni nɛ nun.
40012017	Ywum màzwùm lannze li, lɛ̀ ǹzæ̌ʼ lɛʼ yɛ Èzaì ci-nlɛli kɛ ŋwum Mvɛ̀nnswæ̀b nun lɛli lwinni.
40012018	Cìcì sɛ M̀vɛ̀nnswæ̀b lɛle lɛ: «Cɛ fɛʼ ci-she nyɛ̀m nɛ mun yæ̌n. Nun nɛ mùn yili, ǹlim yɛ̂m yi nun nywi. Mùn yɛ̌ m̀pùn nyɛ̀m kɛ̌ kɛ nywi yon, lɛ̀ nun lisàʼ mɛ̀ kyìn ɓwum mbyi nyɛ̌ lɛŋkæ̀m.
40012019	À ɓǎ lɛʼ klwǐ ɓon lɛ̀ mwum ndɔʼ shìkì à kun. Mwum ndɔʼ ɓà kuʼ ǹkwu yon ywo kɛ mbyi nun.
40012020	Pɛʼ shɛ gwiti, à ɓà son ɓyìti, shìkì à jimnzâ lâm nɛ tà ka tî nyæ̀nnì lwɛn. À yɛ̌ ywum hwæn cǐ lwɛn han ywum hwæn ɓɛ kɛ mbyi lɛŋkæ̀m nun.
40012021	Lɛ̀ mɛ̀ kyìn ɓwum yɛ zwùm tɛ̀li lɛ̀ nun.»
40012022	Kɛ nyě yi, ɓɛ kɛnnzì mwum ndɔʼ kɛ cǐ Yesù, à ɓe ci-ɓwubè, à ɓɛ tì mwukaʼ, ntwiʼ sɛ m̀pùn mɓyɛbbi ɓe nun nywi. Yesù kimnzi nun. Mwum ni ɗunmi lɛli, à kònndì tì kuʼ yɛn.
40012023	Ŋ̀kwìn ɓwum ye ɓe kwe, shìmmea ci ɓon, ɓɛ ɗunmi lɛʼ lɛ: «Mwum nɛ kɛ mvu ɓwum mvɛ̀n Dàvîd nɛ ɓǎ nyɛ̌?»
40012024	Son, kwan sɛ mɛ̀ Fàrìzìɛ̂n ywɔe li, ɓɛ shɛ lɛ̀ ɓwum ton ɓi lɛ: «Mwum nɛ tòn nɛ tà ka mɛ̀ mpùn mɓyibbɔa fyinni ɗin, sɛ shi ɓɛ lɛ Bɛ̀lzèbûl, m̀vɛ̀n mɛ̀ mpùn mɓyibbɔa, nɛ ta nun ǹkimmɔʼ ncǐ yi fɛ.»
40012025	Son, Yesù ɓe lɛ̀ à lìmmâ mɛ̀ mɓàkàʼ nyan ɓon hwæn, li, à shɛ̀ lɛ̀ ɓon lɛ: «Ywɔʼ she ɓyin yɛn ɓwum ta twùʼ ɗwǐ kwe kɛ nyinnìm shan nun, sɛ tà ka mwù kwean sɛ shi kyàʼ. Myi ye ɓwum ta twùʼ ɗwǐ kɛ nyinnìm shan nun wòli kan kim yɛ kɛn mbyî. M̀banmbɔʼ kuʼ lɛ̀ ǹɗuʼ lìm yɛ ta cì li, yɛ wòli kan kim yɛ kɛn mbyî.
40012026	Ɓɛshɛ Satæ̀n tǎ ɓwum ɓyon fyinni, à si wɛ̌ à tǎ twùʼ ɗwǐ ɓe lɛ̀ nun nɛʼ. Ywɔʼ shon yɛ yìli kɛ̀n mbyî lɛ?
40012027	Mùn lɛʼ li ntwiʼ sɛ ɓyin ta ɓàkàʼ lɛ mùn tǎ mɛ̀ mpùn mɓyibbɔa fyinni lɛ̀ ǹkimmɔʼ Bɛ̀lzèbûl. A ɓê fɛʼ li, mùn yili mùn cibbi ɓyin: Yà mwum nɛ ta ǹkimmɔʼ mfyinni màzwùm fɛ lɛ̀ ɓwum ɓyin? Ɓwum ɓyin ɓon nɛʼ, ɓɛ liseâ pisean lɛ ɓyin ɓi pyǐ.
40012028	Lɛ̀ lɛŋkæ̀m, M̀pùn Mvɛ̀nnswæ̀b nɛ ta cì mùn tǎ mɛ̀ mpùn mɓyibbɔa fyinni. Sɛ lisaʼ lɛ ywɔʼ Mvɛ̀nnswæ̀b kiân, sɛ ɓɛn ɓyin nywi.
40012029	«Mwum ndɔʼ wòli kan à ɗun kɛ nye mwum nɛ cinni kim, à fyòn nun lwɛn nyon, nun shì sɛti mwum ni kpæmmi lɛ̀ ǹɗuʼ. Kwan sɛ nun kpæmmâ nun li, à wòli à hwɛn ywum yɛ nye nyon hwæn.
40012030	«Mwum nɛ ɓǎ fyaʼ yɛ̂m nun, à ni ci-ɓyìnnzì nyɛ̀m. M̀banmbɔʼ nɛ tì kuʼ lɛ̀ mwum nɛ tà ka mûn kpea lɛ̀ ǹswɔsi swɔsi, mwum màzwùm ni ci-ŋkyàʼ.
40012031	Son sɛ ci mùn shɛ̀ ɓyin lɛ, M̀vɛ̀nnswæ̀b yɛ̌ ɓwum ɓyɛbbi nyan zùsi hwæn, lɛ̀ mɛ̀ nsɛ̀m nɛ ɓɛ ta nun sìmmɔa hwæn. Son, mwum nɛ yɛ̌ M̀pùn Nsanmi sìmmɔa, M̀vɛ̀nnswæ̀b ɓà nun ɓyɛbbi màzwùm zùsi.
40012032	Mwum nɛ yɛ̌ ǹzæ̌ʼ lɛʼ ɓyɛbbi lɛli kɛ nywi Mwɛn Mwum, M̀vɛ̀nnswæ̀b yɛ̌ nun ɓyɛbbi màzwùm zùsi. Son, mwum nɛ yɛ̌ lɛli li kɛ nywi Mpùn Nsanmi, ɓyɛbbi nyon ɓǎ ɓɛ ǹzùsi kwo fɛʼ kwan she jenɛ nun, kwo fɛʼ she ta kìn nun.»
40012033	«Wu cinni ǹjì ŋgæʼ nlwɛn, wù yɛ̌ kuʼ yì gwùm ŋgæʼ ye lwukea cinni. Wu cinni kuʼ ŋgæʼ mɓyɛbbi, wù yɛ̌ kuʼ yì gwùm ye ɓyibbɔa cinni. Ntwiʼ ɓɛ ta ŋgæʼ lìmmi lɛ̀ yì gwùm yɛ nun tǎ san.
40012034	Mvu ɓwum mɛ nywun, ɓyin yɛ yìli ywum lwukea lɛli lɛ, kwan sɛ ɓyin ɓi ɓyibbɔa? Ntwiʼ swum sɛ ta waì kɛ nlim nun, son sɛ ta kuʼ kwan ŋwum.
40012035	Mwum nyɛ̌ zwùm shon si lwinni lɛ̀ lwɛn nɛ ta lɛʼ lwɛn kwannzi. Nyɛ̌ shon si lwinni lɛ̀ ɓyɛbbi, nun nɛ ta kuʼ ɓyɛbbi kwannzi.
40012036	Mùn shɛ̀ ɓyin lɛ nywɔʼ nlànnzì mɛ kæ̀ʼ yɛ̌ wòlǐ, mwum hwæn yɛ̌ kwɛ̀m nzæ̌ʼ lɛʼ pwìnpwìn yɛ nun ɓe lɛli shɛ̌.
40012037	Li, ǹzæ̌ʼ lɛʼ yɛ wù ɓe lɛli, yon yɛ yɛ cì wù kwan mɛ̀ fyàʼ ɓlɔtɔʼ, shindɔʼ yon yɛ yɛ cì wù pyì mɛ̀ kæ̀ʼ.»
40012038	Li, mɛ̀ ci-nlìmmì mɛ lwuà ndɔʼ lɛ̀ mɛ̀ Fàrìzìɛ̂n ndɔʼ shɛ lɛ̀ Yesù lɛ: «Ǹlìsàʼ, cǐ hìlea ndɔʼ ɓǎ ɓwiʼ yɛn.»
40012039	Yesǔ kà fyònnzi ɓon ɓe lɛ: «Mvu ɓwum ye ɗyě, a yi ɓyɛbbi, yɛ tà ka M̀vɛ̀nnswæ̀b ywɔli. Yɛ ta hìlea cibbi, son, M̀vɛ̀nnswæ̀b ɓà ɓon hìlea ndɔʼ lìsea, sɛ shi ɓɛ hìlea she lannze kɛ nywi Jònasì ci-nlɛli kɛ ŋwum yon nun.
40012040	Ntwiʼ m̀bɔ̀kì nɛ Jònasì nòen kɛ zwum ŋgìshì nun mɛ̀ nywɔʼ lê, lɛ̀ mɛ̀ kpòn lê, li nɛ Mwɛn Mwum yɛ̌ kuʼ nòn mɛ̀ nywɔʼ lê, lɛ̀ mɛ̀ kpòn lê kɛ ŋgyɔʼ nji.
40012041	Nywɔʼ nɛ ǹgyìn mɛ̀ kæ̀ʼ yɛ̌ wòlǐ, lan Nìnivà yɛ waʼ kɛ swiʼ mvu ɓwum ye ɗyě, ɓɛ konndì ɓon lɛʼ swǐ nywi, ntwiʼ sɛ kɛ nywɔʼ yɛ ɓon ywɔe ǹtwum yɛ Jònasì ɓe ɓon shɛ̌, ɓɛ kwɛbse m̀bɔ̀kì tòn nyan ǹnywɛ̀n. Son, mwum ndɔʼ ɓɛ̀nnâ jenɛ nyɛ̌ lǎn Jònasì lɛ̀ ǹtwu.
40012042	Nywɔʼ nɛ ǹgyìn mɛ̀ kæ̀ʼ yɛ̌ tì wòlǐ, m̀lib nɛ cinne ywɔʼ she kɛ kpìnnzɔ̀ʼ ŋgyɔʼ nyɛ̌ leànnji nyɛʼ yɛ̌ tì waʼ zwô kɛ swiʼ mvu ɓwum ye ɗyě, à swì ɓon lɛʼ nywi. Ntwiʼ sɛ à wae ǹdìkàʼ yi cìcì yɛ kwɛmmi kan, ɓǎ nun kiìn ǹzæ̌ʼ lɛʼ kon ye Sàlòmôn ɓe lɛʼ ywo. Son, mwum ndɔʼ ɓɛ̀nnâ jenɛ nyɛ̌ cinni ǹtwu, à làn Sàlòmôn.»
40012043	Yesù ɗunmi tì sannzi lɛ: «Kwan sɛ m̀pùn mɓyɛbbi tà mwum kwean nywi, à tǎ ɓɛ, à ɗunmi nzanni, à kɛ̀n nùn, à fyòn nùn kɛ yi cìcǐ wumndea nun, à tǎ cìcǐ nɗun kæbbi.
40012044	M̀bɔ̀kì nɛ nun cinni kan, à lɛʼ lɛ̀ nun nɛʼ lɛ: “Mùn yɛ̌ mùn fyòn ɓe kɛ cǐ tòn shɛ̂m sɛ mun wai nun.” Kwan nun ti shɛ̌ nun ɓɛn ɓe kwe, à cinni cǐ tòn shon ɓe pwìn, a ɓɛ tì yìli, lɛ̀ ɓɛ fɔsâ son lwɛn.
40012045	Nun yɛnmɛ li, à kwan tì, à kɛ̀n ɓwùlu mɛ̀ mpùn mɓyibbɔa ɓye twɛ̀nndi ɓɛ lan nun twɛli shanmɓì, ɓɛ kiìn mwum tòn ni ɗun nywi. Kwan sɛ ɓon yɛ kǐn ɗun li, son sɛ yɛ cì m̀bɔ̀kì tòn mwum tòn ni yæki gwàn, à làn kæ̀mmì she zwimbyiʼ. A yɛ kuʼ ɓɛ m̀banmban li lɛ̀ ɓwum ɓyibbɔa ɓye ɗyě.»
40012046	Kwan sɛ Yesù ɓe lɛ̀ ǎ kɛ lɛli lɛ̀ ǹkwìn ɓwum, mɛ̀ ŋgyinni ɓyon ɓɛn ɓon lɛ̀ mon nyon. Ɓɛ ɗyi wan, ɓɛ ɓe yili lɛ ɓɛ shɛ nun lɛʼ ndɔʼ.
40012047	Mwum ndɔʼ waʼ, à kɛ̀n Yesù shɛ̌ lɛ: «Cɛ fɛʼ, mon nywù ɓon lɛ̀ mɛ̀ ŋgyinni ɓyû ɓi wan ɗyi, ɓɛ ta yili lɛ ɓɛ shɛ wù lɛʼ ndɔʼ.»
40012048	Yesù fyònnzì lɛ̀ mwum màzwùm lɛ: «Wɛn nɛ mon nyɛ̀m? Mɛ̀ wɛn ɓɛ tì mɛ̀ ŋgyinni ɓyɛ̂m?»
40012049	Li, à nwùmnzì mwɛnŋgwu kɛ nywi ɓwɛsɔʼ ɓyon, à shɛ̀ lɛ: «Cɛênì fɛʼ mon nyɛ̀m lɛ̀ mɛ̀ ŋgyinni ɓyɛ̂m ɓi fɛ.
40012050	Ntwiʼ mwum nɛ tǎ swum sɛ Ce nyɛ̀m nɛ kɛ ɗɛb yili cǐ, nun nɛ ŋgyinni nyɛ̀m, à ɓɛ tì kuʼ mon nyɛ̀m.»
40013001	Nywɔʼ màzwùm, Yesù kwean kɛ næm, à kɛ̀n tòn kɛ moan swùm lɛ̀ nun lisàʼ lɛʼ-Nswæ̀b.
40013002	À yɛn ǹkwìn ɓwum ti nun ke mèan, à ɗun ciʼ nun, à ɓæn cǐ tòn kwe. Ŋ̀kwìn ɓwum ɓe mæ̀btea kɛ ŋgonni swùm nun.
40013003	À ɓe ɓon ywum sannzi mèan kɛ mɛ ŋkæ̀n lɛʼ nun, à ɗwì yindɔʼ lɛ: «Ci-ɗyìm ndɔʼ kɛ̀nne ndɛm ɓǎ nun myiʼ ywum ɗyìm yon.
40013004	M̀myìʼ yɛ nun ɓe ywum ɗyìm yon myìli ndɛm nun, mɛʼ ywum ɗyìm ndɔʼ kɛn pyì kɛ nlim mbyi. Mɛ̀ kyè kiìn yon swibbɔa.
40013005	Mɛʼ yindɔʼ kɛn pyì kɛ cìcì sɛ kɛ mɛ ŋgwɔ̀ʼ nun. Yon yi twæb m̀byìmmi, son,
40013006	kwan sɛ nywɔʼ ɗunmi ɗwǔm, à fyasi ywum ɗyìm yi, yɛ fyɔlaʼ hwæn ntwiʼ sɛ yɛ ghimme kǎn mɛ̀ nɗì.
40013007	Làn m̀bɔʼ kɛ̀n pyì kɛ nyinnìm yi lwon. Yì lwon klwɔkamɛ, yɛ fyeɔ̀n yon ŋgyɔʼ.
40013008	Son, mɛʼ yindɔʼ làn nyan kɛn pyì kɛ ŋgyɔʼ nlwɛn nun, yɛ twæb, yɛ klwɔkamɛ, yɛ ɗunmi mɛʼ kwannzi mèan. Mɛʼ yindɔʼ kwannzi ɓe mɛ̀ mɛʼ nɗuʼ-nɗuʼ, yindɔʼ mwùm fyuru-fyuru, yindɔʼ mwùm le-lê.»
40013009	Yesǔ kà shɛ̌ lɛ̀ ɓon lɛ: «Mwum nyɛ̌ cinni mɛ̀ ywiʼ ɓye nywɔʼ lɛʼ, à nonnzì mwù, à ywɔʼ ǹkæ̌n lɛʼ yɛ mùn ɗwì ɓyin yɛ.»
40013010	Ɓwɛsɔʼ Yesù kwɛmmi Yesù ke, ɓɛ cibbi lɛ̀ nun lɛ: «Yɛn sɛ ci wù tǎ suʼ lɛli lɛ̀ ɓwum kɛ mɛ ŋkæ̀n lɛʼ nun?»
40013011	Yesù fyònnzì lɛ̀ ɓon lɛ: «M̀vɛ̀nnswæ̀b cìâ ɓyin limmì ywum yɛ ɓe lɛ̀ ɓwum lìmmi kifɛʼ kɛ nywi lwun shon. Ti lɛ̀ ɓon, ɓɛ lìmmi kifɛʼ.
40013012	Ntwiʼ sɛ mwum nɛ cinni ǹlìmmì, M̀vɛ̀nnswæ̀b yɛ̌ tì nun ye ɗin kònndɔ̂ʼ zwɛm, à yɛ̌ ɓɛ lɛ̀ wɛʼ. Ti lɛ̀ nyɛ̌ cinni kan, kwæʼ nɛ nun cinni, M̀vɛ̀nnswæ̀b yɛ̌ nun nun yě fyaʼ.
40013013	Son sɛ ci, mùn tǎ lɛli lɛ̀ ɓon kɛ mɛ ŋkæ̀n lɛʼ nun, ntwiʼ sɛ ɓɛ ta cɛ, shìkì ɓɛ yɛn, ɓɛ nonnzì mɛ̀ ywiʼ, shìkì ɓɛ ywɔti.
40013014	Li, ǹzæ̌ʼ lɛʼ yɛ Èzaì ci-nlɛli kɛ ŋwum Mvɛ̀nnswæ̀b nun lɛle kɛ ntwiʼ yan lwinni, ye nun lɛʼ lɛ: “Ɓyin kà nònnzàkàʼ mɛ̀ ywiʼ, shìkì ɓyin ywɔti. Ɓyin kà cɛkàʼ, shìkì ɓyin yɛn kuʼ.
40013015	Ntwiʼ mɛ̀ mwù ŋkwìn ɓwum ton yɛ ti ǹshimmea ɓɛ lilɔʼ mɛ̀ ywiʼ ɓyan, ɓɛ ɗwɔkaʼ tì mɛ̀ mɛʼ nyan, ɓǎ ɓɛ læ̀kì yɛn lɛ̀ mɛʼ, lɛ̀ mɛ̀ ywiʼ ɓyan læ̀kì ywɔʼ, mɛ̀ nlim nyan læ̀kì ɗyi, ɓɛ fyonnì mbyi nyɛ̀m nun lɛ̀ mùn kimnzi ɓon.”
40013016	Son, ti lɛ̀ ɓyin, ɓyin ɓi tǒn lwɛn nun, ntwiʼ mɛ̀ mɛʼ nyin tǎ yɛn, mɛ̀ ywiʼ ɓyin konndì ywɔʼ.
40013017	Mùn tà ɓyin shɛ̌ lɛ̀ lɛŋkæ̀m lɛ mɛ̀ ci-nlɛli kɛ ŋwum Mvɛ̀nnswæ̀b nun lɛ̀ ɓwùlu ɓwum Mvɛ̀nnswæ̀b mèan ndɔʼ ɓe kwe lɛ̀ ɓon yɛn swum sɛ ɓyin ta yɛn jenɛ, son, ɓɛ yɛn kan. Ɓɛ konnde tì kuʼ yili lwɛn lɛ ɓɛ ywɔʼ ǹzæ̌ʼ lɛʼ yɛ ɓyin ta ywɔʼ jenɛ yɛ, son, ɓɛ ywɔʼ kan.»
40013018	«Ywɔênì fɛʼ sù ŋkæ̌n lɛʼ ci-ɗyìm.
40013019	Ɓwum ɓye ta ǹzæ̌ʼ lɛʼ yɛ ɓɛ ta lɛli kɛ nywi ywɔʼ Mvɛ̀nnswæ̀b nun ywo, son, ɓɛ ywɔti kan, ɓi m̀banmbɔʼ wɛ̌ ywum ɓǐ ye ta pyì kɛ ŋgyɔʼ nɛ kɛ nlim mbyi. Kɛ kwan màzwùm nun, Satæ̀n, ci-ŋæ̌ʼ nlim ɓɛ̀n, à swon ɓon ǹzæ̌ʼ lɛʼ yɛ mɛ nlim nyan nun.
40013020	«Ti lɛ̀ ywum ɗyìm ye kɛn pyì kɛ cìcì sɛ mɛ̀ ŋgwɔ̀ʼ ɓi nun, a yi wɛ̌ ɓwum ɓɛ ta lɛʼ-Nswæ̀b ywo, ɓɛ ta son yě m̀byìmmi lɛ̀ ǹdàli.
40013021	Son, ɓɛ ɓæn kan son kɛ mɛ nlim nyan nun, li, ɓɛ mgbæ̀nni kan, ɓɛ pæʼ fyàʼ lɛ̀ son kwan sɛ ɓyìnnzì lɛ̀ vɛ̀nɛ̀ʼ ta ɓon ɓɛ̀nni nywi ntwiʼ lɛʼ màzwùm.
40013022	«Ɓyindɔʼ ɓi wɛ̌ ywum ɗyìm ye kɛn pyì kɛ ŋgyɔʼ nɛ lɛ̀ yì lwon nun. Ɓɛ ta lɛʼ-Nswæ̀b ywo, son, mɛ̀ mɓàkàʼ nyɛ̌ ŋgyɔ̂ʼ wan, lɛ̀ ǹyon yɛ ǹjònndì tà ɓon yon kìn ɓon hwumnzi. Ywum màzwùm ta lɛʼ-Nswæ̀b fyèan, a san kan.
40013023	«Ti lɛ̀ ywum ɓǐ ye ɓɛ ɓiâ kɛ ŋgyɔʼ nlwɛn nun, à yi wɛ̌ ɓwum ɓye ta lɛʼ-Nswæ̀b ywo, ɓɛ yê son lwɛn, sɛ ta mɛʼ kwannzi mèan. Mɛʼ yindɔʼ kwannzi ɓe mɛ̀ mɛʼ nɗuʼ-nɗuʼ, yindɔʼ mwùm fyuru-fyuru, yindɔʼ mwùm le-lê.»
40013024	Yesù ɗwì tì ɓon ǹkæ̀n ye ɗin, à shɛ̀ lɛ: «Cɛênì fɛʼ swum sɛ ywɔʼ Mvɛ̀nnswæ̀b gwili. Mwum ndɔʼ ɓìe gwè kɛ ndɛm nyon.
40013025	Kpon nun, kwan sɛ ɓe lɛ̀ ɓwum hwæn pæʼ ɓi ɗyekea, ci-ɓyìnnzì nyon ɓɛ̀n, à kɛ̀n mvu kæʼ ɓyɛbbi ɓǐ kɛ nyinnìm gwê nun, à kɛ̀n nun.
40013026	Kwan sɛ gwè twæb, à ɗunmi mbætæʼ kɛ̌, kæʼ ɓyɛbbi yi kwaìn kuʼ.
40013027	Ɓwum ɓɛ ɓe she cǐ kwe ndɛm nun kiìn ci-ndɛm shɛ̌ lɛ: “Mwumŋkæ̀m, gwè nɛ wu ɓìe kǎn kɛ ndɛm nywù seansean? Ti kæʼ ɓyɛbbi yɛ kwan tî fɛn?”
40013028	À fyònnzì lɛ̀ ɓon lɛ: “Ci-ɓyìnnzì ndɔʼ nɛ ci swum màzwùm.” Mɛ̀ ci-she ɓi kà cibbi lɛ̀ nun lɛ: “Wù yili lɛ ɓwiʼ kɛn kæʼ ɓyɛbbi màzwùm zwɛ̀li?”
40013029	Ci-ndɛm fyònnzì lɛ̀ ɓon lɛ: “Ayi. Lɛ̀ kwan ɓyin yɛ zwɛ̀ʼ, ɓyin læ̀kì zwɛ̀lɔ̀ʼ lɛ̀ ǹjì gwê ndɔʼ nun.
40013030	Ɗonnzênì ɓon, ɓɛ libbàʼ m̀banmban a kɛn ɓɛ̀n kwan mfyæ̀b gwê. Kɛ kwan màzwùm nun, mùn yɛ̌ mɛ̀ ci-mfyæ̀b shɛ̌ lɛ: Sɛtênì fɛʼ kæʼ ɓyɛbbi pæ̀li, ɓyin kpæm yon yì kɔʼ mbɔ̀kì twɛ̀n twɛ̀nni, kɛ nyè nɛ yi, ɓyin fyæb gwè, ɓyin kɛ nun m̀ban nun.” »
40013031	Yesù kònndì ɓon ǹkæ̌n lɛʼ yindɔʼ ɗwǐ lɛ: «Ywɔʼ Mvɛ̀nnswæ̀b si m̀banmban lɛ̀ zɛʼ gwòyâvɛ̀ sɛ mwum ndɔʼ sheli, à kɛ̀n ɓì kɛ ndɛm nyon.
40013032	Kɛ nyinnìm ywum ɓǐ nun, zɛʼ nɛ si sɛ sukuʼ dèdɛʼ. Son, kwan sɛ sɛ ta twæb, sɛ ta twu, sɛ lan ɓwùlu yì kæʼ hwæn. A fyonnì ŋgæʼ nyɛ̌ mɛ̀ kyè woli ɓɛ kiìn yì twiʼ yan gwe kɛ mɛ ŋwæm nyon zwɛm.»
40013033	Yesù ɗwì tì ɓon ǹkæ̌n lɛʼ ye ɗin lɛ: «Ywɔʼ Mvɛ̀nnswæ̀b gwili lɛ̀ m̀bùn brɛ̂ʼ nɛ m̀lib tǎ twɛʼ kwæʼ lɛ, à lòn lɛ̀ mɛ̀ wɔ̌ʼ brɛ̂ʼ mèan, han brɛ̂ʼ màzwùm waʼ hwæn.»
40013034	Yesù lɛle lɛ̀ ǹkwìn ɓwum kɛ mɛ ŋkæ̀n lɛʼ nun, ǎ ɓe kǎn lɛli lɛ̀ ɓon ɗin à shì mɛ̀ ŋkæ̀n lɛʼ ɗwǐ.
40013035	À ɓe cì li lɛ̀ ǹzæ̌ʼ lɛʼ ye ci-nlɛli kɛ ŋwum Mvɛ̀nnswæ̀b nun lɛle lwinni, ye nun lɛʼ lɛ: «Mùn yɛ̌ lɛli lɛ̀ ɓon kɛ mɛ ŋkæ̌n lɛʼ nun, mùn lìsàʼ tì kuʼ ɓon ywum yɛ ɓe gwùmni ǹdìkàʼ nɛ M̀vɛ̀nnswæ̀b fɔ̀e ŋgyɔ̂ʼ wan.»
40013036	Yesù ɗonnzi ǹkwìn ɓwum, à kɛ̀n ɓe næm. Ɓwɛsɔʼ ɓyon swɔli nun mɛ kwù, ɓɛ shɛ lɛ̀ nun lɛ: «Sù fɛʼ ɓwiʼ ǹkæ̌n lɛʼ ye ta lɛli kɛ nywi mvu kæʼ ɓyɛbbi sɛ kɛ ndɛm nun si.»
40013037	Yesù fyònnzì ɓe lɛ̀ ɓon lɛ: «Mwum nɛ tǎ ywum ji ɓǐ ni mùn, Mwɛn Mwum.
40013038	Ndɛm ni ŋgyɔ̂ʼ wan. Ywum ɓǐ ye lwɛn yi ɓwum ɓye ɗyi kɛ ywɔʼ shon nun. Kæʼ ɓyɛbbi si lisaʼ ɓwum ɓye ɗyi ywɔʼ Satæ̀n nun.
40013039	Ci-ɓyìnnzì nɛ tǎ kæʼ ɓyɛbbi màzwùm ɓǐ ni Satæ̀n. Kwan mfyæ̀b si m̀mlɔ̀kàʼ ŋgyɔ̂ʼ wan. Mɛ̀ ci-mfyæ̀b ɓi mɛ̀ cikpuʼ Mvɛ̀nnswæ̀b ɓye ɗɛb.
40013040	Wɛ̌ m̀bɔ̀kì nɛ ɓɛ ta kæʼ ɓyɛbbi pæ̀li, ɓɛ ɗwiɔ̀ʼ son win nun, li nɛ yɛ kuʼ ɓɛ kɛ mmlɔ̀kàʼ ŋgyɔ̂ʼ wan nun.
40013041	Mwɛn Mwum yɛ̌ mɛ̀ cikpuʼ ɓyon fyi, ɓɛ yɛ ɓwum ɓye ta ɓyɛbbi cǐ lɛ̀ ɓye ta ɓwùlu pyìsi kɛ ɓyɛbbi nun pæ̀li kɛ ywɔʼ shon nun.
40013042	Ɓɛ yɛ ɓon ɗwìɔʼ kɛ nlim win twun nun cìcì sɛ ɓon yɛ kwe lɛ̀ ɓɛ ta myin sɔa.
40013043	Ti ɓwum ɓye ta ŋwum Mvɛ̀nnswæ̀b ywɔli, ɓɛ yɛ ɗwùm kwe wɛ̌ nywɔʼ kɛ ywɔʼ Ce nyan nun. Mwum nɛ cinni mɛ̀ ywiʼ ɓye nywɔʼ lɛʼ, à nonnzì mwù, à ywɔʼ ǹkæ̌n lɛʼ yɛ mùn ɗwì ɓyin yɛ.»
40013044	«Ywɔʼ Mvɛ̀nnswæ̀b si wɛ̌ ǹjònndì ndwun nɛ ɓɛ gwumnzi kɛ ndɛm nun. Mwum ndɔʼ kɛ̀n ǹjònndì màzwùm cinni, à kɛ̀n tì kuʼ nun gwùmmi mbyî. Kɛ nlwukaʼ nlim yon nun, à kɛ̀n ɓe, à kyì ywum yɛ nun cinni hwæn, à kìn ndɛm màzwùm hwìnni.»
40013045	«Ywɔʼ Mvɛ̀nnswæ̀b si wɛ̌ ci-ŋkyì sɛm ndɔʼ nɛ tǎ jin mblân kæbbi.
40013046	Kwan sɛ nun kɛ̌n she lǒn mèan ndɔʼ cinni, à kyì ywum yɛ nun cinni hwæn, à hwìn jin mblân màzwùm nun.»
40013047	«Ywɔʼ Mvɛ̀nnswæ̀b si tì kònndì wɛ̌ ndæm ndɔʼ nɛ ɓɛ ta ɗwì kɛ ɗuʼ. À ɓænnì paʼ ŋgishì kyikyi.
40013048	Kwan sɛ nun lwinnâ lɛ̀ ǹgishì, mɛ̀ ci-nɗwì ndæm tɛlì nun kɛ moan ɗuʼ, ɓɛ ton njiʼ, ɓɛ ɗunmi ǹgishì sæ̀li. Ye lwukea ɓɛ ta yon kɛ̌ kɛ yi sàʼ nun, ye tà ka kuʼ kpaʼ lɛ̀ swum ndɔʼ, ɓɛ ɗonnzi yon.
40013049	Li nɛ ɓɛ yɛ kuʼ cì kɛ mmlɔ̀kàʼ ŋgyɔ̂ʼ wan. Mɛ̀ cikpuʼ Mvɛ̀nnswæ̀b ɓye ɗɛb yɛ kìin ɓwum ɓyibbɔa sæ̀li kɛ ɓwum lwukea nun,
40013050	ɓɛ ɗwiɔ̀ʼ ɓon kɛ nlim win twun nun. Kwe nɛ ɓon yɛ kwe lɛ̀ ɓɛ ta myin sɔa.»
40013051	Kɛ nyě yi, Yesù cibbi lɛ̀ ɓon lɛ: «Ɓyin ywɔâ ǹzæ̌ʼ lɛʼ màzwùm hwæn?» Ɓɛ yili.
40013052	Ǎ kà shɛ̌ lɛ̀ ɓon lɛ: «Kɛ à si li, ci-nlìmmì mɛ lwuà hwæn nɛ yusea ywum kɛ nywi ywɔʼ Mvɛ̀nnswæ̀b nun ni wɛ̌ ci-nye ndɔʼ nɛ cinni ǹjònndì. Kɛ njònndì màzwùm nun, ywum nywæb lɛ̀ ywum pwin yi kwe. Hwæn li, yɛ ta kpaʼ.»
40013053	Kwan sɛ Yesù mlɔ̀e ǹɗwì mɛ ŋkæ̀n nyon, à waʼ kwe,
40013054	à kɛ̀n kɛ myi yɛ nun twue nun. À ɓɛ̀n, à ɗun kɛ nyenswæ̀b nyɛ̌ ɓe kwe, à ɗunmi ywum lìsea. Ɓwum ɓɛ ɓe kwe tǒn, shìmmea ci ɓon. Ɓɛ ɗunmi lɛʼ lɛ: «Yǎ cìcì sɛ mwum tòn nɛ cinni kon sɛ, lɛ̀ ǹcìkàʼ ywum kimmɔa ye hwæn li?
40013055	Mwum tòn nɛ ɓǎ mwɛn ci-nywummɔʼ mɛ mwù nye? Jin mon nyon ɓa lɛ Màrî? Mɛ̀ ŋgyinni ɓyon ɓye mɛ̀ ɗwɛb, mɛ̀ myin nyan ɓǎ lɛ Jâʼ, Jòsɛ̂ʼ, Sìmôn lɛ̀ Jûdɛ̀?
40013056	Ti lɛ̀ mɛ̀ ŋgyinni ɓyon ɓye mɛ̀ yib, ɓɛ ɓa myi fɛ? Nun nɛʼ cinni kuʼ ǹkimmɔʼ yi fɛn?»
40013057	Mɛ̀ mɓàkàʼ màzwùm ɓe cǐ, ɓɛ kɛ̀ kan ǹlim lɛ̀ nun. Li, Yesù shɛ̀ lɛ̀ ɓon lɛ: «Kɛ yi cìcì hwæn, ɓɛ ta ci-nlɛli kɛ ŋwum Mvɛ̀nnswæ̀b nun yi. Son, à si swum twun lɛ̀ ǹyi ye ɓɛ yɛ nun yi kɛ ndǔʼ nsòn shon lɛ̀ kɛ nyinnǐm nɗuʼ lìm yon nun.»
40013058	Yesù sukuʼ yì hìlea ndɔʼ cì kwe kwæʼ lɛ ntwiʼ sɛ ɓɛ ɓe kǎn ǹlim kɛ̌ lɛ̀ nun.
40014001	Kɛ kwan màzwùm nun, Èrôdɛ̀ nɛ ɓe m̀vɛ̀n kɛ ŋgyɔʼ Gàlìlê nun, à ywɔʼ ywum yɛ Yesù ɓe cì kɛ mɛ ŋwum ɓwum.
40014002	À shɛ̀ lɛ̀ mɛ̀ cikpuʼ ɓyon lɛ: «Mùn yɛn lɛ Jân Bàtisì nɛ. À yìmnâ ywi. Son sɛ ci à cinni ǹkimmɔʼ ncìkàʼ yi hìlea màzwùm.»
40014003	À ɓe lɛʼ li ntwiʼ sɛ ɓe lɛ̀ à cìâ ɓɛ ɓæn Jân, ɓɛ kpæm nun lɛ̀ ǹɗuʼ, ɓɛ ɗunnzi nun nye njè. Èrôdɛ̀ kɛ̀e nun li ntwiʼ Èròdìâʼ, myǐ bàka nyon Fìlipò.
40014004	Ntwiʼ sɛ Jân shɛ̀e lɛ̀ Èrôdɛ̀ lɛ lwuà yili kan lɛ nyǐ ni shɛ Èròdìâʼ lɛ̀ ɗæm.
40014005	Èrôdɛ̀ ywɔmɛ li, à yili nun wu Jân, son, yi ɓe nun kwɛ̀nni lɛ̀ mɛ̀ mɛʼ mɛ̀ Yudà. Ntwiʼ sɛ ɓon hwæn ɓɛ ɓe Jân twɛli lɛ̀ ci-nlɛli kɛ ŋwum Mvɛ̀nnswæ̀b nun.
40014006	Nywɔʼ nɛ ɓɛ cie ǹgwìn mɓùnŋgǎʼ nywɔʼ ye Èrôdɛ̀, mwɛn nɛ mlib nyɛ̌ Èròdìâʼ ye gwɛn gwɛn kɛ swiʼ ɓwum ɓɛ ɓe kwe. Kɛ kwǔ gwɛn shon nun, à lwukaʼ Èrôdɛ̀ ǹlim.
40014007	Èrôdɛ̀ lɔ̀ʼ ǹdɔ̀ʼ lɛ nun yɛ̌ nyǐ swum sɛ nyǐ ni ywìmɛ nun cibbi hwæn fɛ.
40014008	Kɛ ndɛb mon nyon nun, mwɛn shɛ̀ lɛ̀ nun lɛ: «Fî mùn mwǔ Jân Bàtisì kɛ ɓlanndan nun.»
40014009	M̀vɛ̀n Èrôdɛ̀ ywɔmɛ li, à yimmi. Son, à yili lɛ shi si ɓɛ kuʼ li kɛ ntwiʼ ǹdɔ̀ʼ nɛ nun lɔ̀i kɛ swiʼ mɛ ci-ji ɓyon.
40014010	À ɗyi kwe, à fyi mwum ndɔʼ lɛ nyǐ ni kɛn mwǔ Jân Bàtisì linndi kɛ nye njè.
40014011	Kɛ nyě yi, ɓɛ shî mwù yi kɛ ɓlanndan nun, ɓɛ kiìn mwɔ̂ʼ m̀lib ni fɛ. Nun kuʼ, à shɛ tì kuʼ yon, à kɛ̀n mon nyon fɛ.
40014012	Kɛ ɓe nyě yi, ɓwɛsɔʼ Jân kiìn ɗwon shon sheli, ɓɛ kɛn gwùm. Ɓɛ kà kɛ̌n Yesù ywum yɛ lannzi shɛ̌.
40014013	Kwan sɛ Yesù ywɔe lɛʼ màzwùm, à waʼ kwe ciʼ nun, à kɛ̀n kɛ cìcì sɛ ɓwum ɓe kǎn kwe nun nun kyishon. Son, ǹkwìn ɓwum limmì li, yɛ waʼ kɛ myi, yɛ ɗunmi swùm won lɛ̀ yɛ ta Yesù ɗwon.
40014014	Kwan sɛ Yesù kyìli kɛ ciʼ nun, à yɛn ɓwum ti mèan. Ǹlim ɗunmi nun kwɛ̀nni lɛ̀ ɓon. À ɗunmi ɓon mɛ̀ ŋgwɛ̀nŋgwɛ̀n ɓyan kimnzi.
40014015	Kwæ̀bbi pyimɛ, ɓwɛsɔʼ Yesù swɔli nun mɛ kwù, ɓɛ shɛ lɛ̀ nun lɛ: «Jenɛ kwæ̀bbi sɛ ti, ǹsòn ndɔʼ kwɛmmi kan fɛ. Sɛ yili lɛ wù shɛ lɛ̀ ǹkwìn ɓwum yi lɛ ɓɛ kɛn ɓe mɛ nsòn ɓǎ ɓon hwin ji.»
40014016	Yesù fyònnzì lɛ̀ ɓon lɛ: «Sɛ yili kan lɛ ɓɛ fyôn ɗin. Ɓyin nɛʼ, fɛênì ɓon ji.»
40014017	Ɓɛ kà shɛ̌ lɛ̀ nun lɛ: «Ji ɓǎ ɓwiʼ fyaʼ mèan, ɓwiʼ sukuʼ brɛ̂ʼ cinni shân lɛ̀ ǹgishì ɓî.»
40014018	Yesù shɛ̀ lɛ̀ ɓon lɛ: «Kìênnì lɛ̀ yon fɛ.»
40014019	Kɛ nyě yi, à shɛ̀ lɛ̀ ǹkwìn ɓwum lɛ yi ton njiʼ kɛ kæʼ zwɛm. À sheli brɛ̂ʼ shân yi lɛ̀ ǹgishì ɓî ɓi, à wasi mɛʼ zwô, à yili M̀vɛ̀nnswæ̀b osɔ̀kɔ̀ʼ. À mlɔ̀ʼ hwæn, à ɗunmi brɛ̂ʼ yi ɓɔtea, à fɛ ɓwɛsɔʼ ɓyon fyaʼ. Ɓɛ ɗunmi ɓwum yon kyììlea.
40014020	Ɓon hwæn, ɓɛ ji, ɓɛ ɓyim, ɓɛ ɗwi ŋgyɔʼ. Yì kìtɔ̀ʼ ywum ji yɛ lwibbɔe, ɓwɛsɔʼ Yesù kwɛmndaʼ yon, yɛ lwinnzi yì sǎʼ wûm ɓlàn ɓî.
40014021	Mɛ̀ ɗwɛb ɓɛ jie ji ɓe lànmɛ̀ ŋkæm nshân, ɓɛ tan kan mɛ̀ yib, shìkì ɓɛ tan ɓwɛn.
40014022	Ɓe nyě yi, Yesù nànnzì ɓwɛsɔʼ ɓyon ciʼ lɛ̀ kim, lɛ ɓyi ɓi kɛnnɔ̀ʼ mbyî ŋgyin swùm. Kwan màzwùm, nun nɛʼ lwæ̀bbe ɓe, à tǎ ɓwum fyɔ̀si ɓe.
40014023	Kwan sɛ nun fyɔ̀si ɓon ɓe hwæn, à nèɔ̀n kɛ kpaʼ zwɛm, à kɛ̀n M̀vɛ̀nnswæ̀b keli. Kpòn kǐn pyǐ, lɛ̀ Yesù ni ɓe kyɔʼ nun kyishon.
40014024	Ɓe lɛ̀ cìʼ twɔʼ kɛ nlim swùm. Mlǎʼ ɓe cìʼ funnzi lɛ̀ kim ntwiʼ sɛ m̀pùn ɓe ɓon fyòin ɓe kìmmàʼ.
40014025	A kin ɓɛ̀n moan shikpon, Yesù ɗunmi ɓwɛsɔʼ ɓyon gòɔʼ, lɛ̀ à tǎ kɛ̀n satea kɛ mlaʼ zwɛm.
40014026	Son, ǹyɛn yɛ ɓon yɛn nun, à tǎ kɛ̀n kɛ mlaʼ zwɛm, ǹlim ɓwu ɓon zwum. Ɓon, ǹswæ̀b yɛ. Ɓɛ ɗunmi ŋgwusi ɓwùmmi.
40014027	Son, Yesù shɛ̀ lɛ̀ ɓon lɛ: «Kimnzênì ǹlim, ɓa ɓyin yi, mùn nɛ.»
40014028	Pìɛ̂r ywɔmɛ li, à shɛ̀ lɛ̀ nun lɛ: «Mwumŋkæ̀m, ɓɛshɛ wù nɛ, cǐ lɛ̀ mùn sataì kuʼ kɛ̀n kɛ mlaʼ zwɛm, mùn kiìn kɛ cì swû.»
40014029	Yesù fyònnzì lɛ nyǐ ni kiìn. Pìɛ̂r kwan kɛ ciʼ nun, à ɗunmi kɛ̀n satea mlaʼ zwɛm lɛ̀ à tǎ Yesù gòɔʼ.
40014030	Son, à yɛnmɛ lɛ m̀pùn tǎ ɗwì kimmi, yi ɗun nun zwum. Kɛ kwan màzwùm nun, à ɗunmi jimni. À ɗwì ǹkwu, à shɛ̀ lɛ: «Mwumŋkæ̀m, swæti mùn!»
40014031	Kɛ fyaʼ zwɛm ǹnywɛ̌n, Yesù næ̀nndì fyàʼ, à ɓæn nun, à shɛ̀ lɛ̀ nun lɛ: «Wǔ tà ka zwùm tɛ̀li lɛ̀ Mvɛ̀nnswæ̀b. Yɛn sɛ wù ɓi ŋgyi kwùmmi nun?»
40014032	À shɛ̀ nun li, ɓon ɓî hwæn, ɓɛ nân ciʼ nun, m̀pùn ɗyi.
40014033	Li, ɓwɛsɔʼ ɓyon ɓye ɓi kɛ ciʼ nun, ɓɛ swummi kɛ swiʼ shon, ɓɛ shɛ lɛ̀ nun lɛ: «Lɛ̀ lɛŋkæ̀m, wù ni mwɛn Mvɛ̀nnswæ̀b.»
40014034	Ɓɛ mlɔʼ ǹshě swùm hwæn, ŋgyɔʼ nɛ ɓon sate kwǔ nlim ɓe ŋgyɔʼ Jènèzàrɛ̂ʼ.
40014035	Ɓwum ɓye kɛ nǒnnǒn màzwùm nun yɛn Yesù, ɓɛ limmì nun. Ɓɛ ɗunmi m̀ɓɛ̌n Yesù læ̀mnzi cìcì hwæn. Ɓwum ywɔmɛ li, ɓɛ ɗunmi mɛ̀ ŋgwɛ̀nŋgwɛ̀n ɓyan shɛkai.
40014036	Ɓɛ ɓe Yesù swulea lɛ nyǐ ni ɗonnzi zwû ɓon ɓǎ ɓon twuti swìʼ plê nyǐ. Li, mɛ̀ ŋgwɛ̀nŋgwɛ̀n ɓye ɓe swìʼ plê shon twuti hwæn ɓe kimmɔʼ.
40015001	Mɛ̀ Fàrìzìɛ̂n lɛ̀ mɛ̀ ci-nlìmmì mɛ lwuà wae kɛ Yèrusàlɛ̀m, ɓɛ kiìn Yesù cinni. Ɓɛ cibbi lɛ̀ nun lɛ:
40015002	«Yɛn sɛ ci ɓwɛsɔʼ ɓyû tà ka yì ɓɛ̀ʼ yɛ mɛ̀ mbibea ɓyɛʼ lisaʼ ɓwiʼ ɗwonnzi? Cɛ fɛʼ, ɓɛ tà ka mɛ̀ fyàʼ ɓɔsi kwan sɛ ɓon yɛ ji ji.»
40015003	Yesù fyònnzì lɛ̀ ɓon lɛ: «Ti lɛ̀ ɓyin, yɛn sɛ ɓyin tà ka lwuà Mvɛ̀nnswæ̀b lwinnzi ntwiʼ yì ɓɛ̀ʼ yin?
40015004	M̀vɛ̀nnswæ̀b lɛle lɛ: “Mwumnzi ce nywù lɛ̀ mon nywù.” À kònndì tì shɛ̀ lɛ: “Mwum nɛ tǎ lɛʼ ɓyɛbbi lɛli kɛ nywi ce nyon, shindɔʼ mon nyon, ɓɛ yɛ nun wu.”
40015005	Son ɓyin, ɓyin ta lìsàʼ lɛ mwum wòli kim à shɛ̀ lɛ̀ ce nyon, shindɔʼ lɛ̀ mon nyon lɛ: “Swum sɛ ɓi lɛ̀ mùn yɛ̌ wù fɛ, mùn fɛâ mùn son lɛ̀ M̀vɛ̀nnswæ̀b”, kɛ kwan màzwùm nun, à cinni kwɛ̀m nyɛ̌ lɛ a ɓa nun nywi dòlɛ̀ʼ lɛ à mwumnzi ce nyon.
40015006	Ǹlìsàʼ yɛ ɓyin ta lìsàʼ li yi, ɓyin ta ǹzæ̌ʼ lɛʼ Mvɛ̀nnswæ̀b gwànnzi, lɛ̀ ɓyin ci wɛ̌ tà shɛ yì ɓɛ̀ʼ yin ta lɛli.
40015007	Mɛ̀ ci-ɓî, lɛʼ lwue Èzaì kwan sɛ nun lɛlakàʼ kɛ nywi yin lɛ: “M̀vɛ̀nnswæ̀b lɛʼ lɛ:
40015008	Ɓwum ton ɓɛ ta mun ǹtwu fɛ kɛ kwæʼ ŋwum zwɛm. Son, kɛ mɛ nlim nyan nun, ɓɛ ɓa mun nywi.
40015009	Ǹɗɔa yɛ ɓon ta mun ɗɔa, à yi ŋgyɔʼ ɗin. Ntwiʼ ywum yɛ ɓɛ ta ɓwum lìsea yi ywum yɛ ta suʼ waì kɛ mɛ mwù nyan nun.” »
40015010	Yesù kònndì ǹkwìn ɓwum hwæn lon, à shɛ̀ lɛ: «Nònnzênì mɛ̀ ywiʼ, ɓyin ywɔʼ swum sɛ mùn yɛ̌ ɓyin shɛ̌.
40015011	Swum sɛ mwum tǎ kɛ̀ kɛ ŋwum, sɛ tà ka nun fyɔ̀si ǹŋgea. Son, swum sɛ ta mwum kwean ŋwum, son sɛ ta cì à fyònnì ǹŋgea.»
40015012	Ɓwɛsɔʼ Yesù swɔli nun mɛ kwù, ɓɛ shɛ lɛ̀ nun lɛ: «Wù lìmmi kan lɛ ǹlim nyenâ mɛ̀ Fàrìzìɛ̂n zwum kwan sɛ ɓon ywɔe lɛʼ màzwùm?»
40015013	Yesǔ kà fyònnzi lɛ̀ ɓon lɛ: «Swum ɓǐ sɛ Ce nyɛ̀m nyɛ̌ kɛ ɗɛb nɛ ɓì kan, ɓɛ yɛ son zwɛ̀li.
40015014	Ɗonnzênì ɓon, mɛ̀ ci-ɓwubè ɓɛ ta ɓwùlu mɛ̀ ci-ɓwubè tɛ̀ti ɓɛ. Ɓɛshɛ ci-ɓwubè tɛ̀tì lwikwæ̌n ci-ɓwubè, ɓɛ yɛ kɛ̌n pyìɔ̀ʼ kɛ swuʼ fɔʼ nun ɓon ɓî hwæn.»
40015015	Pìɛ̂r shɛ̀ lɛ̀ Yesù lɛ: «Sù fɛʼ ɓwiʼ ǹkæ̌n lɛʼ yɛ.»
40015016	Yesù shɛ̀ lɛ: «Ɓɛ ywɔʼ kan ǹkæ̌n lɛʼ yɛ lɛ̀ ɓyin nun hwæn?
40015017	Ɓyin lìmmi kan lɛ ywum yɛ ta mwum ɗun kɛ ŋwum, yɛ ta làn kɛ zwum, kɛ nyě yi, yɛ kweɔ̀n kɛʼ?
40015018	Son, swum sɛ ta mwum kwean kɛ ŋwum sɛ ta waì kɛ nlim yon nun, swum màzwùm sɛ ta cì mwum fyònnì ǹŋgea.
40015019	Ntwiʼ mɛ̀ mfɔ̀kàʼ mɓyibbɔa nɛ mwum tǎ fɔ̀kàʼ hwæn, à tà nun wai kɛ nlim nun. Mɛ̀ mfɔ̀kàʼ màzwùm nɛ ta nun twɔti, à wu ɓwum, à ywi ǹlàʼ, à kɛ̀ mɛ̀ hwæ̌n wan, à kɛ̀ mɛ̀ sìbɔʼ, à yib tì nywiʼ, à kònndì mɛ̀ mɓwɛ̀ʼ linni lɛ̀ mɛ̀ myin ɓwùlu, à ɓɛ tì ci-nsɛ̀m ɓwum.
40015020	Ywum yɛ ton yɛ yɛ ta cì mwum fyònnì ǹŋgea kɛ mɛʼ Mvɛ̀nnswæ̀b. Son, ǹji ji shìkì wù ɓɔsi mɛ̀ fyàʼ wɛ̌ tà shɛ yì ɓɛ̀ʼ ta yili, yɛ tà ka cì wù fyònnì ǹŋgea kɛ mɛʼ Mvɛ̀nnswæ̀b.»
40015021	Yesù waʼ kwe, à kɛ̀n kɛ nǒnnǒn ŋgyɔʼ she ɓe kwukwæʼ lɛ̀ mɛ̀ myi nɛ ɓɛ ɓe lon lɛ Tîr ɓon lɛ̀ Sìdôn.
40015022	M̀lib Kànân ndɔʼ nɛ ɓe tòn kwe nǒnnǒn ŋgyɔʼ màzwùm nun kìn kɛ cǐ Yesù, à ɗunmi nun kun lɛ: «Mwumŋkæ̀m, mwum nɛ kɛ mvu ɓwum mvɛ̀n Dàvîd, ywɔʼ kwɛ̀nnzǐ nlim lɛ̀ mùn. M̀pùn mɓyɛbbi ndɔʼ tǎ mwɛn nyɛ̀m hwumnzi ǹzwɔnzwɔ̀ʼ.»
40015023	Yesù fyònnzi kan nun, kwo fɛʼ ǹzæ̀ʼ lɛʼ m̀bɔʼ. Ɓwɛsɔʼ ɓyon kwɛmmiì lɛ̀ nun, ɓɛ cibbi lɛ̀ nun lɛ: «Cì nun swum sɛ nun yili, ɓǎ nun waʼ ɓe. Cɛ fɛʼ, nun tà ɓwiʼ ɗwon lɛ̀ mɛ̀ kun.»
40015024	Yesù fyònnzì lɛ̀ ɓon lɛ: «Ɓɛ sue kuʼ mùn fyi lɛ̀ mùn kiìn kɛ cɛ̌ ɓwum Izràɛ̂l ɓye ti wɛ̌ mɛ̀ pɔʼ ɓye ɓwuâ nùn.»
40015025	Kwo fɛʼ she nun lɛli si, m̀lib ni kìn nun swìti mɛ kwù, à shɛ̀ lɛ: «Mwumŋkæ̀m, kpaʼ mûn.»
40015026	Yesù fyònnzì lɛ̀ nun lɛ: «A ɓa lwɛn lɛ wù sheli pɛn ɓwɛn, wù ɗwìɔ̀ʼ son lɛ̀ ɓwɛn mbyiʼ.»
40015027	M̀lib ni ywɔmɛ li, à shɛ̀ lɛ̀ nun lɛ: «À si lɔʼ li mwumŋkæ̀m, son, m̀blùʼ yɛ ta lèì kɛ tâblɛ̀ nyɛli nyon nun, mbyiʼ tà kuʼ yon kwɛ̀mmi.»
40015028	Li, Yesù fyònnzì lɛ̀ nun lɛ: «M̀lib, mùn yɛn lɛ wù tǎ zwùm tɛ̀li lɛ̀ M̀vɛ̀nnswæ̀b ǹzwɔnzwɔ̀ʼ. A ci wɛ̌ tà shɛ wu yili.» Kɛ kwan si nun, mwɛn nyon kimmɔʼ.
40015029	Yesù waʼ kwe, à kɛ̀nnɔ̀ʼ kɛ moan swǔm Gàlìlê. À ɓɛ̀n kwe, à nèɔ̀n kɛ kpaʼ zwɛm, à ɓæn cǐ tòn, à tòn njiʼ.
40015030	Ŋ̀kwìn ɓwum mèan ɗunmi kìn kɛ cì shon. Ɓɛ twɛlì mɛ̀ ɓlɔ̀ɓlɔ̂ʼ, mɛ̀ ɗyɛmɗyɛm, mɛ̀ ci-ɓwubè, mɛ̀ mwukaʼ, lɛ̀ màn mɛ̀ ŋgwɛ̀nŋgwɛ̀n ndɔʼ tì. Ɓɛ kiìn ɓon kɛ̌ kɛ swiʼ shon, à kimnzi ɓon.
40015031	Kwan sɛ ɓwum yɛn lɛ mɛ̀ mwukaʼ ɗunmâ lɛli, mɛ̀ ɗyɛmɗyɛm kimmɔʼ, mɛ̀ ɓlɔ̀ɓlɔ̂ʼ ɗunmi kɛ̌n, mɛ̀ ci-ɓwubè ɗunmi tì kuʼ yɛn, sɛ ci ɓon lɛ̀ shìmmaʼ. Ɓɛ ɗunmi shɛ̀ lɛ M̀vɛ̀nnswæ̀b ɓwum Izràɛ̂l ni ǹdwun.
40015032	Yesù lon ɓwɛsɔʼ ɓyon, à shɛ̀ lɛ: «Ŋ̀gyìn yi ɗyě lê ɓwiʼ ɓi ɓwiʼ lɛ̀ ɓwum ton ɓɛ, ɓɛ cinni kan tǐ swum ji. Ǹlim ta mûn kwɛ̀nni lɛ̀ ɓon. Mǔn yili kan mùn fyɔsì ɓon ɓe shìkì ɓɛ ji swum ndɔʼ, ɓɛ læ̀kì ǹjè ywi mbyi nun.»
40015033	Ɓwɛsɔʼ ɓyon kà cibbi lɛ̀ nun lɛ: «Ɓwiʼ yɛ ɗyi fɛn ɓwiʼ kà cinni ji nɛ ɓwiʼ yɛ ɓon fɛ ɓon hwæn li, kɛ ɓwiʼ ɓi fɛ nlim kyɔʼ?»
40015034	Yesù cibbi lɛ̀ ɓon lɛ: «Ɓyin cinni brɛ̂ʼ nyi?» Ɓon lɛ: ɓon ɓi cinni brɛ̂ʼ shanmɓì lɛ̀ ɓwɛn ŋgishì ndɔʼ.
40015035	À ywɔʼ li, à shɛ̀ lɛ̀ ɓwum lɛ ɓyi ɓi ton njiʼ.
40015036	À kɛ̀ fyàʼ, à yè brɛ̂ʼ shanmɓì yi, lɛ̀ ɓwɛn ŋgishì ɓi, à yili M̀vɛ̀nnswæ̀b osɔ̀kɔ̀ʼ. Kɛ nyě yi, à ɓɔtaʼ brɛ̂ʼ, à yæ̀tàʼ ǹgishì, à fɛ fyaʼ ɓwɛsɔʼ ɓyon. Ɓɛ ɗunmi yon kyììlea lɛ̀ ǹkwìn ɓwum.
40015037	Mwum hwæn ji, à ɓyim, ɓɛ ɗwi ŋgyɔʼ. Ɓwɛsɔʼ Yesù kwɛmndaʼ yì kìtɔ̀ʼ yɛ lwæb ɓe sàʼ shanmɓì.
40015038	Mɛ̀ ɗwɛb ɓɛ jie ji ɓe ŋkæm nnyì, ɓɛ tan kan mɛ̀ yib, shìkì ɓɛ tan kuʼ ɓwɛn.
40015039	Kɛ nyè yɛ nun fyɔ̀si ɓwum ɓe, à nàn kɛ ciʼ nun, à kɛ̀n kɛ nǒnnǒn ŋgyɔʼ Màgàdân.
40016001	Mɛ̀ Fàrìzìɛ̂n ɓon lɛ̀ mɛ̀ Sàdùsìɛ̂n swɔli kɛ moan Yesù ɓǎ ɓɛ pyi nun ŋwum. Ɓɛ cibbi nun lɛ à lisàʼ ɓon kìkeàn ndɔʼ she yɛ waì kɛ ɗɛb.
40016002	Yesù fyònnzì lɛ̀ ɓon lɛ: «Kwan sɛ nywɔʼ tǎ pèɔn leànnji, wù tǎ shɛ̀ lɛ zwɛ̀m si ɗyě ǹwean.
40016003	Ti shikpon hwìli, ɓyin ta shɛ̀ lɛ mvu yɛ̌ nwi ɗyě, ntwiʼ ɗɛb si lo. Ɓyin limmì m̀bɔ̀kì nɛ ɗɛb ton, son, ti kwan sɛ ɓwiʼ ton jenɛ nlim sɛ, ɓyin lìmmi kan m̀bɔ̀kì màzwùm.
40016004	Mvu ɓwum ye ɗyě, à yi ɓyɛbbi, yɛ tà ka M̀vɛ̀nnswæ̀b ywɔli. Yɛ ta hìlea cibbi, son, M̀vɛ̀nnswæ̀b ɓà ɓon hìlea ndɔʼ lìsea sɛ shi ɓɛ hìlea she Jònasì.» Yesù lɛli li, à ɗonnzi ɓon kwe, à kɛ̀n nun.
40016005	Kwan sɛ ɓwɛsɔʼ Yesù shee kɛ ŋgyin ɗuʼ, ɓe lɛ̀ ǹlim fyeâ ɓon lɛ̀ ǹshɛ brɛ̂ʼ.
40016006	Yesù shɛ̀ lɛ̀ ɓon lɛ: «Konnênì lɛ̀ m̀bùn mɛ̀ Fàrìzìɛ̂n lɛ̀ nyɛ̌ mɛ̀ Sàdùsìɛ̂n.»
40016007	Ɓwɛsɔʼ ɓyon ywɔmɛ li, ɓɛ ɗunmi lɛʼ kɛ nyinnìm shan nun lɛ: «À tǎ lɛʼ li ntwiʼ sɛ ɓwiʼ sheli kan brɛ̂ʼ.»
40016008	Yesù ywɔʼ ɓe li, à cibbi lɛ̀ ɓon lɛ: «Àma, ɓyin tà ka zwùm tɛ̀li lɛ̀ M̀vɛ̀nnswæ̀b. Yɛn sɛ ɓyin ta læ̀mnzì kɛ nyinnìm shin nun lɛ ɓyin shɛ kan brɛ̂ʼ?
40016009	Ɓyin ywɔti kifɛʼ ɗyě? Ǹlim fyeâ ɓyin lɛ̀ she mùn ɓɔtae brɛ̂ʼ shân, mùn fɛ lɛ̀ ɓwum ŋkæm nshân, lɛ̀ ɓyin kwɛmme m̀blùʼ yì sàʼ nyi?
40016010	Ǹlim fyeâ tì ɓyin lɛ̀ she mùn ɓɔtae brɛ̂ʼ shanmɓì, mùn fɛ lɛ̀ ɓwum ŋkæm nnyì, lɛ̀ ɓyin kwɛmme m̀blùʼ ɓe yì sàʼ nyi?
40016011	Yɛn sɛ ci ɓyin ywɔti kan lɛ mǔn tà ka lɛʼ kɛ ntwiʼ brɛ̂ʼ? Mùn shɛ̀ ɓyin lɛ konnênì lɛ̀ m̀bùn mɛ̀ Fàrìzìɛ̂n lɛ̀ nyɛ̌ mɛ̀ Sàdùsìɛ̂n.»
40016012	Kwan sɛ nun lɛʼ li, ɓwɛsɔʼ ɓyon kà ywɔti lɛ nyǐ ni lɛʼ kan lɛ̀ ɓon lɛ ɓon ɓi konni lɛ̀ m̀bùn nyɛ̌ ɓɛ ta brɛ̂ʼ cǐ nun, son, ɓon ɓi konni lɛ̀ ywum yɛ mɛ̀ Fàrìzìɛ̂n ɓon lɛ̀ mɛ̀ Sàdùsìɛ̂n ta lìsàʼ.
40016013	Kɛ nyě yi, Yesù waʼ kɛ̀n, à kɛ̌n nǒnnǒn moan nsòn Sèzàrê Fìlîb. À cibbi lɛ̀ ɓwɛsɔʼ ɓyon lɛ: «Ɓwum ta kuʼ lɛʼ lɛ mùn, Mwɛn Mwum, mùn ni yǎ paʼ mwum?»
40016014	Ɓɛ fyonnzì lɛ̀ nun lɛ: «Ɓyindɔʼ ta lɛʼ lɛ wù ni Jân Bàtisì, kɛ cǐ ɓyindɔʼ, ɓon lɛ: Èlî ni nɛ wù. Ɓyindɔʼ konndì tì kuʼ lɛʼ lɛ wù ni Jèrèmî, shindɔʼ ci-nlɛli kɛ ŋwum Mvɛ̀nnswæ̀b nun nyɛ̌ ɗin ndɔʼ.»
40016015	Yesǔ kà cibbi lɛ̀ ɓon lɛ: «Ti lɛ̀ ɓyin, ɓyin ta kuʼ lɛʼ lɛ mùn ni wɛn?»
40016016	Sìmôn Pìɛ̂r fyònnzì lɛ̀ nun lɛ: «Wù ni Kristò, Mwɛn Mvɛ̀nnswæ̀b nyɛ̌ ɗyi ǹzison.»
40016017	Yesǔ kà shɛ̌ lɛ̀ nun lɛ: «Sìmôn mwɛn Jònasì, tǒn lwɛn si lɛ̀ wù, ntwiʼ mwum wan nɛ kwàsi kan wu lɛŋkæ̌m màzwùm, son, Ce nyɛ̀m nyɛ̌ kɛ ɗɛb nɛ kwasi wû son.
40016018	Mùn jenɛ, mùn shɛ̌ lɛ̀ lɛŋkæ̀m lɛ jin swû si Pìɛ̂r, sù ni lɛ mble. Kɛ mble màzwùm zwɛm nɛ mùn yɛ̌ ǹkwìn ɓwum ɓyɛ̂m ɓèan. Ywi wòli kan kim à cinni ǹkimmɔʼ kɛ swiʼ shon.
40016019	Mùn yɛ̌ wù mɛ̀ kyi ywɔʼ Mvɛ̀nnswæ̀b fɛ fyaʼ. Swum sɛ wù yɛ̌ ɓyìnnɔ̀ʼ kɛ cɛ̌ ŋgyɔʼ zwɛm, ɓɛ yɛ kuʼ son ɓyìnnɔa kɛ ɗɛb. M̀banmbɔʼ kuʼ, swum sɛ wù yɛ̌ yili kɛ cɛ̌ ŋgyɔʼ zwɛ̂m, ɓɛ yɛ kuʼ son yili kɛ ɗɛb.»
40016020	Li, Yesù sìtì ɓwɛsɔʼ ɓyon lɛ ɓa ɓyi ɓi lwum mwum ndɔʼ shɛ̌ lɛ nun ni Kristò, mwum nɛ M̀vɛ̀nnswæ̀b fyie.
40016021	Ǹɗunmi kwan màzwùm, Yesù ɗunmi ɓwɛsɔʼ ɓyon sannzi lɛ sɛ yili lɛ nun kɛn kɛ Yèrusàlɛ̀m, nun yɛn vɛ̀nɛ̀ʼ ǹzwɔnzwɔ̀ʼ kɛ fyaʼ mɛ ci-zwiʼ mɛ ci-mfɛ sàtìkæ̀ʼ, mɛ̀ ci-nlìmmì mɛ lwuà, lɛ̀ ɓwumŋkæ̀m mɛ Yudà. Ɓɛ yɛ nun wu, ǹgyìn lê wolimɛ, à yìmnì ywi.
40016022	Pìɛ̂r lon Yesù kɛ kwiʼ nun, à shɛ̀ lɛ̀ nun lɛ: «Mwumŋkæ̀m, ɓa wù fɔ̀kàʼ paʼ mɛ lɛʼ màzwùm kɛ nywi ywû. M̀vɛ̀nnswæ̀b yɛ̌ wù ɓǒn, swum ndɔʼ ɓa wû cǐ.»
40016023	Yesù ywɔʼ li, à yònnzì mɛʼ ɓe, à nyeni lɛ̀ Pìɛ̂r, à shɛ̀ lɛ̀ nun lɛ: «Satæ̀n, waʼ mun nywi. Wù ni swum sheli mbaʼ, ntwiʼ mɛ̀ mfɔ̀kàʼ nywǔ wòli kan lɛ̀ nyɛ̌ Mvɛ̀nnswæ̀b, à ni nyɛ̌ ɓwum.»
40016024	Yesǔ kà shɛ̌ lɛ̀ ɓwɛsɔʼ ɓyon lɛ: «Ɓɛshɛ mwum ndɔʼ yili nun ɗwon mùn mɛ kwǔ, à ɗonnzi mɛ̀ mfɔ̀kàʼ nyon nɛʼ, ɓa à yi ywi, à ɗwon mɛ̀ kwù ɓyɛ̂m.
40016025	Ntwiʼ mwum nɛ yili nun nywæsì ǹzison shon, à yɛ̌ she ǹkæ̀mŋkæm ɓwuli. Son, mwum nɛ tǎ ǹzison shon ɓwuli ntwiʼ yɛ̂m, à yɛ̌ she ǹkæ̀mŋkæm cinni.
40016026	Yǎ se nɛ mwum ndɔʼ wòli à cinni, ɓɛshɛ nun cinni ywum lwukea ye ŋgyɔ̂ʼ wan hwæn, kɛ nyě yi, à ɓwuli ǹzison shon she ǹkæ̀mŋkæm? Yà swum sɛ mwum wòli à fɛ ɓǎ nun ton lɛ̀ ǹzison shon?
40016027	Son, mùn shɛ̀ ɓyin lɛ Mwɛn Mwum yɛ̌ ɓɛ̀n lɛ̀ mɛ̀ cikpuʼ ɓyon kɛ ntwu Ce nyon nun. Li, à yɛ̌ mwum hwæn ɗɛ̀bbi wɛ̌ m̀bɔ̀kì swum sɛ nun ɓe cì.
40016028	Mùn tà ɓyin shɛ̌ lɛ̀ lɛŋkæ̀m lɛ ɓyindɔʼ ɓi fɛ kɛ nyinnìm shin nun, ɓɛ yɛ kɛ̌n ywi lɛ̀ ɓɛ yɛnnâ Mwɛn Mwum tǎ kìn wɛ̌ m̀vɛ̀n ndwun.»
40017001	Kɛ nyè ŋgyin fyuru nun, Yesù twɛʼ Pìɛ̂r, Jâʼ, lɛ̀ Jân ŋgyinni Jâʼ, ɓon ɓɛ nun suʼ kɛ̀n mwu kpaʼ lɛ̀ ɓon.
40017002	Ɓɛ ɓɛn kwe, à kwɛbsi fli mɛʼ kɛ swiʼ shan, ɓɛ̌m swiʼ shon ɗunmi ɗwùm wɛ̌ nywɔʼ. Mɛ̀ plè ɓyon fyôn pwibbɔa, ɓɛ ɗunmi mɛʼ shɛ.
40017003	Ɓwɛsɔʼ lê ɓi cɛ ɓe, ɓɛ yɛn Èlî ɓon lɛ̀ Mòîzɛ̀, lɛ̀ ɓɛ ta sèàn shɛ̌ lɛ̀ Yesù.
40017004	Pìɛ̂r yɛn li, à shɛ̀ lɛ̀ Yesù lɛ: «Mwumŋkæ̀m, à si lwɛn wɛ̌ tà shɛ ɓwiʼ ɓi fɛ lɛ̀ ɓyin. Ɓɛshɛ wù yili, mùn yɛ̌ mɛ̀ pàʼ gwe fɛ lê, ǹywù m̀bɔʼ, nyɛ̌ Mòîzɛ̀ m̀bɔʼ, lɛ̀ nyɛ̌ Èlî m̀bɔʼ.»
40017005	Ɓe lɛ̀ Pìɛ̂r kɛ lɛli fyaʼ, ɓwɔʼ ndɔʼ waì lɛ̀ sɛ ta ŋwɔkaʼ nùn, sɛ kiìn ɓon shìmndi. Ɓɛ ywɔʼ ǹkwu ndɔʼ kɛ ɓwɔʼ nun, yɛ ta lɛʼ lɛ: «Nyɛ̌ nɛ ɗyi mwɛn nlim nyɛ̀m, mùn kɛ̌ nun kɛ nzwon nlim nyɛ̀m. Nònnzênì mɛ̀ ywiʼ, ɓyin ywɔʼ swum sɛ nun yɛ̌ ɓyin shɛ̌.»
40017006	Kɛ nywɔʼ yɛ ɓwɛsɔʼ Yesù ywɔʼ ǹkwu yi, yi kwɛn ɓon ǹzwɔnzwɔ̀ʼ, ɓɛ switì ŋgyɔʼ.
40017007	Yesù kìn kɛ cì shan, à yìnndì ɓon, à shɛ̀ lɛ: «Weànì zwô, ɓa yi kwɛn ɓyin.»
40017008	Li, ɓɛ wasi mɛʼ zwô, ɓɛ yɛn kan tî mwum ndɔʼ, sukuʼ Yesù.
40017009	Kwan sɛ ɓon ɗunmi kpaʼ kyìli ɓe, Yesù shɛ̀ lɛ̀ ɓon lɛ ɓa ɓyi ɓi lwum mwum ndɔʼ swum sɛ ɓyi ɓi yin shɛ̌ han sɛ kɛn ɓɛ̀n kwan sɛ Mwɛn Mwum yɛ̌ ywi yìmni.
40017010	Ɓwɛsɔʼ ɓyon kà cibbi lɛ̀ nun lɛ: «Mɛ̀ ci-nlìmmì mɛ lwuà ta shɛ̀ lɛ Èlî nɛ yɛ sɛti ɓɛ̀n lɛ̀ ntwiʼ yɛn?»
40017011	Yesù fyònnzì lɛ̀ ɓon lɛ: «À si lɛŋkæ̀m, sɛ yili lɛ Èlî nɛ sɛti kuʼ ɓɛ̀n ɓǎ nun ɗyilaʼ ywum hwæn.
40017012	Son, mùn shɛ̀ ɓyin lɛ Èlî ɓɛ̀nnâ ma nùn. Ɓwum lìmme kǎn nun, son, ɓɛ ci kuʼ ɓon swum sɛ ɓon yili lɛ̀ nun. Li nɛ ɓon, ɓɛ yɛ kuʼ Mwɛn Mwum vɛ̀nɛ̀ʼ yɛnnzi.»
40017013	Kɛ nywɔʼ yɛ ɓon ywɔʼ li, ɓwɛsɔʼ ɓyon kà lìmmi lɛ Yesù ɓe kǎn lɛli kɛ nywi Èlî, son, à fyòn lɛli kɛ nywi Jân Bàtisì.
40017014	Kwan sɛ ɓon ɓɛnni kɛ cìcì sɛ ǹkwìn ɓwum swɔli nun, mwum ndɔʼ kìn kɛ moan Yesù, à swummi nun kɛ swiʼ.
40017015	À shɛ̀ lɛ̀ nun lɛ: «Mwumŋkæ̀m, ywɔʼ zwû kwɛ̀nnzǐ nlim lɛ̀ mwɛn nyɛ̀m. À ni lɛ̀ kputuʼ nywi, à tà nun hwumnzi ǹzwɔnzwɔ̀ʼ. À tà nun pyìsi fɛ, à ɗwìɔ̀ʼ nun win, shindɔʼ kɛ mlaʼ nun.
40017016	Mùn shiâ nun, mùn kìn lɛ̀ nun kɛ cɛ̌ ɓwɛsɔʼ ɓyû, son, ɓɛ cinni kan ǹkimmɔʼ yɛ ɓon yɛ nun kimnzi.»
40017017	Yesù ɗunmi lɛʼ lɛ: «Àma, ɓyin ɓɛ mvu ɓwum ye ɗyě, ɓyin tà ka zwùm tɛ̀li lɛ̀ M̀vɛ̀nnswæ̀b, ɓyin ɓi ɓwum ɓyibbɔa. Mùn yɛ̌ tòn lɛ̀ ɓyin kɛ ŋgyìn nyi nun lɛ̀ ɓyin kà tɛ̌ʼ zwùm lɛ̀ M̀vɛ̀nnswæ̀b? Mùn yɛ̌ ɓyin fyimni mùn kɛ̀n ɓɛ̀n fɛn? Kìênnì lɛ̀ mwɛn fɛ.»
40017018	Ɓɛ ɓɛnmɛ lɛ̀ nun, Yesù sìtì m̀pùn ɓyɛbbi. M̀pùn ni kwan mwɛn nywi. Mwɛn kimmɔʼ fyaʼ zwɛm ǹnywɛ̀n.
40017019	Ɓwɛsɔʼ Yesù sɛnndi kɛ ke shon, ɓɛ cibbi lɛ̀ nun kɛ kwiʼ nun lɛ: «Ti, sɛ ci kuʼ lɛ ɓwiʼ fyinni kan m̀pùn màzwùm?»
40017020	Yesù fyònnzì lɛ̀ ɓon lɛ: «Ntwiʼ sɛ ɓyin tà ka zwùm tɛ̀li lɛ̀ M̀vɛ̀nnswæ̀b. Mùn tà ɓyin shɛ̌ lɛ̀ lɛŋkæ̀m lɛ ɓɛshɛ ǹtɛ̀ʼ zwum yin nywi Mvɛ̀nnswæ̀b ɓê fɛʼ kwæʼ wɛ̌ zɛʼ ɓlaʼ, ɓyin wolè kim ɓyin shɛ lɛ̀ kpaʼ nɛ lɛ: “Waʼ kɛ cǐ, wù kɛ̀n kɛ lànni”, li, kpaʼ màzwùm weà kuʼ. Swum ndɔʼ ɓê kǎn ɓyin fyaʼ kyìbli. ((
40017021	Son, ɓɛ ta paʼ mpùn màzwùm fyinni kɛ ŋkeli nun lɛ̀ ǹshì mlaʼ.))»
40017022	Nywɔʼ nɛ Yesù ɓe m̀banmban lɛ̀ ɓwɛsɔʼ ɓyon kɛ Gàlìlê, à shɛ̀ lɛ̀ ɓon lɛ: «Mwɛn Mwum yɛ̌ ɓwum pyǐ fyaʼ,
40017023	ɓɛ wu nun. Kɛ ŋgyin lê nun, à yìmnì ywi». Kɛ nywɔʼ yɛ ɓwɛsɔʼ ɓyon ywɔʼ li, ǹlim ɗunmi ɓon ɓyɛbbi zwum.
40017024	Kwan sɛ Yesù ɓon lɛ̀ ɓwɛsɔʼ ɓyon ɓɛn kɛ Kàpɛ̀rnàô, mɛ̀ ci-nyèkǎʼ lǒn mbe nyenswæ̀b ndwun swɔli kɛ moan Pìɛ̂r, ɓɛ cibbi lɛ̀ nun lɛ: «Ǹlìsàʼ nywù tà ka nun lǒn mbe nyenswæ̀b ɗɛ̀bbi?»
40017025	Pìɛ̂r fyònnzì lɛ̀ ɓon lɛ: «À tǎ ɗɛ̀b.» Kwan sɛ Pìɛ̂r ɗuɔn kɛ næm nun ɗin, Yesù nɛ sɛti lɛli lɛ̀ nun lɛ: «Ti lɛ̀ wù Pìɛ̂r, kɛ mfɛ mbe yɛ ɓɛ ta fɛ lɛ̀ mɛ̀ mvɛ̀n ɓye kɛ cɛ̌ ŋgyɔ̂ʼ wan, lan myi ɓɛ ta fɛ, kɛ̀ ɗwon ci-myi?»
40017026	Pìɛ̂r fyònnzì lɛ̀ nun lɛ lan myi ɓɛ ta fɛ. Yesù shɛ̀ lɛ: «Kɛ à si li, ɗwon ci-myi tà ka fɛ.
40017027	Son, ɓwiʼ yili kan ɓwiʼ nyɛnnzi ɓwum ǹlim kɛ zwum. Li, kɛ̀n kɛ swùm, wù ɗwì ton, ǹgìshì nɛ wu yɛ̌ sɛti ɓæn, wù shî nun, wù wèlì nun ŋwum. Wù yɛ̌ nun lòn cinni ŋwum yɛ yɛ wòli mfɛ mbe nywù lɛ̀ ǹyɛ̀m. Shɛ lǒn màzwùm, wù kɛ̀n ɓon lǒn mbe fɛ nun.»
40018001	Kɛ kwan màzwùm nun, ɓwɛsɔʼ Yesù swɔli kɛ mɛ kwù Yesù, ɓɛ cibbi lɛ̀ nun lɛ: «Yà mwum nɛ ɗyi mwumŋkæ̀m kɛ ywɔʼ Mvɛ̀nnswæ̀b nun?»
40018002	Yesù loìn mwɔ̂ʼ ndɔʼ, à ɗyili ɓon nun swiʼ,
40018003	à shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ ɓyin shi ɓyin nɛʼ fyɔ̀si wɛ̌ ɓwɛsɔʼ, ɓyin ɓa ɗun kɛ ywɔʼ Mvɛ̀nnswæ̀b nun.
40018004	Mwumŋkæ̀m kɛ ywɔʼ màzwùm nun ni mwum nɛ tǎ nun nɛʼ fyɔ̀si kwæʼ, à fyònnì wɛ̌ mwɛsɔ̀ʼ nɛ.
40018005	Mwum nɛ yɛ̌ mwɛn ndɔʼ yě wɛ̌ nyɛ̌ tòn nɛ kɛ jin shɛ̂m nun, lɛ̀ mùn nɛʼ nɛ nun yě.»
40018006	«Mwum nɛ yɛ̌ cì mwɛsɔ̀ʼ m̀bɔʼ ndɔʼ nyɛ̌ tǎ ǹlim kɛ̌ lɛ̀ mǔn pyì kɛ ɓyɛbbi nun, sɛ ɓi lɛʼ lwɛn kɛ cì shon lɛ ɓɛ kpæm nun li wɔ̀ʼ kɛ ŋgun, ɓɛ ɗwiɔ̀ʼ nun kɛ ɗuʼ ndwun nun, à jimmi.
40018007	A si ɓyɛbbi ǹzwɔnzwɔ̀ʼ lɛ mɛ̀ mɓwɛb ɓɛ kɛ ŋgyɔ̂ʼ wan nun. Dòlɛ̀ʼ mɛ̀ mɓwɛb yɛ kuʼ ɓɛ kɛ ŋgyɔ̂ʼ wan nun kwan hwæn, son, mùn nyæ̀mmâ mwum nɛ yɛ̌ mɛ̀ mɓwɛb màzwùm ɗunmi.
40018008	«Ɓɛshɛ fyàʼ ywû, shindɔʼ kwù swû yɛ ta cì wù pyì kɛ ɓyɛbbi nun, gbìbbɔʼ yon, wù ɗwìɔ̀ʼ yon læ̀bbi. À si lwɛn kɛ cì swû lɛ wù ɓwuli fyàʼ ywû, shindɔʼ kwù swû, wù cinni ǹzison she ǹkæ̀mŋkæm lɛ̀ she wu cinni mɛ̀ fyàʼ ɓî lɛ̀ mɛ̀ kwù ɓî, ɓɛ ɗwiɔ̀ʼ wù kɛ win yɛ tà ka ɗon nun.
40018009	Ɓɛshɛ zɛʼ swû sɛ ci wù pyì kɛ ɓyɛbbi nun, nywɔ̀ʼ son, wù ɗwìɔ̀ʼ son læ̀bbi. À si lwɛn kɛ cì swû lɛ wù ɓɛ zɛʼ fɔʼ, wù cinni ǹzison she ǹkæ̀mŋkæm lɛ̀ she wù yɛ̌ mɛʼ cinni ɓî, ɓɛ ɗwiɔ̀ʼ wù kɛ win yɛ tà ka ɗon nun.»
40018010	«Konnênì, ɓa ɓyin njilì mwɔ̂ʼ sɔ̀ʼ m̀bɔʼ ndɔʼ nɛ kɛ nyinnìm ɓwɛsɔʼ ɓɛ nun. Mùn tà ɓyin shɛ̌ lɛ̀ lɛŋkæ̀m lɛ mɛ̀ cikpuʼ Mvɛ̀nnswæ̀b ɓye zwô, ɓye ta konni lɛ̀ ɓon ta ɗyi kwan hwæn kɛ swiʼ Ce nyɛ̀m nyɛ̌ kɛ ɗɛb.
40018011	((Ntwiʼ sɛ Mwɛn Mwum kìin lɛ̀ nun swæti ɓwum ɓɛ ɓe lɛ̀ ɓɛ ɓwuâ.))
40018012	«Kɛ mɛ mɓàkàʼ nyin nun, ɓɛshɛ mwum ndɔʼ cinni mɛ̀ pɔʼ nɗuʼ, nyɛ̌ m̀bɔʼ kà kɛ̌n ɓwu kɛ nyinnìm shan nun, à ɓǎ kì-mwum tânnì ɓlàn tânnì si ɗonnzi ɓe cǐ ji, à kɛ̀n nyɛ̌ m̀bɔʼ nɛ ɓwu ni kæbbi?
40018013	Kwan sɛ à yɛ̌ nun cinni, mùn shɛ̀ ɓyin lɛ à yɛ̌ ɓɛ lɛ̀ ǹdàli ǹzwɔnzwɔ̀ʼ kɛ nywi pɔʼ màzwùm, a lan kì-mwum tânnì ɓlàn tânnì she ɓwu kan.
40018014	Li nɛ kuʼ, Ce nyin nyɛ̌ kɛ ɗɛb yili kan lɛ mwɔ̂ʼ ndɔʼ kɛ nyinnìm ɓwɛsɔʼ ɓɛ nun ɓwu.»
40018015	«Ɓɛshɛ ŋgyinni nywù cìâ ɓyɛbbi ndɔʼ, kɛ̀nne ɓyin ton ɓyin lɛ̀ nun ɓyin ɓî, wù lìsàʼ nun ɓyɛbbi nɛ nun cìâ. Ɓɛshɛ nun ywɔʼ swum sɛ wù tà nun shɛ̌, wù tɛ̀lâ nun ɓe mbyi nlwɛn nun.
40018016	Ɓɛshɛ nun shì wù ywɔti, twɛʼ tî mwum m̀bɔʼ, shindɔʼ ɓwum ɓî. Li nɛ lɛ̀ ɓyin lwinnzi swum sɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: “Ǹzæ̌ʼ lɛʼ yɛ ɓyin yɛ fɔ̀sàʼ kɛ nyinnìm shin nun kwan kɛ ŋwum yi shìtàkwù ɓî, shindɔʼ lê.”
40018017	Son, nun shì ɓon ywɔti, kɛ̀nne, wù shɛ̀ ǹkwìn ɓwum nyenswæ̀b. Nun shì tì kuʼ ǹkwìn ɓwum ye nyenswæ̀b yi ywɔti, twɛʼ nun wɛ̌ ǹkyìn mwum, shindɔʼ wɛ̌ ci-nyèkǎʼ lǒn gàrimà.
40018018	«Mùn tà ɓyin shɛ̌ lɛ̀ lɛŋkæ̀m lɛ swum sɛ ɓyin yɛ ɓyìnnɔ̀ʼ kɛ cɛ̌ ŋgyɔ̂ʼ wan, ɓɛ yɛ kuʼ son ɓyìnnɔa kɛ ɗɛb. Swum sɛ ɓyin yɛ kuʼ yili kɛ cɛ̌ ŋgyɔʼ zwɛm, ɓɛ yɛ kuʼ son yili kɛ ɗɛb.
40018019	«Mùn kònndi ɓyin shɛ̌ lɛ ɓɛshɛ ɓwum ɓî ndɔʼ pyi ŋwum fɔʼ kɛ cɛ̌ ŋgyɔʼ zwɛm, ɓɛ cibbi kwo yà swum kɛ ŋkeli nun, Ce nyɛ̀m nyɛ̌ kɛ ɗɛb yɛ̌ ɓon son fɛ.
40018020	Ntwiʼ sɛ cìcì sɛ ɓwum ɓî, kwo fɛʼ ɓwum lê, swɔli kɛ jin shɛ̂m nun, mùn ni kɛ nyinnìm shan nun.»
40018021	Kɛ nyě yi, Pìɛ̂r kwɛmmi kɛ moan Yesù, à cibbi lɛ̀ nun lɛ: «Mwumŋkæ̀m, ɓɛshɛ ŋgyinni nyɛ̀m tà mun mɛ̀ lɛʼ mɓyibbɔa cìkea, sɛ yili lɛ mùn ɗonnzi nun nun kæ̀mmì nyi? Kæ̀mmì shanmɓì yi wòli?»
40018022	Yesù fyònnzì lɛ̀ nun lɛ: «Mǔn suʼ kan shɛ̀ lɛ kæ̀mmì shanmɓì, son, kæ̀mmì mwum shanmɓì cìcì shanmɓì.
40018023	Li nɛ ci, ywɔʼ Mvɛ̀nnswæ̀b gwili lɛ̀ m̀vɛ̀n ndɔʼ nɛ ɓe kwe, à yili nun tan lòn yɛ nun ɓe mɛ̀ ci-she ɓyon ɗwon lɛ̀ ke.
40018024	Kwan sɛ nun ɗunmi tan, ɓɛ kɛnnzì nun ci-ke nyon ndɔʼ nɛ cinne mɛ̀ mbyǔ lòn ɓye ɓe lɛ̀ nun ywìmɛ ɗɛ̀b.
40018025	Mwum màzwǔm cinni kan swum sɛ nun yɛ̌ lǒn màzwùm fyɔ̀si nun. Nyɛli nyon shɛ̀ lɛ ɓɛ ɓi kɛn nyǐ kyǐ wɛ̌ son, ɓɛ kyî tì kuʼ m̀myon, ɓwɛn ɓyon, lɛ̀ ywum yɛ nun cinni næm nun hwæn, lɛ̀ lǒn ke yon wolì.
40018026	Ci-she ni swìtì kɛ mɛ kwù nyɛli nyon, à ɗunmi nun swulea lɛ: “Kwuʼ kwù zwû, ɓæn ǹlim, mùn yɛ̌ wù lòn ywû ɗɛ̀bbi hwæn.”
40018027	Nyɛli nyon yɛnmɛ li, à ywɔʼ kwɛ̀nnzǐ nlim lɛ̀ nun, à shɛ̀ lɛ nyǐ ni kɛn, nun ni ɗonnzâ nyǐ ke màzwùm.
40018028	«Kwan sɛ ci-she màzwùm kwan kɛ cǐ nyɛli nyon, à cinni lwikwæ̌n ci-she nyon ndɔʼ nɛ cinne ke shon kɛ nywi lǒn ŋkæm nɗuʼ. À swum nun nywi, à shìm nun ŋgun plè, à shɛ̀ lɛ̀ nun lɛ: “Ɗɛ̀b mun lòn yɛ̂m.”
40018029	Lwikwæ̌n ci-she swìtì nun mɛ kwù, à ɗunmi nun swulea lɛ̀ à tǎ lɛʼ lɛ: “Kwuʼ kwù zwû, ɓæn ǹlim, mùn yɛ̌ wù lòn ywû ɗɛ̀bbi.”
40018030	Son, mwum tòn ni ɓyìnnɔ̀ʼ, à fyòn nun kɛ̌n twɔ̌ʼ kɛ nye njè han à ɗɛ̀b nun lòn yon hwæn.
40018031	Kwan sɛ ɓwùlu mɛ̀ ci-she yɛn swum sɛ ɓe lànnzì, ǹlim kpanndi ɓon zwum ǹzwɔnzwɔ̀ʼ, ɓɛ kɛn lɛʼ màzwùm shɛ̌ ɓe lɛ̀ nyɛli nyan.
40018032	Kɛ nywɔʼ yɛ nyɛli nyan ywɔʼ li, à loìn ci-she màzwùm, à shɛ̀ lɛ̀ nun lɛ: “Wù ni mwum mɓyɛbbi. Mùn ɗonnzi wû ke swû ntwiʼ sɛ wù swulea mùn.
40018033	Wù kuʼ, wǔ ywɔè kuʼ kwɛ̀nnzǐ nlim lɛ̀ lwikwæ̌n nywù wɛ̌ tà shɛ mùn ywɔe kuʼ kwɛ̀nnzǐ nlim lɛ̀ wù.”
40018034	Ǹlim nyeni nyɛli nyon ǹzwɔnzwɔ̀ʼ, à twɔ̀ʼ nun nye njè ɓǎ ɓɛ yɛnnzi nun vɛ̀nɛ̀ʼ han a kiìn ɓɛ̀n kwan sɛ nun yɛ̌ lǒn màzwùm ɗɛ̀bbi.»
40018035	Yesù mlɔ̌ʼ ǹzæ̌ʼ lɛʼ yi, ǎ kà shɛ̌ lɛ: «Li nɛ Ce nyɛ̀m nyɛ̌ kɛ ɗɛb yɛ̌ kuʼ ɓyin cǐ m̀banmban ɓɛshɛ ɓyin ɗonnzi kan mɛ̀ ŋgyinni ɓyin ɓyɛbbi nyan lɛ̀ ǹlim fɔʼ.»
40019001	Kwan sɛ Yesù mlɔ̀e ǹlìsǎʼ nzæ̌ʼ lɛʼ yon, à waʼ ŋgyɔʼ Gàlìlê, à kɛ̀n kɛ kpìnnzɔ̀ʼ ŋgyɔʼ Jùdê she kɛ ŋgyin ɗuʼ Jùrdɛ̂n.
40019002	Màn ɓwum ɓe nun ɗwon, lɛ̀ à tǎ mɛ̀ ŋgwɛ̀nŋgwɛ̀n ɓyan kimnzi.
40019003	Mɛ̀ Fàrìzìɛ̂n ndɔʼ kiìn nun pyi ŋwum, ɓɛ cibbi lɛ̀ nun lɛ: «Kwo fɛʼ m̀lib cì yà paʼ swum, lwuà nyɛʼ tǎ shɛ̀ lɛ mwum wòli à fyinni m̀myon?»
40019004	Yesù fyònnzì lɛ̀ ɓon lɛ: «Ɓyin nzanŋgaʼ kan kɛ lɛʼ-Nswæ̀b nun lɛ: “Kɛ nɗunmi ŋgyɔ̂ʼ wan, M̀vɛ̀nnswæ̀b fɔ̀e ǹɗwɛb ɓon lɛ̀ m̀lib?”
40019005	Kɛ nyě màzwùm, à shɛ̀ lɛ: “Son sɛ ci, ǹɗwɛb yɛ̌ ce nyon ɓon lɛ̀ mon nyon ɗonnzi, ɓɛ kɛn tòn ɓæti ɓon lɛ̀ m̀myon, ɓɛ fyonnì kwæʼ nywi fɔʼ”.
40019006	Li, ɓɛ ɓa tî ɓɛ ɓwum ɓî, son, ɓɛ ti kwæʼ nywi fɔʼ. Kɛ à si li, ɓa mwum lwùm swum sɛ M̀vɛ̀nnswæ̀b ɓætâ kɛ cìcì fɔʼ kyììli.»
40019007	Mɛ̀ Fàrìzìɛ̂n cibbi lɛ̀ Yesù lɛ: «A ɓɛ li, yɛn sɛ ci Mòîzɛ̀ shɛ̀e lɛ̀ ǹɗwɛb lɛ à wòli à fɛ ɗèwǎ ŋkwan ɗæm lɛ̀ m̀myon, à kwannzi nun?»
40019008	Yesù fyònnzì lɛ̀ ɓon lɛ: «Mòîzɛ̀ ɗonnzi ɓyin pon ŋkwannzi mɛ yib ɓyin ntwiʼ sɛ mɛ̀ nlim nyin ni ǹŋæ̀li. Son, ǹdìkàʼ kɛ nɗunmi a ɓe kǎn ɓon li.
40019009	Mùn tà ɓyin shɛ̌ lɛ ɓɛshɛ mwum ndɔʼ kwannzi m̀myon, shìkì à cì ǹzæ̀mmì, kɛ nyě yi, à shɛ nyɛ̌ ɗin, lɛ̀ mwum màzwùm ywiâ ǹlàʼ.»
40019010	Ɓwɛsɔʼ Yesù ywɔmɛ li, ɓɛ shɛ lɛ̀ nun lɛ: «Ɓɛshɛ lɛʼ tòn kɛ nye ɗæm kɛ nyinnìm nɗwɛb ɓon lɛ̀ m̀lib ɓɛ li, ǹdikàʼ she mwum yɛ̌ tòn ɗin shìkì à shɛ m̀lib.»
40019011	Yesù fyònnzì lɛ̀ ɓon lɛ: «Mwum hwæn nɛ wòli kan kim à yili ǹzæ̌ʼ lɛʼ yɛ mùn lɛʼ yɛ, son, sukuʼ ɓwum ɓye M̀vɛ̀nnswæ̀b fɛ ǹkimmɔʼ nywɔʼ màzwùm.
40019012	Mɛ̀ mbyi ɓi mèan ɓye ta cì mɛ̀ ɗwɛb shɛ kan mɛ̀ yib. Kɛ cì ɓyindɔʼ, à si ǹdìkàʼ kwan ye shan. Kɛ cì ɓyindɔʼ ti, ɓɛ san ɓon ŋwɔʼ. Kɛ cì ɓyindɔʼ tì kuʼ, ɓɛ tà ka mɛ̀ yib shɛ ntwiʼ ncì she sɛ yɛn ywɔʼ Mvɛ̀nnswæ̀b. Mwum nɛ wòli à ɓæn ǹzæ̌ʼ lɛʼ yɛ kɛ mwu, à ɓæn.»
40019013	Ɓwum ɓe ɓɛ̀n lɛ̀ ɓwɛn cǐ Yesù ɓǎ nun sataʼ ɓon mɛ̀ fyàʼ nywi, lɛ̀ nun keli tì kuʼ M̀vɛ̀nnswæ̀b lɛ̀ ntwiʼ yan. Son, ɓwɛsɔʼ Yesù ɗunmi ɓon lɛsi.
40019014	Yesù shɛ̀ lɛ̀ ɓon lɛ: «Ɓa ɓyin kænni ɓwɛsɔʼ, ɗonnzênì ɓon, ɓɛ kiìn kɛ cì shɛ̂m. Ntwiʼ sɛ ywɔʼ Mvɛ̀nnswæ̀b si she ɓwum ɓye gwili ɓon.»
40019015	À lɛli li, à sataʼ ɓon mɛ̀ fyàʼ nywi, à waʼ nun kwe.
40019016	Mwum ndɔʼ kwɛmmi kɛ moan Yesù, à cibbi lɛ̀ nun lɛ: «Mwumŋkæ̀m, yà swum lwɛn sɛ mùn yɛ̌ cì mǔn kà cinni ǹzison she ɗwùmɗwùm?»
40019017	Yesù fyònnzì lɛ̀ nun lɛ: «Yɛn sɛ wù tà mun ǹzæ̌ʼ lɛʼ cibbi kɛ nywi swum sɛ ɗyi lwɛn nun? Mwum nlwɛn sukuʼ m̀bɔʼ. Ɓɛshɛ wù yili wù cinni ǹzison she ɗwùmɗwùm, lwinnzi mɛ̀ lwuà Mòîzɛ̀.»
40019018	Mwum màzwùm cibbi lɛ̀ nun lɛ: «Yà ɓon ɓɛ?» Yesù fyònnzì lɛ̀ nun lɛ: «Ɓa wù wu mwum. Ɓa wù ywi ǹlàʼ. Ɓa wù yib nywiʼ. Ɓa wù ɗyi shìtàkwù mɛ mɓwɛ̀ʼ.
40019019	Wù mwumnzi ce nywù lɛ̀ mon nywù. Wù yili lwikwæ̌n nywù wɛ̌ tà shɛ wù yili wǔ nɛʼ.»
40019020	M̀bìpàn mwum tòn ni ywɔmɛ li, à shɛ̀ lɛ̀ nun lɛ: «Mùn lwinnzâ mɛ̀ lwuà ɓi hwæn. Yɛn sɛ nzwonmɛ tì mùn kɛ ncì?»
40019021	Yesù shɛ̀ lɛ̀ nun ɓe lɛ: «Ɓɛshɛ wù yili wù ɓɛ ǹlwinni, kɛ̀nne, wù kyìì ywum yɛ wù cinni hwæn, wù shɛ lǒn màzwùm, wù fɛ lɛ̀ mɛ̀ ci-nzæmnzæm. Li, wù yɛ̌ ǹtwɔ̀kàʼ cinni kɛ ɗɛb. Kɛ nyě yi, wù kìn, wù ɗwon mǔn nyè.»
40019022	Kɛ nywɔʼ yɛ m̀bìpàn ni ywɔʼ ǹzæ̌ʼ lɛʼ yi, à yimmi, à waʼ kɛ̀n lɛ̀ ŋgu swiʼ ntwiʼ sɛ nun cinne ǹjònndì ǹzwɔnzwɔ̀ʼ.
40019023	Yesù yɛnmɛ li, à shɛ̀ lɛ̀ ɓwɛsɔʼ ɓyon lɛ: «Mùn tà ɓyin shɛ̌ lɛ̀ lɛŋkæ̀m lɛ, à si lɛʼ kyìbli ǹzwɔnzwɔ̀ʼ lɛ̀ ci-njônndì kɛn ɗun kɛ ywɔʼ Mvɛ̀nnswæ̀b nun.
40019024	Mùn kònndì ɓyin shɛ̀ tî lɛ à si ɗonmi lɛ ǹgàrìbà ɗun zæʼ tæʼ nun lɛ̀ she ci-njônndì yɛ̌ ɗun kɛ ywɔʼ Mvɛ̀nnswæ̀b nun.»
40019025	Kɛ nywɔʼ yɛ ɓwɛsɔʼ Yesù ywɔʼ ǹzæ̌ʼ lɛʼ yi, shìmmea ci ɓon, ɓɛ ɗunmi lɛli lɛ: «Son ɓɛ li, wɛn nɛ yɛ swæʼ?»
40019026	Yesù cɛ ɓon, à shɛ̀ lɛ: «Kɛ mɛʼ ɓwum swum sɛ kyìbli sɛ lan, à si ɗonmi kɛ swiʼ Mvɛ̀nnswæ̀b.»
40019027	Kɛ nyě yi, Pìɛ̂r kà shɛ̌ lɛ̀ Yesù lɛ: «Cɛ fɛʼ, ɓwiʼ nzwonnzâ ywum yɛ ɓwiʼ cinni hwæn, ɓwiʼ ɗwon wù nyè. Làn nyɛʼ yɛ̌ kuʼ ɓɛ lɛ?»
40019028	Yesù shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ kwan sɛ ŋgyɔ̂ʼ wan nywæb yɛ̌ ɓɛ̀n, Mwɛn Mwum yɛ̌ ɓɛ ǹtònmi kɛ gbaʼ lwun shon zwɛm, à ɓɛ tì kuʼ kɛ ntwu yon nun. Ɓyin kì-wûm ɓlàn ɓî ɓɛ ɗwoân mùn mɛ kwù, ɓyin yɛ kuʼ ɓɛ tònmi kɛ yi gbaʼ zwɛm, lɛ̀ ɓyin ta saʼ kɛ nyinnìm mɛ ɗwòn wûm ɓlàn ɓî ɓye kɛ ŋgyɔʼ Ìzràɛ̂l nun.
40019029	Ɓwum ɓye waʼ mɛ̀ nye ɓyan, ɓɛ ɗwi mɛ̀ ŋgyinni ɓyan hwæn, ɓɛ ɗonnzi mɛ̀ ce ɓyan, mɛ̀ mon ɓyan, ɓɛ swi ɓwɛn ɓyan lɛ̀ tì mɛ̀ ndɛm ɓyan kɛ ntwiʼ yɛ̂m, ɓɛ yɛ cinni ɓe kpɛ̌m nɗuʼ, ɓɛ cinni tì ǹzison she ɗwùmɗwùm kɛ ɗɛb.
40019030	«Ɓwum mèan ndɔʼ kɛ nyinnìm ɓwum ɓye zwimbyiʼ yɛ ɓɛ yì lwæ̀b ɓe. M̀banmbɔʼ kuʼ, ɓwum mèan ndɔʼ kɛ nyinnìm yi lwæ̀b ɓe yɛ ɓɛ ɓwum ɓye zwimbyiʼ.»
40020001	«Cɛênì swum sɛ ywɔʼ Mvɛ̀nnswæ̀b gwili. Ci-ndɛm ndɔʼ kwan shikpon hwìli lɛ̀ kpòn ɓǎ nun twɛʼ mɛ̀ ci-ɗyìm kɛ ndɛm nyon.
40020002	Ɓɛ jini ŋwum lòn lɛ̀ ɓon lɛ nun ni yɛ̌ ɓyi ɗɛ̀bbi lǒn ŋkæm, à fyi ɓon cǐ ɗyìm.
40020003	Nywɔʼ ntânnì wòlimɛ, à kwan tì kɛ bàbà nun, à cinni ɓyindɔʼ ɓye ta ɗyikaʼ shìkì ɓɛ ci swum ndɔʼ.
40020004	À shɛ̀ lɛ̀ ɓon lɛ: “Kɛ̀nnênì kuʼ ɗyìm ɗyìmmi kɛ ndɛm nyɛ̀m, mùn yɛ̌ ɓyin ɗɛ̀bbi.”
40020005	Ɓɛ ywɔmɛ li, ɓɛ waʼ kɛ̀n. Ci-ndɛm ni kwan tì ɓe lɛ̀ nywɔʼ nlwinni, à cinni tì ɓyindɔʼ kwe bàbà nun, à shɛ̀ tì kuʼ ɓon li. Nywɔʼ nlè wòli, à kwan tì, à cinni tì ɓye ɗin ndɔʼ, à shɛ̀ tì kuʼ ɓon swum fɔʼ.
40020006	A kɛn ɓɛ̀n nywɔʼ nshân nyɛ̌ kwæ̀bbi nun, à kwan, à cinni ɓwum ɓyindɔʼ kwe bàbà nun ɗyikea, à cibbi lɛ̀ ɓon lɛ: “Yɛn sɛ ɓyin ta kuʼ ɗyikaʼ kɛ cɛ̌ nun han nywɔʼ ɓyìʼ mɛ mwù shìkì ɓyin ci swum ndɔʼ?”
40020007	Ɓwum màzwùm fyonnzì lɛ̀ nun lɛ: “Ntwiʼ sɛ mwum ndɔʼ twɛʼ kan ɓwiʼ kɛ she nun.” Ci-ndɛm ni shɛ̀ lɛ̀ ɓon lɛ: “Kɛ à si li, kɛ̀nnênì, ɓyin ɗyim ɗyìm kɛ ndɛm nyɛ̀m.”
40020008	«Kwæ̀bbi pyimɛ, ci-ndɛm ni shɛ̀ lɛ̀ ci-nɗɛ̌b lòn lɛ: “Loìn mɛ̀ ci-ɗyìm jenɛ, wù ɗɛ̀b ɓon lòn yan. Wù sɛti ɗunmi ɗɛ̀b kɛ nywi ɓwum ɓye mùn twɛli ɓe nyè, wù kɛ̀n mlɔ̀ʼ kɛ nywi ɓwum ɓye mùn sɛti twɛʼ shikpon.”
40020009	Mɛ̀ ci-ɗyìm ɓye ɗunmi ɗyìm lɛ̀ nywɔʼ nshân, mwum m̀bɔʼ yèe lǒn ŋkæm.
40020010	Ɓye ɗunmi ɗyìm shikpon ɗunmi ɓàkàʼ lɛ ɓon ɓi yɛ lòn yě yi lan li. Son, ɓɛ fɛ mwum hwæn lǒn ŋkæm ŋkæm.
40020011	Kɛ nyè yɛ ɓon ye lǒn màzwùm li, ɓɛ ɗunmi ŋgùnnì,
40020012	lɛ̀ ɓɛ ta lɛʼ lɛ̀ ci-ndɛm lɛ: “Ɓwum ɓye ɗunmi ɗyìm kwæ̀bbi nun, ɓɛ sukuʼ ɗyìm kwæʼ lɛ, wǔ kà ɗɛ̀b ɓon lòn lɛ̀ ɓwiʼ ɓɛ ɓi nywɔʼ ywi ǹdìkàʼ shikpon a kiìn ɓɛ̀n kwæ̀bbi nun?”
40020013	Son, ci-ndɛm ni kà fyònnzi lɛ̀ nyɛ̌ m̀bɔʼ kɛ nyinnìm shan nun lɛ: “Ŋwè nyɛ̀m, mǔn cì kan wû lɛʼ ɓyɛbbi ndɔʼ. Ɓwiʼ jine kǎn ŋwum lòn lɛ̀ wù lɛ nywɔʼ m̀bɔʼ ɓɛ yɛ wù ɗɛ̀bbi lǒn ŋkæm?
40020014	Yě lòn ywû, wù kɛ̀n. Mùn yɛ̌ kuʼ mwum nɛ mùn twɛli ɓe nyè ɗɛ̀bbi kuʼ wɛ̌ wù.
40020015	Mùn cinni kan ǹkimmɔʼ ncì swum sɛ mùn yili lɛ̀ lòn yɛ̂m? Kɛ̀ wù tà mun zɛʼ linni ntwiʼ sɛ mùn ni ǹlim lwɛn?” »
40020016	Yesù mlɔ̌ʼ ǹkæ̌n lɛʼ hwæn, ǎ kà shɛ̀ tî lɛ: «Ɓwum ɓye ɗyi yì lwæ̀b ɓe, ɓon ɓɛ yɛ ɓɛ zwimbyiʼ. Ɓwum ɓye zwimbyiʼ, ɓɛ yɛ kuʼ fyònnì yì lwæ̀b ɓe.»
40020017	Yesù ɓe lɛ̀ à kɛ̀nmɛ Yèrusàlɛ̀m. À ɓɛ̀n kɛ mbyi nun, à twɛlɔ̀ʼ ɓwɛsɔʼ wûm ɓlàn ɓî ɓyon mɛ̀ tòntòn, à ɗunmi ɓon shɛ̌ lɛ:
40020018	«Ywɔênì fɛʼ, ɓwiʼ neɔnmɛ̀ kɛ Yèrusàlɛ̀m, cìcì sɛ Mwɛn Mwum yɛ̌ mɛ̀ ci-zwiʼ mɛ ci-mfɛ sàtìkæ̀ʼ pyǐ fyaʼ, lɛ̀ mɛ̀ ci-nlìmmì mɛ lwuà nun. Ɓɛ yɛ ɓɛ ŋwum fɔʼ lɛ̀ ɓɛ wu nun.
40020019	Kɛ nyě yi, ɓɛ ɗwi nun fyaʼ mɛ kyìn ɓwum. Mɛ̀ kyìn ɓwum ɓi yɛ nun kɔlea, ɓɛ ɓɔʼ nun lɛ̀ mɛ̀ ŋgwæ̀ʼ, ɓɛ ywummɔʼ nun kɛ ŋgæʼ mɛ̀ ɓɔtɔʼ zwɛ̂m. Kɛ ŋgyìn mɛ̀ nlè nun, à yɛ̌ ywi yìmni.»
40020020	Kɛ nyě yi, mon ɓwɛn Zèbèdê sɛnndiì kɛ ke Yesù ɓon lɛ̀ ɓwɛn ɓyon. À swummi kɛ swiʼ shon ɓǎ nun cibbi nun swum ndɔʼ.
40020021	Yesù yɛnmɛ li, à cibbi lɛ̀ nun lɛ: «Wù yili lɛ mùn ci wù yɛn?» À fyònnzì lɛ̀ nun lɛ: «Kwan sɛ wù yɛ̌ ɓɛ wù ti m̀vɛ̀n, cǐ lɛ̀ ɓwɛn ɓî ɓyɛ̂m ɓɛ wù yɛn ɓɛ, ɓɛ ton nyɛ̌ m̀bɔʼ kɛ fyaʼ ji ywû, nyɛ̌ m̀bɔʼ kɛ fyaʼ mɛ̀ʼ ywû.»
40020022	Yesù fyònnzì lɛ: «Ɓyin lìmmi kan swum sɛ ɓyin ta cibbi. Ɓyin woli ɓyin lan kɛ vɛ̀nɛ̀ʼ sɛ mùn yɛ̌ yɛn nun?» Ɓɛ fyonnzì lɛ̀ nun lɛ: «Ɓwiʼ woli ɓwiʼ yɛn.» Yesǔ kà shɛ̌ lɛ̀ ɓon lɛ:
40020023	«À si lɔʼ li, ɓyin yɛ vɛ̀nɛ̀ʼ fɔʼ màzwùm yɛnni ɓe. Son, ti lɛ̀ cǐ tòn she fyaʼ ji yɛ̂m, lɛ̀ she fyaʼ mɛ̀ʼ yɛ̂m, mùn nɛ tà ka yon yæ̀nni. À yi cǐ tòn ye Ce nyɛ̀m fɔ̀si lɛ̀ ntwiʼ ɓwum ɓye nun yɛ̌ fɛ.»
40020024	Kwan sɛ kì-wûm ɓwɛsɔʼ ɓye fɔʼ ywɔʼ ǹcibbi yi li, ɓɛ ɗunmi ǹzwòn cǐ lɛ̀ mɛ̀ ŋgyinni ɓî ɓi.
40020025	Li, Yesù lon ɓon hwæn, à shɛ̀ lɛ̀ ɓon lɛ: «Ɓyin limmi lɛ mɛ̀ mvɛ̀n ɓye cɛ̌ ŋgyɔʼ zwɛm ta ɓwum ywo, lɛ̀ ɓwum klwɔkea ɓye ɗwonŋgaʼ mɛ̀ mvɛ̀n, ɓɛ ta ɓwum lìsea lɛ ɓon ɓi cinni ǹkimmɔʼ.
40020026	Son, li nɛ ɓan kɛ nyinnìm shin nun. Ɓɛshɛ mwum nyin ndɔʼ yili lɛ nun ɓɛ mwumŋkæ̀m, à ɓɛ ci-mfyi nyin.
40020027	Kɛ̀ ǹdɔʼ yili lɛ̀ nun ɓɛ ci-zwiʼ, à ɓɛ son yin.
40020028	Li, Mwɛn Mwum nun nɛʼ kìin kǎn ŋgyɔ̂ʼ wan ɓǎ ɓwum ci nun she ndɔʼ, son, à kìin ɓǎ nun kpaʼ ɓwum, à yɛ̌ tì ywi lɛ̀ nun libbaʼ mɛ̀ mwù màn ɓwum.»
40020029	Kwan sɛ ɓon waʼ kɛ Jèrikò, ǹkwìn ɓwum mèan ɓe Yesù ɗwon.
40020030	Mɛ̀ ci-ɓwubè ɓî ndɔʼ ɓe moan mbyi tǒn. Ɓɛ ywɔʼ lɛ Yesù ti làn, ɓɛ ɗunmi kun lɛ: «Mwumŋkæ̀m, ǹdwì Dàvîd, ywɔʼ zwû kwɛ̀nnzǐ nlim lɛ̀ ɓwiʼ!»
40020031	Ɓwum ɓye ɓe kwe ɗunmi ɓon nyɛnndi lɛ ɓyi ɓi mɔki. Kwo fɛʼ li, ɓɛ fɔsì lɔʼ ǹkwu kimnzi mbyî lɛ̀ ɓɛ ta kun lɛ: «Mwumŋkæ̀m, ǹdwì Dàvîd, ywɔʼ zwû kwɛ̀nnzǐ nlim lɛ̀ ɓwiʼ!»
40020032	Yesù ywɔʼ li, à ɗyi, à loìn ɓon, à cibbi lɛ̀ ɓon lɛ: «Ɓyin yili lɛ mùn ci ɓyin yɛn?»
40020033	Ɓɛ fyonnzì lɛ̀ nun lɛ: «Mwumŋkæ̀m, cǐ lɛ̀ mɛʼ yɛʼ ɗunmi yɛnni.»
40020034	Ǹlim kwɛn Yesù lɛ̀ ɓon, à twutaʼ ɓon mɛ̀ mɛʼ. Kɛ fyaʼ zwɛm ǹnywɛ̀n, ɓwum ɓî ɓi ɗunmi yɛnni, ɓɛ ɗunmi Yesù ɗwon.
40021001	Kwan sɛ ɓon kwɛmmi lɛ̀ Yèrusàlɛ̀m, ɓɛ ɓɛn kɛ moan Bɛ̀fâjɛ̀ kɛ ŋgwùmŋgwùm she cinni mɛ̀ njì ŋgæʼ òlîvɛ̀ zwɛm. Yesù fyiɔ̀ʼ ɓwɛsɔʼ ɓî ɓyon ndɔʼ mbyî, à shɛ̀ lɛ̀ ɓon lɛ:
40021002	«Kɛ̀nnênì mbyî kɛ nsòn yɛ swiʼ shin yi. Ɓyin yɛ ɓɛ̀nnɔ̀ʼ ɗin, ɓyin cinni m̀væ̀mndè ndɔʼ fyunndi lɛ̀ mwɛn nyon kɛ mɛ kwù. Ɓyin sulì nun, ɓyin kiìn lɛ̀ ɓon fɛ.
40021003	Ɓɛshɛ mwum ndɔʼ cibbi ɓyin lɛʼ ndɔʼ, ɓyin fyonnzì lɛ nyɛli nyin nɛ shi lɛ ɓyin kiìn lɛ̀ ɓon. Li, ɓɛ yɛ ɓon ɗonnzi ɓyin kiìn lɛ̀ ɓon.»
40021004	Swum màzwùm lannzi li, ɓǎ ǹzæ̌ʼ lɛʼ ci-nlɛli kɛ ŋwum Mvɛ̀nnswæ̀b nun lwinni, ye nun lɛe lɛ:
40021005	«Shɛ̌ lɛ̀ lan Sìôn lɛ: Cɛênì fɛʼ, m̀vɛ̀n nyin tǎ kìn kɛ cì shin, à ni m̀flɔa. À ni kɛ mvæ̀mndè zwɛm ǹsati. À ni kɛ mwɛn mvæ̀mndè zwɛm.»
40021006	Ɓwɛsɔʼ Yesù waʼ kɛ̀n, ɓɛ ci wɛ̌ tà shɛ nun shɛ̀e ɓon.
40021007	Ɓɛ tɛli m̀væ̀mndè si lɛ̀ mwɛn nyon, ɓɛ ɓɛn cǐ Yesù, ɓɛ sataʼ mɛ̀ plè ɓyan kɛ nyě mvæ̀mndè, à tòn zwɛm.
40021008	Màn ɓwum kɛ ŋkwìn ɓwum nun ɓe mɛ̀ plè ɓyan yèkea kɛ mbyi nun, ɓyindɔʼ ɓe man sea linni lɛ̀ ɓɛ ta læmnzi kɛ mbyi nun.
40021009	Ɓwum ɓye ɓe nun kɛ̀nni kɛ swiswiʼ lɛ̀ ɓye ɓe nun kǐn ɓe nyè ɓe kun lɛ: «Ǹtwu ɓɛ lɛ̀ ǹdwì Dàvîd, M̀vɛ̀nnswæ̀b ŋgænnì mwum nɛ tǎ kìn kɛ jin shon nun. Ǹtwu ɓɛ lɛ̀ M̀vɛ̀nnswæ̀b kɛ nlim ɗɛb.»
40021010	Kwan sɛ Yesù ɗun kɛ Yèrusàlɛ̀m, lan myi ɗunmi gwɛn nywi ɗin, lɛ̀ ɓɛ ta cibbi lɛ: «Yà paʼ mwum sɛ ɗyě li?»
40021011	Ɓwum fyonnzì lɛ̀ ɓon lɛ: «Yesù, ci-nlɛli kɛ ŋwum Mvɛ̀nnswæ̀b nun nɛ wai kɛ Nàzàrɛ̂ʼ kɛ kpinnzɔ̀ʼ ŋgyɔʼ Gàlìlê nun nɛ.»
40021012	Yesù ɗun kɛ nyenswæ̀b ndwun, à cinni ɓwum ɓye ɓe ywum kyǐ kwe, lɛ̀ ɓwum ɓye ɓe kǐn hwìn nùn. À ɗunmi ɓon fyinni, à twɔtɔʼ mɛ̀ tâblɛ̀ mɛ ci-ŋkwɛbsi lòn, lɛ̀ yì gbaʼ mɛ ci-ŋkyì mɛ pyìʼ.
40021013	Kɛ nyě yi, à shɛ̀ lɛ̀ ɓon lɛ: «Ɓɛ kɔʼ kɛ ɗèwǎ Mvɛ̀nnswæ̀b nun lɛ: “Ɓɛ yɛ nye nyɛ̀m lon lɛ nye nyɛ̌ ɓwum yɛ mun kǐn keli kwe.” Ti lɛ̀ ɓyin, ɓyin fyɔsâ ɓyin nun jenɛ lɛ̀ cìcì sɛ mɛ̀ ci-nywiʼ ta kɛ̌n swɔli kwe.»
40021014	Mɛ̀ ci-ɓwubè lɛ̀ mɛ̀ ɗyɛmɗyɛm ndɔʼ kiìn kɛ cǐ Yesù kwe nyenswæ̀b ndwun, à kimnzi ɓon.
40021015	Son, mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ ci-nlìmmì mɛ lwuà ɗunmi ǹzwòn ywo kwan sɛ ɓon yɛn ywum ŋgwulea yɛ nun ɓe cì, ɓɛ ywɔʼ tì kuʼ kun sɛ ɓwɛsɔʼ ɓe kun kɛ nyenswæ̀b ndwun lɛ: «Ǹtwu ɓɛ lɛ̀ ǹdwì Dàvîd.»
40021016	Ɓɛ kà shɛ̌ lɛ̀ Yesù lɛ: «Wù tà kuʼ swum sɛ ɓwɔʼ ta kun si ywo?» Yesù fyònnzì lɛ̀ ɓon lɛ: «Mùn tǎ ywɔʼ. Son, ɓyin nzanŋgaʼ kifɛʼ kpìnnzɔ̀ʼ ŋgɔʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: “Wù cìâ kwo fɛʼ ɓwɛsɔʼ lɛ̀ ɓwɛnnzea ta wu ǹtwu fɛ.” »
40021017	Yesù mlɔ̌ʼ lɛli li, à waʼ Yèrusàlɛ̀m, à kɛ̀n nòn kɛ Bètànî.
40021018	Shikpon wanni, Yesù fyònnì ɓe kɛ Yèrusàlɛ̀m. À ɓɛ̀n kɛ mbyi nun, ǹjè ɗunmi nun kwɛ̀nni.
40021019	À yɛn ǹjì ŋgæʼ ndɔʼ nɛ ɓɛ ɓe gwùm nyon ji kɛ moan mbyi ǹɗyi, à kɛ̀nnɔ̀ʼ kwe, son, à yɛn ŋgæʼ màzwùm tà kuʼ nun suʼ ɓwæʼ ɗin. À ke ǹjì ŋgæʼ màzwùm, à shɛ̀ lɛ: «Kwo fɛʼ ǹgyìn m̀bɔʼ, wù ɓà tî gwùm sean.» Kɛ fyaʼ zwɛm ǹnywɛ̌n, ŋgæʼ fyònnì ǹwummi.
40021020	Kɛ nyɛn yɛ ɓwɛsɔʼ ɓyon yɛn li, shìmmea ci ɓon. Ɓɛ cibbi lɛ̀ Yesù lɛ: «Yɛn sɛ ci ǹjì ŋgæʼ nɛ wum fyaʼ zwɛm ǹnywɛ̀n li?»
40021021	Yesù fyònnzì lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, ɓɛshɛ ɓyin ta zwùm tɛ̀li lɛ̀ M̀vɛ̀nnswæ̀b, shìkì ɓyin kwum ŋgyi, ɓyin woli kim ɓyin ci swum sɛ mùn cǐ lɛ̀ ǹjì ŋgæʼ nɛ. Son, son sɛ suʼ kan, ɓyin woli ti kuʼ kim ɓyin shɛ lɛ̀ kpaʼ nɛ lɛ: Waʼ kɛ cɛ̌, wù kɛ̀n wǔ nɛʼ ɗwìɔ̀ʼ kɛ swùm nun, sɛ yɛ kuʼ cì li.
40021022	Ɓɛshɛ ɓyin ta zwùm tɛ̀li lɛ̀ mùn, ywum yɛ ɓyin yɛ cibbi kɛ ŋkeli nun hwæn, ɓyin yɛ yon cinni.»
40021023	Kwan sɛ Yesù ɗun kɛ nyenswæ̀b ndwun, à ɗunmi ɓwum ywum lìsea. Mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà kwɛmmɔ̀ʼ kɛ moan ke Yesù, ɓɛ cibbi lɛ̀ nun lɛ: «Ŋ̀kimmɔʼ yɛ wù tà kuʼ ywum ton yi cǐ nun hwæn li wai fɛn? Wɛn nɛ fɛ wu ǹkimmɔʼ yi?»
40021024	Yesù fyònnzì lɛ̀ ɓon lɛ: «Mùn yɛ̌ tì kuʼ ɓyin ǹcibbi fɔʼ ndɔʼ cibbi. Ɓɛshɛ ɓyin fyonnzì mùn, li, mùn yɛ̌ kuʼ ɓyin shɛ̌ cɛ̌ ǹkimmɔʼ yɛ̂m wai nun.
40021025	Ǹcibbi yɛ̂m yi lɛ: Yà mwum nɛ fyie Jân lɛ nyǐ ni kiìn ɓwum jimnzi? M̀vɛ̀nnswæ̀b nɛ fyie nun, kɛ̀ ɓwum?» Ɓɛ ɗonnzi Yesù fyònnzi, ɓɛ ɗunmi lɛli ɓe nyinnìm shan nun lɛ: «Ɓwiʼ ɓɛ fyonnzì lɛ M̀vɛ̀nnswæ̀b nɛ fyie nun, lɛ̀ à yɛ̌ ɓwiʼ cibbi lɛ yɛn sɛ cie ɓwiʼ ɓe shǐ lɛʼ Jân ni twɛli lɛ̀ lɛŋkæ̀m nun?
40021026	Ɓwiʼ ɓɛ shɛ fɛʼ lɛ ɓwum ɓɛ fyie nun, ɓwum yɛ nyeni lɛ̀ ɓwiʼ, ntwiʼ sɛ mwum hwæn tǎ fɔ̀kàʼ lɛ Jân ɓe ci-nlɛli kɛ ŋwum Mvɛ̀nnswæ̀b nun.»
40021027	Ɓɛ sunndi hwæn li, ɓɛ kà fyònnzi lɛ̀ Yesù lɛ: «Ɓwiʼ lìmmi kan ɓwiʼ.» Yesù ywɔʼ li, à shɛ̀ kuʼ ɓon lɛ: «Ɓɛshɛ ɓyin lìmmi kan ɓyin nun, mùn ɓà kuʼ ɓyin cɛ̌ ǹkimmɔʼ yɛ̂m wai nun shɛ̌.»
40021028	Yesù kònndì tì ɓon cibbi lɛ: «Ɓyin, ɓyin yɛ ɓàkàʼ kɛ ŋkæ̌n lɛʼ yɛ mùn yɛ̌ ɗwì yɛ nun lɛ? Mwum ndɔʼ ɓe kwe, à cinne ɓwɛn ɓî. À shɛ̀ lɛ̀ nyɛ̌ zwimbyiʼ lɛ: “Mwɛn nyɛ̀m, kɛ̀nne, wù ɗyìm mùn ɗyìm ɗyě kɛ ndɛm.”
40021029	-
40021030	Mwɛn màzwùm ɓyìnnɔ̀ʼ, à shɛ̀ lɛ: “Mùn ɓà mun kɛ̀nni.” Son, kwan læ̀b kan, à kwɛbsi ŋwum, à kɛ̀n ndɛm. Mwum tòn ni kɛ̀n tì mwɛn nyɛ̌ m̀bɔʼ swum fɔʼ màzwùm shɛ̌. Nun ni yili, son, ǎ kɛ̀n kan.
40021031	Kɛ nyinnìm ɓwɛn ɓî ɓi nun, yà nun nɛ cie swum sɛ ce nyon yili?» Ɓɛ fyonnzì lɛ̀ nun lɛ: «Mwɛn nyɛ̌ zwimbyiʼ nɛ.» Yesù ywɔʼ fyònnzì nyan li, ǎ kà shɛ̌ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ mɛ̀ ci-nyèkǎʼ lǒn gàrimà lɛ̀ mɛ̀ ci-nzæmmì ɓɛ yɛ sɛti ɓɛ̀n kɛ ywɔʼ Mvɛ̀nnswæ̀b nun lɛ̀ ɓyin.
40021032	Kwan sɛ Jân Bàtisì ɓɛ̀nne, à ɓe ɓyin mbyi nyɛ̌ zuʼ lìsea, son, ɓyin yili kan ɓyin ywɔʼ shon. Ti lɛ̀ mɛ̀ ci-nyèkǎʼ lǒn gàrimà lɛ̀ mɛ̀ ci-nzæmmì, ɓɛ yile lɛʼ shon. Kwo fɛʼ she ɓyin yɛnni lɛ̀ zɛʼ si, ɓyin kwɛbsi kan paʼ tòn shin, lɛ̀ ɓyin yili swum sɛ nun ɓe lɛ̀ à yɛ̌ ɓyin shɛ̌.»
40021033	«Ywɔênì tì fɛʼ ǹkæ̌n lɛʼ yindɔʼ. Ci-ndɛm ndɔʼ ɓe kwe, à ɓìe ŋgæʼ nɛ ɓɛ ta ɓæ̌ʼ pèan cǐ lɛ̀ gwùm yon. À pyibbe ǹkaʼ, à kanndi ndɛm hwæn, à shim swuʼ sɛ ɓɛ yɛ gwùm ŋgæʼ màzwùm swɔsea nlim, à gwe pàʼ ndɔʼ nyɛ̌ mɛ̀ ci-mɓòn ndɛm yɛ tòn nji. À shɛ ndɛm ŋgæʼ ni, à fɛ fyaʼ mɛ ci-mɓòn, ɓɛ fɔsàʼ lɛ̀ ɓon, à waʼ kɛ̌n læ̀bbi ndɔʼ.
40021034	Kwan mkpæʼ gwùm ŋgæʼ wolimɛ, ci-ndɛm màzwùm fyiɔ̀ʼ mɛ̀ cikpuʼ kɛ cǐ mɛ ci-mɓòn ɓi lɛ̀ ɓyi ɓi fi kuʼ nun swum ndɔʼ.
40021035	Son, kwan sɛ ɓon ɓɛn kwe, mɛ̀ ci-mɓòn ndɛm ɓi ɓæn mɛ̀ cikpuʼ ɓi, ɓɛ ɓɔʼ nyɛ̌ m̀bɔʼ, nyɛ̌ mɛ̀ mɓì, ɓɛ wu nun, ti lɛ̀ nyɛ̌ mɛ̀ nlè, ɓɛ ywummɔʼ nun lɛ̀ mɛ̀ ŋgwɔ̀ʼ.
40021036	Ci-ndɛm ywɔmɛ li, à fyiì tì mɛ̀ cikpuʼ mèan, ɓɛ lan ɓye mbyî. Son, mɛ̀ ci-mɓòn ndɛm ɓi zæbsi tì kuʼ ɓon wɛ̌ tà shɛ ɓɛ zæbsi ɓye mbyî.
40021037	Kɛ mmlɔ̀kǎʼ, à fyi ɓon mwɛn nyon, ntwiʼ sɛ nun ɓe fɔ̀kàʼ lɛ: “Ɓɛ yɛ mwɛn nyɛ̀m yi.”
40021038	Kwan sɛ mwɛn ni ɗini kɛ mwu ndɛm, mɛ̀ ci-mɓòn ndɛm yɛnnɔ̀ʼ nun, ɓɛ ɗunmi lɛli kɛ nyinnìm shan nun lɛ: “Cɛênì fɛʼ, mwum nɛ kà ɓɛkàʼ ǹji-nye ɓɛ̀nmɛ. Kìênnì, ɓwiʼ wuènì nun ɓǎ ndɛm fyonnì ɓe ǹyɛʼ.”
40021039	Ɓɛ ɓæn nun, ɓɛ twɔtɔ̂ʼ nun pisean, ɓɛ kɛn nun wu kwe.»
40021040	Yesù lɛʼ hwæn, ǎ kà cibbi ɓe lɛ: «Kwan sɛ ci-ndɛm ni yɛ̌ kuʼ ɓɛ̀n, à yɛ̌ cì lɛ lɛ̀ mɛ̀ ci-mɓòn ndɛm ɓi?»
40021041	Ɓɛ fyonnzì lɛ̀ nun lɛ: «À yɛ̌ ɓwum ɓyibbɔa ɓi wu hwæn, à pæ̀ʼ ndɛm, à fɛ ɓwum ɓye ɗin fyaʼ, ɓye yɛ kuʼ nun mbe nyon fɛ.»
40021042	Yesù shɛ̀ lɛ̀ ɓon lɛ: «Ɓyin nzanŋgaʼ kifɛʼ swum sɛ ɓɛ kɔe kɛ ɗèwǎ Mvɛ̀nnswæ̀b nun? Cìcì sɛ ɓɛ kɔʼ lɛ: “Ŋgæʼ nɛ mɛ̀ ci-ŋgwe nye nzwonnze mbɛti nɛ ti tì ǹshimmbyiʼ nye. She Mvɛ̀nnswæ̀b sɛ li, à si ɓwiʼ swum ŋgwulea.” »
40021043	Yesù kònndì shɛ̀ lɛ: «Mùn tà ɓyin shɛ̌ lɛ ɓɛ yɛ cǐ tòn shin she kɛ ywɔʼ Mvɛ̀nnswæ̀b nun pæ̀li, ɓɛ fɛ lɛ̀ ɓwùlu ndɔʼ ɓye ta mɛ̀ lɛʼ nlwukea nɛ yɛn ywɔʼ Mvɛ̀nnswæ̀b cǐ.
40021044	((Mwum nɛ m̀bàʼ yɛ̌ swi ǹshimmbyiʼ màzwùm zwɛm, à yɛ̌ pyì, à ɓlɔ̀kàʼ. Mwum nɛ ǹshimmbyiʼ màzwùm yɛ kuʼ pyì nywi, à yɛ̌ ɓɛ ǹlɛmmi.))»
40021045	Mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ Fàrìzìɛ̂n ywɔmɛ mɛ̀ ŋkæ̀n lɛʼ ni, ɓɛ limmì lɛ à tǎ nun ɗwǐ kɛ nywi yan.
40021046	Ɓɛ ɗunmi mbyi mɓæn nyon kæbbi. Son, ǹkwìn ɓwum kwɛn ɓon yi, ntwiʼ sɛ ɓɛ ɓe Yesù twɛli lɛ̀ ci-nlɛli kɛ ŋwum Mvɛ̀nnswæ̀b nun.
40022001	Yesù ɗunmi tì lɛʼ ɓe kɛ mɛ ŋkæ̀n lɛʼ nun lɛ̀ ɓwum ɓye ɓe ŋgyɔʼ, à shɛ̀ lɛ̀ ɓon lɛ:
40022002	«Cɛênì fɛʼ swum sɛ ywɔʼ Mvɛ̀nnswæ̀b gwili. M̀vɛ̀n ndɔʼ kàe ǹgwìn nywɔʼ nɛ mwɛn nyon shɛe ɗæm.
40022003	À fyiì mɛ̀ cikpuʼ ɓyon ɓǎ ɓyi ɓi kɛn ɓwum ɓye nun ni shɛ̀kai ntwiʼ ŋgwìn màzwùm lon. Son, ɓɛ yili kan kìn.
40022004	À fyi tì mɛ̀ cikpuʼ ndɔʼ, à shɛ̀ lɛ̀ ɓon lɛ: “Shɛ̀ênì lɛ̀ ɓwum ɓɛ mùn shɛ̀kai lɛ ɓɛ wuâ mɛ̀ nǎʼ klwɔkea lɛ̀ nwɔ̀ʼ ye ɗin ndɔʼ tì, ɓɛ ɗæmmâ yon, ji ti ŋgyɔʼ. Kìênnì, ɓwiʼ ciènì ǹdàli ɗæm m̀ban.”
40022005	Cìcì sɛ mɛ̀ cikpuʼ ɓɛnmɛ nun hwæn, ɓwum ɓɛ nun shɛ̀kai ɓi ɗwì kan zwiʼ lɛ̀ lɛʼ màzwùm. Ɓɛ kɛn ɓon mɛ̀ she nyan cǐ, nyɛ̌ ɓɛ m̀bɔʼ, à kɛ̀n nun ndɛm nyon, nyɛ̌ ɓɛ m̀bɔʼ, à kɛ̀n nun sɛ̀m nyon kyǐ,
40022006	ɓye fɔʼ ndɔʼ ɓæn mɛ̀ cikpuʼ ɓi, ɓɛ zæbsi ɓon, ɓɛ wukaʼ ɓon.
40022007	M̀vɛ̀n ni ywɔmɛ li, ǹlim nyeni nun zwum, à fyi mɛ̀ suzæ̀n ɓyon lɛ ɓyi ɓi kɛn mɛ̀ ci-ŋæ̌ʼ nlim màzwùm wu, ɓyi ɓi twɛn tì kuʼ ǹsòn ɓyi.
40022008	Kɛ ɓe nyě yi, ǎ kà shɛ̌ lɛ̀ mɛ̀ cikpuʼ ɓyon lɛ: “Jenɛ ji ti ŋgyɔʼ, son, ɓwum ɓɛ mùn shɛ̀kai ɓi, ɓɛ ɓa tî ji.
40022009	Yèênì mɛ̀ mbyi, ɓyin loìn ɓwum ɓɛ ɓyin yɛ cinni hwæn lɛ̀ ɓon kiìn ǹdàli ɗæm cǐ lɛ̀ ɓwiʼ.”
40022010	Mɛ̀ cikpuʼ ɓyon ywɔmɛ li, ɓɛ waʼ kɛ̀n, ɓɛ ɓɛn kɛ mɛ mbyi ɓɛ ɓon ɓe yèlàʼ nun, ɓɛ swɔsi ɓwum ɓɛ ɓon cinni hwæn, ɓwum lwukea lɛ̀ ɓye ɓyibbɔa nun. Li, nye lwin lɛ̀ ɓwum.
40022011	«Kwan sɛ m̀vɛ̀n ni ɗun næm nun ɓǎ nun cɛ ɓwum ɓye ɓɛ loin, à yɛn mwum ndɔʼ kwe nyɛ̌ ɓe kǎn lɛ̀ plè ŋgwìn kɛ nywi.
40022012	À shɛ̀ lɛ̀ nun lɛ: “Ŋwè nyɛ̀m, wù yìli cì lɛ wǔ kà ɗun kɛ cɛ̌ shìkì plè ŋgwìn ɓɛ wù kɛ nywi?” Mwum màzwǔm yè kan nun ŋwum.
40022013	M̀vɛ̌n kà shɛ̌ lɛ̀ mɛ̀ cikpuʼ ɓyon lɛ: “Kpæmmênì nun mɛ̀ kwù lɛ̀ mɛ̀ fyàʼ nun, ɓyin ɗwiɔ̀ʼ nun wan njimmi nun, cìcì sɛ nun yɛ̌ kwe lɛ̀ à tǎ myin sɔa.” »
40022014	Yesù kònndì lɛʼ lɛ: «Ɓɛ loin mèan, son, kwæʼ nɛ ɓɛ yɛ yæ̀n.»
40022015	Mɛ̀ Fàrìzìɛ̂n lon m̀ɓwɔki ndɔʼ ɓǎ ɓɛ pyi Yesù ŋwum kɛ ncibbi ndɔʼ nun.
40022016	Kɛ nyě yi, ɓɛ fyiɔ̀ʼ ɓwɛsɔʼ ɓyon ndɔʼ lɛ̀ ɓwum ɓɛ ɓe mɛ̀ ŋwè Èrôdɛ̀ kɛ cǐ Yesù ɓǎ ɓɛ cibbi nun lɛ: «Ǹlìsàʼ, ɓwiʼ limmi lɛ wù tǎ lɛʼ lɛŋkæ̀m shɛ̌. Wù tà ti kònndi ɓwum mbyi lɛŋkæ̀m lìsea wɛ̌ tà shɛ M̀vɛ̀nnswæ̀b tǎ cibbi. Yi tà ka wu kwɛ̀nni lɛ̀ ywum yɛ ɓwum ta fɔ̀kàʼ, ntwiʼ wǔ tà ka ǹkyììli kɛ̌ kɛ nyinnìm ɓwum.
40022017	Shɛ̀ fɛʼ ɓwiʼ swum sɛ wù tǎ fɔ̀kàʼ nywi swum sɛ ɓwiʼ yɛ wù shɛ̌ sɛ. Lwuà nyɛʼ yili lɛ ɓwiʼ ɗɛb gàrimà lɛ̀ m̀vɛ̀n ndwun nɛ kɛ ŋgyɔʼ Rɔ̂m, kɛ̀ ɓa ɓwiʼ ɗɛb?»
40022018	Ɓe lɛ̀ Yesù lìmmâ mɛ̀ fɔ̀kàʼ mɓyibbɔa nyan, à shɛ̀ lɛ̀ ɓon lɛ:
40022019	«Mɛ̀ ci-ɓî, ɓyin ta mun pyi ŋwum lɛ̀ ntwiʼ yɛn? Lìseànì fɛʼ mun lòn yɛ ɓyin ta gàrimà ɗɛ̀bbi nun.» Ɓɛ pæʼ lòn, ɓɛ lisàʼ nun.
40022020	Li, Yesù cibbi lɛ̀ ɓon lɛ: «Fli mɛʼ wɛn sɛ she? Lɛ̀ ŋgɔʼ nun hwæn, ye wɛn yɛ?»
40022021	Ɓɛ fyonnzì lɛ̀ nun lɛ: «Ye m̀vɛ̀n ndwun yi yɛ.» Yesù ywɔmɛ li, à shɛ̀ lɛ̀ ɓon lɛ: «Ɗɛ̀bbênì lɛ ywum mvɛ̀n ndwun lɛ̀ m̀vɛ̀n ndwun, ɓyin ɗɛb kuʼ ye M̀vɛ̀nnswæ̀b lɛ̀ M̀vɛ̀nnswæ̀b.»
40022022	Kwan sɛ ɓon ywɔʼ fyònnzì lɛʼ ni, shìmmea ci ɓon. Ɓɛ ɗonnzi nun, ɓɛ waʼ kɛ̀n.
40022023	Nywɔʼ màzwùm, mɛ̀ Sàdùsìɛ̂n ndɔʼ kiìn kɛ cǐ Yesù. Ɓwum màzwǔm, ɓɛ ta lɛʼ lɛ ɓwum tà ka ywi yìmni.
40022024	Ɓɛ kà shɛ̌ lɛ̀ Yesù lɛ: «Ǹlìsàʼ, Mòîzɛ̀ shɛ̀e lɛ, ɓɛshɛ mwum ndɔʼ ywi shìkì à ye ɓwɛn, ŋgyinni nyon yɛ̌ ǹkwɛb twɛli, ɓɛ yɛ ɓwɛn ye ɓon lɛ̀ nun kɛ ɓǎn bàka nyon nun.
40022025	Kɛ nyinnìm shɛʼ nun, mɛ̀ ŋgyinni ndɔʼ ɓe kwe ɓon shanmɓì. Nyɛ̌ mwumŋkæ̀m shɛ m̀lib, à ywi lɛ̀ ǎ ye kifɛʼ mwɛn. À ɗonnzi ǹkwɛb ɓe lɛ̀ ŋgyinni nyon.
40022026	Swum fɔʼ ci tì kuʼ nywi nyɛ̌ mɛ̀ mɓì li, kɛ nywi mɛ̀ nlě, han a kɛn ɓɛ̀n mɛ shanmɓì nun.
40022027	Kwan sɛ ɓon ywie hwæn li, m̀lib ni ywi tì kuʼ.
40022028	Nywɔʼ nɛ ǹgyìn nyìmnǐ ywi yɛ̌ wòlì, kɛ nyinnìm kì-shanmɓì si nun, yà mwum nɛ yɛ ɓɛ lɛ̀ m̀lib ni? Kɛ ɓon hwæn, ɓɛ shɛâ nun lɛ̀ ɗæm?»
40022029	Yesù fyònnzì lɛ̀ ɓon lɛ: «Ɓyin ta lɛʼ ɓwu li ntwiʼ sɛ ɓyin lìmmi kan ywum yɛ ɓɛ kɔʼ kɛ ɗèwǎ Mvɛ̀nnswæ̀b nun, lɛ̀ ǹkimmɔʼ yon nun hwæn.
40022030	Lìmmênì lɛ kɛ nyě nyìmnǐ ywi, ɗæm ɓa ɓɛ. Son, mwum hwæn yɛ̌ ɓɛ wɛ̌ mɛ̀ cikpuʼ Mvɛ̀nnswæ̀b ɓye kɛ ɗɛb.
40022031	A ti shɛ̌ a kiìn ɓɛ̀n mbyi nyìmnǐ ywi nun, ɓyin nzanŋgaʼ kan swum sɛ M̀vɛ̀nnswæ̀b shɛ̀kàʼ ɓyin? À lɛle lɛ:
40022032	“Mùn ni M̀vɛ̀nnswæ̀b nyɛ̌ Abràhâm tǎ ɗwon ɓon lɛ̀ Izàʼ, lɛ̀ tì Yàkɔ̂b.” Li nɛ ci mùn shɛ̀ ɓyin lɛ: M̀vɛ̀nnswæ̀b ni M̀vɛ̀nnswæ̀b nyɛ̌ ɓwum ɓye ǹzison, à ɓǎ nyɛ̌ ɓwum ywi.»
40022033	Ǹywɔʼ yɛ ǹkwìn ɓwum ywɔʼ ǹlìsàʼ ywum yon yi, shìmmea ci ɓon ǹzwɔnzwɔ̀ʼ.
40022034	Kwan sɛ ɓwùlu mɛ̀ Fàrìzìɛ̂n ywɔʼ lɛ Yesù lèan mɛ̀ Sàdùsìɛ̂n kɛ lɛʼ nun, ɓɛ swɔli kwe.
40022035	Nyɛ̌ m̀bɔʼ ndɔʼ ɓe kwe kɛ nyinnìm shan, ci-nlìmmì mɛ̀ lwuà nɛ ɓe, à cibbi lɛ̀ Yesù ɓǎ nun pyi nun ŋwum lɛ:
40022036	«Ǹlìsàʼ, lwuà nyɛ̌ lǎn ɓwùlu mɛ̀ lwuà hwæn ni yà nun?»
40022037	Yesù fyònnzì lɛ̀ nun lɛ: « “Sɛ yili lɛ wù yili Nyɛli nywù M̀vɛ̀nnswæ̀b lɛ̀ ǹlim fɔʼ, lɛ̀ ǹzison swû nun hwæn, kònndì lɛ̀ mɛ̀ mɓàkàʼ nywù nun hwæn.”
40022038	Lwuà màzwùm nɛ ɗyi zwimbyiʼ, à làn ɓwùlu hwæn.
40022039	Nyɛ̌ mɛ̀ mɓì nɛ ɗwonŋgaʼ nun ni lɛ: “Yili lwikwæ̌n nywù wɛ̌ tà shɛ wù yili wǔ nɛʼ”.
40022040	Mɛ̀ lwuǎ Mòîzɛ̀ lɛ̀ ǹzæ̌ʼ lɛʼ mɛ ci-nlɛli kɛ ŋwum Mvɛ̀nnswæ̀b nun ta kyìblì kɛ nywi mɛ lwuà ɓî ɓɛ.»
40022041	Ɓe lɛ̀ mɛ̀ Fàrìzìɛ̂n kɛ swɔli, Yesù cibbi lɛ̀ ɓon lɛ:
40022042	«Ɓyin ta fɔ̀kàʼ kɛ nywi Kristò lɛ à kwan kɛ nyinnìm mvu ɓwum wɛn nun?» Ɓɛ fyonnzì lɛ̀ nun lɛ: «À ni kɛ mvu ɓwum Dàvîd nun.»
40022043	Yesǔ kà shɛ̌ lɛ̀ ɓon lɛ: «Kɛ à si li, yɛn sɛ ci M̀pùn Nsanmi ɗun Dàvîd nywi, à lon nun lɛ Nyɛli nyon? Ntwiʼ sɛ nun lɛle lɛ:
40022044	“M̀vɛ̀nnswæ̀b lɛle lɛ̀ Nyɛli nyɛ̀m lɛ: Tòn fyaʼ ji yɛ̂m, mùn yɛ̌ wù mɛ̀ ci-ɓyìnnzì ɓyû kɛ̌ mɛ kwù ɓyû nji.”
40022045	Ɓɛshɛ Dàvîd nun nɛʼ lon nun lɛ Nyɛli, sɛ yɛ tì kuʼ cì ɓe lɛ Kristò yɛ̌ tì kuʼ kwan kɛ mvu ɓwum ɓyon nun?»
40022046	Kɛ nywɔʼ yɛ ɓɛ ywɔʼ fyònnzì Yesù li, kwo mwum ndɔʼ yè ka ŋwum. Ǹdìkàʼ nywɔʼ màzwǔm, ɓɛ fɔ̀ʼ kan tî ǹcibbi swum ndɔʼ ɓe lɛ̀ nun.
40023001	Kɛ nyě yi, Yesù ɗunmi lɛli lɛ̀ ǹkwìn ɓwum, kònndì lɛ̀ ɓwɛsɔʼ ɓyon lɛ:
40023002	«Mɛ̀ ci-nlìmmì mɛ lwuà ɓon lɛ̀ mɛ̀ Fàrìzìɛ̂n, she shan si ǹsannzi lwuà Mòîzɛ̀.
40023003	Ywɔtênì ɓon, ɓyin ci swum sɛ ɓon yɛ ɓyin shɛ̌. Son, ɓa ɓyin ɗwon mɛ̀ kwǔ kɛ̀n ɓyan, ntwiʼ sɛ ɓɛ tà ka cì wɛ̌ tà shɛ ɓɛ ta sannzi.
40023004	Ɓɛ ta mɛ̀ nshe ŋkyìblea kpæmmi, ɓɛ ci ɓwum shɛ nun shìkì ɓon nɛʼ yinndì lɛ̀ fyàʼ.
40023005	Ɓɛ ta mɛ̀ she nyan cǐ lɛ̀ ɓwum hwæn swi ɓon mɛʼ nywi. Ɓwɛn mɛ mpɔ̀ʼ yɛ ɓon ta mɛ̀ lwuà kpimmea nun kɛ nywi yan ɓi klwɔkea. Mɛ̀ fyàʼ plê ɓyan ɓɛ tì mgbònŋgea.
40023006	Ɓɛ yili yì cǐ tòn ye kɛ mɛʼ zwɛm kɛ yi dinàʼ nun, lɛ̀ kɛ mɛ nyenswæ̀b.
40023007	Ɓɛ yili tì ǹwɛb yɛ ɓɛ ta ɓon wubbɔa kɛ yi bàbà nun lɛ̀ ǹlon yɛ ɓwum ta tî ɓon lon lɛ mɛ̀ nlìsàʼ.
40023008	«Ti lɛ̀ ɓyin, ɓa ɓyin ci mwum ndɔʼ lon ɓyin lɛ ǹlìsàʼ. Ɓyin ɓi mɛ̀ ŋgyinni hwæn, ɓyin sukuʼ ǹlìsàʼ cinni m̀bɔʼ.
40023009	Ɓa ɓyin lon mwum ndɔʼ fɛ ŋgyɔʼ zwɛm lɛ: “Ce nyɛ̀m”, ntwiʼ sɛ ɓyin sukuʼ Ce cinni m̀bɔʼ, nyɛ̌ ɗyi kɛ ɗɛb.
40023010	Ɓa ɓyin ci ɓɛ lon ɓyin lɛ: “Ci-zwiʼ”, ntwiʼ sɛ ɓyin sukuʼ ci-zwiʼ cinni m̀bɔʼ, nun nɛ Kristò.
40023011	Mwum nɛ ɗyi mwumŋkæ̀m kɛ nyinnìm shin nun, sɛ yili lɛ à ɓɛ ci-mfyi nyin.
40023012	Mwum nɛ tǎ nun nɛʼ wasi zwô hwæn, ɓɛ yɛ nun fyɔ̀si ɓe ŋgyɔʼ; nyɛ̌ tà kuʼ nun nɛʼ fyɔ̀si ɓe ŋgyɔʼ, ɓɛ yɛ nun wasi zwô.
40023013	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ta mbyi ywɔʼ Mvɛ̀nnswæ̀b ɗwɔa lɛ̀ ɓwum, ɓyin kænni ɓwum ɓye yili ǹɗun, lɛ̀ ɓyin nɛʼ hwæn, ɓyin ɓa kuʼ ɗun. ((
40023014	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ta ywum mɛ kwɛb mɛ yib ji, ɓyin dwusì ɓon mɛʼ lɛ̀ mɛ̀ ŋkeli lìbbea. Li nɛ yɛ cì, vɛ̀nɛ̀ʼ shin sɛ ɓyin yɛ yɛn yɛ she ɓwulu lèan hwæn.))
40023015	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ta yòn cìcì hwæn kɛ ŋgyɔʼ zwɛm ɓǎ ɓyin cinni mwum m̀bɔʼ nɛ yɛ̌ ɓɛ kɛ nswɔli yin nun. Kwan sɛ ɓyin cinnâ nun, ɓyin ci à fyònnì ci-ncǐ ɓyɛbbi, à làn ɓyin.
40023016	«Mùn nyæ̀mmâ ɓyin mɛ̀ ci-ɓwubè ɓɛ ta ɓwùlu kɛ̀nnzi. Ɓyin ta shɛ̀ lɛ: “A mwum ndɔʼ lɔ̀ʼ ǹdɔ̀ʼ lɛ̀ jin nyenswæ̀b ndwun, lɛ̀ ǹdɔ̀ʼ màzwùm ni ɗin. Son, ɓɛshɛ mwum ndɔʼ lɔ̀ʼ ǹdɔ̀ʼ lɛ̀ jin gɔ̂l nyɛ̌ kɛ nyenswæ̀b ndwun, lɛ̀ lɛŋkæ̀m sɛ.”
40023017	Mɛ̀ ci-ɓwubè, ɓyin ɓi yì ɗyimi. Yɛn sɛ ɗyi swum twun, gɔ̂l, kɛ̀ nyenswæ̀b ndwun nɛ fyɔ̀si gɔ̂l màzwùm ǹsanmi? Nyenswæ̀b ndwun nɛ kǎn?
40023018	«Ɓyin ta tî kònndi shɛ̀ lɛ: “Ɓɛshɛ mwum ndɔʼ lɔ̀ʼ ǹdɔ̀ʼ lɛ̀ jin cǐ mfɛ sàtìkæ̀ʼ, lɛ̀ ǹdɔ̀ʼ màzwùm ni ɗin. Son, ɓɛshɛ nun lɔ̀ʼ ǹdɔ̀ʼ lɛ̀ swum sɛ ɓɛ sati kwe cǐ màzwùm nun, lɛ̀ lɛŋkæ̀m sɛ.”
40023019	Mɛ̀ ci-ɓwubè, yɛn sɛ ɗyi swum twun, swum sɛ ɓɛ fɛ lɛ̀ M̀vɛ̀nnswæ̀b, kɛ̀ cìcǐ mfɛ sàtìkæ̀ʼ nyenswæ̀b? Cìcǐ mfɛ sàtìkæ̀ʼ sɛ ɗyi kan twun? Ntwiʼ sɛ son sɛ fyɔsi swum sɛ ɓɛ fɛ si sanmi.
40023020	Mùn shɛ̀ ɓyin lɛ mwum nɛ tǎ ǹdɔ̀ʼ lǒ lɛ̀ cìcǐ mfɛ sàtìkæ̀ʼ tǎ lɔ̀ʼ lɛ̀ cìcǐ mfɛ sàtìkæ̀ʼ lɛ̀ ywum yɛ ɓɛ sati kwe zwɛm hwæn.
40023021	Mwum nɛ tǎ ǹdɔ̀ʼ lǒ lɛ̀ jin nyenswæ̀b tǎ lɔ̀ʼ lɛ̀ nyenswæ̀b kònndì lɛ̀ M̀vɛ̀nnswæ̀b nɛ tǎ tòn kwe nlim.
40023022	Mwum nɛ tà tî kuʼ ǹdɔ̀ʼ lǒ lɛ̀ jin ɗɛb tǎ ǹdɔ̀ʼ lǒ lɛ̀ cǐ tǒn Mvɛ̀nnswæ̀b, kònndì lɛ̀ M̀vɛ̀nnswæ̀b nɛ tǎ tòn kwe.
40023023	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ta M̀vɛ̀nnswæ̀b mbe mvub nwɔ̀ʼ fɛ, kwo fɛʼ mbe mvub kæʼ ye ta mɛ̀ nwùm fɛ ywum ji nun, son, ɓyin ta ywum ŋkæ̀mŋkæm yɛ lwuà Mòîzɛ̀ tǎ lìsàʼ ɗonnzi. Lwuà tǎ lìsàʼ lɛ ɓyin lin mɛ̀ lɛʼ kɛ mbyi nun, ɓyin ywɔʼ kwɛ̀nnzǐ nlim lɛ̀ ɓwum, ɓyin kɛ tì mɛ̀ nlim nyin kɛ nywi Mvɛ̀nnswæ̀b. Sɛ yile lɛ ɓyin lwinnzi ywum màzwùm hwæn, shìkì ɓyin limnzi mbe.
40023024	Mɛ̀ ci-ɓwubè ɓɛ ta ɓwùlu kɛ̀nnzi, ɓyin ta ǹkan yeli ɓǎ ywunywun læ̀kì ɓyin lèan ŋkwu, kànmbɛʼ, ɓyin ta ǹgàrìbà myǐ, ɓyin lìmmì kan.
40023025	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ta mɛ̀ plaʼ ɓyin lɛ̀ mɛ̀ peàn ɓyin pɔ̀si kɛ ɓe làn nyè. Son, ɓyin lwinnzi ɓon lɛ̀ ywum ŋkwɛ̀b, kònndì lɛ̀ ye ɓyin ta tæm.
40023026	Fàrìzìɛ̂n, ci-ɓwubè, sɛti fɛʼ ǹlim plaʼ nywù pɔ̀si, li, wan yɛ kuʼ ɓɛ pwɛbbi.
40023027	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ɓi wɛ̌ mɛ̀ mbyùʼ ɓye ɓɛ ta fyèlì kɛ wan. Ɓɛ ɓɛ lwukea kɛ ncɛ, ti kɛ nlim, ywum nwùmmɔa yɛ sukuʼ lɛ̀ yì wɛb.
40023028	Ɓyin kuʼ, kɛ mɛʼ ɓwum, ɓyin ɓɛ ɓwum lwukea. Son, kɛ mɛ nlim nyin nun, ɓyin ɓɛ ɓwum ɓyibbɔa, ɓyin ɓɛ tì mɛ̀ ci-ɓî.
40023029	«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n, ɓyin ɓɛ mɛ̀ ci-ɓî. Ɓyin ta mɛ̀ mbyùʼ mɛ ci-nlɛli kɛ ŋwum Mvɛ̀nnswæ̀b nun fyèli lwukea. Ɓyin fɔsì tì mɛ̀ mbyùʼ ɓwum ɓye ɓe lwinnɔa kɛ paʼ tòn shan nun.
40023030	Ɓyin ɗunmi lɛʼ lɛ: “Ɓɛshɛ ɓwiʼ ɓê kɛ kwan mɛ mbibea ɓyɛʼ nun, ɓwiʼ ɓê kǎn kɛ nyinnìm shan nun kwan sɛ ɓon wue mɛ̀ ci-nlɛli kɛ ŋwum Mvɛ̀nnswæ̀b nun.”
40023031	Li, ɓyin limmi lɛ̀ ɓyin nɛʼ lɛ ɓyin ɓi kɛ mvu ɓwum ɓye wue mɛ̀ ci-nlɛli kɛ ŋwum Mvɛ̀nnswæ̀b nun.
40023032	Kɛ ɓyin ɗunmâ, kɛ̀nnênì mbyî, ɓyin mlɔsì she sɛ mɛ̀ mbibea ɓyin ɗunme.
40023033	«Mvu ɓwum mɛ nywun, ɓyin yɛ fyi fɛn ɓɛ læ̀kì ɓyin ɗwìɔ̀ʼ kɛ swuʼ win nun?
40023034	Li nɛ mùn shɛ̀ ɓyin lɛ mùn yɛ̌ ɓyin mɛ̀ ci-nlɛli kɛ ŋwum Mvɛ̀nnswæ̀b nun fyi ɓon lɛ̀ mɛ̀ ci-nlìmmì mɛ lwuà, lɛ̀ tì mɛ̀ ci-nlìmmì ɓyindɔʼ. Ɓyin yɛ ɓyindɔʼ wu, ɓyin ywummɔʼ ɓyindɔʼ kɛ ŋgæʼ mɛ̀ ɓɔtɔʼ zwɛm, ɓyin ywilɔʼ ɓyindɔʼ lɛ̀ mɛ̀ ŋgwæ̀ʼ kɛ mɛ nyenswæ̀b ɓyin. Ɓyin ɗwon ɓyindɔʼ kɛ mɛ myi ɓǎ ɓyin yɛnnzi ɓon vɛ̀nɛ̀ʼ.
40023035	Li, ǹdwɛ̀n ɓwum ɓye ɓɛ wu shìkì ɓɛ limmì lɛʼ ndɔʼ yɛ ɓyin fyònni ɓe nywi, ǹdìkǎʼ kwan sɛ ɓɛ wue Abè nɛ ɓe ǹlwinni, a kiìn ɓɛ̀n kwan sɛ ɓɛ wue Zàkàrî, mwɛn Bàràshî, nun nɛ ɓyin wue kɛ nyinnìm cǐ mfɛ sàtìkæ̀ʼ lɛ̀ cìcì sanmi kɛ nyenswæ̀b ndwun nun.
40023036	Mùn tà ɓyin shɛ̌ lɛ̀ lɛŋkæ̀m lɛ ǹdwɛ̌n màzwùm yɛ fyònnì ɓe kɛ nywi mvu ɓwum ye ɗyě.»
40023037	«Lan Yèrusàlɛ̀m, ɓyin ɓɛ ta mɛ̀ ci-nlɛli kɛ ŋwum Mvɛ̀nnswæ̀b nun wu, ɓyin ywummɔʼ tì kuʼ ɓwum ɓye M̀vɛ̀nnswæ̀b tà ɓyin fyii lɛ̀ mɛ̀ ŋgwɔ̀ʼ. Yà mbyi nɛ mǔn fyi kan lɛ̀ mùn swɔsi ɓyin cìcì fɔʼ kɛ ke shɛ̂m wɛ̌ tà shɛ ǹgyi nyi tǎ ɓwɛn ɓyon wummi nywi, ɓyin shi mùn sæ̀li nun?
40023038	Li nɛ mùn shɛ̀ lɛ myi yin yɛ nzwon mɛʼ wan.
40023039	Mùn tà ɓyin shɛ̌ lɛ̀ lɛŋkæ̀m lɛ ǹɗunmi ye jenɛ, kwù shɛ̂m ɓa tî sæ̀mmi ɓe fɛ han a kiìn ɓɛ̀n kwan sɛ ɓyin yɛ lɛʼ lɛ̀ ŋwum yin lɛ: “M̀vɛ̀nnswæ̀b ŋgænnì mwum nɛ tǎ kìn kɛ jin shon nun.” »
40024001	Yesù kwan kɛ nyenswæ̀b ndwun, à waʼ kɛ̀n. Ɓwɛsɔʼ ɓyon kɛnnɔ̀ʼ nun ke, ɓɛ ɗunmi nun lìsea wɛ̌ m̀bɔ̀kì nɛ ɓɛ gwe nyenswæ̀b.
40024002	Yesù ywɔmɛ li, à shɛ̀ lɛ̀ ɓon lɛ: «Ɓyin yɛnnâ kǎn ywum ton yi hwæn? Mùn shɛ̀ ɓyin lɛ̀ lɛŋkæ̀m lɛ ǹgyìn ndɔʼ kà wòlàkàʼ nyɛ̌ ǹgwɔ̀ʼ m̀bɔʼ ɓǎ lwǔm lwæ̀b fɛ m̀kpàti kɛ lwi ŋgwɔ̀ʼ zwɛm, shìkì ɓɛ twɔtɔ̂ʼ nun ŋgyɔʼ.»
40024003	Yesù kɛ̀n tòn kɛ ŋgwùmŋgwùm sɛ cinni mɛ̀ njǐ òlîvɛ̀ zwɛm. Ɓwɛsɔʼ ɓyon sɛnndiì kɛ ke shon, ɓɛ cibbi lɛ̀ nun kɛ kwiʼ nun lɛ: «Shɛ̀ ɓwiʼ, yǎ kwan sɛ ywum màzwùm yɛ lànnzì? Yà swum sɛ yɛ ɓwiʼ sɛti ǹlìmmì cǐ lɛ m̀ɓɛ̀n ywû lɛ̀ m̀mlɔ̀kàʼ ŋgyɔ̂ʼ wan yɛ ti?»
40024004	Yesù fyònnzì lɛ̀ ɓon lɛ: «Cìênì kon, ɓa mwum ndɔʼ pɔkaʼ ɓyin.
40024005	Ntwiʼ sɛ ɓwum mèan ɗin yɛ kwan kɛ jin shɛ̂m nun, nyɛ̌ ɓɛ m̀bɔʼ, à yɛ̌ lɛʼ lɛ nun ni Kristò, mwum nɛ M̀vɛ̀nnswæ̀b fyie. Li, ɓɛ yɛ màn ɓwum pɔkea.
40024006	Ɓyin yɛ mɛ̀ ŋwànŋwǎn wì ye kwukwæʼ lɛ̀ ye læ̀bbi ywo. Ɓyin ywɔʼ li, ɓa yi ɗun ɓyin zwum. A yili lɛ sɛ ci kuʼ li, son, a ɓa ɓɛ m̀mlɔ̀kàʼ ŋgyɔ̂ʼ wan.
40024007	Ɓwum ɓye ǹgwù ŋgyɔʼ ndɔʼ yɛ kɛ̌n wì ɗwǐ lɛ̀ ǹgwù ŋgyɔʼ nyɛ̌ ɗin. Ywɔʼ ndɔʼ yɛ waʼ, sɛ kɛn lwikwæ̌n ywɔʼ ndɔʼ wì kèa. Ǹjè yɛ̌ pyìtàʼ kɛ yi cìcì ndɔʼ, kɛ fyaʼ ndɔʼ, ŋgyɔʼ kònndì funnzi kimmi lwɛn.
40024008	Yon yi hwæn yɛ ɓɛ wɛ̌ ǹɗunmi ŋkwɛ̌n ye.
40024009	«Kɛ kwan màzwùm nun, ɓwum yɛ ɓyin kyǐ kɛ fyaʼ mɛ ci-ncǐ ɓyɛbbi ɓǎ ɓɛ yɛnnzi ɓyin vɛ̀nɛ̀ʼ, ɓɛ wu tì kuʼ ɓyin. Ɓwum mɛ ŋgyɔʼ hwæn yɛ ɓyin ɓyìnnzi ntwiʼ yɛ̂m.
40024010	«Kɛ kwan màzwùm nun, màn ɓwum yɛ̌ kwù pæ̀li lɛ̀ mbyi Mvɛ̀nnswæ̀b. Ɓɛ yɛ ɓwùlu fɛ kɛ fyaʼ mɛ ci-ɓyìnnzì ɓyan, ɓɛ ɓyinnzì tì kuʼ ɓon nɛʼ.
40024011	Mɛ̀ ci-ntwum mɛ mɓwɛ̀ʼ yɛ kwan mèan, ɓɛ pɔkaʼ màn ɓwum.
40024012	Ɓyɛbbi yɛ̌ læ̀m cìcì hwæn han ɓwum kwɛ̀nnzì kan tî ǹlim lɛ̀ ɓwùlu.
40024013	Son, mwum nɛ yɛ̌ ǹlim ɓænni kɛ mbyi Mvɛ̀nnswæ̀b nun a kɛn ɓɛ̀n kɛ mmlɔ̀kǎʼ, à yɛ̌ swæʼ.
40024014	Ǹtwum Lwɛn yɛ yɛn ywɔʼ Mvɛ̀nnswæ̀b yi, ɓɛ yɛ yon shɛ̌ ŋgyɔ̂ʼ wan hwæn. A yɛ ɓɛ shìtàkwù kɛ swiʼ ɓwum hwæn. Kɛ nyě yi, ŋgyɔ̂ʼ wan yɛ̌ mlɔ̀ʼ.
40024015	«Mwum nɛ tǎ ǹzæ̌ʼ lɛʼ yɛ nzanŋgea, à nonnzì mɛ̀ ywiʼ, à ywɔʼ yon lwɛn. Ɓyin kà yɛnkàʼ swum she ci ɓwum yi ǹzwɔnzwɔ̀ʼ, ɓɛ satâ son kɛ cǐ tòn she sanmi kɛ nyenswæ̀b ndwun nun. Ɓe lɛ̀ Dæ̀nyɛ̂l ci-nlɛli kɛ ŋwum Mvɛ̀nnswæ̀b nun lɛle kɛ nywi swum màzwùm.
40024016	Ɓyin yɛn son, sɛ yili lɛ ɓwum ɓye ywimɛ ɓɛ kɛ ŋgyɔʼ Jùdê yean, ɓɛ kɛn gwùmnì kɛ mɛ kpaʼ zwɛm.
40024017	Mwum nɛ yɛ̌ ɓɛ kɛ fyaʼ nye nyon ndɔʼ nun, ɓa à shɛ̀ tì fɛʼ lɛ nun ɗun kɛ fyaʼ ndɔʼ nun ɓǎ nun sheli ywum yɛ nun kɛ̀nmɛ lɛ̀ yon.
40024018	M̀banmbɔʼ nɛ lɛ̀ mwum nɛ yɛ̌ ɓɛ ndɛm, ɓa à fyòn tì ɓe myi lɛ̀ nun sheli fɛʼ plè nyon.
40024019	Yǎ paʼ vɛ̀nɛ̀ʼ sɛ kà ɓɛ lɛ̀ mɛ̀ yib ɓye yɛ ɓɛ ŋgyin màzwùm lɛ̀ zwùm, kònndì lɛ̀ ɓye yɛ ɓɛ lɛ̀ ɓwɛn mɛ fyàʼ.
40024020	Kelênì M̀vɛ̀nnswæ̀b lɛ ɓa ywum màzwùm kiìn ɓɛ̀n lɛ̀ kwan mbɛb sɛ ti, shìkì a ɓɛ kuʼ nywɔʼ ŋgyìn mɛ̀ yìnnì.
40024021	Ntwiʼ kwan màzwǔm, vɛ̀nɛ̀ʼ sɛ ɓwum yɛ yɛn yɛ ɓɛ kimmi, ǹdìkàʼ nɛ M̀vɛ̀nnswæ̀b fɔ̀e ŋgyɔ̂ʼ wan a kiìn ɓɛ̀n jenɛ, ɓɛ yɛn kifɛʼ vɛ̀nɛ̀ʼ ndɔʼ li. Kɛ ɓe nyè, mwum ndɔʼ ɓà tî paʼ vɛ̀nɛ̀ʼ si yɛnni.
40024022	M̀vɛ̀nnswæ̌b shiè ǹgyǐn vɛ̀nɛ̌ʼ màzwùm sɛ̀nni, kwo mwum m̀bɔʼ lwæbbè kǎn ǹzison. Son, à sɛ̌n ǹgyìn ntwiʼ mɛ mwù ɓwum ɓye nun yæ̀nnâ lɛ̀ ɓɛ ɓɛ ɓwum ɓyon.
40024023	«Ɓɛshɛ mwum ndɔʼ shɛ̀ lɛ̀ ɓyin lɛ: “Cɛênì fɛʼ, Kristò ni ɗyě fɛ”, shindɔʼ, ɓɛ shɛ ɓyin lɛ: “À ni ɗyě fi”, ɓa ɓyin twɛʼ son lɛ̀ lɛŋkæ̀m.
40024024	Ntwiʼ mɛ̀ kristò mɛ mɓwɛ̀ʼ yɛ kwan lɛ̀ ɓon ɓɛ yɛ ɓon nɛʼ lon lɛ mɛ̀ ci-nlɛli kɛ ŋwum Mvɛ̀nnswæ̀b nun. Ɓɛ yɛ waʼ, ɓɛ ɗunmi yì hìlea cǐ. Ɓɛshɛ ɓwum ɓye M̀vɛ̀nnswæ̀b yæ̌n ɗyi kan kimmi, ɓɛ yɛ ɓon mbyi ɓwuli.
40024025	Ywɔênì lwɛn, mùn shɛ̀â ɓyin ywum hwæn m̀bɔ̀ʼ tin.
40024026	«Kɛ̀ shindɔʼ, ɓɛ shɛ ɓyin lɛ: “Cɛênì fɛʼ, à ni fɛ nlim kyɔʼ”, ɓa ɓyin kɛn. Kɛ̀ shindɔʼ, ɓɛ shɛ ɓyin lɛ: “À ni fi næm nun”, ɓa ɓyin twɛʼ son lɛ̀ lɛŋkæ̀m.
40024027	Ntwiʼ sɛ kwan mɓɛ̌n Mwɛn Mwum yɛ ɓɛ wɛ̌ shɛ m̀bæ̀n ndwun ndɔʼ nyɛ̌ yɛ̌ ŋwæ̀tì nɗunmi ɓwùm-nywɔʼ a kɛn ɓɛ̀n kɛ pyì-nywɔʼ.
40024028	Cìcì sɛ yì jìkìwà yi kwe swɔli, lɛ̀ ɗwon si kwe.»
40024029	«Kɛ nyè mɛ vɛ̀nɛ̀ʼ ni, nywɔʼ ɓà tî ɗwùm kimmi shìkì nywiʼ pwɛb. Mɛ̀ nywæʼ yɛ swònnaì ŋwaì yɛ kɛ ɗɛb. Mɛ̀ ŋkimmɔʼ nyɛ̌ ɗɛb fun hwæn.
40024030	Kwan màzwǔm kìkeàn Mwɛn Mwum yɛ kwan kɛ ɗɛb zwɛm. Li, mvu ɓwum hwæn yɛ kɛ ŋgyɔ̂ʼ wan ɗunmi fyon. Ɓɛ yɛ Mwɛn Mwum yɛnni, à tǎ kyìlì kɛ ɓwɔʼ nun, kɛ ŋkimmɔʼ yon nun lɛ̀ ǹtwu yon nun hwæn.
40024031	Ɓæ̀n twun yɛ hwæbli lɛ̀ à yɛ̌ mɛ̀ cikpuʼ ɓyon fyi kɛ ŋgyɔ̂ʼ wan nun hwæn ɓǎ ɓɛ swɔsi ɓwum ɓye M̀vɛ̀nnswæ̀b yæ̀nnâ.»
40024032	«Twɛlênì fɛʼ m̀bɔ̀kì kɛ nywi ŋgæʼ yɛ ta yì gwùm sean nun. Mɛ̀ ŋwæm tǎ ɗunmi nyònnǎʼ, man ɗunmi kwan, ɓyin limmì lɛ kwan nsan gwùm yɛ ɗunmi.
40024033	M̀banmbɔʼ nɛ kuʼ kwan sɛ ɓyin yɛ ywum ton yi yɛnni hwæn, lìmmênì lwɛn lɛ Mwɛn Mwum tî ɓyin nywi kwukwâʼ.
40024034	Mùn tà ɓyin shɛ̌ lɛ̀ lɛŋkæ̀m lɛ mvu ɓwum ye jenɛ yɛ ɓa ywi hwæn lɛ̀ ɓyindɔʼ yɛnnâ ywum màzwùm hwæn.
40024035	Ɗɛb lɛ̀ ŋgyɔʼ kà mlɔ̀kàʼ, son, ǹzæ̌ʼ lɛʼ yɛ̂m ywimɛ ɓɛ kwe kwan hwæn.»
40024036	«Mwum ndɔʼ lìmmi kan ǹgyìn màzwùm shìkì à lìmmì kwan. Kwo fɛʼ mɛ̀ cikpuʼ Mvɛ̀nnswæ̀b, lɛ̀ Mwɛn Mvɛ̀nnswæ̀b nun nɛʼ nun, ɓɛ lìmmi kan, shì ɓɛ Ce ndwun nun kyishon.
40024037	Swum fɔʼ sɛ lannze kwan Nòê, sɛ yɛ tì kuʼ cì kwan sɛ Mwɛn Mwum yɛ̌ ɓɛ̀n.
40024038	Ntwiʼ kwan sɛ ɓe lɛ̀ ndwin ndwun yɛ ɓɛ̌n, ɓwum ɓe ji, ɓɛ nwi, ɓɛ shɛsi yì ɗæm, ɓɛ fɛ tì kuʼ ɓwɛn ɓyan kɛ ɗæm nun han a kɛn ɓɛ̀n nywɔʼ nɛ Nòê ɗun kɛ ciʼ nun.
40024039	Ɓɛ ywɔti kan swum sɛ ɓe lɛ̀ sɛ yɛ lànnzì han a kiìn ɓɛ̀n nywɔʼ nɛ ndwin ndwun ɓɛ̀nne à shɛ ɓon hwæn. Li nɛ m̀ɓɛ̀n Mwɛn Mwum yɛ kuʼ ɓɛ.
40024040	Mɛ̀ ɗwɛb ɓî yɛ ɓɛ kɛ ndɛm, ɓɛ twɛʼ nyɛ̌ m̀bɔʼ, ɓɛ ɗonnzi m̀bɔʼ.
40024041	M̀banmbɔʼ kuʼ, mɛ̀ yib ɓî yɛ ɓɛ kɛ li wɔ̀ʼ zwɛm, ɓɛ yɛ nyɛ̌ m̀bɔʼ twɛli, nyɛ̌ m̀bɔʼ lwæ̀b kuʼ.
40024042	Tòênnì lɛ̀ mɛʼ, ntwiʼ sɛ ɓyin lìmmi kan ǹgyìn nɛ Nyɛli nyin yɛ̌ fyònnì nun.
40024043	Ywɔênì ǹzæ̀ʼ lɛʼ nɛ mùn yɛ̌ ɓyin shɛ̀ nɛ: ɓɛshɛ ci-nye limmè kwan sɛ ci-nywiʼ yɛ̌ ɓɛ̀n ɗwon nyon, ǎ toèn lɛ̀ mɛʼ, à kænni nun m̀ɓwùm nye.
40024044	Ɓyin kuʼ, tòênnì kwan hwæn mɛ kwù zwɛm ntwiʼ Mwɛn Mwum yɛ̌ ɓɛ̀n kɛ kwan sɛ ɓyin tà ka ɓàkàʼ nun.»
40024045	«Yà mwum nɛ ci-she ŋkonni, à ɓɛ tì ǹywɔli? Nun nɛ mwum nɛ Nyɛli nyon kɛ̀ kɛ zwiʼ ɓwum ɓyon ɓǎ nun fɛ ɓon ji kwan nun.
40024046	Swiʼ lwɛn lɛ̀ ci-she màzwùm, ɓɛshɛ Nyɛli nyon fyòn, à cinni nun kɛ she nɛ si nun.
40024047	Mùn tà ɓyin shɛ̌ lɛ̀ lɛŋkæ̀m lɛ nyɛli nyon yɛ̌ nun lwɛn nyon nɛ nun cinni fɛ fyaʼ hwæn ɓǎ nun konni lɛ̀ nun.
40024048	Son, ɓɛshɛ ci-she ni ni mwum mɓyɛbbi, à yɛ̌ shɛ̀ lɛ̀ nun nɛʼ lɛ: “Nyɛli nyɛ̀m kɛ mgbæ̀nnì nùn.”
40024049	Kɛ kwan màzwùm nun, à yɛ̌ ɗyi, à ɗunmi ɓwùlu mɛ̀ ci-she ɓo. À yɛ̌ mɛ̀ kwù ɓæti lɛ̀ mɛ̀ ci-nwi ŋkan, lɛ̀ ɓɛ ta ji, ɓɛ nwi lɛ̀ ɓon m̀ban.
40024050	Kwan sɛ nun yɛ̌ ɓɛ lɛ̀ à ɗwɛmmâ, Nyɛli nyon ɓɛ̀n kuʼ kɛ ŋgyìn nɛ nun ɓe kǎn ɓàkàʼ nun.
40024051	Kɛ mɓɛ̀n yɛ nun yɛ̌ ɓɛ̀n ɗin, à yɛ̌ ci-she màzwùm vɛ̀nɛ̀ʼ yɛnnzi, à kɛ̀ nun kɛ læm mɛ ci-ɓî nun, cìcì sɛ ɓɛ yɛ kwe, lɛ̀ ɓɛ ta myin sɔa.»
40025001	«Ɓwiʼ woli ɓwiʼ twɛʼ m̀bɔ̀kì ywɔʼ Mvɛ̀nnswæ̀b lɛ̀ ɓwɛsɔʼ mɛ̀ yib wûm ndɔʼ ɓye ɓe lɛ̀ mɛ̀ lâm ɓyan mɛ fyàʼ, ɓɛ kɛnne ci-ɗæm ɓǒn mbyi nun.
40025002	Kì-shân kɛ nyinnìm shan nun ɓe yì ɗyimi, kì-shân she fɔʼ ɓe konni.
40025003	Yì ɗyimi yi shɛ mɛ̀ lâm ɓyan, shìkì ɓɛ shɛ kuʼ kræ̀njîn ndɔʼ kɛ mɛ kpɔʼ nun.
40025004	Son, ɓye ɓe konni ɓi shɛ mɛ̀ lâm ɓyan, ɓɛ konndì kræ̀njîn shɛ kɛ mɛ kpɔʼ nun.
40025005	Ci-ɗæm mgbæ̀nnì kwan læ̀bbi, ɓwɛsɔʼ mɛ̀ yib ɓi pyi ɗye ɓon hwæn.
40025006	«Son, ǹlim kpon, ɓɛ ywɔʼ mwum ndɔʼ tǎ kun lɛ: “Ci-ɗæm ɓɛ̀nmɛ. Kweànnì, ɓyin kɛn nun cinni.”
40025007	Ɓwɔʼ mɛ̀ yib wûm ɓi yimnì ɓon hwæn, ɓɛ ɗunmi mɛ̀ lâm ɓyan nànnzi.
40025008	Yì ɗyimi ɗunmi shɛ̀ lɛ̀ ɓye ɓe konni ɓi lɛ: “Fɛêni kuʼ ɓwiʼ kræ̀njîn kwæʼ, ntwiʼ sɛ mɛ̀ lâm ɓyɛʼ ti ɗonŋgaʼ nun.”
40025009	Ɓye konni ɓi fyonnzì lɛ̀ ɓon lɛ: “Ayi, kɛ̀nnênì, ɓyin hwin kuʼ ǹyin ɓe kɛ mɛ nye sɛm. Ntwiʼ sɛ nyɛ̌ ɓà ɓwiʼ wòli ɓwiʼ lɛ̀ ɓyin.”
40025010	Yì ɗyimi yi waʼ kɛ̌n ŋhwǐn kræ̀njîn, kɛ ɓe nyě yi, ci-ɗæm ɓɛ̀n. Kì-shân sɛ ɓe nun ɓònŋgea ɓe, ɓɛ ɗun ɓon kɛ nye ji lɛ̀ ɓon. Ɓɛ twɔʼ ŋwum ɓònmbyi ɓe.
40025011	Kwan lan ɓe kwæʼ, kì-shân she fɔʼ ɓɛn, ɓɛ ɗunmi kun lɛ: “Mwumŋkæ̀m, wò ɓwiʼ nye.”
40025012	Son, ci-ɗæm fyònnzì lɛ̀ ɓon lɛ: “Mùn tà shɛ̌ lɛ̀ lɛŋkæ̀m lɛ, mǔn lìmmi kan ɓyin.” »
40025013	Yesù mlɔ̌ʼ lɛli hwæn, ǎ kà shɛ̀ lɛ: «Tòênnì lɛ̀ mɛʼ, ntwiʼ sɛ ɓyin lìmmi kan ǹgyìn, shìkì ɓyin limmì kwan mfyòn Nyɛli nyin.»
40025014	«Ywɔʼ Mvɛ̀nnswæ̀b yɛ ɓɛ wɛ̌ ci-ɗwon ndɔʼ nɛ ɓe lɛ̀ kɛ̌n læ̀bbi ndɔʼ. À loìn mɛ̀ ci-she ɓyon, à kyììlàʼ ɓon lwɛn nyon ɓǎ ɓɛ ci she lɛ̀ nun.
40025015	Ci-she nyɛ̌ zwimbyiʼ, à fɛ nun lǒn ŋkæm nɗuʼ nshân. Nyɛ̌ m̀bɔʼ, à fɛ nun lǒn ŋkæm nɗuʼ mɓì. Nyɛ̌ mɛ̀ nlě, à fɛ nun lǒn ŋkæm nɗuʼ. À fɛ kwo wɛn kɛ mbɔ̀kì kim shon nun. Kɛ nyě yi, à waʼ kɛ̀n.
40025016	Ci-she nyɛ̌ cinni lǒn ŋkæm nɗuʼ nshân ni weɔ̀ʼ kɛ mɛ kwù zwɛm, à kɛ̀n sɛ̀m kɛ̀nnzi lɛ̀ yon, à cinni tì lǒn ŋkæm nɗuʼ nshân ye ɗin.
40025017	Nyɛ̌ cinni lǒn ŋkæm nɗuʼ mɓì cì kuʼ li, à cinni tì lǒn ŋkæm nɗuʼ mɓì ye ɗin.
40025018	Son, nyɛ̌ ɓɛ fɛe lǒn ŋkæm nɗuʼ waʼ kɛ̀n, à shim swuʼ, à gwùm lòn nyɛli nyon nlim.
40025019	«Kwan læbmɛ, nyɛli mɛ̀ ci-she ɓi fyòn, à loìn ɓon ɓǎ nun yɛn swum sɛ ɓɛ ciâ ɓe lɛ̀ lǒn màzwùm.
40025020	Nyɛ̌ nun fɛe lǒn ŋkæm nɗuʼ nshân ɓɛ̀n, à lìsàʼ tì nun lǒn ŋkæm nɗuʼ nshân ye ɗin. À shɛ̀ lɛ̀ nun lɛ: “Mwumŋkæ̀m, wù fɛe mùn lǒn ŋkæm nɗuʼ nshân, cɛ fɛʼ mùn cinnâ tì lǒn ŋkæm nɗuʼ nshân ye ɗin.”
40025021	Nyɛli nyon yɛnmɛ li, à shɛ̀ lɛ̀ nun lɛ: “Wù cìâ lwɛn, wù ni ci-she nywɔli. Kɛ wù ni ǹywɔli kɛ ywum ɓwæ̌ɓwæ̀ʼ nun, mùn yɛ̌ wù ywum ŋkæ̀mŋkæm fɛ mèan. Kìîn, ɓwiʼ ci ǹdàli m̀banmban.”
40025022	Ci-she nɛ nun fɛe lǒn ŋkæm nɗuʼ mɓì sɛnndiì kɛ ke shon, à shɛ̀ lɛ̀ nun lɛ: “Mwumŋkæ̀m, wù fɛe mùn lǒn ŋkæm nɗuʼ mɓì. Cɛ fɛʼ, mùn cinnâ tì lǒn ŋkæm nɗuʼ mɓì ye ɗin.”
40025023	Nyɛli nyon shɛ̀ lɛ̀ nun lɛ: “Wù cìâ lwɛn, wù ni ci-she nywɔli. Kɛ wù ni ǹywɔli kɛ ywum ɓwæ̌ɓwæ̀ʼ nun, mùn yɛ̌ wù ywum ŋkæ̀mŋkæm fɛ mèan. Kìîn, ɓwiʼ ci ǹdàli m̀banmban.”
40025024	«Kɛ nyě yi, ci-she nɛ nun fɛe lǒn ŋkæm nɗuʼ kwɛmmi lɛ̀ nun, à shɛ̀ lɛ̀ nun lɛ: “Mwumŋkæ̀m, mùn lìmmi lɛ wù ni mwum nɛ cinni ǹlim zwum kimmi, wù tǎ kpæʼ kɛ cìcì sɛ wu ɓìe kǎn, wù fyæ̀b tì kɛ cìcì sɛ wu ɓìe kǎn.
40025025	Yi ɓe mùn kwɛ̀nni lɛ̀ lɛʼ swû, li nɛ ci mùn kɛ̀n lòn ywû gwùmmi kɛ ŋgyɔʼ nji. Cɛ fɛʼ, lòn yɛ wù fɛe mùn fyaʼ, à yɛ.”
40025026	Nyɛli nyon shɛ̀ lɛ̀ nun lɛ: “Ci-she ci-ɓwæʼ, wù ni m̀ɓyɛbbi. Kɛ wu lìmme lɛ mùn tǎ kpæʼ kɛ cìcì sɛ mǔn ɓìe kǎn, mùn fyæ̀b tì kɛ cìcì sɛ mǔn ɓìe kǎn,
40025027	yɛn sɛ cie wù shì lòn yɛ̂m kɛ̌n gwùmmi kɛ nye gwǔm lòn nɛ tǎ ɓwum mlǎʼ lòn kònndi ɓe kɛ ŋgyi lòn zwɛm? Ɓê wɛ̌ shɛ mùn fyònmɛ sɛ, mǔn kɛnnè yon yě lɛ̀ mlǎʼ lòn ndɔʼ ɗuân mùn zwɛ̂m.
40025028	Fyòênnì nun lǒn ŋkæm nɗuʼ yɛ nun fyaʼ yi, ɓyin fɛ lɛ̀ mwum nɛ cinni lǒn ŋkæm nɗuʼ nshân.”
40025029	Mwum nyɛ̌ cinni mèan, ɓɛ yɛ tì nun kònndɔ̀ʼ mbyî zwɛm, à ɓɛ wɛʼ nun. Ti lɛ̀ mwum nyɛ̌ cinni kan swum ndɔʼ, kwæʼ nɛ nun cinni, ɓɛ yɛ tì nun nun yèɔʼ fyaʼ.
40025030	Ci-she ci-ɓwæʼ nɛ, ɗwìɔ̂nì nun wan kɛ njimmi nun, cìcì sɛ ɓwum yɛ kwe lɛ̀ ɓɛ ta myin sɔa.»
40025031	«Kwan sɛ Mwɛn Mwum yɛ̌ ɓɛ̀n kɛ ntwu yon nun lɛ̀ mɛ̀ cikpuʼ ɓyon kɛ nyě, à yɛ̌ tòn kɛ gbaʼ lwun twun shon zwɛ̂m.
40025032	Lan ŋgyɔ̂ʼ wan hwæn yɛ swɔli kɛ mɛ kwù ɓyon, à ɗunmi ɓwum sæ̀li wɛ̌ tà shɛ ci-mɓòn mɛ pɔʼ tǎ mɛ̀ nzwùmŋgan sæ̀li kɛ nyinnìm mɛ ŋkyê nun.
40025033	À yɛ̌ mɛ̀ nzwùmŋgan kɛ̌ kɛ fyaʼ ji, à lànnzì kuʼ mɛ̀ ŋkyê kɛ fyaʼ mɛ̀ʼ.
40025034	Li, m̀vɛ̀n yɛ̌ shɛ̀ lɛ̀ ɓye kɛ fyaʼ ji lɛ: “Kìênnì, ɓyin ɓye Ce nyɛ̀m ŋgæ̀nnâ, ɓyin ton kɛ ywɔʼ sɛ nun fɔ̀se ntwiʼ yin ǹdìkǎʼ mfɔ̀ʼ ŋgyɔ̂ʼ wan.
40025035	Ntwiʼ kwan sɛ ǹjè ɓe mùn kwɛ̀nni, ɓyin fɛe mùn ji. Ǹlim ɓe mùn fyo, ɓyin fɛe mùn mlǎʼ. Mùn ɓe ǹkyìn, ɓyin yê mùn kɛ nye nyin.
40025036	Mùn ɓe nywi pwìn, ɓyin swie mùn plè. Mùn ɓe ǹgwɛ̀nŋgwɛ̀n, ɓyin ɓe mùn wùli. Mùn ɓe nye njè, ɓyin kien mùn ɓæ̀ti.”
40025037	«Kɛ kwan màzwùm nun ɓwum sanmea ɓi yɛ fyònnzì lɛ̀ nun lɛ: “Mwumŋkæ̀m, yǎ kwan sɛ ɓwiʼ yɛnne wù lɛ̀ ǹjè tà wu kwɛ̀nni, ɓwiʼ fɛ wù ji? Kɛ̀ ǹlim ɓe wù fyo, ɓwiʼ fɛ wù mlǎʼ?
40025038	Yǎ kwan sɛ ɓwiʼ yɛnne wù, wù ni ǹkyìn, ɓwiʼ yê wù mɛ ɗwòn ɓyɛʼ? Kɛ̀ wù ɓe nywi pwìn, ɓwiʼ swi wù mɛ̀ plè?
40025039	Yǎ kwan sɛ ɓwiʼ yɛnne wù ǹgwɛ̀nŋgwɛ̀n, ɓwiʼ kiìn wù wùli? Kɛ̀ wù ɓe nye njè, ɓwiʼ kiìn wù ɓæ̀ti?”
40025040	Li, m̀vɛ̀n yɛ̌ ɓon fyònnzi lɛ: “Mùn tà ɓyin shɛ̌ lɛ̀ lɛŋkæ̀m lɛ, yì kwan hwæn yɛ ɓyin ɓe ywum màzwùm cǐ lɛ̀ mwɛsɔ̀ʼ m̀bɔʼ kɛ nyinnìm mɛ ŋgyinni ɓyɛ̂m nun, kwo fɛʼ nun ɓɛ fɛʼ sɔ̀ʼ lɛ, lɛ̀ ɓyin cie kuʼ lɛ̀ mùn.”
40025041	«Kɛ nyě yi, m̀vɛ̀n yɛ̌ yònnì, ǎ kà shɛ̌ lɛ̀ ɓye kɛ fyaʼ mɛ̀ʼ zwɛm lɛ: “Kɛsênì nywi lɛ̀ mùn, ɓyin ɓɛ lɛ̀ ǹke Mvɛ̀nnswæ̀b nywi. Ɓyin kɛn kɛ win yɛ tà ka ɗon nun yɛ M̀vɛ̀nnswæ̀b fɔ̀si ntwiʼ Satæ̀n ɓon lɛ̀ mɛ̀ cikpuʼ ɓyon.
40025042	Ntwiʼ kwan sɛ ǹjè ɓe mùn kwɛ̀nni, ɓyin fɛe kǎn mun swum ji. Ǹlim ɓe mùn fyo, ɓyin fɛe kǎn mun swum nwi.
40025043	Mùn ɓe ǹkyìn, ɓyin yèe kǎn mun mɛ ɗwòn ɓyin. Mùn ɓe nywi pwìn, ɓyin swìe kǎn mun mɛ̀ plè. Mùn ɓe ǹgwɛ̀nŋgwɛ̀n, ɓyin wùle kǎn mun. Mùn ɓe nye njè, ɓyin kìen kǎn mun ɓæ̀ti.”
40025044	Ɓon màzwùm yɛ kuʼ fyònnzì lɛ: “Nyɛli, yǎ kwan sɛ ɓwiʼ yɛnne wù lɛ̀ ǹjè tà wu kwɛ̀nni, ǹlim ta wu fyo, wù ɓe ǹkyìn, wù ɓe nywi pwìn, wù ɓe ǹgwɛ̀nŋgwɛ̀n, kɛ̀ wù ɓe nye njè, ɓwiʼ cìe kǎn swum ndɔʼ lɛ̀ ɓwiʼ kpaʼ wu?”
40025045	M̀vɛ̀n ni yɛ̌ fyònnzì lɛ̀ ɓon lɛ: “Mùn tà ɓyin shɛ̌ lɛ̀ lɛŋkæ̀m lɛ: yì kwan hwæn yɛ ɓyin ɓe kǎn ywum màzwùm cǐ lɛ̀ mwɛsɔ̀ʼ m̀bɔʼ kwo fɛʼ nun ɓɛ fɛʼ sɔ̀ʼ lɛ, ɓyin cìe kǎn kuʼ lɛ̀ mùn.”
40025046	Ɓwum ɓye kɛ fyaʼ mɛ̀ʼ ɓi yɛ kɛ̌n vɛ̀nɛ̌ʼ ɗwùmɗwùm yɛnni. Son, ɓwum ɓɛ sanmea yɛ ǹzison ɗwùmɗwùm cinni.»
40026001	Kwan sɛ Yesù mlɔ̌ʼ ǹlìsàʼ ywum yon hwæn, à shɛ̀ lɛ̀ ɓwɛsɔʼ ɓyon lɛ:
40026002	«Ɓyin limmi lɛ Ŋ̀gwìn-ŋkwan-Èjîb nzwonmɛ ǹgyìn ɓî. Kɛ ŋgyìn màzwùm nun, ɓɛ yɛ Mwɛn Mwum kyǐ kɛ fyaʼ mɛ ci-zwiʼ, lɛ̀ ɓɛ ywummɔʼ nun kɛ ŋgæʼ mɛ̀ ɓɔtɔʼ zwɛm.»
40026003	Li, mɛ̀ ci-zwiʼ mɛ ci-mfɛ sàtìkæ̀ʼ, lɛ̀ ɓwumŋkæ̀m mɛ Yudà swɔli kɛ sɛ̌m Kàifì nɛ mwumŋkæ̀m mɛ̀ ci-mfɛ sàtìkæ̀ʼ nun.
40026004	Ɓɛ sunndi ŋwum lɛ ɓɛ yɛ Yesù ɓænni kɛ mɛ gwùmnì nun ɓǎ ɓɛ wu nun.
40026005	Ɓɛ ɓe lɛʼ lɛ: «Ɓa ɓwiʼ ɓænnènì nun kɛ nyinnìm ŋgwin nun, m̀bæ̀tè ɓwum læ̀kì twùm.»
40026006	Nywɔʼ nɛ Yesù ɓe kɛ Bètànî kɛ ɗwon Sìmôn nyɛ̌ ci-njinɔʼ,
40026007	m̀lib ndɔʼ ɓɛ̀n kwe, à ɗuìn næm nun, à kɛ̀nnɔ̀ʼ kɛ ke Yesù. À ɓe lɛ̀ kpɔʼ ndɔʼ fyaʼ lɛ̀ mlǎʼ ŋgwɔ̂ʼ kɛ nlim lwinni. Ɓɛ ɓe nun hwìnni lǒn mèan. Kwan sɛ Yesù ɓe kɛ ji nun, à swì nun mlǎʼ ŋgwɔ̂ʼ yi kɛ mwu.
40026008	Ɓwɛsɔʼ Yesù yɛnmɛ li, ɓɛ ɗunmi nyeni lɛ̀ ɓɛ ta lɛʼ lɛ: «Yǎ paʼ gwànnzì sɛ kuʼ shi?
40026009	Ɓɛ kyiè mlǎʼ ŋgwɔ̂ʼ yɛ lɛ̀ lǒn mèan, ɓɛ fɛ lǒn màzwùm lɛ̀ mɛ̀ ci-nzæmnzæm.»
40026010	Yesù ywɔmɛ li, à shɛ̀ lɛ̀ ɓon lɛ: «Yɛn sɛ ɓyin ta m̀lib nɛ hwumnzi nun? Lìmmênì lɛ à cìâ she lwɛn ndɔʼ kɛ nywi yɛ̂m.
40026011	Ɓyin yɛ ɓɛ lɛ̀ mɛ̀ ci-nzæmnzæm kwan hwæn. Son, ti lɛ̀ mǔn, ɓwiʼ ɓa ɓɛ lɛ̀ ɓyin kwan hwæn.
40026012	Ǹswì yɛ m̀lib nɛ swì mun mɛ̀wu kɛ nywi yɛ, yɛ lisaʼ lɛ à sɛtâ mùn mlǎʼ ŋgwɔ̂ʼ ye ɓɛ yɛ mùn gwùmmi nun nywɔʼ nɛ ni swǐ nywi.
40026013	Mùn tà ɓyin shɛ̌ lɛ̀ lɛŋkæ̀m lɛ yì cìcì hwæn yɛ ɓɛ yɛ Ǹtwum Lwɛn yi shɛ̌ ŋgyɔ̂ʼ wan nun hwæn, ɓɛ yɛ m̀lib tòn nɛ ɓùnŋgea, ɓɛ shɛ ǹjè yon kɛ she sɛ nun cì kɛ nywi yɛ̂m nun.»
40026014	Kɛ kì-wûm ɓlàn ɓî ɓwɛsɔʼ Yesù nun, ǹdɔʼ nɛ ɓɛ ɓe lon lɛ Judà Ìskàrìô waʼ, à kɛ̀n mɛ̀ ci-zwiʼ mɛ ci-mfɛ sàtìkæ̀ʼ cinni.
40026015	À shɛ̀ lɛ̀ ɓon lɛ: «Mun kyì ɓyin Yesù fyaʼ, yà swum sɛ ɓyin yɛ mùn fɛ?» Ɓɛ ywɔmɛ li, ɓɛ tan lǒn ŋkæm mwùm lê, ɓɛ fɛ nun fyaʼ.
40026016	Li, ǹɗunmi kwan màzwùm nun, Judà ɗunmi mbyi nlwɛn kæbbi ɓǎ nun kyî ɓon Yesù fyaʼ.
40026017	Nywɔʼ ŋgyìn zwimbyiʼ Ŋgwìn-brɛ̂ʼ-shìkì-m̀bùn wòli, ɓwɛsɔʼ Yesù kiìn nun cibbi lɛ: «Wù yili lɛ ɓwiʼ kɛn wù Ŋ̀gwìn-ŋkwan-Èjîb fɔ̀sea ya cìcì?»
40026018	Yesù fyònnzì lɛ̀ ɓon lɛ: «Kɛ̀nnênì mbyî kɛ myi cǐ mwum ndɔʼ, ɓyin shɛ lɛ̀ nun lɛ: “Ǹlìsàʼ shɛ̀ lɛ: Kwan shɛ̂m wolimɛ. Mùn yɛ̌ ǹgwìn ji kɛ ɗwon nywù ɓwiʼ lɛ̀ ɓwɛsɔʼ ɓyɛ̂m.” »
40026019	Ɓwɛsɔʼ ɓyon waʼ kɛ̀n, ɓɛ ci kuʼ wɛ̌ tà shɛ nun shɛ̀e ɓon, ɓɛ fɔsì tì kuʼ ji Ŋgwìn-ŋkwan-Èjîb.
40026020	Kwæ̀bbi pyimɛ, Yesù ɓɛ̀n, à ɗunmi ji ji ɓon lɛ̀ ɓwɛsɔʼ ɓyon.
40026021	Kwan sɛ ɓon ɓe ji ji, à shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ mwum nyin ndɔʼ yɛ̌ mùn kyǐ.»
40026022	Kɛ nywɔʼ yɛ ɓon ywɔʼ li, ɓɛ yimmi, ɓɛ ɗunmi nun cibbi kɛ nɗwonnɗwon lɛ: «Mwumŋkæ̀m, mùn nɛ yɛ wù kyǐ?»
40026023	Yesù fyònnzì lɛ̀ ɓon lɛ: «Mwum nɛ ɓwiʼ ta ji swǒn pɛn fɔʼ lɛ̀ ɓon m̀ban, nun nɛ yɛ mùn kyǐ.
40026024	À si lɛŋkæ̀m lɛ Mwɛn Mwum yɛ̌ ywi wɛ̌ tà shɛ ɓɛ lɛli kɛ jin shon nun kɛ ɗèwǎ Mvɛ̀nnswæ̀b nun. Son, yǎ paʼ tǒn ɓyɛbbi sɛ kà ɓɛ lɛ̀ mwum nɛ yɛ̌ nun kyǐ. A ɓê lwɛn lɛ̀ mwum màzwùm lɛ ɓa ɓɛ yê nun.»
40026025	Judà, mwum nɛ ɓe lɛ̀ à yɛ̌ Yesù kyǐ ɗunmi cibbi lɛ̀ nun lɛ: «Ǹlìsàʼ, mùn nɛ yɛ wù kyǐ?» Yesù fyònnzì lɛ̀ nun lɛ: «Sɛ kwan wu ŋwum.»
40026026	Kwan sɛ ɓon ɓe ji ji, à sheli brɛ̂ʼ, à yili M̀vɛ̀nnswæ̀b osɔ̀kɔ̀ʼ, à ɓɔtaʼ son, à ɗunmi ɓon fɛkea, lɛ̀ à tǎ shɛ̀ lɛ̀ ɓon lɛ: «Yèênì, ɓyin ji, nwɔ̀ʼ nywi yɛ̂m yɛ.»
40026027	Kɛ nyě yi, à kònndì tì plaʼ ɓæ̀ʼ sheli, à yili M̀vɛ̀nnswæ̀b osɔ̀kɔ̀ʼ, à kònndì ɓon fɛkea, à shɛ̀ lɛ: «Nwiênì ɓyin hwæn,
40026028	she ton sɛ si mvæb nywi yɛ̂m, ye M̀vɛ̀nnswæ̀b jine ǹgwòn nun, ye swi kɛ ntwiʼ mɛ mwù ɓwum mèan lɛ̀ nun zusì tì kuʼ ɓon ɓyɛbbi nyan.
40026029	Mùn tà ɓyin shɛ̌ lɛ ǹɗunmi ye jenɛ, mùn ɓà tî ɓæ̀ʼ sɛ nwi ti han a kɛn ɓɛ̀n kwan sɛ ɓwiʼ yɛ tì ɓæ̀ʼ nywæb nwi ɓwiʼ lɛ̀ ɓyin kɛ ywɔʼ Ce nyɛ̀m nun.»
40026030	Kɛ ɓe nyě yi, ɓɛ ɗunmi mɛ̀ nshib ŋgwìn shibbi, ɓɛ mlɔʼ hwæn, ɓɛ waʼ kɛ̀n kɛ ŋgwùmŋgwùm nɛ cinni mɛ̀ njǐ òlîvɛ̀ zwɛm.
40026031	Kɛ kɛ̀n nun, Yesù shɛ̀ lɛ̀ ɓwɛsɔʼ ɓyon lɛ: «Kɛ kpòn nyɛ̌ ɗyě nun, ɓyin yɛ mùn nzwonnzi ɓyin hwæn, ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: “Ɓɛ yɛ ci-mɓòn mɛ pɔʼ wu, mɛ̀ pɔʼ nywæli kyikyi.”
40026032	Son, kwan sɛ mùn yɛ̌ ywi yìmni, ɓyin yɛ mùn cinnɔʼ kɛ ŋgyɔʼ Gàlìlê nun.»
40026033	Pìɛ̂r ywɔmɛ li, à shɛ̀ lɛ̀ Yesù lɛ: «Ɓwum nzwonnzi fɛʼ wu hwæn, mùn ɓà wu nzwonnzi.»
40026034	Yesǔ kà shɛ̌ lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ, lɛ̀ ɗyim nyǐ kà kwɔʼ kpòn nyɛ̌ ɗyě, lɛ̀ wù ɓyìnnɔa mùn kpɛ̀m lê.»
40026035	Pìɛ̂r fyònnzì lɛ̀ nun lɛ: «Kwo yili fɛʼ lɛ mùn ywi lɛ̀ wù, mùn ɓà wû ɓyìnnɔa.» Ɓwùlukwæ̌n ɓwɛsɔʼ Yesù hwæn ɓe ɗyi ŋwum Pìɛ̂r nun.
40026036	Ɓɛ kɛn li, ɓɛ kɛn ɓɛ̀n kɛ cì ndɔʼ sɛ ɓɛ ɓe lon lɛ Gèsèmànê. Yesù shɛ̀ lɛ̀ ɓwɛsɔʼ ɓyon lɛ: «Tòênnì ɓe fɛ, mùn kɛ̀nmɛ lànni lɛ̀ mùn keli M̀vɛ̀nnswæ̀b.»
40026037	À twɛlɔ̀ʼ Pìɛ̂r fyaʼ ɓon lɛ̀ ɓwɛn ɓî Zèbèdê. Kɛ kwan si nun, ǹlim ɗunmi nun gwɛnnzi zwum lɛ̀ yɛ ta sænndaʼ.
40026038	Li, à shɛ̀ lɛ̀ ɓon lɛ: «Mɛ̀ mɓàkàʼ nyɛ̀m ti nun nyɛ̌ mwum nɛ yɛ̌ ywi nùn. Tòênnì fɛ, ɓyin shi ɗye lɛ̀ mùn m̀ban.»
40026039	À kɛ̀nnɔʼ kwækwæʼ lɛ, à swìtì ŋgyɔʼ, à wu mwù, à ɗunmi M̀vɛ̀nnswæ̀b keli, à shɛ̀ lɛ: «Ce nyɛ̀m, ɓɛshɛ mbyi nyɛ̌ ɗin ndɔʼ ni kwe, myìlɔ̂ʼ plaʼ vɛ̀nɛ̀ʼ nɛ læ̀bbi lɛ̀ mùn, mǔn læ̀kì vɛ̀nɛ̌ʼ màzwùm nwi. Son, mǔn lɛʼ kan lɛ wù ci swum sɛ mùn yili, son, cǐ wɛ̌ tà shɛ ǹlim ywû yili.»
40026040	Kwan sɛ nun keli hwæn, à fyòìn ɓe moan ɓwɛsɔʼ lê ɓi, à cinni ɓon ɗyekea. À shɛ̀ lɛ̀ Pìɛ̂r lɛ: «Kwo fɛʼ kwæʼ lɛ, ɓyin wòli kan ɓyin shi ɗye lɛ̀ mùn m̀ban?
40026041	Tòênnì lɛ̀ mɛʼ, ɓyin keli M̀vɛ̀nnswæ̀b, ɓyin læ̀kì pyì kɛ mɛ mɓwɛb nun. M̀pùn mwum yili ǹcǐ lwɛn, son, kwæʼ nywi shon si swublea.»
40026042	À kònndì tì kɛ̀n she mɛ mɓì kɛ̀nni ɓe, à keli M̀vɛ̀nnswæ̀b, lɛ̀ à tǎ lɛʼ lɛ: «Ce nyɛ̀m, ɓɛshɛ vɛ̀nɛ̀ʼ si ɓǎ lean ɗin shìkì mùn yɛn son, sɛ ci wɛ̌ tà shɛ wù yili.»
40026043	À lɛli li, à fyòìn tì, à ɓɛ̌n, à cinni ɓwɛsɔʼ ɓyon ɗyekea. Ɓe lɛ̀ mɛʼ ti ɓon kyìblea mwu lɛ̀ ɗye.
40026044	Yesù waʼ tì kɛ̀n, à kɛ̀n M̀vɛ̀nnswæ̀b keli kɛ kæ̀mmì she mɛ nlè nun, lɛ̀ à tǎ ǹzæ̌ʼ lɛʼ fɔʼ kwùbtea.
40026045	Li, à fyòìn ɓe kɛ cì ɓwɛsɔʼ ɓyon, à shɛ̀ lɛ̀ ɓon lɛ: «Ɓyin kɛ kà ɓyin ɗye ɗye lɛ̀ ɓyin ta yìnnì? Cɛênì fɛʼ, kwan wolimɛ, ɓɛ yɛ Mwɛn Mwum kyǐ kɛ fyaʼ mɛ ci-ncǐ ɓyɛbbi.
40026046	Weànì zwô, ɓwiʼ kɛnnɔ̀nì kwe. Cɛênì fɛʼ, mwum nɛ kyì mun ni ɓɛ̀nmɛ ni.»
40026047	Kwan sɛ Yesù ɓe lɛʼ li, ŋwum pyì kan ŋgyɔʼ, mwɛsɔ̀ʼ nyon Judà nyɛ̌ ɓe kɛ kì-wûm ɓlàn ɓî ɓwɛsɔʼ ɓyon nun kwaìn. À ɓe kìn lɛ̀ ɓwum mèan ndɔʼ nyè. Ɓyindɔʼ ɓe lɛ̀ mɛ̀ kàfàʼ mɛ fyàʼ, ɓyindɔʼ lɛ̀ mɛ̀ mɔ̀ʼ. Mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà ɓɛ fyie ɓon.
40026048	Judà nɛ ɓe Yesù kyǐ, ɓe lɛ̀ à shɛ̀â ɓon swum sɛ nun yɛ̌ cì ɓɛ limmì Yesù. À shɛ̌ ɓon lɛ: «Mwum nɛ mùn yɛ̌ hwæsi, mùn kwɔti nun, lɛ̀ nun nɛ. Ɓyin ɓæn nun.»
40026049	Kɛ fyaʼ zwɛm ǹnywɛ̌n, Judà sɛnndiì kɛ moan Yesù, à shɛ̀ lɛ̀ nun lɛ: «Ǹlìsàʼ, mùn tà wu hwæsi.» À kwɔti nun.
40026050	Yesù fyònnzì lɛ̀ nun lɛ: «Ŋwè nyɛ̀m, swum sɛ wù kǐn cì fɛ, à si?» Li, ɓwum ɓɛ ɓe Judà ɗwon kɛ nyè, ɓɛ ɓæn nun.
40026051	Mwɛsɔ̀ʼ Yesù ndɔʼ ɓe kwe, à zwɛ̀ʼ kàfàʼ shon, à kwæʼ cikpuʼ mwumŋkæ̀m mɛ̀ ci-mfɛ sàtìkæ̀ʼ ywiʼ fɔʼ.
40026052	Son, Yesù shɛ̀ lɛ̀ nun lɛ: «Kɛɔ̀ʼ kàfàʼ swû ɓe kɛ fæ̀b nun. Ntwiʼ ɓwum ɓɛ ta kàfàʼ ɓænni fyaʼ yɛ kuʼ ywi kàfàʼ ywi.
40026053	Wǔ lìmmi kan lɛ mùn cinni ǹkimmɔʼ yɛ mùn cibbi Ce nyɛ̀m ǹkwìn mɛ suzæ̀n wûm ɓlàn ɓî ɓye ɗyi mɛ̀ cikpuʼ ɓyon, kɛ fyaʼ zwɛm ǹnywɛ̀n, à fyi mùn ɓon?
40026054	Son, mun cì li, mɛ̀ ŋgɔʼ yɛ yìli lwinni lɛ? Ntwiʼ sɛ ɓɛ kɔʼ kɛ mɛ ŋgɔʼ màzwùm nun lɛ sɛ ɓɛ kuʼ li.»
40026055	Kɛ kwan màzwùm nun, Yesù shɛ̀ lɛ̀ ǹkwìn ɓwum lɛ: «Ɓyin ta mun kǐn kankean ɗye lɛ̀ mɛ̀ kàfàʼ lɛ̀ tì mɛ̀ mɔ̀ʼ nun wɛ̌ mùn ni ci-nywiʼ? Mɛ̀ ŋgyinŋgyin mèan hwæn, mùn ɓe ǹtǒn kɛ nyenswæ̀b ndwun ɓwiʼ lɛ̀ ɓyin, lɛ̀ mùn tǎ lɛʼ Mvɛ̀nnswæ̀b sannzi, ɓyin ɓæn kan mun.
40026056	Sɛ tà ka cì ɗin, son, à si ntwiʼ ɓǎ ǹzæ̌ʼ lɛʼ mɛ ci-nlɛli kɛ ŋwum Mvɛ̀nnswæ̀b nun ye ɓɛ kɔʼ kɛ ɗèwà shan nun lwinni.» Ɓwɛsɔʼ ɓyon yɛn li, ɓɛ nzwonnzi nun ɓon hwæn, ɓɛ nywæli lɛ̀ mɛ̀li.
40026057	Ɓwum ɓɛ ɓænne Yesù, ɓɛ kɛnnzɔ̀ʼ nun kɛ cǐ Kàifì mwumŋkæ̀m mɛ̀ ci-mfɛ sàtìkæ̀ʼ. Ɓɛ ɓe kwe swɔli ɓon lɛ̀ mɛ̀ ci-nlìmmì mɛ lwuà lɛ̀ ɓwumŋkæ̀m mɛ Yudà.
40026058	Ti lɛ̀ Pìɛ̂r, à ɓe Yesù ɗwìɔʼ mbyî tin, lɛ̀ à tǎ kɛ̀n swùlea ɓe nyè, han ɓɛ ɓɛn kɛ sɛ̌m mwumŋkæ̀m mɛ̀ ci-mfɛ sàtìkæ̀ʼ. À ɗuɔ̀n kwe kɛ bàbà sɛ̀m si nun, à tòn njiʼ ɓon lɛ̀ mɛ̀ mɓòn m̀ban, ɓǎ nun yɛn swum sɛ yɛ cì.
40026059	Mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ ɓwumŋkæ̀m nyenswæ̀b ndwun ɗunmi shìtàkwù she ɓɛ yɛ ɗyi nywi Yesù kæbbi ɓǎ ɓɛ wu nun.
40026060	Son, ɓɛ cinni kan, kwo fɛʼ she mɛ̀ ci-shìtàkwù mɛ mɓwɛ̀ʼ kiân mèan si. A kiìn ɓɛ̀n kɛ mmlɔ̀kǎʼ, ɓwum ɓî ndɔʼ kwan kwe,
40026061	ɓɛ shɛ lɛ: «Mwum tòn nɛ lɛle lɛ: “Mùn wòli mùn kyàʼ nyenswæ̀b ndwun, mùn ɓwɛm nun ɓe kɛ ŋgyin lê nun.” »
40026062	Mwumŋkæ̀m mɛ̀ ci-mfɛ sàtìkæ̀ʼ waʼ zwô, à shɛ̀ lɛ̀ Yesù lɛ: «Wǔ tà ka ŋwum wèli? Yǎ shìtàkwù sɛ ɓwum ton ɓɛ ta kuʼ ɗyi kɛ nywi ywû?»
40026063	À lɛʼ li, Yesǔ yè kan nun ŋwum. Mwumŋkæ̀m mɛ̀ ci-mfɛ sàtìkæ̀ʼ ni kà shɛ̌ lɛ: «Kɛ jin Mvɛ̀nnswæ̀b nɛ ɗyi ǹzison, shɛ̀ ɓwiʼ ɓɛshɛ wù ni Kristò, Mwɛn Mvɛ̀nnswæ̀b.»
40026064	Yesù fyònnzì lɛ̀ nun lɛ: «Sɛ kwan wu ŋwum. Son, mùn tà ɓyin shɛ̌ lɛ ǹɗunmi ye jenɛ, ɓyin yɛ Mwɛn Mwum yɛnni, lɛ̀ à ni ǹtònmi kɛ fyaʼ ji Mvɛ̀nnswæ̀b nɛ cinni ǹkimmɔʼ. Ɓyin konndì nun yɛnni ɓe lɛ̀ à tǎ kìn kɛ ɓwɔʼ sɛ ɗɛb nun.»
40026065	Mwumŋkæ̀m mɛ̀ ci-mfɛ sàtìkæ̀ʼ ni ywɔʼ li, ǹlim nyeni nun zwum, à yæ̀tàʼ nun nɛʼ mɛ̀ plè nywi, à shɛ̀ lɛ: «À gwànnzâ jin Mvɛ̀nnswæ̀b. Ɓɛ li, ɓwiʼ kæb tì yì shìtàkwù? Ɓyin nɛʼ, ɓyin ywɔâ ǹgwànnzì jin Mvɛ̀nnswæ̀b.
40026066	Ɓyin yɛn kɛ lɛʼ màzwùm nun lɛ?» Ɓɛ fyonnzì lɛ: «À sukuʼ ɗin lɛ mwum ŋwu.»
40026067	Kɛ kwan màzwùm nun, ɓɛ ɗunmi nun mɛ̀ti swi kɛ mɛʼ, lɛ̀ ɓɛ ta nun zwùbbɔa, ɓyindɔʼ ɓe nun yì ɓɛn ɗwìtea kɛ ŋwum,
40026068	lɛ̀ ɓɛ ta lɛʼ lɛ: «Kɛ wù ni Kristò, shɛ̀ ɓwiʼ mwum nɛ ywæʼ wu.»
40026069	Pìɛ̂r ɓe kɛ bàbà nun ǹtǒn. M̀lib ndɔʼ nɛ ɓe ci-she kɛ sɛ̌m màzwùm nun yɛn nun, à sɛnndi kɛ ke shon, à shɛ̀ lɛ̀ nun lɛ: «Wù hwæn, wǔ ɓe kǎn ɓyin lɛ̀ Yesù mwum Gàlìlê ni?»
40026070	Pìɛ̂r ɓyìnnɔ̀ʼ kɛ swiʼ ɓwum hwæn pæʼ, à shɛ̀ lɛ̀ nun lɛ: «Swum sɛ wù yili wù lɛʼ si, mǔn tà ka mun son ywo lwɛn.»
40026071	À lɛʼ li, à gòɔ̀ʼ ŋwum ŋkaʼ ɓe. Ci-she nyɛ̌ m̀lib ndɔʼ yɛn tì nun, à shɛ̀ lɛ̀ ɓwum ɓye ɓe kwe lɛ: «Mwum tòn nɛ ɓe ɓon lɛ̀ Yesù mwum Nàzàrɛ̂ʼ.»
40026072	Pìɛ̂r kònndì tì ɓyìnnɔ̀ʼ, à lɔ̀ʼ ǹdɔ̀ʼ, à shɛ̀ lɛ: «Mǔn lìmmi kan mun mwum tòn nɛ.»
40026073	Kwan lan ɓe kwæʼ, ɓwum ɓye ɓe kwe ɗyi sɛnndi kɛ moan Pìɛ̂r, ɓɛ shɛ lɛ̀ nun lɛ: «Ŋgyi ɓan, wù ni mwum nyon ndɔʼ, ntwiʼ twùmwù nɛ tà wu kwean ŋwum tǎ lìsàʼ cìcì sɛ wu wai nun.»
40026074	Pìɛ̂r ywɔmɛ li, à nyeni, à shɛ̀ lɛ̀ ɓon lɛ: «Mǔn lìmmi kan lɔʼ mùn mwum tòn nɛ, ɓɛshɛ mùn ɓwɛ̀li ɗin, M̀vɛ̀nnswæ̀b yɛnnzi mùn vɛ̀nɛ̀ʼ.» Ŋwum pyì kan ŋgyɔʼ, ɗyim nyì ɗwì ǹkwu.
40026075	Kɛ kwan si nun, Pìɛ̂r ɓùn ǹzæ̌ʼ lɛʼ yɛ Yesù shɛ̀e nun lɛ: «Lɛ̀ ɗyim nyì ni kà kwɔʼ, wù yɛ̌ ɓyìnnɔ̀ʼ kæ̀mmì lê lɛ wǔ lìmmi kan mûn.» Kɛ mɓùn yɛ Pìɛ̂r ɓǔn li, à kweɔ̀n ɓe pisean, à ɗunmi kwe ǹzwɔnzwɔ̀ʼ.
40027001	A ɓe shikpon hwìli lɛ̀ kpòn, mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà swɔli ɓǎ ɓɛ ton ŋwum fɔʼ lɛ ɓon wu Yesù.
40027002	Ɓɛ ci ɓɛ kpæm nun, ɓɛ kɛn lɛ̀ nun kɛ swiʼ Pìlatwù nɛ ɓe gwɛmnà.
40027003	Kwan sɛ Judà nɛ kyìe Yesù kɛ fyaʼ yan yɛn lɛ ɓɛ yɛ Yesù wu, à lìmmì ɓyɛbbi nyon, à shî lǒn ŋkæm mwùm lê yi, à kìn mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà fyɔ̀si ɓe.
40027004	À ɓɛ̌n, à shɛ̀ lɛ̀ ɓon lɛ: «Mùn cìâ ɓyɛbbi ntwiʼ mun kyìâ mwum nlwinni lɛ̀ ɓɛ wu nun.» Son, ɓɛ kà fyònnzi ɓe lɛ̀ nun lɛ: «Sɛ yɛn ɓwiʼ yɛn nun? Lɛʼ swû sɛ tì kuʼ mbyî kwe.»
40027005	Judà ywɔmɛ li, à kɛ̀n lòn yi swǐ kɛ nyenswæ̀b ndwun, kɛ nyě yi, à kɛ̀n kæ̀m yìli zwô, à ywi.
40027006	Li, mɛ̀ ci-zwiʼ mɛ ci-mfɛ sàtìkæ̀ʼ kiìn lòn yi swɔsi, ɓɛ shɛ lɛ: «Lwuà nyɛʼ yili kan lɛ ɓwiʼ kɛ lǒn màzwùm kɛ ŋgwùm lǒn nyenswæ̀b ndwun nun, ntwiʼ sɛ lòn yɛ ɓɛ hwinnâ ǹzison mwum nun yɛ.»
40027007	Kwan sɛ ɓɛ pyi ŋwum fɔʼ, ɓɛ kɛn ndɛm mɓwɛm-kòn ndɔʼ hwìnni lɛ̀ ɓɛ fɔsì nun, à ɓɛ cìcǐ ŋgwùm mɛ kyìn.
40027008	Li nɛ ci, ɓɛ ta ndɛm màzwùm lon lɛ Ndɛm-lòn-mvæb, han a kiìn ɓɛ̀n ɗyě.
40027009	Ywum màzwùm lean li lɛ̀ ǹzæ̀ʼ lɛʼ Jèrèmî ci-nlɛli kɛ ŋwum Mvɛ̀nnswæ̀b nun lwinni, nyɛ̌ tǎ lɛʼ lɛ: «Ɓɛ sheli lǒn ŋkæm mwùm lê, ŋwum lòn yɛ lan Ìzràɛ̂l pyie ŋwum fɔʼ lɛ ɓɛ yɛ ɗɛ̀b ntwiʼ yon,
40027010	ɓɛ shɛ yon, ɓɛ kɛn ndɛm mɓwɛm-kòn hwìnni, wɛ̌ tà shɛ Nyɛli nyɛ̀m shɛ̀e mùn.»
40027011	Ɓɛ ɗyili Yesù kɛ swiʼ Pìlatwù, ǎ kà cibbi lɛ̀ nun lɛ: «Wù nɛ ɗyi m̀vɛ̀n mɛ̀ Yudà?» Yesù fyònnzì lɛ̀ nun lɛ: «À si wɛ̌ tà shɛ wù lɛʼ kuʼ si.»
40027012	M̀bɔ̀kì nɛ mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà ɓe nun lɛʼ linni nywi, ǎ fyònnzi kǎn lɛʼ ndɔʼ.
40027013	Pìlatwù shɛ̀ lɛ̀ nun lɛ: «Wǔ tà ka lɛʼ sɛ ɓɛ ta wu shɛ̌ nywi sɛ ywo?»
40027014	Kwo fɛʼ li, Yesù fyònnzi kan nun kwo ǹzæ̀ʼ lɛʼ m̀bɔʼ. Pìlatwù yɛn li, shìmmea ci nun.
40027015	Kwan hwæn sɛ Ŋ̀gwìn-ŋkwan-Èjîb ɓe wòlǐ, ɓɛ̀ʼ ndɔʼ ɓe kwe lɛ gwɛmnà ɓe fyàʼ pæ̀li lɛ̀ ci-nye njè m̀bɔʼ, nyɛ̌ ɓwum yili.
40027016	Kɛ kwan màzwùm nun, ci-nye njè ndɔʼ nɛ cìe ɓyɛbbi ǹzwɔnzwɔ̀ʼ ɓe kwe, jin shon ɓe lɛ Yesù Bàràbâs.
40027017	Pìlatwù cibbi lɛ̀ ǹkwìn ɓwum ye ɓe swɔli lɛ: «Kɛ nyinnìm Yesù Bàràbâs ɓon lɛ̀ Yesù nɛ ɓɛ ta lon lɛ Kristò, yà nun nɛ ɓyin yili lɛ mùn pæʼ fyàʼ lɛ̀ nun?»
40027018	À cibbe ɓon li ntwiʼ sɛ à lìmmi lɛ ǹlim ɓe mɛ̀ ci-zwiʼ kpæ̀li zwum lɛ̀ Yesù, son sɛ cie ɓɛ kyî nun nun fyaʼ.
40027019	Kwan sɛ ɓe lɛ̀ Pìlatwù kɛ kɛ nlin mɛ kæ̀ʼ nun, m̀myon fyi nun ǹtwum lɛ: «Ɓa wù ɗun kɛ lɛʼ mwum nlwinni ni nun, ntwiʼ kpòn nyɛ̌ ɗyě, vɛ̀nɛ̀ʼ yɛnnâ mùn kɛ ndɛmndɛm nun ntwiʼ yon.»
40027020	Son, mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà fæmnzâ ɓwum lɛ ɓyi ɓi yæn Bàràbâs, ɓɛ wu kuʼ Yesù.
40027021	Li, Pìlatwù kònndì ɓon cibbi lɛ: «Kɛ nyinnìm ɓwum ɓî ɓɛ, yà nun nɛ ɓyin yili lɛ mùn pæʼ fyàʼ lɛ̀ nun?» Ɓɛ fyonnzì lɛ̀ nun lɛ: «Ɓwiʼ yili Bàràbâs.»
40027022	Pìlatwù cibbi tì ɓon lɛ: «Yɛn sɛ mùn yɛ̌ cì lɛ̀ mwum nɛ ɓɛ ta lon lɛ Kristò?» Ɓon hwæn, ɓɛ fyonnzì lɛ̀ nun lɛ: «Ywummɔʼ nun zwô ŋgæʼ mɛ̀ ɓɔtɔʼ zwɛm.»
40027023	Pìlatwù kònndì tì lɔʼ ɓon cibbi ɓe lɛ: «Yǎ lɛʼ ɓyɛbbi sɛ nun cì?» Ɓɛ suʼ kònndì kuɔ̀n mbyî kimmi lɛ: «Ywummɔʼ nun zwô.»
40027024	Kwan sɛ Pìlatwù yɛn lɛ m̀bæ̀tè ɓwum lèan nun mwù, kɛ nyě yi, ǎ wòli kan kim à cì swum ndɔʼ, à sheli mlǎʼ, à ɓɔsi mɛ̀ fyàʼ kɛ swiʼ ŋkwìn ɓwum, à shɛ̀ lɛ̀ yon lɛ: «Ywi mwum tòn nɛ yɛn kan mun, lɛʼ shin sɛ tì kuʼ kwe.»
40027025	Ŋ̀kwìn ɓwum kà fyònnzi hwæn lɛ: «Ywi nyon yɛn ɓwiʼ, à yɛn tì kuʼ ɓwɛn ɓyɛʼ.»
40027026	Li, Pìlatwù pæ̀ʼ fyàʼ lɛ̀ Bàràbâs, à cì ɓɛ ɓɔʼ Yesù lɛ̀ ǹgwæ̀ʼ, ǎ kà ɗonnzi nun fyaʼ mɛ suzæ̀n, ɓǎ ɓɛ ywummɔʼ nun ŋgæʼ mɛ̀ ɓɔtɔʼ zwɛm.
40027027	Mɛ̀ suzæ̀n Pìlatwù twɛlɔ̂ʼ Yesù kɛ sɛ̌m gwɛmnà nun, ɓon mɛ̀ suzæ̀n hwæn swɔli nun kɛ nywi.
40027028	Ɓɛ nywilɔ̀ʼ nun mɛ̀ plè ɓyon nywi, ɓɛ kà swì nun gân pèan ndɔʼ ɓe nywi.
40027029	Ɓɛ twon tæ̀m lɛ̀ yì lwon, ɓɛ swon nun nun mwu. Ɓɛ fɛ nun pɛʼ fyaʼ ji, kɛ nyě yi, ɓɛ swummi kɛ swiʼ shon, ɓɛ ɗunmi nun kɔlea lɛ̀ ɓɛ ta lɛʼ lɛ: «Ɓwiʼ ta wu wɛbbi, m̀vɛ̀n mɛ̀ Yudà».
40027030	Ɓɛ ɗunmi nun mɛ̀ti ɓɛ̀li mɛʼ, ɓɛ yê nun pɛʼ sɛ ɓi nun fyaʼ si, ɓɛ ɗunmi nun ywæli kɛ mwu lɛ̀ son.
40027031	Kwan sɛ ɓon mlɔʼ ŋgɔlaʼ yɛ ɓɛ ɓi nun kɔlea yi, ɓɛ nywæʼ nun gân si ɓe, ɓɛ swi nun mɛ̀ plè ɓyon, ɓɛ twɛlɔ̀ʼ nun ɓǎ ɓɛ kɛn nun ywummɔa ŋgæʼ mɛ̀ ɓɔtɔʼ zwɛ̂m.
40027032	Kwan sɛ ɓon kweɔn myi, ɓɛ cinni mwum Sìrɛ̂n ndɔʼ, jin shon ɓe lɛ Sìmôn. Mɛ̀ suzæ̀n ɓæn nun lɛ̀ kim lɛ nyǐ ni shɛ ŋgæʼ mɛ̀ ɓɔtɔʼ Yesù.
40027033	Ɓɛ kɛn li, ɓɛ ɓɛn kɛ cì ndɔʼ sɛ ɓɛ ɓe lon lɛ Gɔ̀lgɔ̀tâ. Sù jin màzwùm ni lɛ lwùmmɔ̌ʼ ŋgwɔ̀ʼ mwù.
40027034	M̀ɓɛ̀n yɛ ɓɛ ɓɛn kwe, ɓɛ fɛ Yesù ɓæ̀ʼ lɛ̀ mvili nɗwǐ ndɔʼ nlim. À ɓwɛb son ŋwum, ǎ yili kan nwi.
40027035	Kɛ ɓe, ɓɛ ywummɔʼ nun kɛ ŋgæʼ mɛ̀ ɓɔtɔʼ zwɛ̂m, ɓɛ shɛ mɛ̀ plè ɓyon, ɓɛ ɗunmi ɗwì wɛ̌ ɓì ɓǎ ɓɛ limmì wɛ̌ tà shɛ mwum m̀bɔʼ yɛ̌ shɛ.
40027036	Ɓɛ ton kwe lɛ̀ ɓɛ ta nun ɓǒn.
40027037	Kɛ mwu ŋgæʼ mɛ̀ ɓɔtɔʼ Yesù zwɛ̂m, ɓɛ kɔe kwɛ̀m ywi nyon lɛ: «Mwum tòn nɛ ni Yesù m̀vɛ̀n mɛ̀ Yudà».
40027038	Kɛ moan Yesù ɓɛ ywummɔe tì kuʼ mɛ̀ ci-ncǐ ɓyɛbbi ndɔʼ ɓon ɓî, nyɛ̌ m̀bɔʼ kɛ fyaʼ ji, nyɛ̌ m̀bɔʼ kɛ fyaʼ mɛ̀ʼ.
40027039	Ɓwum ɓye ɓe làn kwe fyaʼ màzwùm nun, ɓɛ ɓe mɛ̀ mwù mùti lɛ̀ ɓɛ ta nun sɛ̀mmi.
40027040	Ɓɛ ɓe lɛʼ lɛ: «Wù nɛ yile lɛ wù gwannzì nyenswæ̀b ndwun, kɛ nyè ŋgyin lê nun lɛ̀ wù gweâ nyɛ̌ ɗin ɓe, nywæ̀si lɛ̀ wù nɛʼ. Ɓɛshɛ wù ni mwɛn Mvɛ̀nnswæ̀b, kyìliì ŋgyɔʼ.»
40027041	Mɛ̀ ci-zwiʼ mɛ ci-mfɛ sàtìkæ̀ʼ, mɛ̀ ci-nlìmmì mɛ lwuà, lɛ̀ ɓwumŋkæ̀m mɛ Yudà ɓe kuʼ Yesù kɔlea lɛ̀ ɓɛ ta lɛʼ lɛ:
40027042	«À ɓe ɓwùlu swæti, son, ǹswæti nun nɛʼ leân kàn nun ɗyě? M̀vɛ̀n ŋkwìn ɓwum Izràɛ̂l nɛ? À ɓwɛb fɛʼ waì zwô, à kyìlì ŋgyɔʼ, li, ɓwiʼ yɛ zwùm tɛ̀li lɛ̀ nun.
40027043	Kɛ nun tɛ̀le zwùm lɛ̀ M̀vɛ̀nnswæ̀b, à ɗunmi lɛʼ lɛ: “Mùn ni Mwɛn Mvɛ̀nnswæ̀b”, tô, ɓwiʼ cɛ lɛ̀ fɛʼ ɓɛshɛ M̀vɛ̀nnswæ̀b yɛ̌ nun kǐn swæti jenɛ.»
40027044	Mɛ̀ ci-ncǐ ɓyɛbbi ɓye ɓɛ ywummɔe kɛ moan yon ɗunmi tì kuʼ nun kɔlea li m̀banmban.
40027045	A kin ɓɛ̀n nywɔʼ nlwinni, njimmi pyǐ nǒnnǒn màzwùm nun hwæn, a kɛn ɓɛ̀n kwan sɛ nywɔʼ ɓyìtì mwù.
40027046	Nywɔʼ ɓyìtimɛ mwù li, Yesù kun lɛ̀ ǹkwu kimmi lɛ: «Èloì, Èloì, lamà sàbatànì?» Ǹzæ̀ʼ lɛʼ màzwùm lìsaʼ lɛ: «M̀vɛ̀nnswæ̀b nyɛ̀m, M̀vɛ̀nnswæ̀b nyɛ̀m, wù nzwonnzi mun ntwiʼ yɛn?»
40027047	Ɓwum ndɔʼ ɓɛ ɓe kwe ɗyi ywɔʼ li, ɓɛ ɗunmi lɛʼ lɛ: «Mwum màzwùm tǎ Èlî lon.»
40027048	Nyɛ̌ m̀bɔʼ ndɔʼ waʼ lɛ̀ mɛ̀li, à kɛ̀n kwùsaʼ ndɔʼ sheli, à ɗwìɔ̀ʼ son kɛ ɓæ̌ʼ sæbbi nun, à swɔʼ son kɛ zwiʼ pɛʼ, à næ̀mnzɔ̀ʼ nun son lɛ̀ nun nywon.
40027049	Son, ɓwum ɓyindɔʼ kà lɛʼ lɛ: «Ɗonnzi, ɓwiʼ cɛênì fɛʼ ɓɛshɛ Èlî yɛ̌ nun kǐn swæti.»
40027050	Yesù kònndì kun ɓe lɛ̀ ǹkwu kimmi, li, m̀pùn mɛ̀ yìnnì nyon mlɔ̀ʼ.
40027051	Kɛ kwan màzwùm nun, plè ndwun nɛ ɓɛ ɓe cìcǐ sanmi Mvɛ̀nnswæ̀b gho nun nlim nyenswæ̀b ndwun kwùlì cìcì ɓî, ǹwaì yɛ kɛ zwô à kìn ɓɛ̀nnɔ̀ʼ ŋgyɔʼ. Ŋgyɔʼ funnzi, mɛ̀ mble ndɔʼ ɓwumndàʼ.
40027052	Mɛ̀ mbyùʼ ndɔʼ welàʼ, li, ɓwum Mvɛ̀nnswæ̀b mèan ɓye ɓe lɛ̀ ɓɛ ywiâ yimnàʼ ywi ɓe,
40027053	ɓɛ kwaìn kɛ mɛ mbyùʼ nun. Kɛ nyě yìmnǐ ywi Yesù, ɓɛ ɗuɔ̀n kɛ Yèrusàlɛ̀m yɛ ɗyi myi sanmi, cɛ̌ màn ɓwum yɛnni ɓon.
40027054	Mwum ndwun mɛ̀ suzæ̀n ɓye Rɔ̂m ɓon lɛ̀ ɓwum ɓyon ɓye ɓe Yesù ɓǒn, ɓɛ yɛn m̀bɔ̀kì nɛ ŋgyɔʼ funnzi lɛ̀ ywum yɛ lannzi tì, yi ɗunmi ɓon kwɛ̀nni ǹzwɔnzwɔ̀ʼ. Ɓɛ shɛ lɛ: «Lɛ̀ lɛŋkæ̀m, mwum tòn nɛ ɓe mwɛn Mvɛ̀nnswæ̀b».
40027055	Mɛ̀ yib ndɔʼ ɓe tì kuʼ kwe mèan ɓye ɓe Yesù ɗwon ǹdìkàʼ ŋwaì Gàlìlê ɓǎ ɓɛ kpaʼ nun. Ɓɛ ɗyie ɓe tin, ɓɛ ta cɛɔ̀ʼ swum sɛ ɓe lànnzì.
40027056	Kɛ nyinnìm mɛ yib màzwùm nun, Màrî nyɛ̌ wae kɛ Màdàlâ ɓe kwe, ɓon lɛ̀ Màrî nyɛ̌ ye Jâʼ ɓon lɛ̀ Jòsɛ̂ʼ, kònndì lɛ̀ mon ɓwɛn Zèbèdê.
40027057	Kwæ̀bbi pyimɛ, ci-lòn ndɔʼ nɛ wae kɛ myi yɛ ɓɛ ɓe lon lɛ Àrìmàtê ɓɛ̀n. Jin shon ɓe lɛ Jòsɛ̂ʼ. À ɓe tì kuʼ mwɛsɔ̀ʼ Yesù.
40027058	Mwum màzwùm kɛ̌n cɛ̌ Pìlatwù, à ɗɔa nun ɗwon Yesù. Pìlatwù yile lɛ ɓɛ fɛ nun.
40027059	Jòsɛ̂ʼ sheli ɗwon Yesù, à ɓwiʼ son kɛ plè nywæb nun,
40027060	à kɛ̀n son gwùmmi kɛ mbyûʼ ndɔʼ nɛ ɓɛ shimme kɛ mble nun. M̀byùʼ màzwùm ɓe lɛ̀ ǎ kɛ nywæb, ntwiʼ sɛ ǹyon nɛʼ nɛ ɓe. Kɛ ŋgwùm yɛ nun gwùmme ɗwon Yesù li, à ɗwɔki ŋwum mbyûʼ ɓe lɛ̀ gan ŋgwɔ̀ʼ ndɔʼ, à kɛ̀n nun.
40027061	Màrî nyɛ̌ wai kɛ Màdàlâ ɓon lɛ̀ Màrî nyɛ̌ m̀bɔʼ ɓe kwe moan mbyûʼ ni tǒn.
40027062	Kwan sɛ ǹgyìn fɔ̀sì nywɔʼ mɛ̀ yìnnì mɛ̀ Yudà lèân, shikpon màzwùm, mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ Fàrìzìɛ̂n kɛn kɛ cǐ Pìlatwù,
40027063	ɓɛ shɛ lɛ̀ nun lɛ: «Mwumŋkæ̀m, ɓwiʼ ɓuân lɛʼ ndɔʼ jenɛ lɛ, kwan sɛ ci-mɛ mɓwɛ̀ʼ ni ɓe lɛ̀ ǎ kɛ lɛ̀ mɛʼ, à shɛ̀e lɛ: “Kɛ nyè ŋgyin lê, mùn yɛ̌ ywi yìmni”.
40027064	Li, cǐ lɛ ɓɛ kɛn m̀byùʼ nyon ɓǒn, a kɛn wòlì kɛ ŋgyìn mɛ̀ nlè ni nun, ɓwɛsɔʼ ɓyon læ̀kì kǐn ɗwon shon yibbi, lɛ̀ ɓɛ kɛn shɛ̀ ɓe lɛ̀ ǹkwìn ɓwum lɛ à yìmnâ ywi. Ɓon ci li, lɛ̀ mɛ̀ mɓwɛ̀ʼ nyan yɛ yɛ mbyî lèan.»
40027065	Pìlatwù shɛ̀ lɛ̀ ɓon lɛ: «Mɛ̀ suzæ̀n ɓye yɛ kɛ̌n m̀byùʼ ɓǒn ɓɛ. Kɛ̀nnênì, ɓyin ɓon m̀byùʼ wɛ̌ tà shɛ ɓyin woli ɓyin ɓon.»
40027066	Li, ɓɛ waʼ kɛ̀n, ɓɛ lɛ̂ʼ ŋwum mbyûʼ lɛ̀ gan ŋgwɔ̀ʼ. Mɛ̀ suzæ̀n ɗyi kwe, ɓɛ ɗunmi nun ɓǒn.
40028001	Nywɔʼ sonndè shikpon hwìli, lɛ̀ nywɔʼ mɛ̀ yìnnì mɛ̀ Yudà lèan ǹgyìn m̀bɔʼ, Màrî nyɛ̌ Màdàlâ ɓon lɛ̀ Màrî nyɛ̌ m̀bɔʼ kɛnmɛ m̀byùʼ Yesù ɓæ̀ti.
40028002	Lɛ̀ ɓɛ kɛ mbyi nun, ŋgyɔʼ funnzi kimmi, cikpuʼ Mvɛ̀nnswæ̀b ndɔʼ kyìlì ǹwaì ye kɛ ɗɛb, à kìn ǹgwɔ̀ʼ nɛ ɓe ŋwum mbyûʼ ɗwɔki ywùnnzi mbɛti, à sati tòn ɓe zwɛm.
40028003	Fli mɛʼ shon ɓe ɗwùm wɛ̌ m̀bæ̀n nɛ tǎ ŋwæ̀tì, mɛ̀ plè ɓyon ɓɛ pwibbɔa.
40028004	Mɛ̀ suzæ̀n ɓye ɓe m̀byùʼ ɓǒn, ɓɛ pyitàʼ ŋgyɔʼ lɛ̀ yi, ɓɛ hwumnzɔ̀ʼ ǹnywɛ̀n.
40028005	Cikpuʼ Mvɛ̀nnswæ̀b ni ɗunmi lɛli lɛ̀ mɛ̀ yib, à shɛ̀ lɛ̀ ɓon lɛ: «Ɓa yi kwɛn ɓyin. Mùn lìmmi lɛ ɓyin ta Yesù nyɛ̌ ɓɛ ywummɔe kɛ ŋgæʼ mɛ̀ ɓɔtɔʼ zwɛm kæbbi.
40028006	À ɓà tî fɛ, à yìmnâ ywi wɛ̌ tà shɛ nun shɛ̀e ɓyin. Kìênnì, ɓyin cɛ fɛʼ cìcì sɛ ɓɛ nonnze nun.
40028007	Ɓyin cɛmɛ, ɓyin kɛn m̀byìmmi, ɓyin shɛ lɛ̀ ɓwɛsɔʼ ɓyon lɛ à yìmnâ ywi, à yɛ̌ ɓyin ɓònŋgea kɛ Gàlìlê. Cìcì sɛ ɓyin yɛ nun yɛnni, à si. Swum sɛ mùn yili mùn shɛ ɓyin sɛ shi.»
40028008	Mɛ̀ yib ɓi kwan mbyûʼ nun, ɓɛ waʼ lɛ̀ mɛ̀li ɓǎ ɓɛ kɛn ǹtwum yi shɛ̌ lɛ̀ ɓwɛsɔʼ Yesù. Yi ɓe ɓon kwɛ̀nni, son, ǹlim ɓe tì kuʼ ɓon lwukea ǹzwɔnzwɔ̀ʼ.
40028009	Lɛ̀ ɓɛ kɛ kɛ mbyi nun, Yesù cinni ɓon kwe, à shɛ̀ lɛ̀ ɓon lɛ: «Ɓyin kwanmɛ lɛ?» Kɛ nywɔʼ yɛ ɓon ywɔʼ mɛ̀ hwæsi yi, ɓɛ kiìn nun swìti kɛ mɛ kwù lɛ̀ ɓɛ ta nun mwumnzi.
40028010	Yesù shɛ̀ lɛ̀ ɓon lɛ: «Ɓa yi kwɛn ɓyin. Kɛ̀nnênì, ɓyin shɛ mɛ̀ ŋgyinni ɓyɛ̂m lɛ ɓɛ kɛn kɛ Gàlìlê. Cìcǐ màzwùm sɛ ɓɛ yɛ mùn yɛnni kwe.»
40028011	Ɓe lɛ̀ mɛ̀ yib ɓɛ̀n kifɛʼ myi, mɛ̀ suzæ̀n ndɔʼ ɓye ɓe m̀byùʼ ɓǒn kɛn ɓe myi, ɓɛ shɛ lɛ̀ mɛ̀ ci-zwiʼ mɛ ci-mfɛ sàtìkæ̀ʼ ywum yɛ lannzi ɓon nywi hwæn.
40028012	Mɛ̀ ci-zwiʼ mɛ ci-mfɛ sàtìkæ̀ʼ lɛ̀ ɓwumŋkæ̀m mɛ Yudà swɔli kɛ cìcì fɔʼ, ɓɛ sunndi ŋwum hwæn, ɓɛ pyi ŋwum fɔʼ lɛ ɓon ɓi yɛ mɛ̀ suzæ̀n lǒn mèan ndɔʼ fɛ.
40028013	Ɓɛ shɛ lɛ̀ ɓon lɛ: «Ɓyin yɛ suʼ shɛ̀ lɛ ɓwɛsɔʼ ɓyon ɓɛ kin nun yibbi kpon nun lɛ̀ ɓyin ɓi ɗyekea.
40028014	Ɓɛshɛ lɛʼ màzwùm kɛn pyì kɛ mɛ ywiʼ gwɛmnà, ɓwiʼ yɛ nun ǹlim wònnzi zwum. Vɛ̀nɛ̀ʼ ndɔʼ ɓa ɓyin cinni.»
40028015	Mɛ̀ ci-mɓòn ɓi yê lòn yi, ɓɛ ci kuʼ wɛ̌ tà shɛ ɓɛ shɛ kuʼ ɓon. Li, lɛʼ sɛ ɓɛ pannzi ɓon si lû kɛ ŋgyɔʼ mɛ̀ Yudà nun hwæn han a kiìn ɓɛ̀n ɗyě.
40028016	Ɓwɛsɔʼ wûm ɓlàn m̀bɔʼ Yesù waʼ, ɓɛ kɛn kɛ ŋgyɔʼ Gàlìlê nun. Ɓɛ ɓɛn kɛ kpaʼ nɛ Yesù lɛbbe ɓon.
40028017	Kwan sɛ ɓon yɛn Yesù, ɓɛ ɗunmi nun mwumnzi. Son, ɓyindɔʼ kɛ nyinnìm shan nun ɓe lɛ̀ ǹkwùm ŋgyi.
40028018	Yesù sɛnndɔ̂ʼ kɛ ke shan, à ɗunmi ɓon shɛ̌ lɛ: «Ŋ̀kimmɔʼ ye ɗɛb lɛ̀ ye kɛ ŋgyɔʼ yi mùn fyaʼ hwæn.
40028019	Kɛ̀nnênì kɛ mɛ ŋgwù ŋgyɔʼ hwæn, ɓyin ci ɓwum hwæn fyonnì ɓwɛsɔʼ ɓyɛ̂m. Ɓyin jimnzi ɓon kɛ jin Ce nun, kɛ jin Mwɛn nun, lɛ̀ kɛ jin Mpùn Nsanmi nun.
40028020	Ɓyin lisàʼ ɓon ǹzæ̌ʼ lɛʼ yɛ̂m ɓǎ ɓɛ ɓɛ ywɔli kɛ ywum hwæn yɛ mùn shɛ̀e ɓyin nun. Lìmmênì lwɛn lɛ mùn ni lɛ̀ ɓyin mɛ̀ ŋgyìn hwæn a kɛn ɓɛ̀n kɛ mmlɔ̀kàʼ ŋgyɔ̂ʼ wan.»
41001001	Ǹtwum Lwɛn ye kɛ nywi Yesù Kristò, Mwɛn Mvɛ̀nnswæ̀b, m̀bɔ̀kì nɛ yon ɗunme, à nɛ.
41001002	Èzaì, ci-nlɛli kɛ ŋwum Mvɛ̀nnswæ̀b nun kɔe kɛ ɗèwǎ Mvɛ̀nnswæ̀b nun lɛ, «M̀vɛ̀nnswæ̀b ni lɛʼ lɛ: “Ywɔʼ fɛʼ, mùn yɛ̌ ci-ntwum nyɛ̀m fyi mbyî swiʼ swû ɓǎ nun fɔsì wù mbyi.”
41001003	Ɓɛ ta ǹkwu mwum ndɔʼ ywo kɛ nlim kyɔʼ, ye ta ɗæ̀mmì lɛ: “Fɔ̀sênì m̀ɓɛ̀n Nyɛli nyɛʼ, ɓyin ɗyilaʼ mɛ̀ mbyi ɓyon lwɛn.” »
41001004	Li nɛ Jân ci-njimnzi ɓwum kwaen kɛ nlim kyɔʼ, à ɗunmi ɓwum shɛ̌ lɛ: «Kwɛbsênì paʼ tòn shin, ɓyin ci ɓɛ jimnzi ɓyin, li, M̀vɛ̀nnswæ̀b yɛ̌ ɓyin ɓyɛbbi nyin zùsi.»
41001005	Ɓwum ɓye kɛ Yèrusàlɛ̀m lɛ̀ ɓye kɛ ŋgyɔʼ Jùdê nun hwæn kwaen, ɓɛ kiìn Jân cinni. Ɓɛ ɓe mɛ̀ ɓyɛbbi nyan kwàsea kɛ swiʼ ɓwum hwæn. Li, Jân jimnzi ɓon kɛ ɗuʼ nɛ ɓɛ ɓe lon lɛ Jùrdɛ̂n.
41001006	Mɛ̀ plè ɓye Jân ɓe swǐ, ɓɛ twoen ɓon lɛ̀ ǹnywǔn nyæ̀m nyɛ̌ ɓɛ ta lon lɛ ǹgàrìbà, à kpæm ǹkwùʼ lɛ̀ ǹkæ̀nndan kwæʼ. Ji nyon nɛ nun ɓe ji ɓe kìtæ̀ʼ, à ɗi tì kuʼ ɗwìʼ.
41001007	À ɓe shɛ̀ lɛ̀ ǹkwìn ɓwum lɛ: «Mwum nɛ tǎ kìn ɓe nyè yɛ̂m cinni ǹkimmɔʼ, à làn mùn. Mǔn wòli kan fɛʼ kim mùn wummi swiʼ shon, ɓǎ mun sû mɛ̀ nɗuʼ mɛ̀ dibaʼ ɓyon.
41001008	Mǔn, mùn tà ɓyin jimnzi lɛ̀ mlǎʼ. Ti lɛ̀ nun, à yɛ̌ ɓyin jimnzi lɛ̀ M̀pùn Nsanmi.»
41001009	Kwan màzwùm, Yesù waʼ kɛ Nàzàrɛ̂ʼ sɛ ɓe kɛ ŋgyɔʼ Gàlìlê nun, à ɓɛ̌n cǐ Jân. Jân jimnzi nun kɛ Jùrdɛ̂n nun.
41001010	Kwan sɛ Yesù kwain mlǎʼ nun, ɗɛb welì nun mɛʼ, à yɛn M̀pùn Nsanmi tǎ kyìlì kɛ nywi yon wɛ̌ pyìʼ.
41001011	Ɓɛ ywɔʼ ǹkwu mwum ndɔʼ ta waì kɛ ɗɛb, yɛ ta shɛ̀ lɛ: «Wù ni mwɛn nlim nyɛ̀m. Wù ni mùn kɛ nzwon nlim.»
41001012	Kwan læ̀b kan nyě màzwùm, M̀pùn Nsanmi kɛ̀nnzɔ̀ʼ Yesù kɛ nlim kyɔʼ.
41001013	À nòn kwe ǹgyìn mwum nyî. Kwe cìcǐ màzwǔm, mwum ndɔʼ ɓe kǎn kwe, suʼ mɛ̀ nyæ̀m. Satæ̀n kɛ̀nne nun ɓwɛbbi kwe. Kɛ nyě yi, mɛ̀ cikpuʼ Mvɛ̀nnswæ̀b ɓe kìn, ɓɛ fɛ nun ji.
41001014	Kɛ kwan màzwùm nun, ɓɛ ɓæn Jân, ɓɛ kɛ nun nye njè. Kɛ nyě yi, Yesù kɛ̌n ɓɛ̀n ɓe ŋgyɔʼ Gàlìlê, à ɗunmi Ǹtwum Lwɛn yɛ wai cǐ Mvɛ̀nnswæ̀b shɛ̌.
41001015	À ɓe lɛʼ lɛ: «Kwan wolimɛ, ywɔʼ Mvɛ̀nnswæ̀b yɛ ɗunmi ŋgyɔ̂ʼ wan nun. Kwɛbsênì m̀bɔ̀kì tòn nyin, ɓyin yili Ǹtwum Lwɛn.»
41001016	Kɛ nnàn yɛ nun ɓe mɛ̀ mbɛti swǔm Gàlìlê nèan, a ɓe nywɔʼ m̀bɔʼ ndɔʼ, à cinni mɛ̀ ci-mɓæn ŋgishì ɓon ɓî. Mɛ̀ myin nyan ɓe lɛ Sìmôn ɓon lɛ̀ ŋgyinni nyon Àndrê; lɛ̀ ɓɛ ta mvinjan swǐ kɛ ɗuʼ nun.
41001017	Yesù shɛ̀ lɛ̀ ɓon lɛ: «Ɗwoênnì mùn kɛ nyè. Mùn yɛ̌ ɓyin cǐ ɓyin fyôn mɛ̀ ci-mɓæn ɓwum.»
41001018	Ɓɛ ɗonnzi yì mvinjan yan, kɛ mɛ kwù zwɛm ǹnywɛ̀n, ɓɛ ɗwon Yesù nyè.
41001019	À kɛ̀nnɔʼ mbyî kwæʼ, à yɛn tì Jâʼ ɓon lɛ̀ ŋgyinni nyon Jân, ɓwɛn Zèbèdê. Ɓɛ ɓe kɛ ciʼ nyan nun, lɛ̀ ɓɛ ta yì mvinjan yan fɔ̀sea.
41001020	À yɛn ɓon ɗin, à lon ɓon. Bùba nyan, lɛ̀ mɛ̀ ci-she ɓye ɓe ciʼ nun hwæn, ɓɛ ɗonnzi ɓon, ɓɛ ɗwon Yesù kɛ nyè.
41001021	Yesù ɓe kɛ̀n ɓon lɛ̀ ɓwɛsɔʼ ɓyon, ɓɛ ɓɛn kɛ nsòn yɛ ɓɛ ɓe lon lɛ Kàpɛ̀rnàô. Nywɔʼ nɛ ɓe nywɔʼ mɛ̀ yìnnì mɛ̀ Yudà, Yesù ɗun nyenswæ̀b mɛ̀ Yudà, à ɗunmi lɛʼ-Nswæ̀b lìsea.
41001022	Ɓwum ɓye ɓe nun ywɔti, shìmmea cie ɓon lɛ̀ m̀bɔ̀kì nlìsàʼ nyɛ̌ nun ɓe lɛʼ-Nswæ̀b lìsea. Ntwiʼ m̀bɔ̀kì nlìsàʼ nyon ɓe kǎn wɛ̌ nyɛ̌ mɛ̀ ci-nlìmmì mɛ lwuà ɓe lìsàʼ. Ǹzæ̌ʼ lɛʼ yɛ ɓe nun kwean ŋwum ɓe kwan lɛ̀ ǹjìnndì nun.
41001023	Kɛ kwe nlim nyenswæ̀b màzwǔm, mwum ndɔʼ ɓe kwe, à cinni m̀pùn mɓyɛbbi kɛ nywi. À kun lɛ:
41001024	«Yesù, mwum Nàzàrɛ̂ʼ, yɛn sɛ wu kǐn kæb kɛ nyinnìm shɛʼ nun? Wù kǐn ɓǎ wù fyinni ɓwiʼ? Mùn lìmmâ wù seansean. Wù nɛ mwum nsanmi nɛ M̀vɛ̀nnswæ̀b fyii.»
41001025	Yesù ywɔmɛ li, à sìtì m̀pùn mɓyɛbbi ni, à shɛ̀ lɛ̀ nun lɛ: «Twɔ̂ʼ ŋwum, wù kwan mwum nɛ tòn nɛ nywi.»
41001026	M̀pùn mɓyɛbbi mgbunnzi nun, à kwan lɛ̀ m̀ɓwùm ŋgwusi.
41001027	Ɓwum ɓɛ ɓe kwe, sɛ cie ɓon shìmmea ǹzwɔnzwɔ̀ʼ. Ɓɛ ɗunmi cibbaʼ lɛ̀ ɓwùlu lɛ: «Yǎ paʼ lɛʼ sɛ ɗyě she? Paʼ nlìsàʼ ywum nywæb ndɔʼ sɛ ɓɛn ɗye lɛ̀ ǹjìnndì nun sɛ? Mwum tòn nɛ tǎ lɛli, kwo fɛʼ mɛ̀ mpùn mɓyibbɔa hwæn tà nun ywɔli.»
41001028	Li, lɛʼ Yesù lue nǒnnǒn ŋgyɔʼ Gàlìlê hwæn.
41001029	Ɓɛ kwanmɛ nyenswæb mɛ̀ Yudà, ɓɛ weɔ̀ʼ kɛ̀n næm. Ɗwòn màzwùm ɓe nyɛ̌ Sìmôn ɓon lɛ̀ Àndrê. Kɛ læm kɛ̀n shan nun, Jân ɓe kwe ɓon lɛ̀ Jâʼ.
41001030	Ɓɛ ɓɛn næm, lɛ̀ mvu Sìmôn ni ǹnònmi ntwiʼ nun ɓe lɛ̀ mbɛb. Yesù ɗun næm ɗin, ɓɛ shɛ nun lɛʼ màzwùm.
41001031	À kɛ̀nnɔ̀ʼ kɛ ke mlib ni, à ɓæn nun fyaʼ, à wasi nun zwô. Ŋ̀wasi yɛ nun wasi nun yi, mbɛb mlɔ̀ʼ m̀lib ni nywi, à waʼ zwô, à fɛ ɓon ji.
41001032	Nywɔʼ ɗuɔn ɗɛb nun ɗin, ɓwum ɗunmi mɛ̀ ŋgwɛ̀nŋgwɛ̀n ɓyan shi kɛ cǐ Yesù, lɛ̀ ɓwum ɓye cinne mɛ̀ mpùn mɓyibbɔa nun hwæn.
41001033	Ɓwum nsǒn màzwùm swɔle ɓònmbyi Yesù.
41001034	Mɛ̀ ŋgwɛ̀nŋgwɛ̀n mèan ɓɛ ɓe kwe, Yesù kimnzi ɓon hwæn, à fyinni tì kuʼ mɛ̀ mpùn mɓyibbɔa mèan. A ɓe kǎn yili lɛ mɛ̀ mpùn mɓyibbɔa ni lɛli, ntwiʼ mɛ̀ mpùn ni lìmme làn nyan m̀bɔ̀kì tòn nyɛ̌ nun ni nlim.
41001035	A ɓe shikpon hwìli lɛ̀ kpǒn, Yesù waʼ zwô, à kwan wan. À kwan myi, à kɛ̀n kɛ cìcì sɛ ɓwum ɓe kǎn. À ɓɛ̀n kwe, à ɗunmi M̀vɛ̀nnswæ̀b keli.
41001036	Sìmôn, lɛ̀ ɓwùlu ɓye fɔʼ, ɓɛ ɗunmi nun kæbbi.
41001037	Ɓɛ kɛn nun cinni, ɓɛ shɛ lɛ̀ nun lɛ: «Mwum hwæn tà wu kæbbi.»
41001038	Yesù fyònnzì lɛ̀ ɓon lɛ: «Ɓwiʼ yɛ tì kɛ̀nnènì kɛ mɛ nsòn sisɔʼ nyɛ̌ mɛ mbɛti, ɓǎ mun shɛ tì kuʼ lɛʼ-Nswæ̀b kwe. Ntwiʼ son sɛ ci mùn kìn fɛ.»
41001039	Li nɛ nun yòen nǒnnǒn ŋgyɔʼ Gàlìlê hwæn, à ɓe lɛʼ-Nswæ̀b shɛ̌ kɛ mɛ nyenswæ̀b mɛ Yudà ɓye ŋgyɔʼ màzwùm nun. À kònndì tì mɛ̀ mpùn mɓyibbɔa fyinni.
41001040	A ɓe nywɔʼ m̀bɔʼ ndɔʼ, ci-njinɔʼ ɓɛ̀n, à swummi Yesù kɛ swiʼ, lɛ̀ à tà nun swulea lɛ: «Ɓɛshɛ wu yili, wù wòli wù kimnzi mùn.» Yesù ywɔʼ li,
41001041	ǹlim kwɛn nun lɛ̀ nun. À næ̀nndì fyàʼ, à twuti nun, à shɛ̀ lɛ: «Ɛ̀n, mùn yilâ lɛ wù kimmɔʼ.»
41001042	Kɛ fyaʼ zwɛm ǹnywɛ̀n, ǹjinɔʼ mlɔʼ, à kimmɔʼ ɓe.
41001043	Mwum tòn ni kimmɔʼ li, Yesù sìtì nun, à fyɔ̀sì nun ɓe,
41001044	lɛ̀ à tà nun shɛ̌ lɛ: «Ɓa wù lwùm mwum ndɔʼ lɛʼ ton sɛ shɛ̌, son, kɛ̀nne, wù lìsàʼ wǔ nɛʼ cɛ̌ ci-mfɛ sàtìkæ̀ʼ nyenswæ̀b. Kɛ ŋkimmɔʼ ywû yɛ wu kimmɔʼ nun, wù fɛ sàtìkæ̀ʼ sɛ Mòîzɛ̀ lɛe lɛ ɓɛ fɛ ɓǎ mwum hwæn limmì lɛ wù kimmɔâ.»
41001045	Son, mwum tòn ni kwan wan, à ɗunmi lɛʼ si ɗæ̀mmɔʼ wan cìcì hwæn, han lɛʼ si ci Yesǔ yinnzi kan ti nywi ŋkwìn ɓwum nun kɛ nlim nsòn. À ɓe tì suʼ tòɔ̀n kɛ mbɛti mɛ nsòn, kɛ yi cìcì yɛ ɓwum ɓa nun. Kwo fɛʼ li, ɓwum ɓe waì yì cìcì hwæn, ɓɛ kiìn nun cinni.
41002001	Ŋ̀gyìn ndɔʼ lan nyě yi, Yesù fyòn ɓe Kàpɛ̀rnàô. Ɓwum ywɔʼ lɛ nyǐ ni ɓɛ̀nnâ, nyǐ ni ti næm.
41002002	Ɓɛ ɓɔti kwe nye nyon han cìcì lwin. Kwo fɛʼ kɛ ŋwum ɓònmbyi, pon ɓe kàn tî. Yesù ɓe ɓon lɛʼ-Nswæ̀b lìsea.
41002003	Kwan sɛ nun ɓe ɓon lìsea si, ɓwum ndɔʼ kwaìn. Kɛ nyinnìm shan, ɓye nyî ɓe ɓlɔ̀ɓlɔ̂ʼ ndɔʼ shi.
41002004	Ɓɛ yile lɛ̀ ɓɛ lisàʼ nun lɛ̀ Yesù, son, ɓɛ cinni kan mbyi, ntwiʼ ǹkwìn ɓwum ɓe tæti. Ɓɛ yɛn li, ɓɛ nan kɛ mwu nye, ɓɛ ɗwoli zæʼ kɛ lwùmmɔ̀ʼ sɛ Yesù tòen nun. Kɛ zæʼ sɛ ɓon ɗwoli si nun, ɓɛ ɗunnzi twon ŋgwɛ̀nŋgwɛ̌n nlim kɛ mɛ nɗuʼ zwɛm.
41002005	Kwan sɛ Yesù yɛn m̀bɔ̀kì nɛ ɓɛ ɓi zwùm tɛ̀li lɛ̀ nun, à shɛ̀ lɛ̀ ɓlɔ̀ɓlɔ̂ʼ lɛ: «Mwɛn nyɛ̀m, ɓyɛbbi nywù ti ɗyě ǹzùsi.»
41002006	Mɛ̀ ci-nlìmmì mɛ lwuà ɓyindɔʼ ɓɛ ɓe kwe tǒn, ɓɛ ɗunmi fɔ̀kàʼ kɛ mɛ nlim nun lɛ:
41002007	«Mwum tòn ni tà kuʼ lɛʼ li lɛ̀ ntwiʼ yɛn? À tà nun nɛʼ twɛli wɛ̌ M̀vɛ̀nnswæ̀b? A shi ɓɛ M̀vɛ̀nnswæ̀b, wɛn nɛ woli à zùsì mwum ɓyɛbbi?»
41002008	Yesù lìmmì mɛ̀ mɓàkàʼ nyan, à shɛ̀ lɛ̀ ɓon lɛ: «Yǎ paʼ mɛ mɓàkàʼ sɛ she ɓyin cinni kɛ mɛ nlim nyin nun si?
41002009	Kɛ nyinnǐm nshɛ̀ ye lɛ: “Ɓyɛbbi nywù ti ɗyě ǹzùsi,” lɛ̀ ǹshɛ̀ ye lɛ: “Waʼ zwô, wù sheli twon nywù, wù kɛ̀n,” yà son sɛ nlim ɗonmi?
41002010	Son, mùn yili lɛ ɓyin limmì lɛ Mwɛn Mwum cinni ǹkimmɔʼ nzùsì ɓyɛbbi fɛ ŋgyɔ̂ʼ wan.»
41002011	À lɛʼ li, ǎ kà shɛ̌ ɓe lɛ̀ ɓlɔ̀ɓlɔ̂ʼ lɛ: «Mùn shɛ̀ wu lɛ, waʼ zwô, wù sheli twon nywù, wù fyòn ɓe næm.»
41002012	Kɛ fyaʼ zwɛm ǹnywɛ̀n, mwum tòn ni waʼ zwô kɛ mɛ mɛʼ ɓwum hwæn, à sheli twon nyon, à waʼ kɛ̀n. Shìmmea ci ɓwum hwæn, ɓɛ ɗunmi M̀vɛ̀nnswæ̀b twuli lɛ̀ ɓɛ ta lɛʼ lɛ: «Paʼ lɛʼ sɛ, ɓwiʼ yɛn kifɛʼ son mbyî.»
41002013	Yesù fyòɔ̀n ɓe moan swǔm Gàlìlê. Ŋ̀kwìn ɓwum mèan ɓe kɛ̀n kɛ cì shon. Li, à ɓe ɓon ǹzæ̌ʼ lɛʼ lìsea.
41002014	Kwan sɛ nun ɓe lǎn, à yɛn mwum ndɔʼ nyɛ̌ jin shon ɓe lɛ Lèvî. Mwɛn Àlfê nɛ ɓe. À ɓe ǹtǒn kɛ nye nyèkǎʼ lǒn gàrimà. Yesù yɛn nun, à shɛ̀ lɛ̀ nun lɛ: «Ɗwoìn mùn.» Lèvî waʼ swuʼ she shon, à ɗwon Yesù.
41002015	Ɓe nyě yi, Lèvî lon Yesù lɛ nyǐ ni kiìn ji ji ɗwon nyon. Ɓwùlu mɛ̀ ci-nyèkǎʼ lǒn gàrimà lɛ̀ mɛ̀ ci-ncìkàʼ mɛ lɛʼ mɓyibbɔa ndɔʼ ɓe ji ji lɛ̀ ɓon, kònndì lɛ̀ ɓwɛsɔʼ Yesù nun fyìnnɔa. Paʼ mɛ ci-ncǐ ɓyɛbbi si sɛ ɓe nun ɗwon mèan.
41002016	Mɛ̀ ci-nlìmmì mɛ lwuà ɓye ɓe kɛ fyaʼ mɛ Fàrìzìɛ̂n nun yɛnmɛ nun, à tǎ ji ji ɓon lɛ̀ mɛ̀ ci-nyèkǎʼ lǒn gàrimà, lɛ̀ tì lɛ̀ mɛ̀ ci-ncǐ ɓyɛbbi ɓyindɔʼ, ɓɛ cibbi lɛ̀ ɓwɛsɔʼ Yesù lɛ: «Yɛn sɛ ci Nyɛli nyin tǎ ji ji, à nwi tì lɛ̀ mɛ̀ ci-nyèkǎʼ lǒn gàrimà, kònndì lɛ̀ ɓyindɔʼ mɛ̀ ci-ncǐ ɓyɛbbi?»
41002017	Yesù ywɔʼ ǹzæ̀ʼ lɛʼ nɛ ɓon cibbi ni, à shɛ̀ ɓon lɛ: «Ɓwum ɓye mvæb nywi ta làn lwɛn, ɓon ɓɛ tà ka ci-mvili yǒn, son, ɓwum ɓye mvæb nywi tà ka kɛ̀nni, ɓon ɓɛ ta nun yili. Mǔn kìin kǎn lɛ̀ mùn lon ɓwum ɓye ta ɓon nɛʼ twɛli wɛ̌ ɓwum lwinnɔa, son, mùn kìin ɓǎ mùn lon ɓwum ɓye ɓɛ ta twɛʼ lɛ̀ ɓwum ɓyibbɔa.»
41002018	Ɓe nywɔʼ m̀bɔʼ ndɔʼ, ɓwɛsɔʼ Jân Bàtisì ɓon lɛ̀ ɓye mɛ Fàrìzìɛ̂n ɓe mlǎʼ shǐ. Ɓyindɔʼ lɛ̀ ɓwum waì, ɓɛ kiìn Yesù cibbi lɛ: «Yɛn sɛ ci ɓwɛsɔʼ Jân Bàtisì lɛ̀ ɓye mɛ Fàrìzìɛ̂n ta mlǎʼ shǐ, ɓyû ton kuʼ ɗin?»
41002019	Yesǔ kà fyònnzi lɛ̀ ɓon lɛ: «Ɓyin fɔkaʼ lɛ kwan sɛ ǹɗwɛb ɗæm ni ǹtǒn, ɓwum ɓye ɓɛ loin lɛ ɓɛ kiìn ji ji, ɓɛ woli ɓɛ ton ɗin shìkì ɓɛ ji? Kwan sɛ nun kɛ ǹtǒn, ɓɛ wòli kan ɓɛ ton ɗin, ɓɛ shi ji ji.
41002020	Son, kwan ndɔʼ yɛ̌ ɓɛ̀n, she ɓɛ yɛ ǹɗwɛb ɗæm yě fyaʼ. Kɛ kwan màzwùm nun sɛ ɓɛ yɛ mlǎʼ shǐ.
41002021	«Mwum ndɔʼ tà ka ɓlaʼ plê nywæb sheli, à ɓæti pwìn plè nun. Ntwiʼ nun ɓæti li, she nywæb sɛ ɓɛ sæb kifɛʼ si, kwan sɛ sɛ yɛ kyɔ̌ʼ, a yɛ zæʼ plê mgbònnzi kɛ pwìn plè nun.
41002022	M̀banmbɔʼ kuʼ, ɓɛ tà ka ǹkan myimmi kpanŋgea kɛ kɔ̀ʼ nyɛ̌ cinni ŋgɔʼ nun. Wu kpanŋgaʼ li, ǹkan yɛ lwinndaʼ nlim, kɔ̀ʼ kpiʼ. Kwan sɛ nun kpimɛ li, wù ɓwû ywum ɓî; ǹkan kpitâ, kɔ̀ʼ ɓwùmndì. Sɛ yili lwɛn lɛ mwum kɛ ǹkan myimmi kɛ mɛ kɔ̌ʼ lwukea nun.»
41002023	A ɓe nywɔʼ mɛ̀ yìnnì mɛ̀ Yudà ndɔʼ, Yesù ɓon lɛ̀ ɓwɛsɔʼ ɓyon ɓe làn kɛ ndɛm mvòn ndɔʼ nun. Ɓwɛsɔʼ ɓyon ɗunmi kɛ̀n lɛ̀ ɓɛ ta ǹgyɔ̀ʼ mvon kwæ̀li.
41002024	Mɛ̀ Fàrìzìɛ̂n kà cibbi lɛ̀ Yesù lɛ: «Wǔ nɛʼ, cɛ fɛʼ swum sɛ ɓwɛsɔʼ ɓyû ta cì si, son sɛ lwuà nyɛʼ tà ka ɓyìnnɔ̀ʼ?»
41002025	Yesù fyònnzì lɛ̀ ɓon lɛ: «Ɓyin nzanŋgaʼ kifɛʼ swum sɛ Dàvîd cìe nywɔʼ m̀bɔʼ ndɔʼ kwan sɛ à ɓe kɛ shiʼ nun, lɛ̀ ǹjè ɓe nun kwɛ̀nni ɓon lɛ̀ ɓwum ɓyon?
41002026	A ɓe kwan sɛ Àbìàtâ ɓe mwumŋkæ̀m mɛ̀ ci-mfɛ sàtìkæ̀ʼ, Dàvîd ɗuen nyenswæ̀b, à jie ji nɛ ɓɛ kɛe lɛ nyɛ̌ M̀vɛ̀nnswæ̀b, kwo fɛʼ she lwuà nyɛʼ tǎ suʼ shɛ̀ lɛ mɛ̀ ci-mfɛ sàtìkæ̀ʼ cinni ǹkimmɔʼ nji ji màzwùm. Mwum ndɔʼ nyɛ̌ mbyî ɗin wòle kǎn à ji, son, Dàvîd jie, à fɛ tì kuʼ lɛ̀ ɓwum ɓye ɓe lɛ̀ nun.»
41002027	Yesù kònndì ɓon shɛ̌ lɛ: «M̀vɛ̀nnswæ̀b fɔ̀e nywɔʼ mɛ̀ yìnnì ɓǎ mwum ton lwɛn, ǎ fɔ̀e kǎn mwum ntwiʼ nywɔʼ mɛ̀ yìnnì.
41002028	Son sɛ ci mùn kònndì ɓyin shɛ̌ lɛ Mwɛn Mwum nun nɛʼ nɛ cinni ti ma nywɔʼ mɛ̀ yìnnì.»
41003001	A ɓe tì nywɔʼ m̀bɔʼ ndɔʼ, Yesù ɗun tì nyenswæ̀b mɛ Yudà, à cinni mwum ndɔʼ kwe, fyàʼ yon ɓe ywi.
41003002	Ɓyindɔʼ ɓe kwe, ɓɛ ɓe tì kònndi Yesù fɔ̀si kɛ̀nnzi lɛ̀ mɛʼ, ɓǎ ɓon yɛn ɓɛshɛ nun yɛ̌ mwum tòn ni kimnzi nywɔʼ mɛ̀ yìnnì, ntwiʼ sɛ ɓɛ ɓe kwɛ̀m kæbbi ɓǎ ɓɛ ci ɓɛ wu nun.
41003003	Yesù shɛ̀ lɛ̀ ci-fyàʼ ywi lɛ: «Waʼ zwô kɛ swiʼ mwum hwæn.»
41003004	À lɛʼ li, ǎ kà cibbi lɛ̀ ɓwum ɓye ɓe kwe lɛ: «Lwuà nyɛʼ yili lɛ ɓɛ ci lwɛn nywɔʼ mɛ̀ yìnnì nyɛʼ, kɛ̀ ɓɛ ci ɓyɛbbi? A yili lɛ ɓɛ swæti mwum nùn, kɛ̀ ɓɛ wu nun nûn?» Yesù cibbi li, kwo fyònnzì m̀bɔʼ kwan kan.
41003005	À cice ɓon mɛ mɛʼ lɛ̀ ǹlim nyeni, ɓe lɛ̀ ǹlim kimmâ nun zwum ǹzwɔnzwɔ̀ʼ lɛ̀ she ɓɛ ywɔʼ kan kwɛ̀nnzǐ nlim lɛ̀ mwum tòn ni. À cɛ ɓon li, ǎ kà shɛ̌ lɛ̀ ci-fyàʼ ywi lɛ: «Næ̀nndi fyàʼ ywû.» Mwum tòn ni næ̀nndi fyàʼ, lɛ̀ yɛ ti kimmi.
41003006	Mɛ̀ Fàrìzìɛ̂n kwan nyenswæ̀b, ɓɛ swɔli m̀byìmmi ɓon lɛ̀ ɓwum ɓye ɓe fyaʼ mvɛ̀n Èrôdɛ̀ nun, ɓǎ ɓon sunndi m̀bɔ̀kì nɛ ɓon yɛ cì, ɓon kà wu Yesù.
41003007	Yesù weɔ̀ʼ kɛ̀n ɓon lɛ̀ ɓwɛsɔʼ ɓyon fyaʼ ye swǔm Gàlìlê ɓe kwe. Kɛ nyè yon, læm ɓwum ɓe tɛ̀lì. Ɓwum ɓe waì lɛ̀ Gàlìlê, ɓɛ waì lɛ̀ Jùdê,
41003008	kwo fɛʼ ɓye nlim nsǒn Yèrusàlɛ̀m, lɛ̀ kònndì ɓye ɓe waì kɛ ŋgyɔʼ Ìdùmê nun, ɓye làn ǹgyin ɗuʼ Jùrdɛ̂n, lɛ̀ ɓye mɛ nzwon Tîr lɛ̀ Sìdôn, ɓɛ ɓe wakaì kyikyi, ɓɛ kiìn swɔli kɛ ke Yesù. Li, ntwiʼ ɓe lɛ̀ ɓɛ ywɔâ ywum yɛ nun ɓe cì lɛ̀ ǹdùʼ nun.
41003009	Li, Yesù shɛ̀ lɛ̀ ɓwɛsɔʼ ɓyon lɛ ɓyi ɓi kiìn nun lɛ̀ cìʼ ndɔʼ, ɓǎ nun ɗun nlim, ɓwum læ̀kì nun kwubti.
41003010	À lɛle li ntwiʼ sɛ ɓwum ɓye ɓe lɛ̀ mɛ̀ ŋgwɛ̀nŋgwɛ̀n nywi hwæn, kwan sɛ ɓɛ ywɔe lɛ à kimnzâ ɓwum mèan, ɓɛ zwuti nun lɛ̀ ɓon twuti nyǐ.
41003011	Mɛ̀ mpùn mɓyibbɔa hwæn ɓe nun yɛnni, ɓɛ switì nun mɛ kwù, lɛ̀ ɓɛ ta kun lɛ: «Wù ni Mwɛn Mvɛ̀nnswæ̀b.»
41003012	Son, Yesù ɓe ɓon sìti lɛ ɓa ɓyi ɓi kwasì nun.
41003013	Yesù waʼ kwe, à nèɔ̀n kɛ kpaʼ zwɛm, à lon ɓwum ɓye nun yili lɛ ɓɛ kiìn. Li, ɓɛ kɛn nun cinni.
41003014	Kɛ nyinnìm shan nun, à yæ̀n ɓye wûm ɓlàn ɓî ɓǎ ɓɛ ɓɛ ɓyon, lɛ̀ nun ni fyi tì kuʼ ɓon ɓǎ ɓɛ kɛn lɛʼ-Nswæ̀b shɛ̌ mɛ nsòn mɛ nsòn.
41003015	À fɛ ɓon ǹkimmɔʼ mfyinni mɛ mpùn mɓyibbɔa.
41003016	Ɓye nun yæ̀nne, mɛ̀ myin nyan ɓe lɛ: Sìmôn nyɛ̌ nun kɛ̀e jin lɛ Pìɛ̂r,
41003017	Jâʼ, ɓon lɛ̀ ŋgyinni nyon Jân, ɓye ɓe kì-ɓì ɓwɛn Zèbèdê, à ɓe ɓon lon lɛ «Bòànɛrjɛ̀»; sù ni lɛ: Ɓwɛn mbæn.
41003018	À yæ̀n tì Àndrê, Fìlipò, Bàrtɛ̀lèmî, Màtyû, Tòmasì, Jâʼ mwɛn Àlfê, Tæ̀dê, Sìmôn, ci-ŋkànnzì mɛ ŋgyɔʼ,
41003019	kònndì lɛ̀ Judà Ìskàrìô, nun nɛ kyie Yesù.
41003020	Yesù waʼ kwe, ǎ kà fyònni ɓe næm. À ɓɛ̀nmɛ ɓe næm, ɓwum mèan ndɔʼ konndì swɔli kwe han Yesù ɓon lɛ̀ ɓwɛsɔʼ ɓyon cinni kan kwan sɛ ɓon yɛ ji ji.
41003021	Kwan sɛ ǹɗuʼ lìm yon ywɔmɛ li, ɓɛ waì kɛ̀n ɓǎ ɓɛ twɛlì nun, ntwiʼ ɓɛ ɓe lɛʼ lɛ à lèân m̀plaʼ.
41003022	Mɛ̀ ci-nlìmmì mɛ lwuà ɓye wai Yèrusàlɛ̀m ɗunmi lɛʼ lɛ: «À cinni Bɛ̀lzèbûl kɛ nywi. Nun nɛ m̀vɛ̀n mɛ̀ mpǔn mɓyibbɔa nɛ tà nun ǹkimmɔʼ mfyinni mɛ mpùn mɓyibbɔa fɛ.»
41003023	Yesù ywɔʼ li, à lon ɓon, à ɗunmi ɓon ɗwìtea mɛ ŋkæ̀n lɛʼ nun lɛ: «A yɛ cì lɛ Satæ̀n fyinni nun nɛʼ?
41003024	Ɓwum ɓɛ kɛ ywɔʼ ŋgyɔʼ m̀bɔʼ nun, ɓɛshɛ ɓon ton lɛ̀ wì kɛ nyinnìm shan nun, ywɔʼ màzwùm sɛ wòli kan sɛ mgbænnì kwan læ̀bbi.
41003025	Ǹɗuʼ lìm ye kyììlea yɛ wòli kan yɛ ɗyi.
41003026	M̀banmbɔʼ kuʼ, ɓɛshɛ Satæ̀n ɗunmi wì ɗwǐ ɓe lɛ̀ nun nɛʼ, son sɛ ǹkyììli ɗun kɛ ywɔʼ shon nun. Ŋ̀kimmɔʼ yon wòli kan yɛ kɛn mbyî, son, yɛ yɛ mlɔ̀ʼ nùn.
41003027	«Mwum ndɔʼ wòli kan à ɗun nye mwum nɛ cinni kim, à yib nun ǹjònndì nyon ɓɛshɛ nun shì sɛti mwum màzwùm kpæmmi. Son, nun sɛti nun kpæmmi, à wòli à yib nun ywum hwæn.
41003028	Mùn tà ɓyin shɛ̌ lɛ̀ lɛŋkæ̀m lɛ, mɛ̀ ɓyɛbbi nyɛ̌ ɓwum ta cì, lɛ̀ ǹzæ̌ʼ lɛʼ ɓyibbɔa yɛ ta ɓon kwean ŋwum kɛ jin Mvɛ̀nnswæ̀b nun, M̀vɛ̀nnswæ̀b yɛ̌ ɓon yon zùsi.
41003029	Son, mwum nɛ yɛ̌ ǹzæ̀ʼ lɛʼ mɓyɛbbi kwannzi kɛ nywi Mpùn Nsanmi, a cì fɛʼ lɛ, M̀vɛ̀nnswæ̀b ɓà nun ɓyɛbbi màzwùm zùsi. Ntwiʼ nun cìâ ɓyɛbbi ɗwùmɗwùm.»
41003030	Yesù lɛli li, ntwiʼ ɓɛ ɓe lɛʼ lɛ nyǐ ni cinni m̀pùn mɓyɛbbi kɛ nywi.
41003031	Mon Yesù lɛ̀ mɛ̀ ŋgyinni Yesù ɓɛn, ɓɛ ɗyi wan. Ɓɛ fyiɔ̂ʼ mwum ndɔʼ ɓǎ nun loìn Yesù.
41003032	Kɛ næm, ǹkwìn ɓwum ɓe tǒn, yɛ kanndi Yesù. Ɓɛ kà shɛ̀ɔʼ nun kwe lɛ: «Cɛ fɛʼ, mon nywù lɛ̀ mɛ̀ ŋgyinni ɓyû ɓi wan, ɓɛ ta wu cibbi.»
41003033	Yesǔ kà cibbi ɓon lɛ: «Ɓyin fɔkaʼ lɛ wɛn nɛ mon nyɛ̀m? Mɛ̀ wɛn ɓɛ tì kuʼ mɛ̀ ŋgyinni ɓyɛ̂m?»
41003034	Ɓwum ɓɛ kanndi nun ŋgyɔʼ, à cice ɓon hwæn, à shɛ̀ lɛ: «Cɛênì fɛʼ, mon nyɛ̀m lɛ̀ mɛ̀ ŋgyinni ɓyɛ̂m ɓi cɛ̌.
41003035	Ntwiʼ mwum nyɛ̌ tǎ swum sɛ M̀vɛ̀nnswæ̀b tǎ yili cǐ, nun nɛ ŋgyinni nyɛ̀m, à ɓɛ tì kuʼ mon nyɛ̀m.»
41004001	Yesù ɗunme tì lɛʼ-Nswæ̀b lìsea kɛ moan swǔm Gàlìlê. À yɛn ǹkwìn ɓwum ti nun ke mèan ǹzwɔnzwɔ̀ʼ, à ɗun ciʼ nun, à ɓæn cǐ tòn kwe. Cìʼ ɓe kɛ mlaʼ nun, ɓwum ɓɛ kuʼ ɓe ŋgonni ɗuʼ zwɛm.
41004002	À ɓe ɓon ywum lìsea mèan kɛ mɛ ŋkæ̀n lɛʼ nun, à ɗwìe ɓon ǹkæ̌n lɛʼ ndɔʼ lɛ:
41004003	«Nònnzênì mɛ̀ ywiʼ, ɓyin ywɔʼ. Ci-ɗyìm ndɔʼ kwean ɓǎ nun ɓî ywum ɗyìm yon.
41004004	Li, kwan sɛ nun ɓe ywum ɗyìm yon myìli ndɛm nun, mvu yindɔʼ kɛn pyì kɛ nlim mbyi, mɛ̀ kyè kiìn yon jiɔʼ ŋwûm.
41004005	Mvu yindɔʼ kɛn pyì kɛ cɛ̌ ŋgyɔʼ ɓe kǎn mèan. Ŋgyɔʼ sue kuʼ ndæ̀ti zwozwô ɗin, yon yi twæb m̀byìmmi.
41004006	Son, kwan sɛ nywɔʼ ɗunmi ɗwǔm, à fyasi ywum ɗyìm yi, yɛ fyali ntwiʼ sɛ yɛ ghimme kǎn mɛ̀ nɗì.
41004007	Làn m̀bɔʼ ndɔʼ kɛ̀n pyì kɛ nyinnìm mvub lwon nun. Lwon libbɔmɛ, yɛ fyeɔ̀n yon ŋgyɔʼ, yɛ kɛ̀ kan yì gwùm.
41004008	Làn m̀bɔʼ kɛ̀n pyì kɛ ŋgyɔʼ nlwɛn nun, yɛ twæb, yɛ klwɔkaʼ, yɛ kɛ yì gwùm. Mɛʼ yindɔʼ kwannzi ɓe mɛ̀ mɛʼ mwùm le-lê, yindɔʼ mɛ̀ mɛʼ mwùm fyuru-fyuru, yindɔʼ kuʼ ǹɗuʼ-nɗuʼ.»
41004009	Yesǔ kà shɛ̌ lɛ̀ ɓon lɛ: «Mwum nɛ cinni mɛ̀ ywiʼ ɓye nywɔʼ lɛʼ à ywɔʼ.»
41004010	Kwan sɛ Yesù ɗonnzi ǹkwìn ɓwum mèan ɓe, ɓwum ɓɛ ɓe nun ke, kònndì lɛ̀ ɓwɛsɔʼ wûm ɓlàn ɓî ɓyon hwæn, ɓɛ kà cibbi lɛ̀ nun lɛ nyǐ ni sû ɓon mɛ̀ ŋkæ̀n lɛʼ.
41004011	Yesù fyònnzì lɛ̀ ɓon lɛ: «M̀vɛ̀nnswæ̀b cìâ ɓyin limmì swum sɛ ɓwùlukwæ̌n lìmme kǎn kɛ nywi lwun shon. Ti lɛ̀ ɓwum ɓɛ lìmmi kifɛʼ, sɛ yili lɛ mùn ɗwikàʼ ɓon kɛ mɛ ŋkæ̀n nun,
41004012	“ɓǎ ɓɛ cɛ, shìkì ɓɛ yɛn, ɓɛ ywɔʼ kuʼ, shìkì ɓɛ ywɔti, ɓǎ ɓɛ ton, shìkì ɓɛ kwɛbsi m̀bɔ̀kì tòn nyan, M̀vɛ̀nnswæ̌b læ̀kì ɓon ɓyɛbbi nyan zùsi.” »
41004013	À kònndì ɓon shɛ̌ lɛ: «Ɓyin lɛʼ lɛ ɓyin ywɔʼ kan ǹkæ̌n lɛʼ ton yɛ? Ti, ɓyin yɛ cì lɛ ɓyin kà ywɔʼ mɛ̀ ŋkæ̀n lɛʼ nyɛ̌ mbyî?
41004014	Ci-myìʼ ywum ni ni mwum nɛ tǎ ǹzæ̌ʼ lɛʼ Mvɛ̀nnswæ̀b shɛ̌.
41004015	Ɓyindɔʼ lɛ̀ ɓwum ɓi wɛ̌ ǹlim mbyi yɛ mɛʼ ywum ɓǐ pyi nlim. Ɓɛ ta kuʼ ǹzæ̌ʼ lɛʼ Mvɛ̀nnswæ̀b ywo ɗin, Satæ̀n ɓɛ̀n, à swon ɓon ǹzæ̌ʼ lɛʼ yi mɛ nlim nyan nun.
41004016	Ɓyindɔʼ ɓi wɛ̌ cìcì sɛ ŋgyɔʼ ɓa mèan. Kwan sɛ ɓon ta lɛʼ Mvɛ̀nnswæ̀b ywo, ɓɛ ta son sɛti yě lɛ̀ ǹdàli.
41004017	Son, sɛ tà ka ɓon tǒn nlim nun kwan læ̀bbi. À si m̀banmbɔʼ wɛ̌ ywum ɓǐ yɛ ghim kan mɛ̀ nɗì. Kwan sɛ ɓyìnnzì lɛ̀ mɛ̀ vɛ̀nɛ̀ʼ ta ɓon ɓɛ̀nni nywi ntwiʼ lɛʼ màzwǔm, ɓɛ pæsì fyàʼ.
41004018	Ɓyindɔʼ ɓi wɛ̌ ŋgyɔʼ nɛ cinni mvu lwon. Ɓɛ ta lɛʼ-Nswæ̀b ywo,
41004019	son, kɛ nyě yi, mɛ̀ mɓàkàʼ mɓyibbɔa nyɛ̌ ŋgyɔ̂ʼ wan, ǹyon yɛ ǹjònndì tà ɓon yon, mɛ̀ paʼ ywum mèan ndɔʼ nyɛ̌ ɓon ta tæm, ywum màzwùm hwæn pæʼ li, yon yɛ ta lɛʼ Mvɛ̀nnswæ̀b fyèan, sɛ kɛ̀ kan yì gwùm.
41004020	Ɓyindɔʼ ɓi kuʼ wɛ̌ ŋgyɔʼ nlwɛn. Ɓɛ ta lɛʼ-Nswæ̀b ywo, ɓɛ yê son lwɛn, sɛ kɛ yì gwùm. Mɛʼ yindɔʼ kwannzi ɓe mɛ̀ mɛʼ mwùm le-lê, yindɔʼ mɛ̀ mɛʼ mwùm fyuru-fyuru, yindɔʼ kuʼ ǹɗuʼ-nɗuʼ.»
41004021	Yesù kònndì tì ɓon cibbi lɛ: «Mwum ndɔʼ tà lâm nyæ̀nnzi, à wubsi nun lwùnŋgan nji? Shindɔʼ à kɛ̀ nun ndon nji? Ɓɛ ta ka lâm nyæ̀nnzi ɓǎ ɓɛ sati nun kɛ zwozwô?
41004022	Swum sɛ ɓɛ ta gwùm hwæn, sɛ ta mlɔ̀ʼ, lɛ̀ sɛ kweân pisean. Swum sɛ ɓɛ lon hwæn lɛ kwiʼ, sɛ ta kwàlì nùn.
41004023	Mwum nɛ cinni mɛ̀ ywiʼ ɓye nywɔʼ lɛʼ, à ywɔʼ.»
41004024	À shɛ̀ tì ɓon lɛ: «Konnênì lɛ̀ ywum yɛ ɓyin ta ywɔʼ. M̀bɔ̀kì nɛ ɓyin ta ywum Mvɛ̀nnswæ̀b yě, m̀bɔ̀kì màzwùm nɛ ɓɛ yɛ wòsì lɛ̀ ɓyin, ɓɛ lannzì tì ma swum ndɔʼ zwɛm.
41004025	Mwum nɛ cinni, ɓɛ yɛ nun kònndi. Nyɛ̌ cinni kan, kwæʼ nɛ nun cinni, ɓɛ yɛ nun nun pæ̀li.»
41004026	À kònndì lɛʼ lɛ: «Ywɔʼ Mvɛ̀nnswæ̀b si m̀banmbɔʼ wɛ̌ mwum ndɔʼ nɛ tǎ m̀vòn myìli ndɛm nyon.
41004027	Kɛ nyě màzwùm, à tǎ ɗye kpon nun wɛ̌ tà shɛ nun yili, à cì mɛ̀ she nyon shikpon nun wɛ̌ tà shɛ nun ɓe cì mbyî. Kɛ kwan màzwùm nun, m̀vòn ta ɓwùm, yɛ twæb, shìkì à lìmmì wɛ̌ swum sɛ cǐ.
41004028	Ŋgyɔʼ tǎ m̀vòn læ̀bsi lɛ̀ nun nɛʼ, yɛ kɛ ǹgyɔ̌ʼ, mɛʼ lwinnɔʼ nlim.
41004029	Kwan sɛ yɛ kimmɛ, tâm nlin wòlì. Ci-ndɛm ɓɛ̀n, à ɗunmi lin.»
41004030	Yesù kònndì ɓon shɛ̌ lɛ: «Ɓwiʼ woli ɓwiʼ twɛʼ m̀bɔ̀kì ywɔʼ Mvɛ̀nnswæ̀b lɛ̀ yɛn? Ɓwiʼ woli ɓwiʼ twɛʼ nun lɛ̀ ǹkæ̌n lɛʼ ton yɛ.
41004031	À yi m̀banmbɔʼ lɛ̀ zɛʼ gwòyâvɛ̀. À si sɔ̀ɗin ǹzwɔnzwɔ̀ʼ kɛ nyinnìm ywum ɓǐ.
41004032	Son, kwan sɛ wù ɓìâ son, sɛ ta twæb, sɛ twu, sɛ lan ɓwùlu yì kæʼ hwæn. Sɛ ta mɛ̀ ŋwæm ŋglwɔkea kɛ̌, nyɛ̌ mɛ̀ kyè woli ɓɛ gwe yì twiʼ yan kɛ man yon nji.»
41004033	Li nɛ Yesù ɓe lɛʼ Mvɛ̀nnswæ̀b sannzi lɛ̀ ɓwum hwæn kɛ mɛ ŋkæ̀n lɛʼ nun wɛ̌ nyɛ̌. À ɓe lìsàʼ li ɓǎ ɓwum ɓɛ cinni ǹkimmɔʼ nywɔʼ, ɓɛ ywɔʼ.
41004034	Ǎ ɓe kǎn ɓon lɛʼ ndɔʼ sannzi, à shì ɗwǐ ŋkæ̌n lɛʼ nun. Ti, kwan sɛ nun lwæ̀bmɛ ɓe ɓon lɛ̀ ɓwɛsɔʼ ɓyon, à sù ɓon mɛ̀ ŋkæ̀n lɛʼ màzwùm.
41004035	Kwæ̀bbi màzwǔm, Yesù shɛ̀ lɛ̀ ɓwɛsɔʼ ɓyon lɛ ɓon ɓi sheênì swùm.
41004036	Cìʼ nɛ Yesù ɓi nlim, ɓwɛsɔʼ ɓyon ɗun nlim, ɓɛ waʼ kɛ̀n, ɓɛ ɗonnzi ǹkwìn ɓwum ɓe kyɔʼ. Ɓwum ɓɛ ɓe kɛ mɛ cìʼ nyan nun kɛ mbɛti Yesù ɗunmi nun ɗwon.
41004037	Kwan sɛ ɓɛ ɓɛn nlim ɗuʼ, m̀pǔn kimmi ndɔʼ sænni. Mɛ̀ kpaʼ mlaʼ ɗunmi swì kɛ ciʼ nun, ɓe lɛ̀ cìʼ lwinmɛ.
41004038	Yesù ɓe ɓe mɛ ndùʼ ciʼ, à tà nun ɗye ɗye, mwù yi kɛ pyilù nun sati. Ɓwɛsɔʼ ɓyon ɗunmi nun yìmnzi. À yìmnimɛ, ɓɛ shɛ lɛ̀ nun lɛ: «Nyɛli, nywi tà ka wu kwɛ̀nni? Ɓwiʼ ywimɛ!»
41004039	Yesù ywɔʼ li, à yæmnzi m̀pùn, à shɛ̀ lɛ̀ mlǎʼ lɛ: «Mɔki, wù ɗyi!» M̀pùn ɗon ǹɗwì, swùm sukuʼ flɔʼ lɛ pon pon pon.
41004040	Yesǔ kà shɛ̌ lɛ̀ ɓwɛsɔʼ ɓyon lɛ: «Ɓyin ta yi lɛ̀ yɛn? Ɓyin cinni kifɛʼ ǹtɛ̀ʼ zwum lɛ̀ M̀vɛ̀nnswæ̀b ɗyě?»
41004041	Ɓe lɛ̀ ǹlim ɓwuâ ɓon zwum. Ɓɛ ɗunmi lɛʼ lɛ̀ ɓwùlu lɛ: «Yǎ paʼ mwum nɛ nyɛ̌? Kwo fɛʼ m̀pùn lɛ̀ mlǎʼ ta nun mwumnzi.»
41005001	Ɓɛ kɛn li, ɓɛ ɓɛn ŋgyin swǔm Gàlìlê, kɛ ŋgyɔʼ mɛ̀ Jèràzɛ̂n nun.
41005002	Yesù kwan ciʼ nun ɗin, mwum nyɛ̌ cinni m̀pùn mɓyɛbbi ndɔʼ nywi ɓɛ̀n. À kweân kɛ cìcì sɛ ɓɛ ɓe ɓwum gwùmmi nun,
41005003	-
41005004	cǐ tòn shon sɛ sue tì kuʼ si. Kwan sɛ nun ɓe lɛ̀ ǎ nòn kifɛʼ kɛ cìcǐ màzwùm, ɓɛ ɓe nun ɓɔ̀ʼ kɛ̌ kɛ kwù, ɓɛ kpæm nun mɛ̀ fyàʼ lɛ̀ mɛ̀ mkpæ̀ʼ nɗuʼ. Kwo fɛʼ li, à ɓe yon swinndea hwæn, à ɓwùm ɓɔ̀ʼ. Mwum ndɔʼ wòle kàn tî kim à kpæm nun, kwo fɛʼ lɛ̀ yǎ paʼ swum. Ɓe lɛ̀ à yeâ ɓon.
41005005	Kpòn lɛ̀ nywɔʼ, à ɓe yòn kɛ yi nyæ̀bbi nun, à kɛ̀nkɛ̀n mɛ kpaʼ zwɛm. À tà nun nɛʼ linnɔa lɛ̀ mɛ̀ ŋgwɔ̀ʼ, lɛ̀ à tǎ kwusaʼ.
41005006	Kwan sɛ nun yɛn Yesǔ, à ɗunmi yanniì. À ɓɛ̌n swiʼ Yesù, à swummi nun mɛ kwù,
41005007	à kun lɛ̀ ǹkwu kimmi lɛ: «Yesù, Mwɛn Mvɛ̀nnswæ̀b nɛ làn ywum hwæn lɛ̀ ǹtwu, yɛn sɛ wù yili lɛ̀ mùn? Mùn swulaʼ wu kɛ jin Mvɛ̀nnswæ̀b nun, ɓa wù yɛnnzi mùn vɛ̀nɛ̀ʼ.»
41005008	À ɓe lɛli li ntwiʼ sɛ Yesù ɓe shɛ̀ lɛ: «M̀pùn mɓyɛbbi, kwan mwum tòn ni nywi.»
41005009	Kɛ nyě yi, Yesù cibbi lɛ̀ nun lɛ: «Jin swû si lɛ wɛn?» Mwum tòn ni fyònnzì lɛ: «Jin shɛ̂m si lɛ Ŋ̀kwìn-ɓwum-mèan, ntwiʼ ɓwiʼ ɓi ɓwiʼ mèan.»
41005010	À ɗunmi Yesù swulea, à pyìtàʼ nun mɛ kwù. Nun lɛ, ɓa Yesù ni kwannzi mɛ̀ mpùn mɓyibbɔa ni kɛ nǒnnǒn màzwùm nun.
41005011	Kɛ kwe cìcǐ màzwǔm, mɛ̀ ɓòn mɛ̀ mbyǎn ɓwum ndɔʼ ɓɛ jiji kwe kpaʼ zwɛ̂m.
41005012	Mɛ̀ mpùn mɓyibbɔa ni ɗunmi Yesù swulea lɛ nyǐ ni fyi zwû ɓon kɛ nywi mɛ mbyǎn.
41005013	Ɓɛ swulaʼ nun li, à yili. Mɛ̀ mpùn mɓyibbɔa kwan mwum tòn ni nywi, à kɛ̀n mɛ̀ mbyǎn ɗun nywi. Mɛ̀ mbyǎn yi, ɓe lɛ̀ à ti kɛ̀nnì mbyǎn ŋkæm mɓì, yɛ ɗunmi fanni kwe ŋgonni zwɛm, yɛ kɛn swiɔ̀ʼ swum nun, yɛ jimmɔa mbyî.
41005014	Mɛ̀ ci-mɓòn mɛ mbyǎn zwum mɛ̀li, ɓɛ ɗunmi lɛʼ si shɛ̀kea kɛ mɛ nsòn, lɛ̀ kɛ mɛ myi ndɛm. Ɓwum ɓɛ ywɔe lɛʼ màzwùm ɗunmi wakaì ɓǎ ɓon kiìn swum sɛ lannzi yɛnni.
41005015	Ɓɛ ɓɛn kɛ ke Yesù, ɓɛ yɛn mwum nɛ ɓi lɛ̀ mɛ̀ mpùn mɓyibbɔa kɛ nywi, lɛ̀ à ni ǹtònmi. À ti lɛ̀ mɛ̀ plè nywi, lɛ̀ mwù yon ɗyiâ ɓe. Yi ɗunmi ɓon kwɛ̀nni.
41005016	Ɓwum ɓye yɛnni lɛʼ màzwùm lɛ̀ ǹdùʼ nun ɗunmi ɓwùlu sannzi wɛ̌ swum sɛ lannzi nywi mwum tòn ni, lɛ̀ swum sɛ ci mɛ̀ mbyǎn.
41005017	Ɓɛ ywɔʼ li, ɓɛ ɗunmi Yesù swulea lɛ nyǐ ni waʼ ɓe ŋgyɔʼ nyan nun.
41005018	Li, kwan sɛ Yesù ɓe nàn ɓe ciʼ nun, mwum nɛ ɓi lɛ̀ mɛ̀ mpùn mɓyibbɔa nywi ni, à cibbi Yesù lɛ ɓon ɓi yɛ tòn lɛ̀ nyǐ.
41005019	Yesǔ yili kan, ǎ kà shɛ̌ lɛ̀ nun lɛ: «Fyòn ɓe næm cɛ̌ nɗuʼ lìm ywû, wù shɛ̀ ɓon swum twun sɛ M̀vɛ̀nnswæ̀b cìâ kɛ nywi ywû, m̀bɔ̀kì nɛ nun ywɔâ kwɛ̀nnzǐ nlim lɛ̀ wù.»
41005020	Mwum tòn ni ni wamɛ kɛ̀n ni, à ɗunmi swum sɛ Yesù cì kɛ nywi yon sannzi cìcì hwæn kɛ nǒnnǒn Dèkàpɔ̂l nun. Shìmmea ɓe ɓwum ɓɛ ɓe lɛʼ màzwùm ywo hwæn ɓænni.
41005021	Kwan sɛ Yesù shèɔʼ swùm ɓe kɛ ciʼ nun, lɛ̀ ǎ kɛ kɛ moan ɗuʼ, ɓwum mèan swɔli, ɓɛ kanndi nun.
41005022	Ci-zwiʼ nyenswæ̀b mɛ̀ Yudà ndɔʼ nyɛ̌ ɓɛ ɓe lon lɛ Jàrusì ɓɛ̀n. À yɛn Yesù, à pyì nun mɛ kwù.
41005023	À swulaʼ nun lɛ nyǐ ni kpaʼ nun. À ɓe lɛʼ lɛ: «Mwɛn nyɛ̀m ywimɛ, mùn swulaʼ wû lɛ, kìîn, wù sati nun mɛ̀ fyàʼ kɛ nywi ɓǎ nun kimmɔʼ!»
41005024	Yesù yili, à waʼ kɛ̀n. Ŋ̀kwìn ɓwum mèan ndɔʼ ɓe nun ɗwon, lɛ̀ ɓɛ ta nun zwuti mɛ fyàʼ hwæn.
41005025	M̀lib ndɔʼ ɓe kwe nyinnǐm ŋkwìn ɓwum nun. Ɓe lɛ̀ a ti ɗwǔm wûm ɓlàn ɓî, mvæb ɓe nun kwean nywi kwan hwæn.
41005026	À yɛnnâ vɛ̀nɛ̀ʼ ǹzwɔnzwɔ̀ʼ kɛ fyaʼ mɛ ci-mvili. Lòn yɛ ɓe nun fyaʼ mlɔâ hwæn, son, nywi ɓe kàn nun ɗonmi. Ŋ̀gwɛ̀nŋgwɛ̀n ɓe yæki kònndɔ̀ʼ mbyî nùn.
41005027	Son sɛ cie, kwan sɛ nun ywɔi ywum yɛ Yesù ɓe cǐ, à waì kɛ̀n kwe. Kwan sɛ nun ɓɛ̌n ŋkwìn ɓwum nun, à ɗunmi ɓwum ŋwɛ̀nni, à kɛ̀n kwan nyè Yesù, à twuti plè nyon.
41005028	Ntwiʼ sɛ nun ɓe fɔ̀kàʼ lɛ: «Mùn nɛ twuti fɛʼ plè nyon ɗin, mùn yɛ̌ kimmɔʼ.»
41005029	À twuti plè nyon li, kɛ fyaʼ zwɛm ǹnywɛ̀n, mvæb linni nun nywi, m̀pùn ɗunmi nun fyi nywi. À lìmmì lɛ ǹgwɛ̀nŋgwɛ̀n shon kimmɔâ.
41005030	Kwan sɛ m̀pùn fyi m̀lib ni nywi li, Yesù lìmmì lɛ ǹkimmɔʼ ndɔʼ kweân nun nywi. À yònnzì mwù ɓe nyè, à cibbi lɛ: «Wɛn nɛ twuti mûn plè nyɛ̀m?»
41005031	Ɓwɛsɔʼ ɓyon kà cibbi nun lɛ: «Wù tǎ yɛn lɛ ɓwum ta wu zwuti mɛ fyàʼ hwæn, wǔ kà cibbi lɛ wɛn nɛ twuti wu?»
41005032	Kwo fɛʼ she ɓɛ fyonnze nun li si, à ɓe cice mɛ mbɛti nyon ɓǎ nun yɛn mwum nɛ cìi swum màzwùm.
41005033	M̀lib ni yɛn li, à ɗunmi gwɛnnzi nywi lɛ̀ yi ɗin. Ntwiʼ ɓe lɛ̀ à lìmmâ swum sɛ lannzi nun nywi. À waʼ, à kɛ̀n Yesù pyì mɛ kwù, à ɗunmi nun sùlea wɛ̌ swum sɛ ci à twuti nun.
41005034	À sùlaʼ hwæn, Yesù shɛ̀ lɛ̀ nun lɛ: «Mwɛn nyɛ̀m, M̀vɛ̀nnswæ̀b swætâ wù ntwiʼ sɛ wù tǎ zwùm tɛ̀li lɛ̀ nun. Kɛ̀nne, wù nòn kɛ mlaʼ flɔa nun, ǹgwɛ̀nŋgwɛ̀n swû mlɔâ.»
41005035	À ɓe lɛʼ li, ŋwum pyì kan ŋgyɔʼ, mɛ̀ ci-ntwum waì kɛ nye Jàrusì, ci-zwiʼ nyenswæ̀b ni, ɓɛ shɛ lɛ̀ nun lɛ: «Mwɛn nywù ywiâ, ɓa wù hwumnzi tì wù mwumŋkæ̀m ɗin.»
41005036	Son, Yesù ywɔɔ̀ʼ kuʼ nun ɗin, à shɛ̀ lɛ̀ Jàrusì lɛ: «Ɓa ǹlim ɓwu wù zwum, suʼ zwùm tɛ̀li lɛ̀ mùn.»
41005037	Ǎ yili kan tî kwan màzwùm lɛ mwum ndɔʼ ɗwon nun nyè. À suʼ ɓwum pæ̀li ɓon lê. À pæ̀le Pìɛ̂r, Jâʼ, lɛ̀ ŋgyinni nyon Jân.
41005038	Kwan sɛ ɓon ɓɛn ɓònmbyi ci-zwiʼ nyenswæ̌b, Yesù yɛn ɓwum ta kwe lɛ̀ m̀bæ̀tè tǎ shɛ.
41005039	À ɗun kwe, à shɛ̀ lɛ̀ ɓon lɛ: «M̀bæ̀tè ŋkwe nyɛ̌ yɛn nɛ ɓyin ta shɛ? Mwɛn ywi kan nun, son, à tǎ ɗye ɗye.»
41005040	Ɓwum ɓye ɓe kwe ywɔʼ li, ɓɛ ɗunmi Yesù kɔlea. Yesù cì ɓɛ kwannzi mwum hwæn wan, à suʼ lwæ̀b ɓe ɓon lɛ̀ ce mwɛn, mon mwɛn, lɛ̀ ɓwum ɓyon ɓye nun ɗuin lɛ̀ ɓon. Ɓɛ kɛnnɔ̀ʼ næmmbyìʼ nɛ ɗwon mwɛn ɓe nlim.
41005041	À ɓæn mwɛn ni fyaʼ, à shɛ̀ lɛ: «Tàlità kùm.» Sù ni lɛ: «Mwɛsɔ̀ʼ m̀lib, mùn nɛ shɛ wu, waʼ zwô.»
41005042	Kɛ fyaʼ zwɛm ǹnywɛ̀n, mwɔ̂ʼ m̀lib ni waʼ zwô, à ɗunmi kɛ̀n. Ɓe lɛ̀ mwɔ̂ʼ m̀lib màzwùm ti ɗwǔm wûm ɓlàn ɓî. Ɓwum yɛn li, mwù kyaʼ ɓon nlim.
41005043	Yesù shɛ̀ ɓon lɛ ɓa ɓyi ɓi lwum mwum ndɔʼ lɛʼ màzwùm shɛ̌ mbyî, à kònndì ɓon shɛ̌ lɛ ɓyi ɓi fɛ mwɔ̂ʼ m̀lib ni ji.
41006001	Yesù waʼ nǒnnǒn màzwùm, à kɛ̀n ɓe kɛ myi yɛ nun twue nun. À ɓe kɛ̀n lɛ̀ ɓwɛsɔʼ ɓyon.
41006002	À ɓɛ̀n kwe, nywɔʼ mɛ̀ yìnnì mɛ̀ Yudà ndɔʼ wòli, à kɛ̀n lɛʼ-Nswæ̀b sannzi nyenswæ̀b. Ɓwum ɓe kwe mèan, shìmmea ci ɓon kwan sɛ ɓɛ ɓe nun ywɔti. Ɓɛ ɗunmi lɛʼ lɛ: «À yusaʼ kuʼ ywum ton yi fɛn? Yǎ paʼ nlìmmì yɛ nun cinni kuʼ yɛ nun tǎ mɛ̀ paʼ hìlea nɛ tòn ni cǐ nun?
41006003	Kæmindà nɛ mwɛn Màrî nɛ ɓan? Jâʼ, Jòsɛ̂ʼ, Jûdɛ̀, lɛ̀ Sìmôn, ɓon ɓɛ ɓa mɛ̀ ŋgyinni ɓyon ɓye mɛ̀ ɗwɛb? Ti lɛ̀ mɛ̀ ŋgyinni ɓyon ɓye mɛ̀ yib, ɓɛ ɓa myi fɛ?» Mɛ̀ mɓàkàʼ màzwùm ɓe cǐ, ɓɛ kɛ̀ kan ǹlim lɛ̀ Yesù.
41006004	Li, Yesù shɛ̀ lɛ̀ ɓon lɛ: «Kɛ yi cìcì hwæn, ɓɛ ta ci-nlɛli kɛ ŋwum Mvɛ̀nnswæ̀b nun yi. Son, à si swum twun lɛ̀ ǹyi yɛ ɓɛ yɛ nun yi kɛ ndǔʼ nsòn yon lɛ̀ kɛ nyinnǐm nɗuʼ lìm yon nun.»
41006005	Hìlea sɛ Yesù sue kuʼ cì kwe sue kuʼ mɛ̀ fyàʼ ɓɛ nun satea mɛ̀ ŋgwɛ̀nŋgwɛ̀n ndɔʼ nywi, ɓɛ kimmɔʼ. Ǎ cìe kàn tî swum ndɔʼ mbyî.
41006006	Shìmmea ɓe nun cǐ ntwiʼ sɛ ɓɛ kɛ̀e kǎn ǹlim kɛ nywi yon. Kɛ nyě yi, Yesù waʼ kwe, à kɛ̀n lɛʼ-Nswæ̀b lìsea kɛ mɛ nsòn nyɛ̌ mɛ mbɛti.
41006007	À swɔsi ɓwɛsɔʼ wûm ɓlàn ɓî ɓyon, à ɗunmi ɓon fyi ɓi-ɓî mɛ fyàʼ kyikyi. À fɛ ɓon ǹkimmɔʼ mfyinni mɛ mpùn mɓyibbɔa.
41006008	Ǎ kà shɛ̌ ɓon lɛ: «Kɛ kɛ̀n shin nun, shi ɓɛ ǹtwɔ̀ʼ, ɓa ɓyin sheli swum ndɔʼ wɛ̌ swum ji, ǹshe, kwo fɛʼ lòn ye mɛ jìbæ̀m nun.
41006009	Ɓyin kɛn lɛ̀ mɛ̀ dibaʼ mɛ kwù. Son, ɓa ɓyin swi mɛ̀ plè ɓî.»
41006010	À kònndì ɓon shɛ̌ lɛ: «Kwan sɛ ɓyin yɛ ɓɛ̀n kɛ nsòn ndɔʼ, nye nɛ ɓɛ yɛ ɓyin yě nlim, ɓa ɓyin kwɛbsi tì cǐ tòn, han ɓyin kɛn waʼ.
41006011	Ɓyin ɓɛn kɛ nsòn ndɔʼ nun, ɓwum yè kan ɓyin, shindɔʼ ɓɛ tà ka ǹywɔʼ lɛʼ shin yili, weànì ǹsǒn màzwùm. Kwùb nɛ ɓyin kɛ mɛ kwù, ɓyin sætì nun ɓe kwe lɛ̀ ɓyin kà kɛ̌n. Sɛ yɛ lìsàʼ lɛ ɓyin ɓa tî ɓyin kɛ nlim, ɓyin lwinnzâ she shin.»
41006012	Yesù lɛle li, ɓwɛsɔʼ ɓyon waʼ kɛ̀n, ɓɛ ɗunmi lɛʼ-Nswæ̀b shɛ̌ lɛ̀ ɓwum lɛ shi si yili lɛ ɓyi ɓi kwɛbsi m̀bɔ̀kì tòn ɓyi.
41006013	Ɓɛ ɓe mɛ̀ mpùn mɓyibbɔa fyinni mèan. Ɓɛ tɛm tì kuʼ mɛ̀ ŋgwɛ̀nŋgwɛ̀n lɛ̀ mɛ̀wu kɛ swiʼ ɓǎ ɓɛ kimnzi ɓon.
41006014	Sèàn màzwùm kɛ̀nne m̀vɛ̀n Èrôdɛ̀ ɗun ywiʼ, ntwiʼ sɛ kwan màzwùm mɛ̀ ŋwànŋwàn Yesù yê cìcì hwæn, mwum hwæn ɓe lwæ̀b lɛ̀ jin shon ŋwum. Ɓyindɔʼ ɓe lɛʼ lɛ Jân Bàtisì ni nɛ yìmni ywi, shi sɛ ci nyǐ ni cinni ǹkimmɔʼ ncìkàʼ yi hìlea.
41006015	Ɓyindɔʼ lɛʼ lɛ Èlî, ci-nlɛli kɛ ŋwum Mvɛ̀nnswæ̀b nun ndɔʼ ni nɛ. Ɓyindɔʼ kuʼ, ɓon lɛ: nyǐ ni wɛ̌ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî.
41006016	Kwan sɛ lɛʼ màzwùm pyi Èrôdɛ̀ mɛ ywiʼ, nun lɛ: Jân Bàtisì ni nɛ, nyɛ̌ nun cìe ɓɛ linndi nun mwù, nyǐ ni nɛ yimni ywi.
41006017	À ɓe fɔ̀kàʼ li, ntwiʼ nun nɛʼ nɛ cie ɓɛ ɓæn Jân Bàtisì, ɓɛ kɛ nun nye njè m̀kpimmea. À kɛ̀e Jân nye njè li, ntwiʼ sɛ nun shɛe Èròdìâʼ, myǐ bàka nyon Fìlipò lɛ̀ ɗæm.
41006018	Son, Jân shɛ̀e lɛ Èrôdɛ̀ lɛ: «Lwuà nyɛʼ yili kan lɛ wù shɛ myǐ bàka nywù.»
41006019	Èròdìâʼ nun nɛʼ m̀lib ywɔʼ li, à ɗunmi fyaʼ nlim. Ǹlim yon suʼ yili lɛ ɓɛ wu Jân, son, ǎ cinne kǎn mbyi, ntwiʼ sɛ Èrôdɛ̀ ɓe Jân kànnzi.
41006020	Èrôdɛ̀ ɓe Jân yi, ntwiʼ sɛ nun lìmme lɛ Jân ni ǹlwinni, à ɓɛ tì kuʼ ǹsanmi. Kwan sɛ nun ɓe ǹzæ̌ʼ lɛʼ Jân ywo, nywi ɓe nun ghɔ̀lea nlim hwæn, kwo fɛʼ li, à ɓe kuʼ lɔʼ ǹywɔʼ yon yili.
41006021	A ɓe nywɔʼ m̀bɔʼ ndɔʼ, ǹgwìn mɓùnŋgǎʼ nywɔʼ ye Èrôdɛ̀ wòlì. Swiʼ lwu Èròdìâʼ lɛ̀ lɛʼ sɛ nun ɓe fɔ̀kàʼ. Nywɔʼ màzwùm Èrôdɛ̀ fɛe ji ndàli ndwun lɛ̀ ɓwumŋkæ̀m ɓye nsòn yon, mɛ̀ ci-zwiʼ mɛ suzæ̀n, lɛ̀ ɓwum klwɔkea ɓye kɛ ŋgyɔʼ Gàlìlê nun.
41006022	Kɛ nye nɛ ɓwum klwɔkea swɔle nlim ni, mwɛn Èròdìâʼ nyɛ̌ m̀lib ɗun, à ɗunmi gwɛn gwɛnni. Kɛ kwǔ gwɛn shon nun, à lwukaʼ Èrôdɛ̀ ǹlim ɓon lɛ̀ ɓwum ɓɛ ɓi ji ji. Èrôdɛ̀ shɛ̀ lɛ̀ mwɔ̂ʼ m̀lib ni lɛ: «Swum sɛ wù yɛ̌ mùn cibbi hwæn, mùn yɛ̌ wù son fɛ.»
41006023	À lɛʼ li, à kònndì tì ǹdɔ̀ʼ lǒ lɛ: «Mùn yɛ̌ wù swum sɛ wù yɛ̌ mun cibbi hwæn fɛ, kwo fɛʼ ŋgyɔʼ nyɛ̀m, ɓwiʼ kyiilì nyinnìm.»
41006024	Mwɔ̂ʼ m̀lib ni ni kwanmɛ wan ni, à cibbi lɛ̀ mon nyon lɛ: «Yɛn sɛ mùn yɛ̌ nun cibbi?» Mon nyon kà fyònnzi nun lɛ nyǐ ni cibbi mwǔ Jân Bàtisì.
41006025	Mon nyon shɛ̀ nun ɗin, à konni mɛ̀ kwù, à ɗun ɓe næm. À shɛ̀ lɛ̀ m̀vɛ̀n Èrôdɛ̀ lɛ: «Mùn yili wù fɛ mùn mwǔ Jân Bàtisì jenɛ kɛ ɓlanndan nun.»
41006026	M̀vɛ̀n ywɔʼ li, à yimmi. Son, ǎ wòle kǎn à ɓyìnnɔ̀ʼ kɛ ntwiʼ ǹdɔ̀ʼ nɛ nun lɔ̀i kɛ swiʼ mɛ ci-ji ɓyon.
41006027	À ɗyi kwe, à fyi ci-mɓòn nyon ndɔʼ m̀bɔʼ lɛ nyǐ ni linndì nun mwǔ Jân Bàtisì, nyǐ ni shiì yi. Suzæ̀n ni waʼ kɛ̀n, à kwìì Jân Bàtisì nye njè,
41006028	à shiì mwù ɓe ɓlanndan nun, à fɛ lɛ̀ mwɔ̂ʼ m̀lib ni. Mwɔ̂ʼ m̀lib ni yè, à kɛ̀n mon nyon fɛ.
41006029	Kwan sɛ ɓwɛsɔʼ Jân Bàtisì ywɔʼ ǹtwum màzwùm, ɓɛ ɓɛn, ɓɛ sheli ɗwon shon, ɓɛ kɛn son gwùmmi.
41006030	Kwan sɛ mɛ̀ ci-ntwum Yesù ɓye Yesù fyie ɓi fyonni ɓe mɛ kwù ɓyan, ɓɛ shɛ nun wɛ̌ ywum hwæn yɛ ɓon cie kɛ kɛ̀n nun, kònndì lɛ̀ ywum yɛ ɓon lisae lɛ̀ ɓwum.
41006031	Yesù shɛ̀ lɛ̀ ɓon lɛ: «Kìênnì, ɓyin kɛn fɛʼ yìnnì kɛ cìcì sɛ ɓwum ɓan nun.» À lɛe li, ntwiʼ ɓwum ɓe ɗun nùn, ɓɛ kwan nùn, han Yesù ɓon lɛ̀ ɓwɛsɔʼ ɓyon, ɓɛ cinni kan kwan ji.
41006032	Li, ɓɛ waʼ kɛ̀n, ɓɛ ɗun ciʼ nun, ɓɛ ɗunmi kɛ̀nnɔ̀ʼ kɛ cìcì sɛ ɓwum ɓe kan kwe nun.
41006033	Kwo fɛʼ li, ɓwum mèan yɛn ɓon, ɓɛ limmɔ̀ʼ ɓon kwe. Ɓɛ limmì cìcì sɛ ɓɛ kɛnmɛ nun. Mɛ̀ nsòn nɛ ɓe kwe mɛ mbɛti hwæn ɓɔti lɛ̀ mɛ̀li. Ɓɛ ɓɛn lwùmmɔ̌ʼ si lɛ̀ Yesǔ ɓɛ̀n kifɛʼ lɛ̀ ɓwɛsɔʼ ɓyon.
41006034	Kwan sɛ Yesù ɓɛ̌n, à kwan kɛ ciʼ nun, à yɛn ǹkwìn ɓwum ti mèan. Ǹlim ɗunmi nun kwɛ̀nni lɛ̀ ɓon, ntwiʼ sɛ ɓɛ ɓe kuʼ m̀banmbɔʼ wɛ̌ ɓòn mɛ̀ nyæ̀m nɛ cinni kan tî ci-mɓòn. À ɗunmi ɓon ywum lìsea mèan.
41006035	Kɛ ɓe lɛ̀ nywɔʼ ɓà tî, ɓwɛsɔʼ Yesù kwɛmmi Yesù kɛ ke, ɓɛ shɛ lɛ̀ nun lɛ: «Kwæ̀bbi sɛ ti, ǹsòn ndɔʼ kwɛmmi kan fɛ.
41006036	Sɛ yili lɛ wù shɛ lɛ̀ ɓwum ton ɓi lɛ ɓɛ kɛnnɔ̀ʼ ɓe mɛ nsòn lɛ̀ mɛ̀ myi ndɛm, ɓǎ ɓon hwin swum sɛ ɓon yɛ ji.»
41006037	Yesù fyònnzì lɛ̀ ɓon lɛ: «Ɓyin nɛʼ, fɛênì ɓon ji.» Ɓwɛsɔʼ ɓyon cibbi lɛ̀ nun ɓe lɛ: «Ɓwiʼ yɛ kɛ̌n ji ni hwìnni ɗyě nyɛ̌ lòn nyi? A shi ɓɛ lǒn ŋkæm nɗuʼ mɓì, ji yɛ̌ ɓon wòli?»
41006038	Yesù ywɔʼ li, à shɛ̀ lɛ̀ ɓon lɛ: «Kɛ̀nnênì, ɓyin cɛ fɛʼ, ɓyin cinni brɛ̂ʼ nyi?» Kwan sɛ ɓon kɛn cɛ, ɓon lɛ: ɓon ɓi cinni brɛ̂ʼ shân lɛ̀ ǹgishì ɓî.
41006039	Yesù shɛ̀ lɛ̀ ɓwɛsɔʼ ɓyon lɛ ɓyi ɓi tonnzì ɓwum njiʼ mɛ̀ ŋkwìn mɛ̀ ŋkwìn kɛ kæʼ flɔa zwɛm.
41006040	Ɓɛ ɗunmi ɓon tònnzi njiʼ mɛ ŋkwìn nun. Mɛ̀ ŋkwìn ndɔʼ ɓe cinni ɓwum mwum nshæn-nshân, ndɔʼ kuʼ ǹɗuʼ-nɗuʼ.
41006041	Yesù kɛ̀ fyàʼ, à yè brɛ̂ʼ shân yi, lɛ̀ ǹgishì ɓî yi nun, à wasi mɛʼ zwô, à yili M̀vɛ̀nnswæ̀b osɔ̀kɔ̀ʼ. À ɗunmi brɛ̂ʼ yi ɓɔtea, à fɛ ɓwɛsɔʼ ɓyon fyaʼ lɛ ɓyi ɓi ɗunmi ɓwum kyììlea. À kònndì tì ǹgishì ɓî yæ̀tea, à fɛ ɓon hwæn.
41006042	Ɓon hwæn, ɓɛ ji, ɓɛ ɓyim, ɓɛ ɗwi ŋgyɔʼ.
41006043	Yì kìtɔ̀ʼ yɛ lwæ̀bbi lɛ̀ ǹdǔʼ ŋgishì sɛ nzwoin nun, ɓɛ kwɛmndàʼ yon, yɛ lwinnzi yì sǎʼ wûm ɓlàn ɓî.
41006044	Ɓwum ɓɛ jie ji màzwùm, mɛ̀ ɗwɛb ɓe nlim ŋkæm nshân.
41006045	Ɓe nyě yi, Yesù nànnzì ɓwɛsɔʼ ɓyon ciʼ nun, nun lɛ: ɓyi ɓi kɛnnɔ̀ʼ mbyî ŋgyin swùm fyaʼ nsòn yɛ ɓɛ ɓe lon lɛ Bètsaìdà. Kwan màzwùm, nun nɛʼ lwæ̀bbe ɓe, à tǎ ɓwum fyɔ̀si ɓe.
41006046	Kwan sɛ nun fyɔ̀si ɓon ɓe hwæn, à nèɔ̀n kɛ kpaʼ zwɛm, à kɛ̀n M̀vɛ̀nnswæ̀b keli.
41006047	Kpòn kǐn pyǐ, lɛ̀ cǐʼ kɛ kɛ nlim swùm. Yesù ni ɓe kyɔʼ nun kyishon.
41006048	À yɛn lɛ ǹɗwǐ ɓlon ti ɓwum ɓyon hwumnzi ǹzwɔnzwɔ̀ʼ, ntwiʼ sɛ m̀pùn ɓe ɓon fyònni ɓe kìmmàʼ. A kin ɓɛ̀n moan shikpon, Yesù waʼ, à ɗunmi kɛ̀n mlaʼ swùm zwɛ̂m, lɛ̀ à tà ɓon gòɔʼ. Kwan sɛ nun kwɛmmɔʼ lɛ̀ ɓon, à cì wɛ̌ nun lànmɛ nùn.
41006049	-
41006050	Son, ǹyɛn yɛ ɓon yɛn nun, à tǎ kɛ̀n mlaʼ zwɛ̂m, ǹlim ɓwu ɓon zwum, ɓon lɛ: ǹswæ̀b yɛ. Ɓɛ yɛn nun ɓon hwæn, ɓɛ ɗunmi ŋgwusi ɓwùmmi. Son, Yesù shɛ̀ lɛ̀ ɓon lɛ: «Kimnzênì ǹlim, ɓa ɓyin yi, mùn nɛ.»
41006051	Yesù ɓɛ̀n, à nàn ciʼ nun. Kwan màzwùm, m̀pùn ɗyi. Shìmmea ci ɓwɛsɔʼ ɓyon ǹzwɔnzwɔ̀ʼ.
41006052	Ntwiʼ sɛ ɓɛ lìmmi kifɛʼ ǹkimmɔʼ yon. Kwo fɛʼ m̀mànnzǐ brɛ̂ʼ yɛ nun mànnze yi, ɓe lɛ̀ mɛ̀ mwù nyan kɛ ǹshimmea.
41006053	Ɓɛ mlɔʼ ǹshě swùm hwæn, ŋgyɔʼ nɛ ɓon sate kwǔ nlim ɓe ŋgyɔʼ Jènèzàrɛ̂ʼ. Ɓɛ kpæm cìʼ nyan kwe ŋwum ɗuʼ.
41006054	Kwan sɛ ɓon kwan ɗin, ɓwum yɛn Yesù, ɓɛ limmì nun.
41006055	Ɓɛ ɗunmi ǹsòn yǒn lɛ̀ mɛ̀li, lɛ̀ ɓɛ ta shɛ̀ lɛ Yesù ni ɓɛ̀nnâ. Ɓwum ywɔmɛ li, ɓɛ ɗunmi mɛ̀ ŋgwɛ̀nŋgwɛ̀n ɓyan shɛkai mɛ twon nun, ɓɛ kɛn lɛ̀ ɓon yi cìcì yɛ Yesù ni kwe.
41006056	Mɛ̀ nsòn ŋglwɔkea nɛ Yesù ɓe yòn lɛ̀ mɛ̀ nsòn sisɔʼ, mɛ̀ myi ndɛm hwæn, à ɓe ɓɛ̌n, ɓɛ shiì mɛ̀ ŋgwɛ̀nŋgwɛ̀n, ɓɛ kiìn nun ɗɛ̀li bàbà nun. Ɓɛ ɓe Yesù swulea lɛ nyǐ ni ɗonnzi zwû ɓon lɛ̀ ɓon twuti swìʼ plê nyǐ. Li, mɛ̀ ŋgwɛ̀nŋgwɛ̀n ɓɛ ɓe nun twuti hwæn ɓe kimmɔʼ.
41007001	Mɛ̀ Fàrìzìɛ̂n lɛ̀ mɛ̀ ci-nlìmmì mɛ lwuà ɓyindɔʼ ɓye wae kɛ Yèrusàlɛ̀m, ɓɛ swɔli ke Yesù.
41007002	Ɓɛ kɛn yɛn lɛ kɛ nyinnìm ɓwɛsɔʼ Yesù nun, ɓyindɔʼ ta suʼ ji ji mɛ̀ fyàʼ ŋgakea. Sɛ lisaʼ lɛ ɓɛ ɓɔsi kan mɛ̀ fyàʼ wɛ̌ tà shɛ ɓɛ̀ʼ shan ta yili.
41007003	Ntwiʼ sɛ mɛ̀ Fàrìzìɛ̂n lɛ̀ ɓwùlu mɛ̀ Yudà nun hwæn, ɓɛ ta mɛ̀ lwuà mɛ mbibea ɓyan ɗwonnzi. Ɓɛ tà ka ji ji ɓɛ shi mɛ̀ fyàʼ ɓɔsi wɛ̌ tà shɛ sɛ yili.
41007004	Mwum tǎ mbyi sɛ̀m fyǒn, nun shì nun nɛʼ sannzi kɛ ɓɔʼ nun, ǎ ji kan ji. Ɓɛ ta tì kònndi yì ɓɛ̀ʼ mèan ndɔʼ ɗwonnzi yɛ ɓon cinni. Ɓɛ̀ʼ myi màzwùm yi lɛ paʼ mpɔ̀sàʼ mɛ plaʼ nyan, mɛ̀ nywon mvù ɓyan, lɛ̀ yì kòn yan.
41007005	Mɛ̀ Fàrìzìɛ̂n lɛ̀ mɛ̀ ci-nlìmmì mɛ lwuà ɓi kà cibbi lɛ̀ Yesù lɛ: «Yɛn sɛ ci ɓwɛsɔʼ ɓyû tà ka yì ɓɛ̀ʼ myi yɛ mɛ̀ mbibea lisaʼ ɓwiʼ ɗwonnzi, kɛ ɓon ta ji ji, ɓɛ ɓɔsi kan mɛ̀ fyàʼ wɛ̌ tà shɛ son yili?»
41007006	Yesù fyònnzì lɛ̀ ɓon lɛ: «Ɓyin ɓi mɛ̀ ci-ɓî. Èzaì, ci-nlɛli kɛ ŋwum Mvɛ̀nnswæ̀b nun lɛkàʼ lɛŋkæ̀m kwan sɛ nun lɛle kɛ nywi yin, à shɛ̀ lɛ: “M̀vɛ̀nnswæ̀b ni lɛʼ lɛ: Ŋ̀kwìn ɓwum ton yi ta mun twuli kɛ kwæʼ ŋwum zwɛm, son, kɛ mɛ nlim nyan nun, ɓɛ yili kan mûn.
41007007	Ǹɗɔa yɛ ɓɛ ta mun ɗɔa, a yi ŋgyɔʼ ɗinɗin, ntwiʼ sɛ mɛ̀ lwuà ɓye ɓɛ ghe kɛ ŋgyɔ̂ʼ wan nun, ɓon ɓɛ ɓon ta suʼ lìsàʼ.” »
41007008	Yesǔ kà kònndi ɓon shɛ̌ lɛ: «Ɓyin ta mɛ̀ lwuǎ Mvɛ̀nnswæ̀b ɗonnzi kɛ mbɛti, ɓǎ ɓyin ɗwon yì ɓɛ̀ʼ yɛ ɓwum ɓɛ ghe.
41007009	Ɓyin ta yon fɔ̀si ɓelɔʼ kɛ mbyî, ɓǎ ɓyin ɗyi ɓe yi ɓɛ̀ʼ yin nun.
41007010	Ɓyin limmi lɛ Mòîzɛ̀ lɛe lɛ: “Mwumnzi ce nywù lɛ̀ mon nywù.” À kònndì tì lɛʼ lɛ: “Mwum nɛ yɛ̌ lɛʼ ɓyɛbbi lɛli kɛ nywi ce nyon, shindɔʼ kɛ nywi mon nyon, ɓɛ wu nun.”
41007011	Ti lɛ̀ ɓyin, ɓyin ta ɓwum lìsea lɛ mwum shɛ̀ lɛ̀ ce nyon, shindɔʼ lɛ̀ mon nyon lɛ: “Swum sɛ ɓi lɛ̀ mùn yɛ̌ wù fɛ, sɛ ti Kòrbân.” (Sɛ lisaʼ lɛ sɛ ti swum sɛ ɓɛ fɛâ lɛ̀ M̀vɛ̀nnswæ̀b.)
41007012	Ǹlìsàʼ yɛ ɓyin ta lìsàʼ li yi, ɓyin tà ka tî mwum pon fɛ lɛ à kpaʼ ce nyon lɛ̀ mon nyon.
41007013	Li, ɓyin ta ǹzæ̌ʼ lɛʼ Mvɛ̀nnswæ̀b gwànnzi lɛ̀ yì ɓɛ̀ʼ yin yɛ ɓyin ta læ̀mnzì. Sɛ suʼ kan she mùn tà ɓyin shɛ̌ sɛ, ɓyin ta kònndi mɛ̀ paʼ mɛ̀ lɛʼ ndɔʼ cǐ mbyî mèan ɗin.»
41007014	Yesù kònndì ǹkwìn ɓwum hwæn lon, à shɛ̀ lɛ: «Nònnzênì mɛ̀ ywiʼ, ɓyin hwæn, ɓyin ywɔʼ swum sɛ mùn yɛ̌ ɓyin shɛ̌.
41007015	Swum ndɔʼ ɓan she woli sɛ ɗun kɛ kwæʼ nywi mwum nun, mwum fyònnì ǹŋgea. Son, swum sɛ tà mwum wea nlim, son sɛ ta nun ŋgasi. ((
41007016	Ɓɛshɛ ɓyin cinni mɛ̀ ywiʼ ɓye nywɔʼ lɛʼ, ɓyin ywɔʼ.))»
41007017	Kwan sɛ Yesù waʼ ŋkwìn ɓwum nun, nun kɛ̌n ɗun ɓe næm ɓon lɛ̀ ɓwɛsɔʼ ɓyon, ɓwɛsɔʼ ɓyon kà cibbi nun lɛ nyǐ ni sû ɓon ǹge màzwùm.
41007018	Yesù shɛ̀ lɛ̀ ɓon lɛ: «Ɓɛ ywɔʼ kan ǹge tòn nɛ lɛ̀ ɓyin nun hwæn? Ɓyin lìmmi kan lɛ swum ndɔʼ ɓan she wòli sɛ ɗun mwum ŋwum sɛ fyɔsì nun ǹŋgea?
41007019	Ntwiʼ, sɛ ta nun kɛ̀nni kɛ zwum, sɛ tà ka nun ɗun kɛ nlim nun. Sɛ ta nun ɗun zwum li, sɛ konndì tì kuʼ nun kwean ɓe nywi.» (Kɛ nzæ̌ʼ lɛʼ yɛ nun, yon yɛ Yesù shɛ̀e lɛ̀ mwum hwæn lɛ mwum ni wòli nyǐ ni ji ywum ji hwæn.)
41007020	À kònnde tì lɛʼ lɛ: «Swum sɛ ta mwum kwean nywi, son sɛ ta nun fyɔ̀si ǹŋgea.
41007021	Ntwiʼ mɛ̀ mɓàkàʼ mɓyibbɔa nɛ mwum tǎ ɓàkàʼ hwæn, à tà nun wai kɛ nlim nun. Mɛ̀ mɓàkàʼ màzwùm nɛ ta mɛ̀ ɗwɛb twɔti ɓɛ lon mɛ̀ sìbɔʼ kɛ wan, mɛ̀ yib kɛ mɛ̀ hwæ̌n, ɓɛ yib nywiʼ, ɓɛ wu ɓwum,
41007022	ɓɛ ywisi mɛ̀ nlàʼ, ɓɛ ɓɛ mɛ̀ ci-ŋgɛm, ɓɛ kæbsi mɛ̀ lɛʼ, ɓɛ ɓɛ mɛ̀ ci-mpɔkaʼ ɓwum, ɓɛ ci ywum hwæn wɛ̌ tà shɛ mɛ̀ nlim nyan yili, ɓɛ kɛ ŋgɛʼ lɛ̀ ɓwùlu, ɓɛ shɛ ɓwùlu mɛ̀ mɓwɛ̀ʼ nywi, ǹtwuli mwu ɓɛ yan, ɓɛ cinni kan ti mwǔ mfɔ̀kàʼ kɛ ywum yɛ ɓon ta cì nun hwæn.
41007023	Ɓyɛbbi màzwùm hwæn li, à tǎ waʼ mɛ nlim nun, à cì mwum fyònnì ǹŋgea kɛ mɛʼ Mvɛ̀nnswæ̀b.»
41007024	Yesù waʼ kwe lwùmmɔ̌ʼ màzwùm, à kɛ̀n ŋgyɔʼ ndɔʼ nɛ kwɛmme lɛ̀ ǹsòn yɛ ɓɛ ɓe lon lɛ Tîr. À ɓɛ̀n kwe, à ɗun næm, ǎ yili kan lɛ ɓwum limmì lɛ nun ɓɛ̀nnâ. Son, a mgbæ̀nni kan, ɓwum limmì lɛ à ɓɛ̀nnâ.
41007025	Kwan læ̀b kan, m̀lib ndɔʼ nɛ mwɛn nyon ɓe lɛ̀ m̀pùn mɓyɛbbi kɛ nywi ywɔì lɛ Yesù ni ɓɛ̀nnâ. À kɛ̀n cǐ Yesù, à pyì nun mɛ kwù.
41007026	M̀lib màzwǔm, ǹkyìn mlib nɛ ɓe, à ɓɛ m̀lib grɛ̂ʼ, ɓɛ ye nun kɛ ŋgyɔʼ Sìròfènìsî. À ɗunmi Yesù ɗɔa lɛ nyǐ ni fyinni m̀pùn mɓyɛbbi kɛ nywi mwɛn nyon nyɛ̌ m̀lib.
41007027	Yesù shɛ̀ lɛ̀ nun lɛ: «Ɗyili fɛʼ nywi, ɓwɛsɔʼ ɓyim fɛʼ; ntwiʼ, sɛ ɓa lwɛn wù sheli ji ɓwɛsɔʼ, wù swì lɛ̀ ɓwɛn mbyiʼ.»
41007028	M̀lib ni fyònnzì lɛ̀ nun lɛ: «À si lɔʼ li, mwumŋkæ̀m, son, m̀blǔʼ pɛn yɛ ta lèì kɛ fyaʼ ɓwɛsɔʼ, yon yɛ ɓwɛn mbyiʼ ta kuʼ ji.»
41007029	Yesǔ kà shɛ̌ lɛ̀ nun lɛ: «Kɛ ntwiʼ fyònnzì lɛʼ lwɛn nɛ wu fyònnzi mun nɛ, kɛ̀nne, m̀pùn mɓyɛbbi kwean mwɛn nywù nywi.»
41007030	M̀lib ni fyòn ɓe ɗwon nyon, à ɓɛ̌n, lɛ̀ mwɛn ni ndon zwɛm ǹnǒn. M̀pùn mɓyɛbbi kwean nun nywi.
41007031	Yesù waʼ kwe kɛ nǒnnòn Tîr nun, à fyiɔ̀ʼ kɛ Sìdôn, à kònndì fyònnì ɓe kɛ fyaʼ swǔm Gàlìlê ye fɔʼ. À linndɔ̂ʼ Dèkàpɔ̂l ŋgyɔʼ.
41007032	Kwan sɛ nun ɓe kɛ̀n, à ɓɛ̀n nywɔʼ m̀bɔʼ ndɔʼ cì ndɔʼ, ɓɛ shiì nun mwum ndɔʼ. Mwum màzwùm ɓe ci-ɗwɔʼ, ǎ ɓe kǎn lɛli lwɛn. Ɓɛ ɗunmi Yesù swulea lɛ nyǐ ni sati nyǐ fyàʼ kɛ nywi.
41007033	Yesù twɛʼ nun ɓon lɛ̀ nun ɓon ɓî, à ɗwì ǹkwìn ɓwum ɓe. À shɛ ɓwɛnŋgwu, à swòn nun mɛ ywiʼ, à pæ̀ʼ ɓe, à ɓwæti mwɛnŋgwu nyon lɛ̀ mɛ̀ti, à twuti nun ɗimɔʼ.
41007034	Kɛ nyě yi, à wasi mɛʼ zwô, à twɛn m̀pùn mɛ̀ yìnnì, à shɛ̀ lɛ̀ nun lɛ: «Èfatà». Sù ni lɛ, «Ɓɛênì lwon!»
41007035	Kɛ fyaʼ zwɛm ǹnywɛ̀n, ci-ɗwɔʼ ni ɗunmi ywɔli, ɗimɔʼ shon wolì nun ɓe ŋwum, à ɗunmi lɛli lwɛn.
41007036	Ɓwum ɓye yɛnne hìlea màzwùm, Yesù kænni ɓon lɛ ɓa ɓyi ɓi lwum mwum ndɔʼ shɛ̌ mbyî; son, kwo fɛʼ she nun lɛe li si, a fyôn wɛ̌ nun ɗwumnzi ɓon nùn lɛ ɓyi ɓi kɛn shɛ̀ mbyî.
41007037	Ɓwum ɓe lɛʼ màzwùm shìmmea ǹzwɔnzwɔ̀ʼ. Ɓɛ ɓe lɛʼ lɛ: «Ywum yon yɛ nun tǎ cì hwæn suʼ ywum lwukea. Kwo fɛʼ mɛ̀ ci-ɗwɔʼ, à tǎ cì ɓɛ ɗunmi ywɔli, à cì mɛ̀ mwukaʼ ɓɛ lɛli.»
41008001	A ɓe tì nywɔʼ m̀bɔʼ ndɔʼ, ǹkwìn ɓwum ndɔʼ konndì tì swɔli. M̀bɔ̀kì nɛ swum sɛ ɓon yɛ ji ɓe kǎn, Yesù lon ɓwɛsɔʼ ɓyon, à shɛ̀ lɛ̀ ɓon lɛ:
41008002	«Ŋ̀gyìn yi ɗyě lê, ɓwiʼ ɓi ɓwiʼ lɛ̀ ɓwum ton ɓɛ, ɓɛ cinni kan tî swum ji, ǹlim ta mun kwɛ̀nni lɛ̀ ɓon.
41008003	She ji ɓǎn sɛ, mun fyɔ̀sì ɓon ɓe lɛ̀ ǹjè zwum, lɛ̀ ɓɛ yɛ ǹjè ywi mbyi nun. Ɓyindɔʼ ɓi fi nyinnìm shan nun, ɓɛ wakai lìbbea.»
41008004	Ɓwɛsɔʼ ɓyon ywɔʼ li, ɓɛ fyonnzì lɛ̀ nun lɛ: «Ɓwiʼ yɛ ɗyi fɛn ɓwiʼ kà cinni ji nɛ ɓwiʼ yɛ ɓon fɛ ɓon hwæn li? Kɛ ɓwiʼ ɓi fɛ nlim kyɔʼ?»
41008005	Yesǔ kà cibbi lɛ̀ ɓon lɛ: «Ɓyin cinni brɛ̂ʼ nyi?» Ɓon lɛ: ɓon ɓi cinni yì brɛ̂ʼ shanmɓì.
41008006	À ywɔʼ li, à shɛ̀ lɛ̀ ɓwum lɛ ɓyi ɓi ton njiʼ. À kɛ̀ fyàʼ, à yè brɛ̂ʼ shanmɓì yi, à yili M̀vɛ̀nnswæ̀b osɔ̀kɔ̀ʼ; à ɓɔtaʼ yon, à fɛ fyaʼ ɓwɛsɔʼ ɓyon lɛ ɓyi ɓi kyiilàʼ lɛ̀ ǹkwìn ɓwum. Ɓɛ yê, ɓɛ ɗunmi kyììlàʼ.
41008007	Ɓwɛn ŋgishì ndɔʼ ɓe tì ɓwɛsɔʼ Yesù fyaʼ, Yesù yili tì osɔ̀kɔ̀ʼ kɛ ɓwɛn ŋgishì ɓi zwɛm, à shɛ̀ lɛ̀ ɓwɛsɔʼ ɓyon lɛ ɓyi ɓi konndì tì ɓyi ɓwɛn ŋgishì ɓi kyììlea.
41008008	Mwum hwæn ji, à ɓyim, à ɗwì ŋgyɔʼ. Ɓwɛsɔʼ Yesù kwɛmndàʼ yì kìtɔ̀ʼ yɛ nzwonŋgea ɓe. Yì sàʼ shanmɓì lwinnɔa lwɛn.
41008009	Ɓwum ɓɛ jie ji hwæn ɓe kɛ̀nnì ɓwum ŋkæm nnyì. Ɓɛ ji hwæn, Yesǔ kà fyɔ̀si ɓon ɓe.
41008010	À nàn kuʼ nun ɓe ciʼ nun ɓon lɛ̀ ɓwɛsɔʼ ɓyon, ɓɛ yê mbyi ŋgyɔʼ Dàlmànutà.
41008011	A ɓɛn nywɔʼ m̀bɔʼ ndɔʼ, mɛ̀ Fàrìzìɛ̂n ɓɛn kɛ ke Yesù, ɓɛ ɗunmi ǹzæ̌ʼ lɛʼ kwɛbsea lɛ̀ nun ɓǎ ɓɛ pyi nun ŋwum. Ɓɛ cibbi nun lɛ nyǐ ni lisàʼ ɓon kìkeàn ndɔʼ she lisaʼ lɛ ǹkimmɔʼ nyǐ wai fyaʼ Mvɛ̀nnswæ̀b.
41008012	Yesù twɛn m̀pùn mɛ̀ yìnnì, à shɛ̀ lɛ̀ ɓon lɛ: «Mvu ɓwum ye ɗyě ta kuʼ kìkeàn cibbi ntwiʼ yɛn? Mùn tà ɓyin shɛ̌ lɛ̀ lɛŋkæ̀m lɛ kwo kìkeàn fɔʼ ɓa waì zwô.»
41008013	À lɛʼ kuʼ ǹzæ̀ʼ lɛʼ màzwùm li, à waʼ, à ɗonnzi ɓon. À nàn ciʼ ɓe, à kɛ̌n ŋgyin swùm.
41008014	Kwan sɛ ɓon wae kɛ̌n, ǹlim fye ɓwɛsɔʼ Yesù lɛ̀ ǹshɛ brɛ̂ʼ. Brɛ̂ʼ sue ɓon fyaʼ fɔʼ kɛ ciʼ nun.
41008015	Yesù ɗunmi ɓon shɛ̌ lɛ: «Konnênì lɛ̀ m̀bùn brɛ̂ʼ mɛ̀ Fàrìzìɛ̂n lɛ̀ nyɛ̌ Èrôdɛ̀.»
41008016	Ɓwɛsɔʼ ɓyon ywɔʼ li, ɓɛ ɗunmi lɛʼ lɛ̀ ɓwùlu lɛ: «À tǎ lɛʼ li ntwiʼ sɛ ɓwiʼ cinni kan brɛ̂ʼ.»
41008017	Yesù ywɔʼ ti kuʼ ɓe li, à cibbi lɛ̀ ɓon lɛ: «Yɛn sɛ ɓyin ta hwumni kɛ nyinnìm shin nun ntwiʼ sɛ ɓyin cinni kan brɛ̂ʼ? Ɓyin ywɔti kifɛʼ mûn ɗyě? Ɓyin tà ka mɛ̀ lɛʼ ɓænnzi? Ɓyin kɛ njimmi nun?
41008018	Mɛʼ yɛ ɓyin kɛ mwu yi, ɓyin tà ka yɛn lɛ̀ yon? Kɛ̀ mɛ̀ ywiʼ ɓɛ ɓyin kɛ mwu ɓi, ɓyin tà ka ywɔʼ lɛ̀ ɓon? Ǹlim fyeâ ɓyin lɛ̀ she
41008019	mùn ɓɔtae brɛ̂ʼ shân lɛ̀ ɓwum ŋkæm nshân? Yì kìtɔ̀ʼ yɛ ɓyin kwɛmndae, yì sàʼ ɓe nyi?» Ɓwɛsɔʼ ɓyon fyonnzì nun lɛ: «Yɛ ɓe wûm ɓlàn ɓî.»
41008020	À cibbi tì ɓon lɛ: «Ti, kwan sɛ mun ɓɔtae brɛ̂ʼ shanmɓì lɛ̀ ɓwum ŋkæm nnyì, yì sàʼ yi kìtɔ̀ʼ kwean nyi?» Ɓɛ fyonnzì lɛ̀ nun lɛ: «Yɛ ɓe shanmɓì.»
41008021	Yesǔ kà shɛ̌ lɛ̀ ɓon lɛ: «Han a kiìn ɓɛ̀n ɗyě, ɓyin ywɔti kifɛʼ?»
41008022	Ɓɛ ɓɛn Bètsaìdà, a kiìn ɓɛ̀n nywɔʼ ndɔʼ, ɓwum tɛtì nun ci-ɓwubè ndɔʼ. Ɓwum màzwùm ɗunmi nun swulea lɛ nyǐ ni twuti zwû ci-ɓwubè ni.
41008023	Yesù ɓæn ci-ɓwubè ni fyaʼ, à tɛ̀tɔ̀ʼ nun mbɛti nsòn. Ɓɛ ɓɛn kwe, à ɓwæti ci-ɓwubè ni mɛʼ lɛ̀ mɛ̀ti ɓyon, à sati nun mɛ̀ fyàʼ nywi, à cibbi lɛ̀ nun lɛ: «Wù tǎ swum ndɔʼ yɛnni?»
41008024	Ci-ɓwubè wasi mɛʼ, à shɛ̀ lɛ: «Mùn tǎ ɓwum yɛnni, a ɓi wɛ̌ mɛ̀ ŋgæʼ, son, ɓɛ ta kɛ̀n nùn.»
41008025	Yesù kònndì tì nun mɛ̀ fyàʼ sati ɓe mɛʼ. Mwum tòn ni sunndi cɛ, à yɛn seansean.
41008026	Yesù fyɔ̀sì nun ɓe ɗwon nyon, à shɛ̀ lɛ̀ nun lɛ: «Ɓa wù fyi ɓe nlim nsòn.»
41008027	Ɓe nyě yi, Yesù weɔʼ kɛ̀n ɓon lɛ̀ ɓwɛsɔʼ ɓyon kɛ mɛ nsòn nɛ kɛ nǒnnòn Sèzàrê Fìlîb nun. Yesù cibbi lɛ̀ ɓon kɛ kɛ̀n nun lɛ: «Ɓwum ta kuʼ lɛʼ lɛ mùn ni kuʼ wɛn?»
41008028	Ɓwɛsɔʼ ɓyon fyonnzì lɛ̀ nun lɛ: «Ɓyindɔʼ ta lɛʼ lɛ wù ni Jân Bàtisì. Ɓyindɔʼ ɓon lɛ: Èlî ni nɛ wù, ɓyindɔʼ kuʼ, ɓon lɛ: ci-nlɛli kɛ ŋwum Mvɛ̀nnswæ̀b nun ndɔʼ nɛ wù.»
41008029	Ɓwɛsɔʼ shɛ nun hwæn, Yesǔ kà cibbi ɓon lɛ: «Ti kuʼ ɓyin, ɓyin ta kuʼ shɛ̀ lɛ mùn ni wɛn?» Pìɛ̂r fyònnzì lɛ̀ nun lɛ: «Wù ni Kristò, mwum nɛ M̀vɛ̀nnswæ̀b fyiì.»
41008030	Yesù sìtì ɓon lɛ ɓa ɓyi ɓi lwum mwum ndɔʼ shɛ̌ mbyî.
41008031	Ɓe, Yesù ɗunmi tì ɓwɛsɔʼ ɓyon mɛ̀ lɛʼ sannzi. À shɛ̀ lɛ̀ ɓon lɛ shi si cibbi lɛ Mwɛn Mwum ni yɛn vɛ̀nɛ̀ʼ ǹzwɔnzwɔ̀ʼ. Mɛ̀ ci-zwiʼ mɛ ci-mfɛ sàtìkæ̀ʼ nyenswæ̀b ndwun, mɛ̀ ci-nlìmmì mɛ lwuà, kònndì lɛ̀ ɓwumŋkæ̀m mɛ Yudà, ɓɛ yɛ nun nzwonnzea, ɓɛ wu nun. Kɛ ŋgyìn mɛ̀ nlè nun, à yìmnì ywi.
41008032	Kwan sɛ Yesù ɓe lɛʼ, ǎ ɓe kǎn ǹzæ̌ʼ lɛʼ gwùmnzea nun, son, à ɓe ɓon yon fɔ̀si shɛ̌ seansean. Pìɛ̂r lon nun kɛ kwiʼ, à nyɛnndi nun, lɛ̀ à tǎ shɛ̀ lɛ ɓa nyǐ ni fɔ̀kàʼ paʼ mɛ lɛʼ màzwùm kɛ nywi nyǐ.
41008033	Son, Yesù yònnzì mɛʼ ɓe, à cɛ ɓwɛsɔʼ ɓyon, à nyeni lɛ̀ Pìɛ̂r lɛ: «Satæ̀n, waʼ mun nywi. Mɛ̀ mfɔ̀kàʼ nywǔ wòli kan lɛ̀ nyɛ̌ M̀vɛ̀nnswæ̀b, à ni nyɛ̌ ɓwum.»
41008034	Kɛ nyě màzwǔm, Yesù lon ǹkwìn ɓwum, lɛ̀ ɓwɛsɔʼ ɓyon, à shɛ̀ lɛ̀ ɓon lɛ: «Ɓɛshɛ mwum ndɔʼ yili nun ɗwon mùn mɛ kwǔ, à ɗonnzi mɛ̀ mɓàkàʼ nyon nɛʼ, ɓa à yi ywi, à ɗwon mɛ̀ kwù ɓyɛ̂m.
41008035	Ntwiʼ sɛ mwum nɛ yili nun nywæsì ǹzison shon, à yɛ̌ she ǹkæ̀mŋkæm ɓwuli. Son, mwum nɛ yɛ̌ ǹzison shon ɓwuli ntwiʼ yɛ̂m, lɛ̀ ntwiʼ nzæ̌ʼ lɛʼ yɛ̂m tì kuʼ, lɛ̀ à swætâ ǹzison shon she ǹkæ̀mŋkæm.
41008036	Ti, yǎ se nɛ mwum wòli à cinni, ɓɛshɛ nun cinni ywum lwukea yɛ ŋgyɔ̂ʼ wan hwæn, kɛ ɓe, à ɓwuli ǹzison shon she ǹkæ̀mŋkæm?
41008037	Yǎ swum sɛ mwum wòli à fɛ ɓǎ nun ton lɛ̀ ǹzison shon?
41008038	Ɓɛshɛ mwum ndɔʼ ywɔʼ kwɛ̀nnjin lɛ̀ ɓwum kɛ ntwiʼ jin shɛ̂m, shindɔʼ kɛ ntwiʼ nzæ̌ʼ lɛʼ yɛ̂m kɛ nyinnìm mvu ɓwum mɛ̀ ci-ncǐ ɓyɛbbi yɛ ti jenɛ yɛ nun, mùn Mwɛn Mwum, kwɛ̀nnjin yɛ̌ kuʼ mùn ɓænni kɛ nywi mwum màzwùm kwan sɛ mùn yɛ̌ fyònnì kɛ ntwu bùba nyɛ̀m nun lɛ̀ mɛ̀ cikpuʼ ɓyon ɓye kɛ ɗɛb.»
41009001	À ɓe tì ɓon shɛ̀ lɛ: «Mùn tà ɓyin shɛ̌ lɛ̀ lɛŋkæ̀m lɛ ɓyindɔʼ ɓi fi nyinnìm shin nun, ɓɛ yɛ kɛ̌n ywi, lɛ̀ ɓɛ yɛnnâ lɛ ywɔʼ Mvɛ̀nnswæ̀b ɗuân ŋgyɔ̂ʼ wan lɛ̀ kim.»
41009002	Kɛ nyè ŋgyin fyuru, Yesù twɛʼ Pìɛ̂r, Jâʼ lɛ̀ Jân, ɓon ɓɛ nun suʼ kɛ̀n mwu kpaʼ lɛ̀ ɓon. Ɓɛ yɛn fli mɛʼ shon kwɛbsâ.
41009003	Mɛ̀ plè ɓyon fyonnâ pwɛbbi, lɛ̀ à ti mɛʼ shɛ nun. Paʼ mpwɛb màzwùm, mwum wan wòli kan à pwɛbsi swum ndɔʼ li.
41009004	Ɓwɛsɔʼ lê ɓi cɛ ɓe, ɓɛ yɛn Èlî ɓon lɛ̀ Mòîzɛ̀ ɓɛ ɓwumnâ, ɓɛ ta sèàn shɛ̌ lɛ̀ Yesù.
41009005	Pìɛ̂r yɛn li, à shɛ̀ lɛ̀ Yesù lɛ: «Mwumŋkæ̀m, à si lwɛn wɛ̌ tà shɛ ɓwiʼ ɓi tì kuʼ fɛ. Ɓwiʼ yɛ mɛ̀ pàʼ gwe lê, ǹywù m̀bɔʼ, nyɛ̌ Mòîzɛ̀ m̀bɔʼ, lɛ̀ nyɛ̌ Èlî m̀bɔʼ.»
41009006	À ɓe lɛʼ li, ntwiʼ sɛ swum lɛli sɛ ɓe nun shi. Ɓe lɛ̀ yi ɓænnâ ɓon lɛ̀ ɓwùlu ɓon hwæn.
41009007	Kwan màzwùm nun, ɓwɔʼ ndɔʼ waì, sɛ shimndì ɓon, ǹkwu ndɔʼ kwaìn kɛ ɓwɔʼ nun lɛ: «Mwum tòn nɛ ni mwɛn nyɛ̀m nyɛ̌ mùn yili ǹzwɔnzwɔ̀ʼ. Nònnzênì mɛ̀ ywiʼ, ɓyin ywɔʼ swum sɛ nun yɛ̌ ɓyin shɛ̌.»
41009008	Ŋ̀kwu yi mlɔʼ kuʼ ɗin, ɓɛ cɛ mɛ mbɛti nyan, ɓɛ yɛn kan tî mwum ndɔʼ, suʼ tî Yesù nun kyishon.
41009009	Kwan sɛ ɓon ɗunmi kpaʼ kyìli, Yesù shɛ̀ lɛ̀ ɓon lɛ ɓa ɓyi ɓi lwum mwum ndɔʼ swum sɛ ɓyi ɓi yin shɛ̌ han sɛ kɛn ɓɛ̀n kwan sɛ Mwɛn Mwum yɛ̌ ywi yìmni.
41009010	Ɓɛ kɛ lɛʼ si zwum, son, ɓɛ ɗunmi ɓon nɛʼ cibbi lɛ: «Sù nzæ̀ʼ lɛʼ tòn nɛ ni kuʼ lɛ yɛn? Nyɛ̌ nun lɛʼ lɛ ǹyìmnì yɛ nun yɛ̌ yìmnì kɛ nyě ywi?»
41009011	Ɓɛ waʼ, ɓɛ cibbi Yesù lɛ: «Mɛ̀ ci-nlìmmì mɛ lwuà ta lɛʼ lɛ Èlî ni nɛ yɛ fɛʼ sɛti ɓɛ̀n lɛ̀ ntwiʼ yɛn?»
41009012	Yesù fyònnzì lɛ̀ ɓon lɛ: «À si lɛŋkæ̀m lɛ Èlî nɛ yɛ fɛʼ sɛti ɓɛ̀n ɓǎ nun ɗyilaʼ ywum hwæn. Son, yɛn sɛ ci ɓɛ kɔʼ kɛ ɗèwǎ Mvɛ̀nnswæ̀b nun kɛ nywi Mwɛn Mwum lɛ nyǐ ni yɛ̌ vɛ̀nɛ̀ʼ yɛnni ǹzwɔnzwɔ̀ʼ, ɓɛ ɓyinnzi tì kuʼ nun nùn?
41009013	Mùn wòli mùn shɛ̀ ɓyin lɛ Èlî ɓɛ̀nnâ nùn, ɓɛ zæbsi nun wɛ̌ tà shɛ ɓon yili. Li nɛ ɓɛ kɔʼ kɛ ɗèwǎ Mvɛ̀nnswæ̀b nun kɛ jin shon nun.»
41009014	Kwan sɛ ɓon ɓɛn ɓe mbɛti ɓwɛsɔʼ ɓye fɔʼ, ɓɛ yɛn ǹkwìn ɓwum mèan kanndâ ɓon mbyî, lɛ̀ mɛ̀ ci-nlìmmì mɛ lwuà ndɔʼ ta ǹzæ̌ʼ lɛʼ kwɛbsea lɛ̀ ɓon.
41009015	Ɓwum ɗwi zɛʼ, ɓɛ yɛn Yesù ɗin, shìmmea ci ɓon, ɓɛ ɓɔti lɛ̀ mɛ̀li cǐ Yesù ɓǎ ɓɛ hwæsi nun.
41009016	Yesù cibbi lɛ̀ ɓwɛsɔʼ ɓyon ɓi lɛ: «Yɛn sɛ ɓyin ta lɛli lɛ̀ ɓon?»
41009017	Mwum ndɔʼ nyɛ̌ ɓe kɛ ŋkwìn ɓwum nun fyònnzì lɛ̀ nun lɛ: «Mwumŋkæ̀m, mùn kìin lɛ̀ mwɛn nyɛ̀m, ntwiʼ sɛ à ni lɛ̀ m̀pùn mɓyɛbbi ndɔʼ nywi, ǎ tà ka lɛli.
41009018	Yì kwan hwæn yɛ m̀pùn tà nun pyìsi, à tà nun ɗwǐ ŋgyɔʼ, kæ̀nndè ɗunmi nun kyǐ ŋwum, lɛ̀ à tǎ myin sɔa, à kyɔ̀kàʼ. Mùn cibbâ ɓwɛsɔʼ ɓyû mbyî lɛ ɓɛ kwannzi nun m̀pùn màzwùm, son, à yaʼ ɓon nun.»
41009019	Yesù shɛ̀ ɓon, ɓon hwæn lɛ: «Ɓyin ɓɛ mvu ɓwum ye ɗyě, ɓyin tà ka zwùm tɛ̀li lɛ̀ M̀vɛ̀nnswæ̀b. Mùn yɛ̌ tòn lɛ̀ ɓyin kɛ ŋgyìn nyi lɛ̀ ɓyin kà tɛ̌ʼ zwùm lɛ̀ M̀vɛ̀nnswæ̀b? Mùn yɛ̌ ɓyin fyimni mùn kɛ̀n ɓɛ̀n fɛn? Kìênnì mùn mbyî lɛ̀ mwɛn ni.»
41009020	Ɓɛ shiì nun mwɛn. M̀pùn mɓyɛbbi yɛn Yesù ɗin, à mgbunnzi mwɛn, à ɗwì nun ŋgyɔʼ. Mwɛn ɗunmi ywunni ŋgyɔʼ, lɛ̀ kæ̀nndè tà nun kyǐ ŋwum.
41009021	Yesǔ kà cibbi lɛ̀ ce mwɛn lɛ: «M̀pùn màzwùm ɗunme nun yǎ kwan?» Ce mwɛn fyònnzì lɛ̀ nun lɛ: «Ǹdìkàʼ mwɔ̂ʼ shon.
41009022	M̀pùn màzwùm ɓe nun shindɔʼ ɗwì kɛ win nun, shindɔʼ à ɗwì nun kɛ mlaʼ nun ɓǎ nun wu nun. Son, ɓɛshɛ wu wòli wù cì swum ndɔʼ nywi yon, kwɛ̀nnzi ǹlim lɛ̀ ɓwiʼ, wù kpaʼ ɓwiʼ.»
41009023	Yesǔ kà shɛ̌ lɛ̀ nun lɛ: «Wù lɛʼ lɛ, ɓɛshɛ mûn wòli. Lìmmi lwɛn lɛ ywum hwæn yi ɗonmi cɛ̌ ci-ntɛ̀ʼ zwum.»
41009024	Kɛ fyaʼ zwɛm ǹnywɛ̀n, ce mwɛn ɗunmi kun lɛ: «Mùn tǎ zwùm tɛ̀li lɛ̀ M̀vɛ̀nnswæ̀b, son, kpaʼ mun ɓǎ mùn fɔsì zwùm tɛ̀li lɛ̀ nun lɛ̀ lɛŋkæ̀m!»
41009025	Yesù yɛn ǹkwìn ɓwum ti ɓon ɓɔti nywi, ǎ kà sìti m̀pùn mɓyɛbbi, à shɛ̀ lɛ̀ nun lɛ: «M̀pùn nɛ cǐ mwɛn tà ka lɛli, shìkì à ywɔʼ kuʼ lɛʼ, mùn shɛ̀ wu lɛ, kwan mwɛn ni nywi ǹgyìnmbɔʼ!»
41009026	M̀pùn ɓwùm kun, à mgbunnzi mwɛn lɛ̀ kim, à kwan. Mwɛn nòn wɛ̌ nun ywiâ nun, han màn ɓwum nɛ ɓe kwe ɗunmi lɛʼ lɛ nyǐ ni ywiâ.
41009027	Son, Yesù ɓæn nun fyaʼ, à wasi nun zwô. Mwɛn ɗyi mɛ kwù ɓyon zwɛ̂m.
41009028	Kɛ nyě yi, kwan sɛ ɓon ɓe ɓe næm ɓon kyishan, ɓwɛsɔʼ Yesù cibbi lɛ̀ Yesù lɛ: «Ti, sɛ ci kuʼ lɛ ɓwiʼ fyinni kan m̀pùn màzwùm?»
41009029	Yesǔ kà fyònnzi lɛ̀ ɓon lɛ: «Paʼ mpùn màzwùm, ɓɛ ta son suʼ fyinni lɛ̀ ǹkeli.»
41009030	Ɓɛ waʼ kwe, ɓɛ linndi ŋgyɔʼ Gàlìlê. Yesǔ ɓe kǎn yili lɛ ɓwum limmì cìcì sɛ nun tòn nun,
41009031	ntwiʼ sɛ nun ɓe ɓwɛsɔʼ ɓyon ywum lìsea. À ɓe ɓon shɛ̌ lɛ: «Mwɛn Mwum yɛ̌ ɓwum pyǐ fyaʼ, ɓɛ wu nun. Kɛ nyè ŋgyin lê, à yìmnì ywi.»
41009032	Son, ɓwɛsɔʼ ɓyon ɓe kæb mwu nun, ɓɛ cinni kan sù nzæ̀ʼ lɛʼ màzwùm. Yi ɓe ɓon kwɛ̀nni lɛ̀ ǹcibbi sù màzwùm lɛ̀ nun.
41009033	Ɓɛ kɛn li, ɓɛ ɓɛn kɛ Kàpɛ̀rnàô. Kwan sɛ ɓon ɗun næm, Yesù cibbi lɛ̀ ɓwɛsɔʼ ɓyon lɛ: «Yɛn sɛ ɓyin ɓi lɛli mbyi nun?»
41009034	Ɓɛ yè kan nun ŋwum, ntwiʼ sɛ ɓon ɓi lɛli kɛ mbyi nun lɛ, she ɓon ɓi ton sɛ, wɛn ni nɛ kuʼ mwumŋkæ̀m nyan kɛ nyinnìm ɓon ɓɛ ɓwɛsɔʼ nun?
41009035	Li, Yesù tòn njiʼ, à lon ɓon, ɓon hwæn, à shɛ̀ lɛ̀ ɓon lɛ: «Ɓɛshɛ mwum ndɔʼ yili cǐ tòn zwimbyiʼ, à fyɔsì nun nɛʼ lwæ̀b ɓe ɓwulu, à ɓɛ ci-mfyi ɓwum hwæn.»
41009036	À lɛʼ li, à tɛ̀lì mwɔ̂ʼ ndɔʼ swiʼ shan, à sheli nun fyaʼ, à shɛ̀ lɛ̀ ɓon lɛ:
41009037	«Mwum nɛ yɛ̌ mwɛn ndɔʼ yě wɛ̌ nyɛ̌ kɛ jin shɛ̂m nun, lɛ̀ mǔn nɛʼ nɛ nun yě. Mwum nɛ tà mun yě hwæn, mùn nɛ nun suʼ kan yè, à yè ti kuʼ mwum nɛ fyi mùn.»
41009038	Jân shɛ̀ lɛ̀ Yesù lɛ: «Mwumŋkæ̀m, ɓwiʼ yɛnni mwum ndɔʼ, lɛ̀ à tǎ mɛ̀ mpùn mɓyibbɔa fyinni lɛ̀ jin swû. Ɓwiʼ yile lɛ ɓwiʼ kænni nun ntwiʼ sɛ nun ɓǎ ǹkwìn yɛʼ nun.»
41009039	Yesù shɛ̀ lɛ̀ ɓon lɛ: «Ɓa ɓyin kænni nun, ntwiʼ sɛ mwum ndɔʼ wòli kan à cì hìlea kɛ jin shɛ̂m nun, kɛ nyě yi, à gwànnzì jin shɛ̂m.
41009040	Mwum nɛ ɓa ci-ɓyìnnzì nyɛʼ, à ni mwum nyɛʼ.
41009041	Mwum nɛ yɛ̌ ɓyin kwòn mlaʼ nwi fɛ kɛ jin Kristò nun, ntwiʼ sɛ ɓyin ɓi ɓwum ɓyɛ̂m, mùn shɛ̀ ɓyin lɛ̀ lɛŋkæ̀m lɛ, ɗàsì nyon tà nun ɓònŋgea.»
41009042	«Mwum nɛ yɛ̌ cì m̀bàʼ swi mwɛn m̀bɔʼ nyɛ̌ tǎ ǹlim kɛ̌ lɛ̀ mǔn, à ɗwì nun kɛ ɓyɛbbi nun, à si lɛʼ lwɛn kɛ cì shon lɛ ɓɛ kpæm nun li wɔ̀ʼ ŋgun, ɓɛ ɗwi nun ɗuʼ ndwun nun.
41009043	-
41009044	Ɓɛshɛ fyàʼ ywû yɛ ta cì wù pyì kɛ ɓyɛbbi nun, gbɛ̀b yon. À si lɛʼ lwɛn cì swû lɛ wù kɛn ɗun kɛ ɗɛb fyàʼ fɔʼ, wù cinni ǹzison ɗwùmɗwùm, a lan she wù yɛ̌ mɛ̀ fyàʼ ɓyû cinni ɓî hwæn, wù kɛ̌n ɗun kɛ win yɛ tà ka ɗon nun.
41009045	-
41009046	Kɛ̀ kwù swû sɛ ta cì wù pyì kɛ ɓyɛbbi nun, gbɛ̀b son. Ntwiʼ sɛ à si lɛʼ lwɛn kɛ cì swû lɛ wù kɛn ɗun kɛ ɗɛb ɗyɛmɗyɛm, wù cinni ǹzison ɗwùmɗwùm, a lan she ɓɛ yɛ wù ɗwǐ kɛ win nun lɛ̀ mɛ̀ kwù ɓî ɓyû nun.
41009047	Shindɔʼ zɛʼ swû sɛ ta cì wù pyì kɛ ɓyɛbbi nun, nywɔ̀ʼ son, ntwiʼ sɛ à si lɛʼ lwɛn cì swû lɛ wù kɛn ɗun ywɔʼ Mvɛ̀nnswæ̀b nun ŋgiʼ-zɛʼ fɔʼ, a lan she ɓɛ yɛ wù ɗwǐ kɛ win nun lɛ̀ mɛ̀ mɛʼ mɓì nywù.
41009048	Cìcǐ màzwùm si, ǹgìʼ yɛ wù ji kwe kwan hwæn, shìkì win ɗon.
41009049	Win yɛ mwum hwæn ɗunnea nywi wɛ̌ kwìn, a kà sannzi nun ɓe.
41009050	«Ɓyin limmi lɛ kwǐn nwɔ̀ʼ si swum sɛ ta mwum kpea. Son, ɓɛshɛ sɛ fyonnì shiʼ, ɓyin yɛ cì lɛ ɓyin kà fyɔ̀si son ɓe myimmi? Tòênnì lɛ, kɛ myimmi shin nun kwan hwæn, ɓyin ɓɛ ŋwum fɔʼ lɛ̀ ɓwùlu.»
41010001	Yesù waʼ kwe, à kɛ̌n nǒnnǒn ŋgyɔʼ Jùdê nun. À ɓɛ̀n, à kɛ̌n ŋgyin Jùrdɛ̂n. Kwan sɛ nun ɓɛ̀nne kwe, ɓwum swɔli kɛ ke shon wɛ̌ tà shɛ ɓon ɓe swɔlakì yì cìcì hwæn. M̀banmbɔʼ, à ɗunmi tì ɓon lɛʼ-Nswæ̀b lìsea wɛ̌ tà shɛ nun ɓe lìsàkì.
41010002	Mɛ̀ Fàrìzìɛ̂n ndɔʼ sɛnndiì nun kɛ ke ɓǎ ɓɛ pyi nun ŋwum. Ɓɛ cibbi lɛ̀ nun lɛ: «Lwuà nyɛʼ tǎ shɛ̀ lɛ mwum kwannzi m̀myon?»
41010003	Yesù cibbɔ̂ʼ tì kuʼ ɓon ɓe lɛ: «Yǎ lwuà nɛ Mòîzɛ̀ fɛe ɓyin?»
41010004	Mɛ̀ Fàrìzìɛ̂n fyonnzì lɛ̀ nun lɛ: «Mòîzɛ̀ shɛ̀e ɓwiʼ lɛ mwum wòli à swìli m̀myon sìbɔʼ, à kɔʼ ɗèwǎ ŋkwan ɗæm, à kwannzi m̀lib.»
41010005	Yesù ywɔʼ li, à shɛ̀ lɛ̀ ɓon lɛ: «Mòîzɛ̀ kɔe lwuà màzwùm li ntwiʼ sɛ mɛ̀ nlim nyin yili kan lɛŋkæ̀m.
41010006	Son, à si kɔa lɛ: “Kwan sɛ M̀vɛ̀nnswæ̀b fɔ̀e ŋgyɔ̂ʼ wan, à fɔ̀e ǹɗwɛb, à fɔ̀ʼ tì kuʼ m̀lib.
41010007	Son sɛ yɛ cì mwum waʼ mɛ kwǔ bùba nyon lɛ̀ mon nyon, ɓǎ ɓɛ fɔʼ nye nyan ɓon lɛ̀ m̀myon.
41010008	Ɓon ɓî hwæn, ɓɛ fyonnì kwæʼ nywi fɔʼ”. Li, ɓɛ ɓa tî ɓɛ ɓwum ɓî, ɓɛ ti kwæʼ nywi fɔʼ.
41010009	Ɓa mwum ndɔʼ ɗyi, à kyàsì swum sɛ M̀vɛ̀nnswæ̀b kɛ̀ kɛ cìcì fɔʼ.»
41010010	Kwan sɛ ɓon kɛn ɓɛ̀n næm, ɓwɛsɔʼ Yesù ɗunmi nun mɛ̀ lɛʼ cibbi kɛ lɛʼ fɔʼ màzwùm nun.
41010011	Yesù fyònnzì lɛ̀ ɓon lɛ: «Ɓɛshɛ mwum ndɔʼ kwannzi m̀myon, à shɛ ǹdɔʼ ɓe, à ywiâ ǹlǎʼ mlib zwimbyiʼ nyon.
41010012	M̀banmbɔʼ nɛ kuʼ lɛ̀ m̀lib. Ɓɛshɛ m̀lib kwan ywon, à shɛ nyɛ̌ ɗin ndɔʼ, lɛ̀ à ywiâ ǹlàʼ.»
41010013	Ɓwum ɓe ɓɛ̀n lɛ̀ ɓwɛn kɛ cǐ Yesù ɓǎ nun sataʼ ɓon mɛ̀ fyàʼ nywi. Son, ɓwɛsɔʼ Yesù ɗunmi ɓon lɛsi.
41010014	Yesù yɛn li, à ɗunmi nyeni lɛ̀ ɓwɛsɔʼ ɓyon, à shɛ̀ lɛ̀ ɓon lɛ: «Ɓa ɓyin kænni ɓwɛsɔʼ, ɗonnzênì ɓon, ɓɛ kiìn kɛ cì shɛ̂m. Ntwiʼ sɛ ywɔʼ Mvɛ̀nnswæ̀b si she ɓwum ɓye gwili ɓon.
41010015	Mùn tà ɓyin shɛ̌ lɛ̀ lɛŋkæ̀m lɛ, mwum nɛ yɛ̌ shǐ ywɔʼ Mvɛ̀nnswæ̀b yili wɛ̌ mwɛsɔ̀ʼ, à ɓǎ ɗun nlim.»
41010016	À lɛʼ li, à ɗunmi ɓwɛn shelea fyaʼ, à sataʼ ɓon mɛ̀ fyàʼ nywi, à ŋgæ̀nnì ɓon.
41010017	Kwan sɛ Yesù wae kɛ̌n, mwum ndɔʼ ɓɛ̀n lɛ̀ mɛ̀li, à swummi nun kɛ swiʼ, à cibbi lɛ̀ nun lɛ: «Ǹlìsàʼ nlwɛn nyɛ̀m, mùn yɛ̌ cì lɛ mǔn kà cinni ǹzison ɗwùmɗwùm?»
41010018	Yesù cibbi lɛ̀ nun lɛ: «Yɛn sɛ ci wù lon mùn lɛ mwum nlwɛn? Kwo mwum nlwɛn ndɔʼ ɓǎn, shi ɓɛ M̀vɛ̀nnswæ̀b.
41010019	Wù lìmmi mɛ̀ lwuà Mvɛ̀nnswæ̀b ɓye ta lɛʼ lɛ: “Ɓa wù wu mwum. Ɓa wù ywi ǹlàʼ. Ɓa wù yib nywiʼ. Ɓa wù shɛ̀ lwikwæ̌n mɛ̀ mɓwɛ̀ʼ nywi. Ɓa wù ji swum lwikwæ̌n lɛ̀ kim zɛʼ. Wù mwumnzi ce nywù lɛ̀ mon nywù.” »
41010020	Mwum tòn ni kà fyònnzi lɛ̀ nun lɛ: «Ǹlìsàʼ, mùn lwinnzâ mɛ̀ lwuà ɓi hwæn ǹdìkàʼ ŋwaʼ mwɔ̂ʼ.»
41010021	Yesù cɛ mwum tòn ni, à ɗunmi nun ndwæli. À shɛ̀ lɛ̀ nun lɛ: «Swum lwæbmɛ wù fɔʼ. Kɛ̀nne, wù kyì ywum ywû hwæn, wù kyììlàʼ lòn lɛ̀ mɛ̀ ci-nzæmnzæm. Li, wù yɛ̌ ǹtwɔ̀kàʼ cinni kɛ ɗɛb. Kɛ nyě yɛ wu yɛ̌ ɓɛ wù kyììleâ lwɛn nywù lɛ̀ mɛ̀ ci-nzæmnzæm hwæn, wù kìn, wù ɗwon mǔn nyè.»
41010022	Mwum tòn ni ywɔʼ ǹzæ̌ʼ lɛʼ ton yi, à yimmi, à waʼ kɛ̀n lɛ̀ ŋgu swiʼ, ntwiʼ sɛ nun cinne ǹjònndì ǹzwɔnzwɔ̀ʼ.
41010023	Yesù ɗunmi ɓwɛsɔʼ ɓyon cice, à shɛ̀ lɛ̀ ɓon lɛ: «A si lɛʼ kyìbli ǹzwɔnzwɔ̀ʼ lɛ ci-lòn kɛn ɗun ywɔʼ Mvɛ̀nnswæ̀b nun.»
41010024	Ǹzæ̀ʼ lɛʼ màzwùm fɛ ɓwɛsɔʼ ɓyon hwɛ̀m. Yesù kònndì tì lɔʼ lɛʼ ɓe lɛ: «Ɓwɛn ɓyɛ̂m, ǹɗun yɛ ywɔʼ Mvɛ̀nnswæ̀b nun yi swum kyìbli.
41010025	Ǹdikàʼ ǹgàrìbà, nun nɛ ɗun kɛ zæʼ tæʼ nun lɛ̀ she ci-lòn yɛ̌ ɗun kɛ ywɔʼ Mvɛ̀nnswæ̀b nun.»
41010026	Ɓwɛsɔʼ ywɔʼ li, shìmmea konndì ɓon ɓænni mbyî. Ɓɛ ɗunmi cibbaʼ lɛ̀ ɓwùlu lɛ: «Son ɓɛ li, wɛn nɛ yɛ swæʼ?»
41010027	Yesù cɛ ɓon, à shɛ̀ lɛ̀ ɓon lɛ: «À si swum kyìbli kɛ mɛʼ ɓwum, ɓa swiʼ Mvɛ̀nnswæ̀b, ntwiʼ swum ndɔʼ ɓa nun kɛ swiʼ kyìbli.»
41010028	Ɓe nyě yi, Pìɛ̂r kà shɛ̌ lɛ̀ Yesù lɛ: «Cɛ fɛʼ, ɓwiʼ nzwonnzâ ywum hwæn ɓǎ ɓwiʼ ɗwon wù kɛ nyè.»
41010029	Yesù fyònnzì lɛ̀ nun lɛ: «Mùn tà ɓyin shɛ̌ lɛ̀ lɛŋkæ̀m lɛ, ɓɛshɛ mwum ndɔʼ waʼ ɗwòn nyon, à ɗwì ɓwɛn ɓyon, à ɗonnzi ce nyon lɛ̀ mon nyon, lɛ̀ mɛ̀ ŋgyinni ɓyon nun hwæn, à swì mɛ̀ ndɛm ɓyon kɛ ntwiʼ yɛ̂m lɛ̀ ntwiʼ Ntwum Lwɛn,
41010030	kɛ wan nyɛ̌ ɓwiʼ ton jenɛ nun, à yɛ̌ ywum màzwùm cinni kpɛ̌m nɗuʼ, a lan ye nun ɗwìe. Mɛ̀ vɛ̀nɛ̀ʼ yɛ̌ tì kuʼ ɓɛ kwe kɛ nzæbsi yɛ ɓwum yɛ nun zæbsi nun. Son, kɛ kwan she mbyî nun, à yɛ̌ ǹzison ɗwùmɗwùm cinni.
41010031	Ɓwum mèan ndɔʼ ɓye ta ɓon nɛʼ twɛli jenɛ mɛ̀ ci-zwiʼ, ɓɛ yɛ ɓɛ yì lwæ̀b ɓe, ɓwum mèan ɓye ta kuʼ ɓon nɛʼ twɛli jenɛ lɛ̀ yì lwæ̀b ɓe, ɓon ɓɛ yɛ ɓɛ mɛ̀ ci-zwiʼ.»
41010032	Ɓe lɛ̀ ɓɛ ti mbyi Yèrusàlɛ̀m yě, Yesù ɓe kɛ̀n zwimbyiʼ ɓwɛsɔʼ ɓyon. Ɓe lɛ̀ yi ɗuân ɓwɛsɔʼ ɓyon zwum. Kwo fɛʼ ɓye ɓe ɓon ɗwon ɓe nyè, ɓɛ ɓe ɗwon lɛ̀ yi ta ɓon kwɛ̀nni. Yesù ɓɛ̌n cì ndɔʼ kɛ mbyi nun, à twɛʼ ɓwɛsɔʼ wûm ɓlàn ɓî ɓyon mɛ̀ tòntòn, à ɗunmi tì ɓon sannzi wɛ̌ swum sɛ yɛ nun lànnzi nywi.
41010033	À shɛ̀ lɛ̀ ɓon lɛ: «Ywɔênì fɛʼ, ɓwiʼ neɔnmɛ̀ kɛ Yèrusàlɛ̀m, cìcì sɛ Mwɛn Mwum yɛ̌ mɛ̀ ci-zwiʼ mɛ ci-mfɛ sàtìkæ̀ʼ pyǐ fyaʼ, lɛ̀ mɛ̀ ci-nlìmmì mɛ lwuà. Ɓɛ yɛ sunndi lɛ̀ ɓɛ wu nun, ɓɛ ɗwi nun fyaʼ mɛ kyìn ɓwum.
41010034	Mɛ̀ kyìn ɓwum ɓi, ɓɛ yɛ nun kɔlea, ɓɛ swi nun mɛ̀ti nywi, ɓɛ ɓɔʼ nun lɛ̀ mɛ̀ ŋgwæ̀ʼ, ɓɛ wu nun. Kɛ nyè ŋgyin lê, à yìmnì ywi.»
41010035	Ɓe nyě yi, Jâʼ ɓon lɛ̀ Jân, ɓwɛn Zèbèdê, ɓɛ kwɛmmi kɛ ke Yesù, ɓɛ shɛ lɛ̀ nun lɛ: «Ǹlìsàʼ, ɓwiʼ yili lɛ wù ci ɓwiʼ swum sɛ ɓwiʼ yɛ wù cibbi.»
41010036	Yesù cibbi lɛ̀ ɓon lɛ: «Ɓyin yili lɛ mùn ci ɓyin yɛn?»
41010037	Ɓɛ kà shɛ̌ lɛ̀ nun lɛ: «Ɓwiʼ yili lɛ kwan sɛ wù yɛ̌ ɓɛ̀n kɛ ntwu ywû nun, mwum nyɛʼ m̀bɔʼ ndɔʼ ton fyaʼ ji ywû, nyɛ̌ m̀bɔʼ tòn kuʼ fyaʼ mɛ̀ʼ.»
41010038	Son, Yesù fyònnzì lɛ̀ ɓon lɛ: «Ɓyin lìmmi kan swum sɛ ɓyin ta cibbi. Ɓyin woli ɓyin nwi plaʼ vɛ̀nɛ̀ʼ nyɛ̌ mun yɛ̌ nwi nɛ? Kɛ̀ shindɔʼ ɓyin woli ɓɛ yɛnnzi ɓyin vɛ̀nɛ̀ʼ wɛ̌ tà shɛ ɓɛ yɛ mùn yɛnnzi sɛ?»
41010039	Ɓɛ fyonnzì lɛ̀ Yesù lɛ: «Ɓwiʼ woli.» Yesǔ kà shɛ̌ lɛ̀ ɓon lɛ: «À si lɔʼ li, ɓyin yɛ plaʼ vɛ̀nɛ̀ʼ nyɛ̌ mùn yɛ̌ nwi nɛ nwi ɓe, ɓɛ yɛnnzi ɓyin vɛ̀nɛ̀ʼ ɓe wɛ̌ tà shɛ ɓɛ yɛ mùn yɛnnzi.
41010040	Son, ti lɛ̀ cǐ tòn she fyaʼ ji yɛ̂m, lɛ̀ she fyaʼ mɛ̀ʼ yɛ̂m, mùn nɛ tà ka yon yæ̀nni. À yì cǐ tòn ye M̀vɛ̀nnswæ̀b fɔ̀si lɛ̀ ntwiʼ ɓwum ɓye nun yɛ̌ fɛ.»
41010041	Kwan sɛ kì-wûm ɓwɛsɔʼ ɓye fɔʼ ywɔʼ ǹcibbi yi li, ɓɛ ɗunmi ǹzwòn cǐ lɛ̀ Jâʼ ɓon lɛ̀ Jân.
41010042	Li, Yesù lon ɓon hwæn, à shɛ̀ lɛ̀ ɓon lɛ: «Ɓyin limmi lɛ mɛ̀ mvɛ̀n ɓye cɛ̌ ŋgyɔʼ zwɛm ta ɓwum ywo, ɓɛ titɛ̀ʼ ɓon. Ɓwum klwɔkea ɓye ɗwonŋgaʼ mɛ̀ mvɛ̀n, ɓɛ ta tì ɓwum ɓyan lìsea lɛ ɓon ɓi cinni ǹkimmɔʼ.
41010043	Son, li nɛ ɓan kɛ nyinnìm shin nun. Ɓɛshɛ mwum nyin ndɔʼ yili lɛ nun ɓɛ mwumŋkæ̀m, à ɓɛ ci-mfyi nyin.
41010044	Kɛ̀ ǹdɔʼ yili lɛ̀ nun ɓɛ ci-zwiʼ, à ɓɛ son mwum hwæn.
41010045	Li, Mwɛn Mwum nun nɛʼ kìin kǎn ŋgyɔ̂ʼ wan ɓǎ ɓwum ci nun she ndɔʼ, son, à kìin ɓǎ nun kpaʼ ɓwum, à yɛ̌ tì ywi lɛ̀ nun libbaʼ mɛ̀ mwù màn ɓwum.»
41010046	Ɓɛ kɛn li, ɓɛ ɓɛn kɛ Jèrikò. Kwan sɛ Yesù waʼ kwe ɓon lɛ̀ ɓwɛsɔʼ ɓyon, lɛ̀ ǹkwìn ɓwum ndɔʼ tǐ, ɓɛ cinni ci-ɓwubè ndɔʼ kɛ moan mbyi ǹtǒn. Jin shon ɓe lɛ Bàrtìmê, mwɛn Tìmê nɛ ɓe. À ɓe ywum ɗɔlea.
41010047	À ywɔmɛ lɛ Yesù, mwɛn nɛ kɛ Nàzàrɛ̂ʼ nɛ ta kǐn, à ɗunmi kun lɛ: «Yesù, ǹdwì Dàvîd, ywɔʼ zwû kwɛ̀nnzǐ nlim lɛ̀ mùn!»
41010048	Màn ɓwum ɗunmi nun nyɛnndi lɛ nyǐ ni mɔki. Kwo fɛʼ li, à fɔ̀sì ǹkwu kimnzi mbyî, lɛ̀ à tǎ kun lɛ: «Ǹdwì Dàvîd, ywɔʼ zwû kwɛ̀nnzǐ nlim lɛ̀ mùn!»
41010049	Yesù ywɔʼ li, à ɗyi, à shɛ̀ lɛ ɓɛ loìn nun nyǐ. Ɓɛ loinmɛ̀ ci-ɓwubè, ɓɛ shɛ lɛ̀ nun lɛ: «Kimnzi ǹlim, wù waʼ zwô, à tà wu lon.»
41010050	À ɗili plè nyon nɛ ɓe nun fyaʼ, à ɗi zwô, à ɗunmi kɛ̀nnɔ̀ʼ kɛ cǐ Yesù.
41010051	À ɓɛ̌n, Yesù cibbi lɛ̀ nun lɛ: «Yà swum sɛ wù yili lɛ mùn ci wù?» Ci-ɓwubè ni fyònnzì lɛ̀ nun lɛ: «Nyɛli nyɛ̀m, mùn yili lɛ wù ci mɛʼ weli mùn ɓe mwu.»
41010052	À lɛʼ li, Yesù shɛ̀ lɛ̀ nun lɛ: «Kɛ̀nne, M̀vɛ̀nnswæ̀b swætâ wù ntwiʼ sɛ wù tɛ̀lâ zwùm lɛ̀ nun.» Kɛ fyaʼ zwɛm ǹnywɛ̀n, ci-ɓwubè ni ɗunmi yɛnni, à kɛ̀ Yesù mwǔ nyè, à ɗunmi nun ɗwon.
41011001	Kwan sɛ ɓon kwɛmmi lɛ̀ Yèrusàlɛ̀m, kɛ moan ɓwɛn mɛ nsòn mɓì ɓɛ ɓɛ ɓe lon lɛ Bɛ̀fâjɛ̀ lɛ̀ Bètànî, ɓɛ ɗyi moan ŋgwùmŋgwùm she cinni mɛ̀ njǐ ŋgæʼ òlîvɛ̀ zwɛm. Yesù fyiɔ̀ʼ ɓwɛsɔʼ ɓyon mbyî nsòn ɓon ɓî, à shɛ̀ lɛ̀ ɓon lɛ:
41011002	«Kɛ̀nnênì mbyî kɛ nsòn yɛ ɓyin ta yɛnnɔ̀ʼ yi, ɓyin yɛ ɓɛ̀nnɔ̀ʼ ɗin, ɓyin cinni mwɛn mvæ̀mndè ndɔʼ nɛ mwum ndɔʼ nàn kifɛʼ mbyî, à ni m̀fyunndi. Ɓyin sulì nun, ɓyin kiìn lɛ̀ nun.
41011003	Ɓɛshɛ mwum ndɔʼ cibbi kwɛ̀m nɛ ɓyin ta nun sùli, ɓyin fyonnzì lɛ̀ nun lɛ, nyɛli nyin nɛ shi lɛ ɓyin kiìn lɛ̀ nun. Nyǐ ni yɛ̌ ɓyi nun fyɔ̀si ɓe, m̀mgbæ̀nnì ɓan.»
41011004	Ɓwɛsɔʼ waʼ kɛ̀n, ɓɛ ɓɛn, ɓɛ cinni mwɛn mvæ̀mndè moan mbyi m̀fyunndi kɛ ɓònmbyi. Ɓɛ sulì nun.
41011005	Ɓyindɔʼ kɛ nyinnìm ɓwum ɓye ɓe kwe ɗunmi ɓon cibbi lɛ: «Ɓyin ta mwɛn mvæ̀mndè ni sùli lɛ̀ ntwiʼ yɛn?»
41011006	Ɓɛ fyonnzì wɛ̌ tà shɛ Yesù shǐ ɓon. Ɓwum ton ɓi ɗonnzi ɓon, ɓɛ kɛn lɛ̀ mwɛn mvæ̀mndè.
41011007	Ɓɛ ɓɛn cǐ Yesǔ, ɓɛ ɗunmi mɛ̀ plè ɓyan ɗwǐ kɛ nyè mwɛn mvæ̀mndè. Yesù tòn zwɛ̂m.
41011008	Ɓyindɔʼ yê mɛ̀ plè ɓyan mbyi nun. Ɓyindɔʼ lin kuʼ man sea, lɛ̀ ɓɛ ta yě mbyi nun.
41011009	Ɓye ɓe mbyi ɗwon, lɛ̀ ɓye ɓe kɛ̀n ɓe nyè, ɓɛ ɓe kun lɛ: «Ǹtwu ɓɛ lɛ̀ M̀vɛ̀nnswæ̀b, à fɛ flɔa lɛ̀ mwum nɛ tǎ kìn kɛ jin shon nun,
41011010	à ŋgænnì tì kuʼ ywɔʼ shon she ta kìn, ywɔʼ she mbibea nyɛʼ Dàvîd. Ǹtwu ɓɛ lɛ̀ M̀vɛ̀nnswæ̀b kɛ nlim ɗɛb.»
41011011	Li, Yesù ɗun kɛ Yèrusàlɛ̀m, à kɛ̀n nyenswæ̀b ndwun. À cice ywum yɛ ɓe lànnzì mɛ mbɛti nyon hwæn. M̀bɔ̀kì nɛ ɓe lɛ̀ kwæ̀bbi ti pyì nun, à kwan, à kɛ̀n nòn kɛ Bètànî lɛ̀ ɓwɛsɔʼ wûm ɓlàn ɓî ɓyon.
41011012	A ɓe shikpon fɔʼ, ɓɛ waʼ Bètànî, ǹjè ɗunmi Yesù kwɛ̀nni mbyi nun.
41011013	À cɛɔ̀ʼ, à yɛnnɔ̀ʼ ŋgæʼ nɛ ɓɛ ta gwùm yon ji nun. Ŋgæʼ màzwùm ta ɓwæʼ. À kɛ̀n kwe nji, nun læ̀kì gwùm ndɔʼ cinni lɛ̀ nun ji. Kɛ ɓe lɛ̀ kwan nsan gwùm ŋgæʼ màzwùm wòli kifɛʼ, à suʼ man cinni zwɛm.
41011014	Yesǔ kà shɛ̌ lɛ̀ ǹjì ŋgæʼ ni lɛ: «Ǹdìkàʼ ŋwaʼ ye ɗyě, mwum ndɔʼ ɓà tî gwùm swû ji ɓe.» À lɛʼ li, ɓwɛsɔʼ ɓyon ywɔʼ.
41011015	Ɓɛ kɛn li, ɓɛ ɓɛn Yèrusàlɛ̀m. Yesù ɗun nyenswæ̀b ndwun, à yɛn ɓwum ɓye ta ywum kyǐ kwe, lɛ̀ ɓye ta kǐn hwìn nun. À ɗunmi ɓon fyinni, lɛ̀ à tǎ mɛ̀ tâblɛ̀ mɛ ci-ŋkwɛbsaʼ lòn twɔtɔʼ, à twɔtɔʼ tì kuʼ gbaʼ mɛ ci-ŋkyì mɛ pyìʼ.
41011016	Ǎ ɓe kǎn lwùm mwum m̀bɔʼ ndɔʼ ɗonnzi lɛ̀ à linndi nyenswæ̀b lɛ̀ swum ndɔʼ fyaʼ.
41011017	Ɓwum ɓye ɓe kwe, à ɗunmi ɓon lìsea, à shɛ̀ lɛ̀ ɓon lɛ: «Ɓɛ kɔʼ kan kɛ ɗèwǎ Mvɛ̀nnswæ̀b nun lɛ: “Ɓɛ yɛ nye nyɛ̀m lon lɛ nye ŋkeli nɛ mwum hwæn tà mun kǐn keli kwe?” Ti lɛ̀ ɓyin, ɓyin fyɔsâ ɓyin nun jenɛ lɛ̀ cìcì sɛ mɛ̀ ci-nywiʼ ta kɛ̌n swɔli kwe.»
41011018	Mɛ̀ ci-zwiʼ mɛ ci-mfɛ sàtìkæ̀ʼ nyenswæ̀b ndwun, lɛ̀ mɛ̀ ci-nlìmmì mɛ lwuà, ɓɛ ywɔʼ lɛʼ màzwùm, ɓɛ ɗunmi mbyi kæbbi lɛ̀ ɓɛ ci ɓɛ wu ɓon Yesù. Swum sɛ ɓe ɓon cǐ, ɓɛ ɓe nun yi nun ntwiʼ paʼ nlìsàʼ sɛ nun ɓe ywum lìsea, sɛ ɓe ǹkwìn ɓwum shìmmea cǐ.
41011019	Kwæ̀bbi kin pyǐ, Yesù ɓon lɛ̀ ɓwɛsɔʼ ɓyon kwan ǹsòn.
41011020	A ɓe shikpon fɔʼ, ɓɛ ta làn mbyi nun, ɓɛ yɛn ǹjì ŋgæʼ nɛ Yesù kee ɗǔn, à wumndeâ lɛ̀ mɛ̀ nɗì nun.
41011021	Pìɛ̂r ɓùn zwum nun swum sɛ lannzi nywɔʼ nɛʼ, à shɛ̀ lɛ̀ Yesù lɛ: «Nyɛli, cɛ fɛʼ, ŋgæʼ nɛ wù kee ni, à wumndeâ hwæn.»
41011022	Yesǔ kà shɛ̌ lɛ̀ ɓwɛsɔʼ ɓyon lɛ: «Tɛ̀lênì zwùm lɛ̀ M̀vɛ̀nnswæ̀b.
41011023	Mùn tà ɓyin shɛ̌ lɛ̀ lɛŋkæ̀m lɛ, ɓɛshɛ mwum ndɔʼ shɛ̀ lɛ̀ kpaʼ nɛ lɛ: “Waʼ fi, kɛ̀nne, wù ɗwìɔʼ wǔ nɛʼ ɗuʼ nun,” ɓɛshɛ nun shì ŋgyi ndɔʼ cinni ɓe zwum, son, à lìmmì tì lwɛn lɛ swum sɛ nun tǎ lɛʼ, sɛ yɛ cǐ, swum màzwùm yɛ kuʼ lwinni wɛ̌ tà shɛ nun lɛʼ.
41011024	Son sɛ ci mùn shɛ̀ ɓyin lɛ, kwan sɛ ɓyin ta M̀vɛ̀nnswæ̀b keli lɛ̀ nun fɛ ɓyin swum ndɔʼ, lìmmênì lwɛn lɛ sɛ ti ɓyin fyaʼ, li, à yɛ̌ ɓyin son yili.
41011025	Kwan sɛ ɓyin yɛ waʼ zwô ɓǎ ɓyin keli M̀vɛ̀nnswæ̀b, ɓɛshɛ ɓyin cinni lɛʼ ndɔʼ lɛ̀ mwum ndɔʼ, ɓa ɓyin kɛ tì son zwum lɛ̀ nun. Li, Ce nyin nyɛ̌ kɛ ɗɛb, à yɛ̌ tì kuʼ ɓyin ɓyɛbbi nyin zùsi. ((
41011026	Ɓɛshɛ ɓyin shi mɛ̀ lɛʼ mlɔ̀si zwum lɛ̀ ɓwùlu, Ce nyin nyɛ̌ kɛ ɗɛb ɓà kuʼ ɓyin ɓyɛbbi nyin zùsi.))»
41011027	Ɓɛ ɓɛn tì ɓe Yèrusàlɛ̀m. Kwan sɛ Yesù ɗun tì nyenswæ̀b, nun ɗunmi kɛ̀nkɛ̌n nlim nye, mɛ̀ ci-zwiʼ mɛ ci-mfɛ sàtìkæ̌ʼ, mɛ̀ ci-nlìmmì mɛ lwuà, lɛ̀ tì ɓwumŋkæ̀m mɛ Yudà kwɛmmɔʼ nun kɛ ke.
41011028	Ɓɛ kà cibbi lɛ̀ nun lɛ: «Wù tà kuʼ ywum ton yi cǐ hwæn li lɛ̀ ǹkimmɔʼ yɛ wai fɛn? Wɛn nɛ fɛ wù ǹkimmɔʼ ncìkàʼ mɛ lɛʼ ni?»
41011029	Yesù shɛ̀ lɛ̀ ɓon lɛ: «Mùn yɛ̌ ɓyin ǹzæ̀ʼ lɛʼ cibbi m̀bɔʼ. Ɓɛshɛ ɓyin fyonnzì mùn, mùn yɛ̌ ɓyin shɛ̌ cɛ̌ ǹkimmɔʼ yɛ̂m waʼ nun.
41011030	Wɛn nɛ fyie Jân Bàtisì lɛ nyǐ ni jimnzi ɓwum? M̀vɛ̀nnswæ̀b nɛ fyie nun, kɛ̀ ɓwum? Fyònnzênì mùn ǹzæ̀ʼ lɛʼ nɛ.»
41011031	Yesù cibbi ɓon li, ɓɛ ɗunmi lɛli ɓe lɛ̀ ɓon nɛʼ lɛ: «Ɓɛshɛ ɓwiʼ fyonnzì lɛ M̀vɛ̀nnswæ̀b nɛ fyiê nun, à yɛ̌ ɓwiʼ cibbi lɛ yɛn sɛ cie ɓwiʼ ywɔʼ kan swum sɛ Jân ɓe ɓwiʼ shɛ̌.
41011032	Ɓwiʼ wòli kan kuʼ kim ɓwiʼ shɛ lɛ ɓwum ɓɛ fyiê nun.» (Ɓɛ ɓe lɛʼ li ntwiʼ sɛ yi ɓe ɓon kwɛ̀nni lɛ̀ ǹkwìn ɓwum, ntwiʼ sɛ mwum hwæn ɓe fɔ̀kàʼ lɛ Jân ɓe seansean ci-nlɛli kɛ ŋwum Mvɛ̀nnswæ̀b nun.)
41011033	Ɓɛ lɛli hwæn, ɓɛ kà fyònnzi lɛ̀ Yesù lɛ: «Ɓwiʼ lìmmi kan ɓwiʼ mwum nɛ fyiê nun.» Yesù ywɔʼ li, à shɛ̀ lɛ̀ ɓon lɛ: «Ɓɛshɛ ɓyin lìmmi kan ɓyin nun, mùn ɓà kuʼ ɓyin mwum nɛ fɛ mun ǹkimmɔʼ ncìkàʼ mɛ lɛʼ ni shɛ̌.»
41012001	Ɓe nyě yi, Yesù ɗunmi ɓon mɛ̀ ŋkæ̀n lɛʼ ɗwǐ. À shɛ̀ lɛ̀ ɓon lɛ: «Mwum ndɔʼ ɓe kwe, à cinne ndɛm ŋgæʼ nyɛ̌ ɓɛ ta ɓæ̌ʼ pèan cǐ lɛ̀ gwùm yon. Kɛ mɛ mbɛti ndɛm ŋgæʼ màzwǔm, à pyibbe ǹkaʼ, à kanndi hwæn, à shim swuʼ sɛ ɓɛ yɛ gwùm ŋgæʼ màzwùm swɔsea nlim, à gwe pàʼ ndɔʼ nyɛ̌ mɛ̀ ci-mɓòn ndɛm yɛ tòn nji. À shɛ ndɛm ŋgæʼ ɓæ̀ʼ ni, à fɛ fyaʼ mɛ ci-mɓòn ɓye yɛ nun giti ɓe. Ɓɛ fɔsàʼ lɛ̀ ɓon, à waʼ kɛ̌n læ̀bbi ndɔʼ.
41012002	Kwan sɛ kwan mkpæʼ gwùm ŋgæʼ woli, ci-ndɛm ni fyiì cikpuʼ nyon ndɔʼ lɛ nyǐ ni kiìn kuʼ nun gwùm ŋgæʼ yon yě.
41012003	Mɛ̀ ci-mɓòn ndɛm yɛn cikpuʼ ni ɗin, ɓɛ ɓæn nun, ɓɛ ɗunmi nun ɓo. Ɓɛ fyinni nun ɓe fyàʼ pwìn.
41012004	Ci-ndɛm ni yɛn ɓe li, à fyiɔ̀ʼ tì cikpuʼ nyɛ̌ ɗin. Ɓɛ yɛn tî nun ni, ɓɛ ɓɔʼ nun, ɓɛ ɗwo nun mwù, lɛ̀ ɓɛ nun sɛ̀mmi.
41012005	À kònndì ǹdɔʼ fyi, nyɛ̌ màzwùm, ɓɛ wuì nun. Ɓye ci-ndɛm fyie ɓe nyě yi hwæn, ɓɛ ci ɓon swum fɔʼ. Ɓɛ ɓe ɓyindɔʼ ɓo nun, ɓɛ wu kuʼ ɓyindɔʼ nùn.
41012006	Mwum nɛ sue kuʼ ci-ndɛm nzwon ɓe fyaʼ sue kuʼ mwɛn nlim nyon. Kɛ mmlɔ̀kǎʼ, à fyi mwɛn nyon màzwùm, lɛ̀ à tǎ lɛʼ lɛ: “Mwɛn nyɛ̀m nɛ mùn fyi nɛ, ɓɛ yɛ nun yi.”
41012007	Son, mɛ̀ ci-mɓòn ndɛm ɓi yɛn mwɛn ni kwainmɛ̀ ɗin, ɓɛ ɗunmi lɛli kɛ nyinnìm shan nun lɛ: “Cɛɔ̂nì fɛʼ, mwum nɛ kà ɓɛkàʼ ǹji-nye nɛ ɓɛ̀nmɛ ni. Ɓwiʼ wuènì nun ɓǎ ndɛm ŋgæʼ nɛ fyonnì ɓe ǹyɛʼ.”
41012008	Li, ɓɛ ɓæn mwɛn ni, ɓɛ wû nun, ɓɛ kɛn ɗwon shon ɗwìɔʼ pɛɗin.»
41012009	Yesù cibbi lɛ̀ ɓon lɛ: «Ci-ndɛm ni yɛ̌ cì lɛ lɛ̀ ɓwum ton ɓi? Ŋgyi ɓan, à yɛ̌ waì, à kìn ɓon wu hwæn, à fɛ ndɛm ni fyaʼ ɓwum ɓye ɗin ndɔʼ.
41012010	Ɓyin nzanŋgeâ kifɛʼ swum sɛ ɓɛ kɔe kɛ ɗèwǎ Mvɛ̀nnswæ̀b nun? Cìcì sɛ ɓɛ kɔʼ lɛ: “Ŋgæʼ nɛ mɛ̀ ci-ŋgwe nye nzwonnze mbɛti nɛ ti tì ǹshimmbyiʼ nye.
41012011	She Mvɛ̀nnswæ̀b sɛ li, à si ɓwiʼ swum ŋgwulea”.»
41012012	Mɛ̀ ci-zwiʼ mɛ Yudà ywɔmɛ ǹkæ̌n lɛʼ yi, ɓɛ ɗunmi kæb lɛ̀ ɓon ɓæn Yesù, ntwiʼ ɓe lɛ̀ ɓɛ limmâ lɛ nyǐ ni ɗwìe nun lɛ̀ ɓon. Son, ǹkwìn ɓwum kwɛn ɓon yi, li, ɓɛ ɗonnzi nun, ɓɛ waʼ kɛ̀n.
41012013	Ɓɛ fyiɔ̀ʼ mɛ̀ Fàrìzìɛ̂n lɛ̀ ɓwum Èrôdɛ̀ ndɔʼ cɛ̌ Yesù ɓǎ ɓɛ kɛn nun pyi ŋwum lɛ̀ fyònnzì lɛʼ ndɔʼ.
41012014	Ɓɛ ɓɛn, ɓɛ shɛ lɛ̀ Yesù lɛ: «Ǹlìsàʼ, ɓwiʼ limmi lɛ wù ni ci-lɛŋkæ̀m. Yi tà ka wu kwɛ̀nni lɛ̀ ywum yɛ ɓwum ta fɔ̀kàʼ, ntwiʼ wǔ tà ka ǹkyììli kɛ̌ kɛ nyinnìm ɓwum nun. Swum sɛ wù tǎ cì, à si ǹlìsǎʼ lɛŋkæ̀m wɛ̌ m̀bɔ̀kì nɛ M̀vɛ̀nnswæ̀b yili lɛ ɓwiʼ ɓɛ. Ɓwiʼ yili lɛ wù shɛ ɓwiʼ ǹzæ̀ʼ lɛʼ nɛ, lwuà nyɛʼ yili lɛ ɓwiʼ ɗɛb gàrimà lɛ̀ m̀vɛ̀n ndwun nɛ kɛ ŋgyɔʼ Rɔ̂m, kɛ̀ ɓa ɓwiʼ ɗɛb?»
41012015	Yesù lìmmì lɛ lɛʼ she ɓon kin lɛ̀ son, son sɛ ɓan. Ǎ kà shɛ̌ lɛ̀ ɓon lɛ: «Ɓyin ta mun pyi ŋwum ntwiʼ yɛn? Kìênnì fɛʼ lɛ̀ lòn ndɔʼ, mùn cɛ fɛʼ.»
41012016	Ɓɛ shɛ yon, ɓɛ lisaʼ nun. Yesù yɛn yon, à cibbi ɓon lɛ: «Fli mɛʼ wɛn sɛ she? Lɛ̀ ŋgɔʼ yɛ nun hwæn, ye wɛn yɛ?» Ɓɛ fyonnzì lɛ̀ nun lɛ: «Ye m̀vɛ̀n ndwun yi yɛ.»
41012017	Yesù ywɔmɛ li, à shɛ̀ lɛ̀ ɓon lɛ: «Ɗɛ̀bbênì lɛ ywum mvɛ̀n ndwun lɛ̀ m̀vɛ̀n ndwun, ɓyin ɗɛb kuʼ ywum ye M̀vɛ̀nnswæ̀b lɛ̀ M̀vɛ̀nnswæ̀b.» Fyònnzì lɛʼ nɛ Yesù fyònnzi ɓon ni cì ɓon shìmmea.
41012018	Mɛ̀ Sàdùsìɛ̂n ndɔʼ kiên kɛ cǐ Yesù, ɓon màzwùm ɓɛ ɓe lɛʼ lɛ ɓwum tà ka ywi yìmni. Ɓɛ shɛ lɛ̀ nun lɛ:
41012019	«Ǹlìsàʼ, Mòîzɛ̀ kɔe kɛ mɛ lwuà ɓyɛʼ nun lɛ mwum nɛ cinni ŋgyinni nyon nyɛ̌ mwɛsɔ̀ʼ, nun nɛ ywi, lɛ̀ ǎ ye kifɛʼ mwɛn lɛ̀ m̀myon, sɛ yili lɛ ŋgyinni nyon nyɛ̌ mwɛsɔ̀ʼ ni shɛ m̀lib ɓe, ɓǎ nun ye ɓwɛn lɛ̀ m̀lib màzwùm kɛ ɓǎn bàka nyon nun.
41012020	Son sɛ ɓwiʼ yili lɛ ɓwiʼ cibbi wù lɛ, mɛ̀ ŋgyinni ndɔʼ ɓe kwe ɓon shanmɓì. Nyɛ̌ mwumŋkæ̀m shɛ m̀lib, à ywi, lɛ̀ ǎ ye kifɛʼ mwɛn.
41012021	Mɛ̀ mɓì shɛ m̀lib ni, à ywi lɛ̀ ǎ ye kifɛʼ mwɛn. Mɛ̀ nlè kònndì shɛ, à ywi tì lɔʼ lɛ̀ ǎ ye kifɛʼ mwɛn.
41012022	Ɓon shanmɓì hwæn, ɓɛ shɛ m̀lib ni, ɓɛ ywi shìkì ɓɛ ye lɛ̀ nun. Kɛ nyě yi, m̀lib ni ywi tì kuʼ ɓe.
41012023	Nywɔʼ nɛ ǹgyìn nyìmnǐ ywi yɛ̌ wòli, wɛn nɛ yɛ ɓɛ lɛ̀ m̀lib? Kɛ ɓon hwæn, ɓɛ shɛâ nun lɛ̀ ɗæm?»
41012024	Yesù fyònnzì lɛ̀ ɓon lɛ: «Ɓyin ta ka ɓwu li, ntwiʼ sɛ ɓyin lìmmi kan ywum yɛ ɓɛ kɔʼ kɛ ɗèwǎ Mvɛ̀nnswæ̀b nun, lɛ̀ ǹkimmɔʼ yon nun hwæn?
41012025	Lìmmênì lɛ kɛ nyě nyìmnǐ ywi, ɗæm ɓa ɓɛ. Son, mwum hwæn yɛ̌ ɓɛ wɛ̌ mɛ̀ cikpuʼ Mvɛ̀nnswæ̀b ɓye kɛ ɗɛb.
41012026	A ti shɛ̀ a kiìn ɓɛ̀n mbyi nyìmnǐ ywi nun, ɓyin nzanŋgae kǎn swum sɛ ɓɛ kɔʼ kɛ ɗèwǎ Mvɛ̀nnswæ̀b nun cìcì sɛ win ɓe kwan kpo kæʼ nun? M̀vɛ̀nnswæ̀b lɛle kwe lɛ̀ Mòîzɛ̀ lɛ: “Mùn ni M̀vɛ̀nnswæ̀b nyɛ̌ Abràhâm tǎ ɗwon ɓon lɛ̀ Izàʼ, lɛ̀ tì Yàkɔ̂b.”
41012027	Li nɛ mùn shɛ̀ ɓyin lɛ M̀vɛ̀nnswæ̀b ni M̀vɛ̀nnswæ̀b nyɛ̌ ɓwum ɓye ǹzison, ɓa nyɛ̌ ɓwum ywi. Ɓyin ta ɓyin nɛʼ ɓwuli ɗin.»
41012028	Ci-nlìmmì mɛ lwuà ndɔʼ ywɔì ǹshɛ̀ seàn yan, à kɛ̀n yɛn lɛ Yesù fyònnzi lwɛn, à sɛnndiì mbyî, à cibbi lɛ̀ Yesù lɛ: «Lwuà nyɛ̌ lǎn ɓwùlu mɛ̀ lwuà hwæn ni yà nun?»
41012029	Yesù fyònnzì lɛ̀ nun lɛ: «Lwuà zwimbyiʼ ni lɛ: “Lan Ìzràɛ̂l, nònnzênì mɛ̀ ywiʼ, ɓyin ywɔʼ. Nyɛli nyɛʼ M̀vɛ̀nnswæ̀b nɛ suʼ nyɛli m̀bɔʼ nyɛʼ.
41012030	Sɛ yili lɛ ɓyin yili Nyɛli nyin M̀vɛ̀nnswæ̀b lɛ̀ ǹlim fɔʼ, lɛ̀ ǹzison shin nun hwæn, kònndì lɛ̀ mɛ̀ mɓàkàʼ nyin nun hwæn, lɛ̀ kim shin nun hwæn.”
41012031	Nyɛ̌ mɛ̀ mɓì nɛ ɗwonŋgaʼ nun ni lɛ: “Yili lwikwæ̌n nywù wɛ̌ tà shɛ wù yili wǔ nɛʼ.” Mɛ̀ lwuà ndɔʼ làn kan ɓye ton ɓi.»
41012032	Ci-nlìmmì mɛ lwuà ni kà shɛ̌ lɛ̀ nun lɛ: «À si zuʼ, ǹlìsàʼ. Wù lɛʼ lɛŋkæ̀m. M̀vɛ̀nnswæ̀b ni m̀bɔʼ. Ǹdɔʼ ɓà tî mbyî.
41012033	A yili lɛ mwum yili M̀vɛ̀nnswæ̀b lɛ̀ ǹlim fɔʼ, lɛ̀ mɛ̀ mɓàkàʼ nyon nun hwæn, lɛ̀ kim shon nun hwæn. Wù kònndì lwikwæ̌n yili wɛ̌ tà shɛ wù yili wǔ nɛʼ. Son sɛ lan ǹlin mɛ nyæ̌m, lɛ̀ sàtìkæ̀ʼ she ɓɛ ta twìnnɔ̀ʼ, ɓɛ fɛ kɛ jin Mvɛ̀nnswæ̀b nun.»
41012034	Yesù yɛn mwum tòn ni fyònnzi fyònnzì nyɛ̌ ǹlìmmǐ, à shɛ̀ lɛ̀ nun lɛ: «Wù ni mbyi nɛ kɛ̀nmɛ ɗun kɛ ywɔʼ Mvɛ̀nnswæ̀b nun.» Ɓe nyě màzwùm, kwo mwum ndɔʼ lwùm kan tî nun ǹzæ̀ʼ lɛʼ ndɔʼ cibbi ɓe.
41012035	Yesù ɗunmi tì ywum lìsea ɓe nyenswæ̀b ndwun, à cibbi ǹzæ̀ʼ lɛʼ ndɔʼ lɛ: «Sɛ yɛ tì cì lɛ mɛ̀ ci-nlìmmì mɛ lwuà suʼ tan lɛ Kristò ni mvu ɓwum Dàvîd nun?
41012036	Ntwiʼ sɛ Dàvîd, kwan sɛ M̀pùn Nsanmi ɓe nun ɗwumnzi, nun nɛʼ lɛle lɛ: “M̀vɛ̀nnswæ̀b lɛli lɛ̀ nyɛli nyɛ̀m lɛ: Tòn fyaʼ ji yɛ̂m, mùn yɛ̌ wù mɛ̀ ci-ɓyìnnzì ɓyû kɛ̌ kɛ mɛ kwù nji.”
41012037	Kɛ Dàvîd nun nɛʼ lonmɛ Kristò lɛ Nyɛli nyon li, sɛ yɛ tì cì ɓe lɛ, ɓɛ suʼ tan lɛ nun, nun nɛ kɛ mvu ɓwum Dàvîd nun?» Yesù lɛʼ li, ɓwum ɗinɗin ɓye mèan ɓɛ ɓe kwe, ɓɛ ɓe lɛʼ shon ywo lɛ̀ ǹdàli.
41012038	Kɛ nlìsàʼ yɛ Yesù ɓe ɓwum ywum lìsea, à shɛ̀ lɛ̀ ɓon lɛ: «Konnênì lɛ̀ mɛ̀ ci-nlìmmì mɛ lwuà ɓɛ ta suʼ lwub mɛ plě klwɔkea nun, ɓɛ yili ǹwɛb yɛ ɓɛ ta ɓon wubbɔa kɛ yi bàbà nun.
41012039	Yì cǐ tòn yan kɛ mɛ nyenswæ̀b suʼ ye mɛʼ zwɛm, kɛ yi dinàʼ nun ma, yì gbaʼ zwimbyiʼ yɛ ɓon ta ti kònndi yili.
41012040	Ɓon ɓɛ ta ywum mɛ kwɛb mɛ yib mlɔ̀kea, son, kɛ kwan si nun, ɓɛ ta ma ɓon mɛʼ dwùsi lɛ̀ mɛ̀ ŋkeli nlìbbea. Ɓon ɓi lɛ̀ ɓwum, vɛ̀nɛ̀ʼ shan sɛ ɓon yɛ yɛn yɛ she ɓwùlu lèan hwæn.»
41012041	Yesù tòen, à lwùmnì lɛ̀ cìcǐ nɗwǐ lòn kɛ nyenswæ̀b ndwun, à tǎ cɛ wɛ̌ tà shɛ ɓwum ta lòn ɗwǐ. Mɛ̀ ci-lòn ɓe lòn ɗwǐ mèan.
41012042	Son, ci-nzæmnzæm ŋkwɛb mlib ndɔʼ ɓɛ̀n, à ɗwì mɛ̀ tworo ɓî, ye wòli kan fɛʼ dalà m̀bɔʼ.
41012043	Yesù yɛnmɛ li, à lon ɓwɛsɔʼ ɓyon, à shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, ci-nzæmnzæm ŋkwɛb mlib ni ɗwìâ lòn à làn ɓwum hwæn.
41012044	Ntwiʼ sɛ ɓwùlu ɓɛ ɗwǐ hwæn ɓe suʼ ɓlàn yɛ kɛ lòn yan zwɛ̂m ɗwǐ. Ti lɛ̀ nun, à kpìlɔâ nun nɛʼ hwæn, à ɗwìâ swum sɛ nun cinni fyaʼ hwæn, lòn yɛ nun ɗiè nun nɛʼ nun.»
41013001	Kwan sɛ Yesù kwan nyenswæ̀b ndwun, mwɛsɔ̀ʼ nyon ndɔʼ shɛ̀ lɛ̀ nun lɛ: «Ǹlìsàʼ, yǎ paʼ nlwukaʼ mɛ ŋgwɔ̀ʼ! Cɛ fɛʼ wɛ̌ tà shɛ ɓɛ mbɛti ŋgwe nye nɛ.»
41013002	Yesù fyònnzì lɛ̀ nun lɛ: «Wù tà ka yì ɓwɛm nye klwɔkea yɛ yɛnni? Son, ǹgwɔ̀ʼ ɓǎ lwǔm lwæ̀b fɛ m̀kpàti kɛ lwi ŋgwɔ̀ʼ zwɛ̂m, shìkì ɓɛ twɔtɔ̂ʼ nun ŋgyɔʼ.»
41013003	Ɓɛ kɛn li, ɓɛ kɛn ɓɛ̀n kɛ ŋgwùmŋgwùm she cinni mɛ̀ njǐ ŋgæʼ òlîvɛ̀ zwɛm. Yesù tòn njiʼ, à lwùmnì lɛ̀ nyenswæ̀b ndwun. Li, Pìɛ̂r, Jâʼ, Jân, lɛ̀ tì Àndrê, ɓɛ cibbi lɛ̀ nun kɛ kwiʼ nun lɛ:
41013004	«Shɛ̀ ɓwiʼ, ywum màzwùm yɛ lànnzì yà kwan? A konndì ɓɛ, yà swum sɛ yɛ ɓwiʼ lìsàʼ lɛ kwan ywum màzwùm sɛ ti.»
41013005	Yesǔ kà ɗunmi ɓon shɛ̌ lɛ: «Cìênì kon, ɓa mwum ndɔʼ pɔkaʼ ɓyin.
41013006	Ntwiʼ sɛ ɓwum mèan ɗin yɛ kwan ɓe kɛ jin shɛ̂m nun, kwo wɛn nɛ hwæn yɛ̌ lɛʼ lɛ nun ni nɛ mwum nɛ M̀vɛ̀nnswæ̀b fyi. Li, ɓɛ yɛ màn ɓwum pɔkea.
41013007	Kwan sɛ ɓyin yɛ mɛ̀ ŋwànŋwǎn wì ye kwukwæʼ ywo, lɛ̀ ye lìbbea nun hwæn, ɓa yi ɗun ɓyin zwum. A yili lɛ sɛ ci kuʼ li, son, a ɓa fɛʼ ɓɛ m̀mlɔ̀kàʼ ŋgyɔ̂ʼ wan.
41013008	Ɓwum ɓye ǹgwù ŋgyɔʼ m̀bɔʼ yɛ kɛ̌n wì ɗwǐ lɛ̀ ǹgwù ŋgyɔʼ nyɛ̌ ɗin. Ywɔʼ ndɔʼ yɛ waʼ, sɛ kɛn lwikwæ̌n ywɔʼ ndɔʼ wì kèa. Kɛ yi cìcì hwæn, ŋgyɔʼ yɛ̌ funnzi kimmi, ǹjè kònndì pyìtàʼ. Yon yi hwæn yɛ ɓɛ wɛ̌ ǹɗunmi ŋkwɛ̌n ye.
41013009	«Ti lɛ̀ ɓyin, konnênì lɛ̀ ɓyin nɛʼ, ntwiʼ sɛ ɓɛ yɛ ɓyin lànnzi kɛ mɛ nye mɛ kyìtæ̀ʼ, ɓɛ ɓɔʼ ɓyin kɛ mɛ nyenswæ̀b. Ɓyin yɛ ɗyi kɛ swiʼ mɛ gwɛmnà lɛ̀ kɛ swiʼ mɛ mvɛ̀n ntwiʼ sɛ ɓyin ɓi ɓwum ɓyɛ̂m. Sɛ yɛ cì li ɓǎ ɓyin ɗyi shìtàkwù shɛ̂m kɛ swiʼ shan.
41013010	Ntwiʼ a yili lɛ ɓɛ sɛti Ǹtwum Lwɛn shɛ̌ yì cìcì hwæn.
41013011	Son, kwan sɛ ɓɛ yɛ ɓyin ɓænni, ɓɛ kɛnnzi ɓyin kɛ nye kyìtæ̌ʼ, ɓa ɓyin fyon ntwiʼ nzæ̌ʼ lɛʼ yɛ ɓyin yɛ ɓɛ̀n, ɓyin shɛ. Son, lɛlênì ǹzæ̌ʼ lɛʼ yɛ M̀vɛ̀nnswæ̀b yɛ̌ ɓyin kɛ̌ kɛ ŋwum kwan sɛ ɓyin ɗyi kɛ swiʼ shan. Ntwiʼ yɛ ɓa waì mɛ mwù nyin nun, M̀pùn Nsanmi nɛ yɛ ɓyin yon fɛ.
41013012	Ɓwum yɛ mɛ̀ ŋgyinni ɓyan nɛʼ ywi swìli lɛ̀ ɓɛ wu kuʼ ɓon. Mɛ̀ ce yɛ swum fɔʼ màzwùm cǐ lɛ̀ ɓwɛn ɓyan. Ɓwɛn yɛ ǹyè yònnzi lɛ̀ mɛ̀ ce ɓyan, ɓɛ ci ɓɛ wu mɛ̀ ce ɓyan.
41013013	Mwum hwæn yɛ̌ ɓyin ɓyìnnzi lɛ̀ ntwiʼ yɛ̂m. Son, mwum nɛ yɛ̌ ǹlim ɓænni kɛ mbyi Mvɛ̀nnswæ̀b nun a kɛn ɓɛ̌n mmlɔ̀kǎʼ, à yɛ̌ swæʼ.»
41013014	«Mwum nɛ yɛ̌ ǹzæ̌ʼ lɛʼ yɛ nzanŋgea, à nonnzì mɛ̀ ywiʼ lwɛn, à ywɔʼ. Ɓyin kà yɛnkàʼ swum she ci ɓwum yi ǹzwɔnzwɔ̀ʼ. Kwan sɛ ɓyin yɛnnâ ɓɛ satâ son kɛ cìcì sɛ sɛ yili kan lɛ ɓɛ kɛ son nun, ɓwum ɓye ywimɛ ɓɛ kɛ Yudà nun yean, ɓɛ kɛn kɛ mɛ kpaʼ zwɛ̂m.
41013015	Mwum nɛ yɛ̌ ɓɛ fyaʼ nye nyon ndɔʼ nun, ɓa à shɛ̀ tì fɛʼ lɛ nun yɛ̌ ɗun fyàʼ ndɔʼ nun ɓǎ nun sheli ywum yɛ nun kɛ̀nmɛ lɛ̀ yon.
41013016	M̀banmbɔʼ nɛ lɛ̀ mwum nɛ yɛ̌ ɓɛ ndɛm, ɓa à fyòn tì ɓe myi lɛ̀ nun sheli fɛʼ plè nyon.
41013017	Yǎ paʼ vɛ̀nɛ̀ʼ sɛ kà ɓɛ lɛ̀ mɛ̀ yib ɓye yɛ ɓɛ ŋgyin màzwùm lɛ̀ zwùm, kònndì lɛ̀ ɓye yɛ ɓɛ lɛ̀ ɓwɛn mɛ fyàʼ.
41013018	Kelênì M̀vɛ̀nnswæ̀b lɛ ɓa ywum màzwùm kiìn ɓɛ̀n lɛ̀ kwan mbɛb sɛ ti.
41013019	Ntwiʼ kɛ ŋgyìn màzwùm nun, vɛ̀nɛ̀ʼ sɛ ɓwum yɛ yɛn yɛ ɓɛ kimmi, ǹdìkàʼ nɛ M̀vɛ̀nnswæ̀b fɔ̀e ŋgyɔ̂ʼ wan a kiìn ɓɛ̀n jenɛ, ɓɛ yɛn kifɛʼ vɛ̀nɛ̀ʼ ndɔʼ li. Kɛ ɓe nyě màzwùm, mwum ndɔʼ ɓà tî paʼ vɛ̀nɛ̀ʼ si yɛnni.
41013020	M̀vɛ̀nnswæ̀b shiè ǹgyǐn vɛ̀nɛ̌ʼ màzwùm sɛ̀nni, kwo mwum m̀bɔʼ lwæbbè kǎn ǹzison. Son, à sɛ̌n ǹgyìn yi ntwiʼ mɛ mwù ɓwum ɓye nun yæ̀nnâ lɛ̀ ɓɛ ɓɛ ɓwum ɓyon.
41013021	«Li, ɓɛshɛ mwum ndɔʼ shɛ̀ lɛ̀ ɓyin lɛ: “Cɛênì fɛʼ, Kristò ni ɗyě fɛ”, shindɔʼ ɓɛ shɛ ɓyin lɛ: “À ni ɗyě fi”, ɓa ɓyin twɛʼ son lɛ̀ lɛŋkæ̀m.
41013022	Ntwiʼ mɛ̀ kristò mɛ mɓwɛ̀ʼ yɛ kwan, kònndì lɛ̀ ɓwum ɓye yɛ ɓon nɛʼ lon lɛ mɛ̀ ci-nlɛli kɛ ŋwum Mvɛ̀nnswæ̀b nun. Ɓɛ yɛ waʼ, ɓɛ ɗunmi yì hìlea cǐ. Ɓɛshɛ ɓwum ɓye M̀vɛ̀nnswæ̀b yæ̌n ɗyi kan kimmi, ɓɛ yɛ ɓon mbyi ɓwuli.
41013023	Ti lɛ̀ ɓyin, cìênì lɛ kon. Mùn shɛ̀â ɓyin ywum hwæn mbyî tin.»
41013024	«Kɛ nyè mɛ ŋgyǐn vɛ̀nɛ̌ʼ màzwùm, nywɔʼ ɓà tî ɗwùm kimmi, shìkì nywiʼ pwɛb.
41013025	Mɛ̀ nywæʼ yɛ swònnaì ǹwaì ye kɛ ɗɛb, mɛ̀ ŋkimmɔʼ nyɛ̌ ɗɛb fun hwæn.
41013026	Kɛ nyě yi, ɓwum yɛ Mwɛn Mwum yɛnni, à tǎ kyìlì kɛ ɓwɔʼ nun lɛ̀ ǹkimmɔʼ twun yon nun, lɛ̀ tì ǹtwu yon nun hwæn.
41013027	À yɛ̌ mɛ̀ cikpuʼ ɓyon ɓye ɗɛb fyi kɛ ŋgyɔ̂ʼ wan nun hwæn, cì ndɔʼ ɓa limnzi ɗin, ɓǎ ɓɛ swɔsi ɓwum ɓye M̀vɛ̀nnswæ̀b yæ̀nnâ.»
41013028	«Twɛlênì fɛʼ m̀bɔ̀kì kɛ nywi ŋgwukwu. Mɛ̀ ŋwæm tǎ ɗunmi nyònnǎʼ, man ɗunmi kwan, ɓyin limmì lɛ kwan mvu sɛ she wòlimɛ sɛ.
41013029	M̀banmbɔʼ nɛ kuʼ, kwan sɛ ɓyin yɛnnâ lɛ ywum ton yi ti lànnzǐ, ɓyin limmì seansean lɛ m̀ɓɛ̀n Mwɛn Mwum ti kwukwâʼ.
41013030	Mùn tà ɓyin shɛ̌ lɛ̀ lɛŋkæ̀m lɛ, mvu ɓwum ye jenɛ yɛ ɓa mlɔ̀ʼ hwæn lɛ̀ ywum màzwùm ɓɛ̀nnâ.
41013031	Ɗɛb lɛ̀ ŋgyɔʼ nun hwæn yi ywum yɛ kà mlɔ̀kàʼ nùn, son, ǹzæ̌ʼ lɛʼ yɛ̂m yɛ ɓɛ kwe kwan hwæn.»
41013032	«Mwum ndɔʼ lìmmi kan ǹgyìn màzwùm, shìkì à lìmmì kuʼ kwan. Kwo fɛʼ mɛ̀ cikpuʼ Mvɛ̀nnswæ̀b ɓye kɛ ɗɛb, lɛ̀ Mwɛn Mvɛ̀nnswæ̀b nun nɛʼ nun, ɓɛ lìmmi kan, shì ɓɛ Ce ndwun nun kyishon.
41013033	Ɓa ɓyin ɗyê, cìênì kon, ntwiʼ sɛ ɓyin lìmmi kan nywɔʼ nɛ ǹgyìn màzwǔm kà wòlàkàʼ.
41013034	A yɛ kuʼ ɓɛ m̀banmbɔʼ wɛ̌ mwum ndɔʼ nɛ kɛ̀nmɛ kɛ̌n læ̀bbi ndɔʼ. Kwan sɛ nun waʼ næm, à ɗonnzi nye fyaʼ mɛ cikpuʼ ɓyon, à fɛ wɛn nɛ hwæn she sɛ nun yɛ̌ cì ɓe næm, à shɛ̀ kuʼ lɛ̀ m̀ɓòn nyɛ̌ tǎ tǒn ŋwum ɓònmbyi lɛ ɓa nyǐ ni ɗye.
41013035	Ɓa ɓyin ɗye, ntwiʼ sɛ ɓyin lìmmi kan kwan sɛ ci-ɗwon yɛ̌ fyònnì, kɛ̀ à yɛ̌ ɓɛ̀n kwæ̀bbi nun, kɛ̀ shindɔʼ kɛ nyikimblim, kɛ̀ moan shikpon, kɛ̀ shikpon, ɓyin lìmmi kan.
41013036	Ɓa ɓyin ci à sɛmnzi ɓyin ɓi ɗye.
41013037	Lɛʼ sɛ mùn tǎ lɛʼ sɛ, mǔn suʼ kan son lɛli lɛ̀ ɓyin, mùn lɛʼ lɛ̀ mwum hwæn. Ɓa ɓyin ɗye.»
41014001	Ŋ̀gwìn ndɔʼ nɛ ɓɛ ɓe lon lɛ Ŋ̀gwìn-ŋkwan-Èjîb, lɛ̀ Ŋ̀gwìn-brɛ̂ʼ-shìkì-m̀bùn, ɓe lɛ̀ à nzwonmɛ ǹgyìn ɓî. Mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ ci-nlìmmì mɛ lwuà ɓe mbyi kæbbi lɛ̀ ɓon ɓæn Yesù kɛ mɛ gwùmnì nun, ɓon wu nyǐ.
41014002	Ɓɛ ɗunmi tì lɛʼ ɓe lɛ: «Ɓa ɓwiʼ ɓænnènì nun kɛ nyinnìm ŋgwin nun, m̀bæ̀tè ɓwum læ̀kì twùm.»
41014003	Nywɔʼ ndɔʼ nɛ Yesù ɓe kɛ Bètànî kɛ ɗwon Sìmôn nyɛ̌ ci-njinɔʼ, à ɓe ji ji, m̀lib ndɔʼ ɗun næm lɛ̀ mwɛn kpɔʼ ndɔʼ fyaʼ, kpɔʼ nɛ ɓɛ cie lɛ̀ ǹgwɔ̀ʼ. Mlǎʼ ŋgwɔ̂ʼ lǒn mèan ndɔʼ ɓe nlim lwinni. Ɓɛ cie mlǎʼ ŋgwɔ̂ʼ màzwùm lɛ̀ mɛ̀ nɗì ŋgæʼ ndɔʼ nɛ ɓɛ ta lon lɛ narù. M̀lib màzwùm wò kpɔʼ ni, à swì Yesù mlǎʼ ŋgwɔ̂ʼ yi kɛ mwu.
41014004	Kɛ nyinnìm ɓwum ɓye ɓe kwe, ɓyindɔʼ ɗunmi shɛ̀ lɛ̀ nyeni nlim lɛ: «Ǹswì mlaʼ ŋgwɔ̂ʼ yɛ li yi ta kpaʼ lɛ̀ yɛn?
41014005	Ɓɛ kyiè yon lǒn ŋkæm nɗuʼ nlè, ɓɛ fɛ lǒn màzwùm lɛ̀ mɛ̀ ci-nzæmnzæm.» Li, ɓɛ ɗunmi m̀lib ni lɛsi.
41014006	Yesù shɛ̀ lɛ̀ ɓon lɛ: «Ɓyin ta nun hwumnzi lɛ̀ yɛn? Ɗonnzênì nun. She lwɛn sɛ she nun cìâ nywi yɛ̂m si.
41014007	Ɓyin yɛ ɓɛ kwan hwæn lɛ̀ mɛ̀ ci-nzæmnzæm, kwan hwæn sɛ ɓyin yili ɓyin woli ɓyin ci ɓon lwɛn. Ti lɛ̀ mǔn, ɓwiʼ ɓa ɓɛ lɛ̀ ɓyin kwan hwæn.
41014008	Swum sɛ ɓi nun fyaʼ, son sɛ she nun cì kuʼ si. Li, à sɛtâ kǐn mùn mlǎʼ ŋgwɔ̂ʼ ye ɓɛ yɛ mùn gwùmmi nywɔʼ nɛ ni swǐ nywi.
41014009	Mùn tà ɓyin shɛ̌ lɛ̀ lɛŋkæ̀m lɛ, yì cìcì hwæn yɛ ɓɛ yɛ Ǹtwum Lwɛn shɛ̌ ŋgyɔ̂ʼ wan nun hwæn, ɓɛ yɛ m̀lib tòn nɛ ɓùnŋgea, ɓɛ shɛ ǹjè yon kɛ she sɛ nun cì kɛ nywi yɛ̂m nun.»
41014010	Kɛ ɓwɛsɔʼ wûm ɓlàn ɓî nun, ǹdɔʼ nɛ ɓɛ ɓe lon lɛ̀ Judà Ìskàrìô waʼ, à kɛ̌n cì mɛ ci-zwiʼ mɛ ci-mfɛ sàtìkæ̀ʼ ɓǎ nun kyî ɓon Yesù fyaʼ.
41014011	Ɓon ɓi ywɔʼ li, ǹlim lwukaʼ ɓon ǹzwɔnzwɔ̀ʼ. Ɓɛ shɛ lɛ̀ Judà lɛ ɓon ɓi yɛ nyǐ ɗɛ̀bbi. Li, Judà ɗunmi mbyi nlwɛn kæbbi lɛ̀ nun kyî ɓon Yesù fyaʼ.
41014012	Nywɔʼ ŋgyìn zwimbyiʼ Ŋ̀gwìn-brɛ̂ʼ-shìkì-m̀bùn wòlì. Ŋ̀gyìn màzwùm nɛ ɓɛ ɓe mwɛn pɔʼ linni nlim ɓǎ ɓɛ ji Ŋ̀gwìn-ŋkwan-Èjîb. Ɓwɛsɔʼ Yesù cibbi lɛ̀ nun lɛ: «Wù yili lɛ ɓwiʼ kɛn wù Ŋ̀gwìn-ŋkwan-Èjîb fɔ̀sea ya cìcì?»
41014013	Ɓɛ cibbi nun li, à fyi ɓwɛsɔʼ ɓî, à shɛ̀ lɛ̀ ɓon lɛ: «Kɛ̀nnênì mbyî kɛ myi. Ǹɗwɛb ndɔʼ yɛ̌ ɓyin kǐn cinni mbyi nun lɛ̀ ŋgwu mlǎʼ ŋgun. Ɓyin yɛnnâ nun li, ɓyin ɗwon nun nyè.
41014014	Cìcì sɛ nun yɛ̌ ɗun hwæn, ɓyin shɛ lɛ̀ ci-nye màzwùm lɛ: Ǹlìsàʼ cibbi lɛ nun yɛ̌ ǹgwìn ji fɛn nun ɓon lɛ̀ ɓwɛsɔʼ ɓyon?
41014015	Kwan sɛ ɓyin yɛ nun cibbi li, à yɛ̌ ɓyin næmmbyìʼ ndwun ndɔʼ lèɔʼ nyɛ̌ nye zwô nun, lɛ̀ ywum hwæn kɛ nlim kèa. Kwe næmmbyìʼ màzwùm nɛ ɓyin yɛ ǹgwìn fɔ̀sea.»
41014016	Ɓwɛsɔʼ waʼ kɛ̌n nsòn, ɓɛ ɓɛn, ɓɛ cinni ywum hwæn m̀banmbɔʼ wɛ̌ tà shɛ Yesù shǐ kuʼ ɓon. Ɓɛ ɗunmi Ŋ̀gwìn-ŋkwan-Èjîb fɔ̀sea.
41014017	Kwæ̀bbi kin pyǐ, Yesù ɓɛ̀n lɛ̀ ɓwɛsɔʼ wûm ɓlàn ɓî ɓyon.
41014018	Ɓɛ ɗunmi ji ji, Yesù shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, ɓwiʼ ta ji ji fɛ lɛ̀ mwum nyin ndɔʼ nyɛ̌ yɛ̌ mùn kyǐ.»
41014019	Kɛ nywɔʼ yɛ ɓon ywɔʼ li, ɓɛ yimmi. Wɛn nɛ hwæn ɗunmi nun cibbi lɛ: «Mùn nɛ yɛ wù kyǐ?»
41014020	Yesù fyònnzì lɛ̀ ɓon lɛ: «Mwum màzwùm ni kɛ kì-wûm ɓlàn ɓî shin nun, mwum nɛ ɓwiʼ ta brɛ̂ʼ ndwǒ lɛ̀ ɓon m̀ban.
41014021	À si lɔʼ lɛŋkæ̀m lɛ Mwɛn Mwum yɛ̌ ywi wɛ̌ tà shɛ ɓɛ lɛli kɛ jin shon nun kɛ ɗèwǎ Mvɛ̀nnswæ̀b nun, son, yǎ paʼ tǒn ɓyɛbbi sɛ kà ɓɛ lɛ̀ mwum nɛ yɛ̌ nun kyǐ. A ɓe lwɛn lɛ̀ mwum màzwùm lɛ ɓa ɓɛ yê nun.»
41014022	Kwan sɛ ɓon ɓe ji ji, Yesù sheli brɛ̂ʼ, à yili M̀vɛ̀nnswæ̀b osɔ̀kɔ̀ʼ, à ɓɔtaʼ son, à fɛkaʼ ɓwɛsɔʼ ɓyon, à shɛ̀ lɛ̀ ɓon lɛ: «Yèênì, she si nwɔ̀ʼ nywi yɛ̂m.»
41014023	À kònndì tì plaʼ ɓæ̀ʼ sheli, à yili M̀vɛ̀nnswæ̀b osɔ̀kɔ̀ʼ, à kònndì ɓon fɛkea, ɓɛ nwi ɓon hwæn.
41014024	À shɛ̀ tì ɓon lɛ: «She si mvæb nywi yɛ̂m, ye M̀vɛ̀nnswæ̀b jini ǹgwòn nun, ye swi kɛ ntwiʼ mɛ mwù ɓwum mèan.
41014025	Mùn tà ɓyin shɛ̌ lɛ̀ lɛŋkæ̀m lɛ, mùn ɓà tî ɓæ̀ʼ nwi ti, han a kɛn ɓɛ̀n nywɔʼ nɛ ɓwiʼ yɛ tì ɓæ̀ʼ nywæb nwi ɓwiʼ lɛ̀ ɓyin kɛ ywɔʼ Mvɛ̀nnswæ̀b nun.»
41014026	Kɛ ɓe nyě yi, ɓɛ ɗunmi mɛ̀ nshib ŋgwìn shibbi, ɓɛ mlɔʼ hwæn, ɓɛ waʼ, ɓɛ kɛn kɛ ŋgwùmŋgwùm she cinni mɛ̀ njǐ ŋgæʼ òlîvɛ̀ zwɛm.
41014027	Yesù shɛ̀ lɛ̀ ɓwɛsɔʼ ɓyon lɛ: «Cɛ̌ ɓyin ton ɓyin hwæn si, a yɛ ɓyin cǐ wɛ̌ ǹswi mbaʼ, ɓyin nzwonnzi mùn ɓyin hwæn. Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: “Ɓɛ yɛ ci-mɓòn mɛ pɔʼ wu, mɛ̀ pɔʼ nywæli kyikyi.”
41014028	Son, kwan sɛ mùn yɛ̌ ywi yìmni, ɓyin yɛ mùn cinnɔʼ ŋgyɔʼ Gàlìlê nun.»
41014029	Pìɛ̂r ywɔmɛ li, à shɛ̀ lɛ̀ Yesù lɛ: «Ɓwum nzwonnzi fɛʼ wu hwæn, mùn ɓà wu nzwonnzi.»
41014030	Yesǔ kà shɛ̌ lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ, lɛ̀ ɗyim nyǐ kà kwɔʼ kæ̀mmì mɛ mɓì kpòn nyɛ̌ ɗyě, a yɛ ɓɛ lɛ̀ wù ɓyìnnɔâ mùn kæ̀mmì lê.»
41014031	Son, Pìɛ̂r kònndì lɔʼ ɗyi lɛ̀ kim lɛ: «Kwo yili fɛʼ lɛ mùn ywi ɓwiʼ lɛ̀ wù, mùn ɓà wû ɓyìnnɔa.» Ɓwùlukwæ̌n ɓwɛsɔʼ Yesù hwæn ɓe ɗyi ŋwum Pìɛ̂r nun.
41014032	Ɓɛ kɛn li, ɓɛ ɓɛn cìcì ndɔʼ sɛ ɓɛ ɓe lon lɛ Gèsèmànê. Yesù shɛ̀ lɛ̀ ɓwɛsɔʼ ɓyon lɛ: «Tòênnì ɓe fɛ, mùn kɛ̀nmɛ M̀vɛ̀nnswæ̀b keli.»
41014033	À sukuʼ Pìɛ̂r twɛli ɓon lɛ̀ Jâʼ, lɛ̀ tì Jân. Kɛ kwan si nun, ǹlim ɗunmi nun gwɛnnzi zwum lɛ̀ yɛ ta sænndaʼ.
41014034	Li, à shɛ̀ lɛ̀ ɓon lɛ: «Mɛ̀ mɓàkàʼ nyɛ̀m ti nun nyɛ̌ mwum nɛ yɛ̌ ywi nun. Tòênnì fɛ, ɓa ɓyin ɗye.»
41014035	À kɛ̀nnɔʼ kwæʼ lɛ, à pyì ŋgyɔʼ, à ɗunmi M̀vɛ̀nnswæ̀b keli lɛ ɓɛshɛ nun wòli nun làn kwan vɛ̀nɛ̀ʼ ton sɛ.
41014036	À ɓe keli lɛ: «Yee Ce, ywum hwæn yi swiʼ swû ɗonmi. Myìlɔ̂ʼ plaʼ vɛ̀nɛ̀ʼ nɛ læ̀bbi lɛ̀ mùn, mǔn læ̀kì vɛ̀nɛ̌ʼ màzwùm nwi. Son, mǔn lɛʼ kan lɛ cì swum sɛ mùn yili, son, cǐ wɛ̌ tà shɛ ǹlim ywû yili.»
41014037	Kwan sɛ nun keli hwæn, à fyòìn ɓe moan ɓwɛsɔʼ ɓi, à cinni ɓon ɗyekea. À shɛ̀ lɛ̀ Pìɛ̂r lɛ: «Sìmôn, wù tǎ ɗye nùn? Kwo fɛʼ kwan kwæʼ lɛ, wǔ wòli kan wù shi ɗye?
41014038	Tòênnì lɛ̀ mɛʼ, ɓyin keli M̀vɛ̀nnswæ̀b, ɓyin læ̀kì pyì kɛ mɛ mɓwɛb nun. M̀pùn mwum yili ǹcǐ lwɛn, son, kwæʼ nywi shon si swublea.»
41014039	À lɛʼ li, à kònndì kɛ̌n M̀vɛ̀nnswæ̀b keli ɓe lɛ̀ ǹzæ̌ʼ lɛʼ fɔʼ yɛ ɓi mbyî.
41014040	À kǐn tì ɓɛ̀n ɓe cǐ ɓwɛsɔʼ, à cinni tì ɓon ɗyekea. Ɓe lɛ̀ mɛʼ ti ɓon kyìblea mwu lɛ̀ ɗye. Li, ɓɛ cinni kan swum sɛ ɓɛ yɛ nun fyònnzi.
41014041	Kwan sɛ nun kɛ̌n kæ̀mmì mɛ nlě, à fyǒn, à shɛ̀ lɛ̀ ɓon lɛ: «Ɗyeênì ɗye, ɓyin yinnì lwɛn. Sɛ ciâ. Kwan wolimɛ, ɓɛ kyiâ Mwɛn Mwum fyaʼ mɛ ci-ncǐ ɓyɛbbi.
41014042	Weànì zwô, ɓwiʼ kɛnnɔ̀nì kwe. Cɛênì fɛʼ, mwum nɛ kyì mun ɓɛ̀nmɛ.»
41014043	Ɓe lɛ̀ ŋwum pyì kifɛʼ ŋgyɔʼ, mwɛsɔ̀ʼ nyon Judà nyɛ̌ ɓe kì-wûm ɓlàn ɓî ɓwɛsɔʼ ɓyon nun kwaìn. À ɓe kìn lɛ̀ ɓwum mèan ndɔʼ nyè. Ɓyindɔʼ ɓe lɛ̀ mɛ̀ kàfàʼ mɛ fyaʼ, ɓyindɔʼ lɛ̀ mɛ̀ mɔ̀ʼ. Mɛ̀ ci-zwiʼ mɛ ci-mfɛ sàtìkæ̀ʼ, mɛ̀ ci-nlìmmì mɛ lwuà, lɛ̀ ɓwumŋkæ̀m mɛ Yudà ɓɛ fyie ɓon.
41014044	Judà nɛ ɓe Yesù kyǐ, ɓe lɛ̀ à shɛ̀â ɓwum swum sɛ nun yɛ̌ cì ɓɛ limmì Yesù. À shɛ̀e ɓon lɛ: «Mwum nɛ mùn yɛ̌ hwæsi, mùn kwɔti nun, lɛ̀ nun nɛ. Ɓyin fɔsì nun ɓænni lwɛn, ɓyin kɛn lɛ̀ nun.»
41014045	Judà ɓɛ̀n ɗin, à kǐn ke Yesù, à kwɔti nun, à lon nun lɛ: «Mwumŋkæ̀m».
41014046	À cǐ li, ɓwum ɓye ɓe nun ɗwon kɛ nyè kɛ Yesù fyàʼ nywi, ɓɛ ɓæn nun.
41014047	Kɛ ŋkwìn ɓwɛsɔʼ Yesù nun, ǹdɔʼ zwɛ̀ʼ kàfàʼ shon, à kwæʼ cikpuʼ mwumŋkæ̀m mɛ̀ ci-mfɛ sàtìkæ̀ʼ ywiʼ fɔʼ.
41014048	Yesù shɛ̀ lɛ̀ ɓwum ton ɓi lɛ: «Ɓyin ta mun kǐn kankean ɗye lɛ̀ mɛ̀ kàfǎʼ, lɛ̀ tì mɛ̀ mɔ̀ʼ nun wɛ̌ mùn ni ci-nywiʼ?
41014049	Mɛ̀ ŋgyinŋgyin mèan hwæn, mùn ɓe ɓɛ nyenswæ̀b ndwun ɓwiʼ lɛ̀ ɓyin, lɛ̀ mùn tǎ lɛʼ-Nswæ̀b sannzi, ɓyin ɓæn kan mun. Sɛ tà ka cì ɗin, son, à si ntwiʼ ɓǎ ǹzæ̌ʼ lɛʼ yɛ ɓɛ kɔʼ kɛ ɗèwǎ Mvɛ̀nnswæ̀b nun lwinni.»
41014050	Ɓwɛsɔʼ ɓyon yɛn li, ɓɛ nzwonnzi nun ɓon hwæn, ɓɛ nywæli lɛ̀ mɛ̀li.
41014051	M̀bìpàn mwum ndɔʼ ɓe Yesù ɗwon kɛ nyè, à sue kuʼ lɛ̀ plè mpwɛ̀li. Ɓɛ shɛ ɓɛ kɛn nun ɓænni fi, ɓɛ ɓæn plè ɓe nyè,
41014052	m̀bìpàn ni waʼ mɛ̀li nywi pwìn.
41014053	Ɓɛ waʼ kɛ̀n lɛ̀ Yesù kɛ cǐ mwumŋkæ̀m mɛ̀ ci-mfɛ sàtìkæ̀ʼ. Mɛ̀ ci-zwiʼ mɛ ci-mfɛ sàtìkæ̀ʼ, ɓwumŋkæ̀m mɛ Yudà, lɛ̀ mɛ̀ ci-nlìmmì mɛ lwuà, ɓɛ swɔli kwe.
41014054	Pìɛ̂r ɓe Yesù ɗwìɔʼ mbyî læ̀bbi, à ɗwonŋgaʼ nun ɓe nyè, à kɛ̀n ɗun ɓònmbyi mwumŋkæ̀m mɛ̀ ci-mfɛ sàtìkæ̀ʼ. À ɓɛ̀n kwe, à tòn njiʼ ɓon lɛ̀ mɛ̀ mɓòn m̀ban, à ɗunmi win wo lɛ̀ ɓon.
41014055	Mɛ̀ ci-zwiʼ mɛ ci-mfɛ sàtìkæ̀ʼ, lɛ̀ ɓwumŋkæ̀m nyenswæ̀b ndwun ɗunmi shìtàkwù she ɓɛ yɛ ɗyi nywi Yesù kæbbi ɓǎ ɓɛ swilì nun ywi, son, ɓɛ cinni kan.
41014056	Ɓwum mèan ɓe shìtàkwù ɗyi nywi yon, kwo fɛʼ li, ɓɛ pyì kan ŋwum fɔʼ.
41014057	Ɓyindɔʼ kà waʼ zwô, ɓɛ shɛ Yesù nywi lɛ:
41014058	«Ɓwiʼ ywɔi, à li lɛ nun yɛ̌ nyenswæ̀b ndwun nɛ ɓwum gwe nɛ kyèa, kɛ nyè ŋgyin lê, nun ni gwe ǹdɔʼ ɓe, shìkì mɛ̀ fyàʼ ɓwum ɓi ɗun nlim.»
41014059	Kwo fɛʼ li, ɓɛ pyì kan tî ŋwum fɔʼ.
41014060	Mwumŋkæ̀m mɛ̀ ci-mfɛ sàtìkæ̀ʼ waʼ zwô ŋkwìn ɓwum nun, à cibbi lɛ̀ Yesù lɛ: «Wǔ cinni kan swum fyònnzi? Yǎ shìtàkwù sɛ ɓwum ton ɓɛ ta kuʼ ɗyi kɛ nywi ywû?»
41014061	Yesù mɔki kuʼ nun li, ǎ fyònnzi kan ǹzæ̀ʼ lɛʼ ndɔʼ. Mwumŋkæ̀m mɛ̀ ci-mfɛ sàtìkæ̀ʼ kònndì Yesù cibbi ɓe lɛ: «Wù nɛ Kristò, Mwɛn Mvɛ̀nnswæ̀b ndwun?»
41014062	Yesù fyònnzì lɛ̀ nun lɛ: «Mùn nɛ. Ɓyin nɛʼ, ɓyin yɛ Mwɛn Mwum yɛnni, lɛ̀ à ni ǹtònmi kɛ fyaʼ ji Mvɛ̀nnswæ̀b nɛ cinni ǹkimmɔʼ. Ɓyin konndì nun yɛnni ɓe lɛ̀ à tǎ kǐn ɓwɔʼ sɛ ɗɛb nun.»
41014063	Mwumŋkæ̀m mɛ̀ ci-mfɛ sàtìkæ̀ʼ ywɔʼ li, ǹlim nyeni nun zwum, à yæ̀tàʼ nun nɛʼ mɛ̀ plè nywi, à shɛ̀ lɛ: «Ɓɛ li, ɓwiʼ kæb tì yì shìtàkwù?
41014064	Ɓyin nɛʼ, ɓyin ywɔâ ǹgwànnzì jin Mvɛ̀nnswæ̀b. Ɓyin yɛn kɛ lɛʼ màzwùm nun lɛ?» Mwum hwæn suʼ lɛʼ lɛ nyǐ ni suʼ ɗin lɛ mwum ŋwu.
41014065	Kɛ kwan màzwùm nun, ɓyindɔʼ ɗunmi Yesù mɛ̀ti swi nywi, ɓɛ kpæm nun mɛʼ, ɓɛ ta nun ɓo lɛ̀ ɓɛ ta shɛ̀ lɛ: «Lìmmi ɓwum ɓɛ ta wu ɓo.» Mɛ̀ ci-mɓòn ɓye ɓe kwe kiìn nun yì ɓɛn ɗwìkea ŋwum.
41014066	M̀lib ndɔʼ nɛ ɓe ci-she mwumŋkæ̀m mɛ̀ ci-mfɛ sàtìkæ̀ʼ ɓɛ̌n ɓònmbyi, lɛ̀ Pìɛ̂r kɛ kɛ bàbà nun.
41014067	À yɛn Pìɛ̂r tǎ win wo, à fɔ̀sì nun cɛ, à shɛ̀ lɛ̀ nun lɛ: «Wù hwæn, wǔ ɓe kàn kuʼ ɓyin lɛ̀ Yesù, mwum Nàzàrɛ̂ʼ ni?»
41014068	Pìɛ̂r ɗunmi ɓyìnnɔ̀ʼ lɛ: «Mǔn lìmmi kan nun, mǔn tà ka swum sɛ wù yili wù lɛli ywo.» À lɛʼ li, à kwan ɓe kɛ pisean kɛ ŋwum ɓònmbyi.
41014069	Ci-she ni kònndì nun yɛnni kwe, à ɗunmi lɛʼ lɛ̀ ɓwum ɓye ɓe kwe lɛ: «Mwum nyan ndɔʼ nɛ nyɛ̌.»
41014070	Pìɛ̂r ywɔʼ li, à kònndì ɓyìnnɔ̀ʼ. Kwan læb kwæʼ, ɓwum ndɔʼ ɓye ɓe kwe, ɓɛ konndì tì lɔʼ lɛʼ ɓe lɛ̀ Pìɛ̂r lɛ: «Kwo yɛn ci fɛʼ, mwum nyan nɛ wù ntwiʼ wù ni mwum Gàlìlê.»
41014071	Pìɛ̂r ɗunmi ǹdɔ̀ʼ lǒ lɛ̀ jin Mvɛ̀nnswæ̀b lɛ̀ à tà nun nɛʼ ywɛ̀mmi. À ɗunmi lɛʼ lɛ: «Mwum nɛ ɓyin ta kuʼ lɛʼ ni, mǔn lìmmi kan mun nun.»
41014072	Ŋwum pyì kan ŋgyɔʼ, ɗyim nyì kwɔʼ kæ̀mmì mɛ mɓì. Kɛ kwan si nun, Pìɛ̂r ɓùn lɛʼ sɛ Yesù shɛ̀e nun lɛ: «Lɛ̀ ɗyim nyǐ kà kwɔʼ kæ̀mmì ɓî, a yɛ ɓɛ lɛ̀ wù ɓyìnnɔâ kæ̀mmì lê lɛ wǔ lìmmi kan mûn». Pìɛ̂r ɓùnmɛ li, à ɗunmi kwe.
41015001	A ɓe shikpon hwìli lɛ̀ kpòn, mɛ̀ ci-zwiʼ mɛ ci-mfɛ sàtìkæ̀ʼ, ɓwumŋkæ̀m mɛ Yudà, mɛ̀ ci-nlìmmì mɛ lwuà, lɛ̀ ɓwùlu ɓwumŋkæ̀m nyenswæ̀b ndwun, ɓon hwæn, ɓɛ swɔli ɓǎ ɓɛ limmì swum sɛ ɓon yɛ cì lɛ̀ Yesù. Ɓɛ kpimmaʼ Yesù mɛ̀ fyàʼ, ɓɛ kɛn lɛ̀ nun kɛ swiʼ Pìlatwù.
41015002	Pìlatwù cibbi lɛ̀ Yesù lɛ: «Wù nɛ ɗyi m̀vɛ̀n mɛ̀ Yudà?» Yesù fyònnzì lɛ̀ nun lɛ: «À si wɛ̌ tà shɛ wù lɛʼ kuʼ si.»
41015003	Mɛ̀ ci-zwiʼ mɛ ci-mfɛ sàtìkæ̀ʼ ɓe nun mɛ̀ lɛʼ shɛ̌ nywi mèan.
41015004	Pìlatwù kònndì Yesù cibbi lɛ: «Wù ɓà wû ǹzæ̀ʼ lɛʼ ndɔʼ fyònnzi? Ywɔʼ fɛʼ mɛ̀ lɛʼ mèan nɛ ɓɛ ta wu shɛ̌ nywi.»
41015005	Kwo fɛʼ li, Yesǔ fyònnzi kan ǹzæ̀ʼ lɛʼ ndɔʼ. Pìlatwù yɛn li, shìmmea ci nun.
41015006	Kwan hwæn sɛ Ŋ̀gwìn-ŋkwan-Èjîb ɓe wòlǐ, ɓɛ̀ʼ ndɔʼ ɓe kwe lɛ gwɛmnà ɗonnzi ci-nye njè m̀bɔʼ, nyɛ̌ ɓwum yili.
41015007	Mwum ndɔʼ ɓe kwe nye njè, jin shon ɓe lɛ Bàràbâs. À ɗuen nye njè ɓon lɛ̀ ɓwùlu ɓyon ntwiʼ ɓon wue mwum ndɔʼ kɛ mɛ lɛʼ myi nun.
41015008	Nywɔʼ ŋgwìn màzwùm, ɓwum kɛnne cɛ̌ Pìlatwù ɓǎ ɓon cibbi nyǐ swum sɛ ɓon ta cibbikì mɛ̀ ŋgwǐn màzwùm nun hwæn.
41015009	Pìlatwù cibbi lɛ̀ ɓon lɛ: «M̀vɛ̀n mɛ̀ Yudà nɛ ɓyin yili lɛ mùn pæʼ fyàʼ lɛ̀ nun?»
41015010	À lɛli li ntwiʼ nun lìmme lwɛn lɛ mɛ̀ ci-zwiʼ mɛ ci-mfɛ sàtìkæ̀ʼ kyie Yesù fyaʼ yon ntwiʼ sɛ ɓon ɓe nun cɛ lɛ̀ ǹlim ɓyɛbbi.
41015011	M̀bɔ̀kì nɛ ɓe lɛ̀ mɛ̀ ci-zwiʼ mɛ ci-mfɛ sàtìkæ̀ʼ nyenswæ̀b ɗwumnzâ ǹkwìn ɓwum, ǹkwìn ɓwum ɗunmi shɛ̀ lɛ nyǐ ni pæʼ fyàʼ lɛ̀ Bàràbâs.
41015012	Pìlatwù ɗunmi tì ɓon cibbi lɛ: «Ti, mùn yɛ̌ cì lɛ lɛ̀ mwum nyɛ̌ ɓyin ta lon lɛ m̀vɛ̀n mɛ̀ Yudà?»
41015013	Ɓwum ɗunmi kun lɛ: «Ywummɔʼ nun zwô!»
41015014	Pìlatwù kònndì ɓon cibbi lɛ: «Yǎ ɓyɛbbi nɛ nun cìe?» Ɓɛ konndì kuɔ̀n mbyî kimmi lɛ: «Ywummɔʼ nun zwô!»
41015015	M̀bɔ̀kì nɛ Pìlatwù yile lɛ̀ nun lwusi ɓon ǹlim, à pæ̀ʼ fyàʼ lɛ̀ Bàràbâs, à cì ɓɛ ɓɔʼ Yesù lɛ̀ ǹgwæ̀ʼ. Ǎ kà ɗonnzi ɓon nun fyaʼ ɓǎ ɓɛ ywummɔʼ nun ŋgæʼ mɛ̀ ɓɔtɔʼ zwɛm.
41015016	Mɛ̀ suzæ̀n twɛlɔ̀ʼ Yesǔ nlim sɛ̀m gwɛmnà, ɓɛ loìn ɓwùlu mɛ̀ suzæ̀n hwæn.
41015017	Ɓɛ swi Yesù gân pèan ndɔʼ nywi, ɓɛ twon tæ̀m lɛ̀ yì lwon, ɓɛ swon nun mwu.
41015018	Ɓɛ ɗunmi nun hwæsi, lɛ̀ ɓɛ ta lɛʼ lɛ: «Ɓwiʼ ta wu wɛbbi, m̀vɛ̀n mɛ̀ Yudà.»
41015019	Ɓɛ ɓe lɛʼ li, lɛ̀ ɓɛ ta nun ywæli mwu lɛ̀ mɔ̀ʼ, ɓɛ swi nun mɛ̀ti nywi, ɓɛ swummi kɛ swiʼ shon, lɛ̀ ɓɛ ta nun wu ke wɛ̌ ɓɛ ta nun mwumnzi nun.
41015020	Kwan sɛ ɓon mlɔʼ ŋgɔlaʼ yɛ ɓɛ ɓi nun kɔlea, ɓɛ nywæʼ nun gân pèan si ɓe, ɓɛ swi nun mɛ̀ plè ɓyon. Ɓɛ twɛlɔ̀ʼ nun wan ɓǎ ɓon kɛn nun ywummɔa.
41015021	Mwum Sìrɛ̂n ndɔʼ ɓe làn kwe, jin shon ɓe lɛ Sìmôn. Ce Àlèzândrɛ̀ ɓon lɛ̀ Rùfusì nɛ ɓe. À waì ndɛm nun, mɛ̀ suzæ̀n ɓæn nun, ɓon lɛ: nyǐ ni shɛ ŋgæʼ mɛ̀ ɓɔtɔʼ Yesù.
41015022	Ɓɛ kɛn lɛ̀ Yesù kɛ cìcì sɛ ɓɛ ɓe lon lɛ Gɔ̀lgɔ̀tâ. Sù jin màzwùm ni lɛ lwùmmɔ̌ʼ ŋgwɔ̀ʼ mwù.
41015023	Ɓɛ ɓɛn kwe, ɓɛ yili ɓɛ fɛ Yesù ɓæ̀ʼ ndɔʼ sɛ ɓɛ fyinnɔe lɛ̀ ŋgæʼ ndɔʼ nɛ ɓɛ ta lon lɛ mîr. Son, Yesǔ yè kan.
41015024	Kɛ ɓe, ɓɛ ywummɔʼ nun ŋgæʼ mɛ̀ ɓɔtɔʼ zwɛm, ɓɛ shɛ mɛ̀ plè ɓyon, ɓɛ ɗunmi ɗwì wɛ̌ ɓì ɓǎ ɓɛ limmì wɛ̌ tà shɛ mwum m̀bɔʼ yɛ̌ shɛ.
41015025	Ɓɛ ywummɔe nun lɛ̀ nywɔʼ ntânnì shikpon.
41015026	Ɓɛ kɔe ŋgɔʼ ndɔʼ kwe ɓǎ ɓɛ lisàʼ lɛʼ sɛ nun ɓwue. Ɓɛ kɔe lɛ: «M̀vɛ̀n mɛ̀ Yudà.»
41015027	Ɓɛ ywummɔʼ tì kuʼ mɛ̀ ci-ncǐ ɓyɛbbi ndɔʼ ɓî kɛ mɛ mbɛti nyon, ɓɛ ywummɔʼ nyɛ̌ m̀bɔʼ fyaʼ ji, ɓɛ ywummɔʼ kuʼ nyɛ̌ m̀bɔʼ fyaʼ mɛ̀ʼ. ((
41015028	Kɛ ncì yɛ ɓɛ cie li, ɓɛ lwinnzâ swum sɛ ɓɛ kɔe kɛ ɗèwǎ Mvɛ̀nnswæ̀b nun lɛ: «Ɓɛ tean nun kɛ nyinnìm mɛ ci-ncǐ ɓyɛbbi.»))
41015029	Ɓwum ɓye ɓe làn kwe fyaʼ màzwùm nun, ɓɛ ɓe mɛ̀ mwù mùti, lɛ̀ ɓɛ ta nun sɛ̀mmi. Ɓɛ ɓe lɛʼ lɛ: «Ɛ̀hɛ̂n! Wù nɛ yile lɛ wù gwannzì nyenswæ̀b ndwun, kɛ nyè ŋgyin lê nun lɛ̀ wù gweâ nyɛ̌ ɗin ɓe,
41015030	nywæ̀si lɛ̀ wǔ nɛʼ, wù kyìliì ŋgyɔʼ.»
41015031	Mɛ̀ ci-zwiʼ mɛ ci-mfɛ sàtìkæ̀ʼ, lɛ̀ mɛ̀ ci-nlìmmì mɛ lwuà ɓe kuʼ Yesù kɔlea lɛ̀ ɓɛ ta lɛʼ kɛ nyinnìm shan nun lɛ: «À ɓe ɓwùlu swæti, son, ǹswæti yon nɛʼ leân kàn nun ɗyě?
41015032	Kristò, m̀vɛ̀n mɛ̀ Ìzràɛ̂l, à ɓwɛb fɛʼ waì jenɛ zwô ŋgæʼ mɛ̀ ɓɔtɔʼ zwɛm, à kyìlì ŋgyɔʼ. Li, ɓwiʼ yɛ yɛn, ɓwiʼ ɗunmi ǹlim kɛ̌ lɛ̀ nun.» Ɓye ɓɛ ywummɔe zwô lɛ̀ nun m̀ban, ɓɛ ɗunmi tì kuʼ nun sìmmɔa.
41015033	A kin ɓɛ̀n nywɔʼ nlwinni, njimmi pyǐ nǒnnǒn ŋgyɔʼ màzwùm nun hwæn, a kɛn ɓɛ̀n kwan sɛ nywɔʼ ɓyìtì mwù.
41015034	Nywɔʼ ɓyìtimɛ mwù li, Yesù kun lɛ̀ ǹkwu kimmi lɛ: «Èloì, Èloì, lamà sàbatànì?» Ǹzæ̀ʼ lɛʼ màzwùm lìsaʼ lɛ: «M̀vɛ̀nnswæ̀b nyɛ̀m, M̀vɛ̀nnswæ̀b nyɛ̀m, wù nzwonnzâ mun ntwiʼ yɛn?»
41015035	Ɓwum ndɔʼ ɓye ɓe kwe, ɓɛ ywɔʼ li, ɓɛ ɗunmi lɛʼ lɛ: «Ywɔênì fɛʼ she nun ti Èlî, ci-nlɛli kɛ ŋwum Mvɛ̀nnswæ̀b nun lon.»
41015036	Ǹdɔʼ waʼ lɛ̀ mɛ̀li, à kɛ̀n ɓæ̌ʼ sæbtea ndɔʼ lwinnzi kɛ kwùsaʼ nun, à swɔʼ son kɛ zwiʼ pɛʼ, à næ̀mnzɔ̀ʼ son zwô ɓǎ Yesù nywon. À shɛ̀ lɛ: «Ɗonnzênì, ɓwiʼ cɛênì fɛʼ ɓɛshɛ Èlî yɛ̌ nun kǐn kyìli fɛ ŋgæʼ mɛ̀ ɓɔtɔʼ zwɛm.»
41015037	Son, Yesù kun lɛ̀ ǹkwu kimmi kæ̀mmì fɔʼ, à ywi.
41015038	Kɛ kwan màzwùm nun, plè ndwun nɛ ɓe cìcǐ sanmi Mvɛ̀nnswæ̀b gho nun nlim nyenswæ̀b ndwun kwùlì cìcì ɓî ǹwaʼ yɛ zwô a kiìn ɓɛ̀nnɔ̀ʼ ŋgyɔʼ.
41015039	Ci-zwiʼ mɛ̀ suzæ̀n nɛ ɓe swiʼ Yesù ǹɗyi yɛn wɛ̌ tà shɛ m̀pùn Yesù kwan, à shɛ̀ lɛ: «Lɛ̀ lɛŋkæ̀m, mwum tòn nɛ ɓe mwɛn Mvɛ̀nnswæ̀b.»
41015040	Mɛ̀ yib ndɔʼ ɓe tì kuʼ kwe, ɓɛ ɗyie ɓe læ̀bbi, lɛ̀ ɓɛ ta Yesù cɛi. Kɛ nyinnìm mɛ yib màzwùm, Màrî nyɛ̌ wae Màdàlâ ɓe kwe, ɓon lɛ̀ Màrî nyɛ̌ ye Jâʼ nyɛ̌ sɔ̀ʼ, nyɛ̌ ɓe tì kuʼ mon Jòsɛ̂ʼ, kònndì lɛ̀ m̀lib nɛ jin shon si lɛ Sàlòmê.
41015041	Mɛ̀ yib màzwùm, kwan sɛ Yesù ɓe kɛ Gàlìlê, ɓɛ ɓe nun ɗwon nyě, lɛ̀ ɓɛ ta nun kpea. Mɛ̀ yib mèan ndɔʼ ɓe tì kuʼ kwe ɓye ɓe nun ɗwon kwan sɛ nun kìen kɛ Yèrusàlɛ̀m.
41015042	Ɓe lɛ̀ kwæ̀bbi pyimɛ nùn. Ŋ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔʼ màzwùm.
41015043	Li nɛ cie mwum Àrìmàtê ndɔʼ nɛ jin shon ɓe lɛ Jòsɛ̂ʼ ɓɛ̀n, à kpæm ǹlim, à kɛ̌n cɛ̌ Pìlatwù, à ɗɔa ɗwon Yesù. Mwum màzwùm ɓe mwum ŋkæ̀mŋkæm nɛ ɓe nyinnìm ɓwumŋkæ̀m nyenswæ̀b ndwun. À ɓe tì kuʼ ywɔʼ Mvɛ̀nnswæ̀b ɓònŋgea. Kwan sɛ nun cibbe ɗwon Yesù,
41015044	Pìlatwù sɛm nùn she ɓɛ shɛ nun lɛ Yesù ni ywiâ tì kuʼ nùn. À loìn mwumŋkæ̀m mɛ̀ suzæ̀n nɛ ɓi Yesù ɓǒn, à cibbi nun ɓɛshɛ kwan ywi nyǐ ti læ̀bbi.
41015045	Mwumŋkæ̀m mɛ̀ suzæ̀n ni yili. Li, Pìlatwù ɗonnzi Jòsɛ̂ʼ ɗwon Yesù.
41015046	Jòsɛ̂ʼ kɛ̀n kwokwo ndɔʼ hwìnni ǹlwɛn lɛ, à ɓɛ̀n ɓe, à kyìlì ɗwon Yesù zwô mɛ ɓɔtɔʼ zwɛm, à ɓwiʼ son lɛ̀ kwokwo si, à kɛ̀n kɛ̀ kɛ mbyûʼ ndɔʼ nɛ ɓɛ cie kɛ mble nun. Kɛ nyě yi, à ɗwɔki ŋwum mbyûʼ lɛ̀ ǹgwɔ̀ʼ ndwun ndɔʼ.
41015047	Kɛ kwan màzwùm nun, Màrî nyɛ̌ Màdàlâ, ɓon lɛ̀ Màrî mon Jòzê, ɓɛ ɓe cɛ cìcì sɛ ɓɛ ta Yesù gwùmmi nun.
41016001	Nywɔʼ mɛ̀ yìnnì mɛ̀ Yudà lèan hwæn, Màrî nyɛ̌ Màdàlâ, ɓon lɛ̀ Màrî mon Jâʼ, lɛ̀ tì Sàlòmê kɛn mlǎʼ ŋgwɔ̂ʼ hwìnni ɓǎ ɓon kɛn ɗwon Yesù swǐ nywi.
41016002	A ɓɛ shikpon hwìli, nywɔʼ sonndè, kwan sɛ ɓe lɛ̀ nywɔʼ kɛ nywi m̀ɓwæli, ɓɛ yê mbyi mbyùʼ Yesù.
41016003	Ɓɛ ɓe kɛ̌n mbyi nun, lɛ̀ ɓɛ ta lɛʼ lɛ: «Ŋ̀gwɔ̀ʼ nɛ ŋwum mbyûʼ ni, wɛn nɛ yɛ ɓwiʼ nun ywùnnzi?»
41016004	Ɓɛ ɓɛn kwe, ɓɛ cɛɔʼ mbyî, ǹgwɔ̀ʼ ti ǹywùnnzi, kwo fɛʼ she nun ɓe ǹdwun si.
41016005	Ɓɛ ɗuɔn kɛ mbyûʼ nun, ɓɛ yɛn m̀bìpàn mwum ndɔʼ lɛ̀ plè mpwɛbbi ndɔʼ nywi, à ni fyaʼ ji ǹtǒn. Kɛ nyɛn yɛ ɓɛ yɛn nun li, yi ɗun ɓon zwum.
41016006	Son, mwum màzwùm shɛ̀ lɛ̀ ɓon lɛ: «Ɓa yi kwɛn ɓyin, ɓyin ta Yesù, mwum Nàzàrɛ̂ʼ nyɛ̌ ɓɛ ywummɔe kɛ ŋgæʼ mɛ̀ ɓɔtɔʼ nun kæbbi. À ɓà tî fɛ, à yìmnâ ywi. Cɛênì fɛʼ cìcì sɛ ɓɛ nonnze nun nlim.
41016007	Son, kɛ̀nnênì, ɓyin shɛ Pìɛ̂r, lɛ̀ ɓwɛsɔʼ ɓye fɔʼ lɛ à yɛ̌ ɓon ɓònŋgea kɛ Gàlìlê. Ɓyin yɛ nun yɛnni kwe wɛ̌ tà shɛ nun shɛ̀e ɓyin.»
41016008	Mɛ̀ yib ɓi kwan, ɓɛ waʼ mɛ̀li lɛ̀ ǹgwɛnnzi nywi, a ɓe ɓon cǐ wɛ̌ à si ndɛmndɛm nun. Ɓɛ lwùm kan mwum ndɔʼ lɛʼ màzwùm shɛ̌ mbyî, ntwiʼ sɛ yi ɓe ɓon kwɛ̀nni nun. ((
41016009	Kɛ nyě yɛ Yesù yìmni ywi, shikpon sonndě màzwùm, nywɔʼ ɗunmi sanmi, Yesù sɛti fɛʼ kwæʼ nywi shon lìsea lɛ̀ Màrî nyɛ̌ Màdàlâ, m̀lib nɛ nun fyinne mɛ̀ mpùn mɓyibbɔa nywi nshanmɓì.
41016010	Màrî yɛn nun li, à kɛ̀n ɓwum ɓye ɓe kɛ̀nkì lɛ̀ Yesù shɛ̌. À ɓɛ̌n, lɛ̀ ɓɛ ta ǹgwùm ywi tǒn lɛ̀ ǹkwe.
41016011	Kwan sɛ nun shɛ̀ ɓon ǹtwum lɛ Yesù ni ni lɛ̀ mɛʼ, a konndì ɓɛ, nun nɛʼ ni yɛnni nyǐ lɛ̀ zɛʼ, ɓwum ton ɓi kɛ̀ kan mwù lɛ̀ yon.
41016012	Kɛ nyě màzwùm, Yesù kònndì kwan kɛ swiʼ ɓwum ɓî ndɔʼ, ɓɛ ɓe kɛ̀n kɛ nsòn ndɔʼ. Kwan sɛ nun kwan ɓon swiʼ, ǎ gwili kan ɓon mɛʼ wɛ̌ nun nɛ.
41016013	Ɓwum ɓî ɓi waʼ, ɓɛ fyonnì mbyi, ɓɛ shɛ ɓwùlu lɛʼ màzwùm. Son, ɓɛ kònndi kan tî lɛʼ si yili.
41016014	A kiìn ɓɛ̌n mmlɔ̀kǎʼ, Yesù kwan swiʼ ɓwɛsɔʼ wûm ɓlàn m̀bɔʼ ɓyon, lɛ̀ ɓɛ ta ji ji. À lɛsi ɓon lɛ̀ ntwiʼ ɓɛ yile kǎn ɓɛ ywɔʼ ǹzæ̌ʼ lɛʼ ɓwum ɓye yɛnne nun kɛ nyě nyìmnǐ ywi yon. Lɛ ɓyi tà ka zwùm tɛ̀li lɛ̀ nun.
41016015	À kònndì ɓon shɛ̀ ɓe lɛ: «Kɛ̀nnênì yi cìcì hwæn kɛ ŋgyɔ̂ʼ wan nun, ɓyin shɛ Ǹtwum Lwɛn lɛ̀ mwum hwæn.
41016016	Mwum nɛ yɛ̌ ǹlim kɛ̌ lɛ̀ mùn, ɓɛ jimnzi nun, lɛ̀ à swælâ. Son, mwum nɛ ɓǎ ǹlim kɛ̌ lɛ̀ mùn, lɛ̀ à ɓwuâ.
41016017	Yì hìlea ye mɛ̀ ci-ŋkɛ̌ nlim yɛ cǐ yi lɛ, ɓɛ yɛ mɛ̀ mpùn mɓyibbɔa fyinni lɛ̀ jin shɛ̂m, ɓɛ lɛʼ mɛ̀ ŋkyìn lɛʼ,
41016018	ɓon ɓɛ ɓæn fɛʼ nywun lɛ̀ fyàʼ, shindɔʼ ɓɛ nwi ɗun, ɓyɛbbi ndɔʼ ɓà ɓon ɓɛ̀nni nywi. Ɓɛ yɛ mɛ̀ ŋgwɛ̀nŋgwɛ̀n mɛ̀ fyàʼ satea nywi, mɛ̀ ŋgwɛ̀nŋgwɛ̌n ɓi kimmɔʼ.»
41016019	Nyɛli nyɛʼ Yesù lilɔʼ ɓon mɛ̀ lɛʼ màzwùm hwæn li, à nàn zwô, à tòn fyaʼ ji Mvɛ̀nnswæ̀b.
41016020	Ɓwɛsɔʼ ɓyon nywæli ɓe, ɓɛ ɗunmi Ǹtwum Lwɛn shɛ̌ yì cìcì hwæn. Nyɛli nyɛʼ Yesù ɓe ɓon kpea yì kwan hwæn, à lìsàʼ kɛ yi hìlea yɛ ɓon ɓe cì nun lɛ ywum yɛ ɓon ta shɛ̀, à yi lɛŋkæ̀m.))
42001001	Mwumŋkæ̀m, Tèòfîl, ɓe lɛ̀ ɓwum mèan kɔâ ywum yɛ lannzâ kɛ nyinnìm shɛʼ nun.
42001002	Ɓwum ɓɛ kɔe yon, ɓɛ sannze wɛ̌ tà shɛ ɓwiʼ ywɔe yon kɛ fyaʼ ɓwum ɓye ɓe ywum màzwùm yɛnni lɛ̀ mɛ̀ mɛʼ nyan, ǹdìkàʼ nywɔʼ nɛ ywum màzwùm ɗunmi cì. Ɓwum ɓɛ yɛnne yon li, ɓon ɓɛ M̀vɛ̀nnswæ̀b fyie ǹtwum yon fyaʼ, ɓǎ ɓon shɛkàʼ ɓwùlu.
42001003	Ti kuʼ lɛ̀ mǔn, mùn fɔ̀seâ cibbaʼ wɛ̌ ywum yɛ ɓe lànnzì ǹdìkàʼ ŋwaʼ ŋwê. Li nɛ ci mùn yɛn lɛ à si lwɛn lɛ mùn kɔì ɗèwà ton sɛ ntwiʼ ywû, mwumŋkæ̀m, ɓǎ wù yɛn m̀bɔ̀kì nɛ ywum yi lannze kwan si, han a kiìn ɓɛ̀n ɗyě.
42001004	Mùn cìi li, ɓǎ mwumŋkæ̀m limmì lɛ ywum yɛ ɓɛ liseâ wù yi lɛŋkæ̀m.
42001005	M̀vɛ̀n ndɔʼ ɓe kwe, jin shon ɓe lɛ Èrôdɛ̀. Kwan sɛ nun ɓe ywɔʼ kɛ ŋgyɔʼ mɛ̀ Yudà nun, ci-mfɛ sàtìkæ̀ʼ ndɔʼ ɓe kwe, jin shon ɓe lɛ Zàkàrî, à ɓe kɛ ŋkwìn mɛ ci-mfɛ sàtìkæ̀ʼ ɓye Àbià ɓe ci-zwiʼ nyan. Jin myǐ Zàkàrî ɓe lɛ Lisàbì, à ɓe kɛ mvu ɓwum Àrôn nun, Àrôn nyɛ̌ ɓe mbibea ci-mfɛ sàtìkæ̀ʼ nyenswæ̀b hwæn.
42001006	Zàkàrî, ɓon lɛ̀ m̀myon nun hwæn, ɓɛ ɓe lwinni kɛ swiʼ Mvɛ̀nnswæ̀b ntwiʼ sɛ ɓɛ ɓe Nyɛli nyɛʼ M̀vɛ̀nnswæ̀b mwumnzi kɛ mɛ lwuà ɓyon ɓye nun fɛe ɓon, lɛ̀ ywum yɛ nun ɓe ɓon shɛ̌ lɛ ɓyi ɓi ci hwæn.
42001007	Ɓe lɛ̀ ɓɛ cinni kifɛʼ ɓwɛn, ntwiʼ sɛ Lisàbì ɓe kìm, ɓɛ wòle kǎn tì kuʼ kim ɓɛ ye tì ɓwɛn, ntwiʼ sɛ ɓon ɓî hwæn, ɓe lɛ̀ ɓɛ ti ywìnnɔa.
42001008	A ɓe nywɔʼ m̀bɔʼ ndɔʼ, Zàkàrî ɓe sàtìkæ̀ʼ fɛ nyenswæ̀b ndwun, ntwiʼ sɛ ǹkwìn yan yɛ ɓe lɛ̀ ǹgɔ̀ʼ mfɛ sàtìkæ̀ʼ nywɔʼ màzwùm.
42001009	Kɛ ɓɛ̀ʼ mɛ ci-mfɛ sàtìkæ̀ʼ nun, ɓɛ ɓe mwum ndɔʼ zwɛ̀li m̀bɔʼ kɛ ŋkwìn yan nun, nyɛ̌ yɛ̌ kɛ̌n sàtìkæ̀ʼ fɛ. Nywɔʼ màzwǔm, ɓɛ zwɛle Zàkàrî lɛ nyǐ nɛ kɛnmɛ kɛ nlim nyenswæ̀b ndwun, ɓǎ nun twɛn swum lwɛn kwe, she yɛ Nyɛli nyɛʼ M̀vɛ̀nnswæ̀b ǹlim lwukea lɛ̀ mɛ̀ nwùm.
42001010	Kwan sɛ nun ɓe swum lwɛn màzwùm twɛ̀nni, ǹkwìn ɓwum ye kiân M̀vɛ̀nnswæ̀b twuli kwe toen wan lɛ̀ ɓɛ M̀vɛ̀nnswæ̀b keli.
42001011	Kɛ kwan màzwùm nun, cikpuʼ Mvɛ̀nnswæ̀b ndɔʼ kà ɓwùmni kɛ swiʼ Zàkàrî, à ɗyie kɛ fyaʼ ji mɛ kwìʼ yɛ Zàkàrî ɓe swum lwɛn màzwùm twɛ̀nni nun.
42001012	Kɛ nyɛn yɛ Zàkàrî yɛn nun, ǹlim ɓwû nun zwum, yi ɗunmi nun kwɛ̀nni.
42001013	Son, cikpuʼ Mvɛ̀nnswæ̀b ni shɛ̀ lɛ̀ nun lɛ: «Zàkàrî, ɓa yi kwɛn wù. M̀vɛ̀nnswæ̀b ywɔâ ǹkeli ywû, m̀myû Lisàbì yɛ̌ mwɛn nɛ nɗwɛb ye, wù kɛ̀ nun jin lɛ Jân.
42001014	Ǹlim ywû yɛ dàlì ǹzwɔnzwɔ̀ʼ kɛ ye nyon nun; ye nyon yɛ̌ tì kuʼ kònndi ɓwum mèan ndɔʼ ǹdàli fɛ.
42001015	Ntwiʼ sɛ à yɛ̌ ɓɛ mwum ndwun kɛ mɛʼ Nyɛli nyɛʼ M̀vɛ̀nnswæ̀b. Swum nwi sɛ ta mwum ɓænni hwæn ɓa nun lèan ŋwum. Ǹdìkàʼ kwan ye shon, à yɛ̌ ɓɛ ǹlwinni lɛ̀ M̀pùn Nsanmi.
42001016	À yɛ̌ cì ɓwum Izràɛ̂l mèan kɛ tì mɛʼ ɓe lɛ̀ Nyɛli nyan M̀vɛ̀nnswæ̀b.
42001017	Nun nɛ yɛ ɓɛ wɛ̌ wèàn Mvɛ̀nnswæ̀b. À yɛ̌ kɛ̀n li lɛ̀ ǹkimmɔʼ Mpùn Nsanmi, ǹkimmɔʼ fɔʼ yɛ ɓe kuʼ Èlî, ci-nlɛli kɛ ŋwum Mvɛ̀nnswæ̀b nun kɛ̀nnzi. Li, à yɛ̌ cì mɛ̀ nlim mɛ̀ ce ɓwɛn kɛn ɓe kɛ nywi ɓwɛn ɓyan, à cì tì kuʼ ɓwum ɓye ta mwù kimmi lɛ̀ M̀vɛ̀nnswæ̀b, ɓɛ cinni ǹlìmmì ye ɓwum lwinnea. Li, lɛ̀ à fɔ̀sea ǹkwìn ɓwum Mvɛ̀nnswæ̀b ntwiʼ nyè Nyɛli nyan.»
42001018	Son, Zàkàrî kà cibbi lɛ̀ cikpuʼ Mvɛ̀nnswæ̀b lɛ: «Kɛ ɓwiʼ ti ywìnnɔa, ɓwiʼ lɛ̀ m̀myɛ̂m, ɓwiʼ ɓî hwæn, mùn yɛ̌ lɛŋkæ̀m lìmmi lɛ̀ yà swum?»
42001019	Cikpuʼ Mvɛ̀nnswæ̌b kà fyònnzi lɛ̀ nun lɛ: «Jin shɛ̂m si lɛ Gàbrìɛ̂l, mùn nɛ ta ɗyi kwan hwæn kɛ swiʼ Mvɛ̀nnswæ̀b, nun nɛ fyii mùn lɛ mùn shɛ wù ǹtwum yɛ ton yɛ.
42001020	Son, wǔ twɛʼ kan ǹzæ̌ʼ lɛʼ yɛ̂m lɛ̀ lɛŋkæ̀m, ǹzæ̌ʼ lɛʼ yɛ ɓa fyi ɗin, shìkì yɛ kɛ mwù. Son sɛ ci, wù yɛ̌ tòn mwukaʼ, wǔ lɛli kan han a kɛn ɓɛ̀n nywɔʼ nɛ ǹzæ̌ʼ lɛʼ ton yɛ yɛ lwinni.»
42001021	Kɛ kwan si nun, ǹkwìn ɓwum yɛ ɓe wan ɓonŋgàʼ Zàkàrî shě. Ɓon lɛ: «Yɛn si sɛ cinni nyǐ ɗyě kwe nlim?»
42001022	Son, kwan sɛ nun kwan, ǎ wòli kan kim à wèlì ŋwum, à lɛli lɛ̀ ɓon. À ɓe ɓon suʼ lɛʼ fǒ lɛ̀ mɛ̀ fyàʼ, à tòn mwukaʼ. Ɓwum yɛn li, ɓɛ limmì lɛ nyǐ ni yɛnni swum ndɔʼ kwe kɛ nlim nyenswæ̀b.
42001023	Nywɔʼ nɛ ǹgyìn she Zàkàrî mlɔ̀e nyenswæ̀b ndwun, à fyòn ɓe ɗwon nyon.
42001024	Kɛ nyè mɛ lɛʼ màzwǔm, Lisàbì myǐ Zàkàrî shɛ zwùm. À suʼ tòn gwùmni kɛ mɛ nywiʼ shân nun, à ɓe lɛʼ nlim yon nun lɛ:
42001025	«Cɛ lɛ fɛʼ, M̀vɛ̀nnswæ̀b ywɔâ kwɛ̀nnzǐ nlim lɛ̀ mùn, à yilâ jenɛ, à pæ̀lâ mùn swum sɛ ɓe mùn kwɛ̀nnjin cǐ kɛ mɛʼ ɓwum.»
42001026	Kwan sɛ zwùm Lisàbì wole mɛ̀ nywiʼ fyuru, M̀vɛ̀nnswæ̀b fyiì cikpuʼ nyon Gàbrìɛ̂l kɛ nsòn yɛ ɓɛ ɓe lon lɛ Nàzàrɛ̂ʼ yɛ ɓe kɛ ŋgyɔʼ Gàlìlê nun.
42001027	À fyiê nun kɛ cɛ̌ mbìpàn mwɔ̂ʼ m̀lib ndɔʼ nɛ jin shon ɓe lɛ Màrî. Mwɔ̂ʼ m̀lib màzwùm ɓe m̀lib nyæ̀nni mwum ndɔʼ nɛ ɓɛ ɓe lon lɛ Jòsɛ̂ʼ. Ǹɗwɛb màzwùm ɓe kɛ mvu ɓwum mvɛ̀n Dàvîd nun.
42001028	Cikpuʼ Mvɛ̀nnswæ̀b ɓɛ̀nmɛ kwe, à ɗun næm, à shɛ̀ lɛ̀ Màrî lɛ: «Màrî, mùn tà wu hwæsi. M̀vɛ̀nnswæ̀b ni lɛ̀ wù, wù nɛ cinnâ tǒn lwɛn she wai fyaʼ yon.»
42001029	Ǹywɔʼ yɛ Màrî ywɔʼ paʼ mɛ̀ hwæsi yi, ǹlim ɓwu nun zwum. À ɗunmi kæb mwu yon nun wɛ̌ swum sɛ mɛ̀ hwæsi màzwùm lisaʼ.
42001030	Cikpuʼ Mvɛ̀nnswæ̌b kà shɛ̌ lɛ̀ nun lɛ: «Màrî, ɓa yi kwɛn wù, wù cinnâ tǒn lwɛn she wai fyaʼ Mvɛ̀nnswæ̀b.
42001031	Nònnzi mɛ̀ ywiʼ, wù ywɔʼ ǹzæ̀ʼ lɛʼ nɛ mùn yɛ̌ wù shɛ̌ nɛ. Wù yɛ̌ zwùm shɛ, wù ye mwɛn nɛ nɗwɛb, wù kɛ̀ nun jin lɛ Yesù.
42001032	Mwɛn màzwùm yɛ̌ ɓɛ mwum ndwun, ɓɛ yɛ nun lon lɛ mwɛn nyɛ̌ M̀vɛ̀nnswæ̀b nɛ làn ywum hwæn lɛ̀ ǹtwu. Nyɛli nyɛʼ M̀vɛ̀nnswæ̀b yɛ̌ nun gbaʼ lwun mbibea nyon Dàvîd fɛ.
42001033	Nun nɛ yɛ ywɔʼ ɓwum Izràɛ̂l cinni, ywɔʼ she ɗwùmɗwùm.»
42001034	Màrî kà cibbi lɛ̀ cikpuʼ Mvɛ̀nnswæ̀b lɛ: «Sɛ yɛ cì lɛ mǔn kà shɛ zwùm? kɛ mǔn lìmmi kifɛʼ mɛ̀ ɗwɛb?»
42001035	Cikpuʼ Mvɛ̀nnswæ̀b fyònnzì lɛ̀ nun lɛ: «Wù yɛ̌ zwùm shɛ lɛ̀ ǹkimmɔʼ Mpùn Nsanmi. Ŋ̀kimmɔʼ màzwùm ywimɛ waʼ kɛ cɛ̌ Mvɛ̀nnswæ̀b nɛ làn ywum hwæn lɛ̀ ǹtwu. Son sɛ yɛ cì, mwɛn nɛ wù yɛ̌ ye, à yɛ̌ ɓɛ ǹsanmi, ɓɛ lon nun lɛ Mwɛn Mvɛ̀nnswæ̀b.
42001036	Cɛ ti fɛʼ, kwo fɛʼ tæmmi nywù Lisàbì ti tì kuʼ lɛ̀ zwùm mwɛn nɛ nɗwɛb kɛ ywìn shon nun, nun nɛ ɓɛ ɓe lon lɛ kìm. Zwùm shon ti ɗyě mɛ̀ nywiʼ fyuru.
42001037	Ntwiʼ sɛ swum ndɔʼ ɓa kyìbli kɛ swiʼ Mvɛ̀nnswæ̀b.»
42001038	Màrî ywɔmɛ li, à fyònnzì lɛ̀ cikpuʼ Mvɛ̀nnswæ̀b lɛ: «Mùn ni mɛ kwǔ Mvɛ̀nnswæ̀b nji. À ci mùn wɛ̌ swum sɛ wù lɛli.» Kɛ nyě màzwǔm, cikpuʼ Mvɛ̀nnswæ̀b fyòn nun ɓe.
42001039	Kɛ kwan màzwùm nun, Màrî waʼ kɛ̀n m̀byìmmi kɛ nsòn mɛ kpaʼ ndɔʼ yɛ ɓe kɛ ŋgyɔʼ Jùdê nun.
42001040	À ɓɛ̀nmɛ kwe, à kɛ̀n ɗwon Zàkàrî, à ɗun næm, à hwæsi Lisàbì.
42001041	Kɛ nywɔʼ yɛ Lisàbì ywɔʼ mɛ̀ hwæsi Màrî, mwɛn ɗunmi nun yèan zwum. Kɛ kwan màzwùm nun, Lisàbì fyònni ǹlwinni lɛ̀ M̀pùn Nsanmi.
42001042	A kà kun lɛ̀ ǹkwu kimmi lɛ: «Wù cinnâ tǒn lwɛn she wai fyaʼ Mvɛ̀nnswæ̀b kɛ nyinnìm mɛ yib nun. Tǒn lwɛn nɛ si si tì kuʼ lɛ̀ mwɛn nɛ wu yɛ̌ ye.
42001043	Mùn ni kuʼ wɛn ɓǎ mon Nyɛli nyɛ̀m kiìn mùn ɗun næm?
42001044	Cɛ fɛʼ, kɛ nywɔʼ yɛ mun ywɔʼ mɛ̀ hwæsi ywû, mwɛn yeân mùn zwum ǹnywɛ̀n.
42001045	Tǒn lwɛn si lɛ̀ wù nɛ ywɔâ, wù lìmmâ lɛ lɛʼ sɛ M̀vɛ̀nnswæ̀b fyi lɛ ɓɛ shɛ wù sɛ, sɛ yɛ mwù kpeli.»
42001046	Màrî ywɔmɛ li, ǎ kà shɛ̌ lɛ: «Mùn tǎ ǹtwu Mvɛ̀nnswæ̀b sàkea.
42001047	Ǹlim yɛ̂m yi tì kònndì lwinni lɛ̀ ǹdàli kɛ jin Mvɛ̀nnswæ̀b nɛ Ci-nswæti nyɛ̀m.
42001048	Ntwiʼ sɛ M̀vɛ̀nnswæ̀b yònnzâ mɛʼ, à cɛ mùn, mùn nɛ cikpuʼ nyon nɛ cinni kan ǹtwu kɛ mɛʼ yon, mùn ni mɛ kwù ɓyon nji. Mùn lìmmâ lɛ ǹwaʼ ye jenɛ, mvu ɓwum hwæn yɛ mùn suʼ lon lɛ ci-tǒn lwɛn.
42001049	Ntwiʼ sɛ M̀vɛ̀nnswæ̀b nɛ làn ywum hwæn lɛ̀ ǹkimmɔʼ cìâ ywum shìmmea kɛ nywi yɛ̂m. À ni ǹsanmi.
42001050	Kwɛ̀nnzǐ nlim shon yɛ ɓɛ ɗwùmɗwùm lɛ̀ ɓwum ɓɛ ta nun mwumnzi.
42001051	À lìseâ ǹkimmɔʼ yon kɛ ncì yɛ nun cìâ ywum klwɔkea. À cìâ ɓwum ɓɛ ɓe ɓon nɛʼ twɛli klwɔkea, ɓɛ pyi.
42001052	À pìleâ mɛ̀ mvɛ̌n klwɔkea kɛ yi gbaʼ yan nun, À wasi ɓwum ɓye ɓe zæblea.
42001053	Ɓwum ɓye ywum ɓe shi, à cìâ ɓɛ cinni lwɛn mèan ǹzwɔnzwɔ̀ʼ. Mɛ̀ ci-lòn tì kuʼ, à fyɔ̀sâ ɓon mɛ̀ fyàʼ pwìnpwìn.
42001054	-
42001055	Ǹlim fye kan nun lɛ̀ ǹcǐ lwɛn kwan hwæn wɛ̌ tà shɛ nun lɛkàʼ lɛ nun yɛ̌ cì lɛ̀ Abràhâm lɛ̀ tì lɛ̀ mvu ɓwum yon nun hwæn. À cìe ǹkàli yi lɛ̀ ɓon ɓɛ ɓe mɛ̀ mbibea ɓyɛʼ. Li, à kìân ǹkwìn ɓwum Izràɛ̂l ɓye mɛ̀ cikpuʼ ɓyon kpea.»
42001056	Màrî nòn kwe ɓon lɛ̀ Lisàbì a ywi kwɛmmi mɛ̀ nywiʼ lê, ǎ kà fyǒn nun ɓe nsòn yon.
42001057	Kwan ye sɛ ɓe lɛ̀ Lisàbì yɛ̌ ye woli, à ye mwɛn nɛ nɗwɛb.
42001058	Kwan sɛ ɓwum ɓyon lɛ̀ ɓwùlukwæ̌n ɓyon ywɔʼ lɛ M̀vɛ̀nnswæ̀b ywɔâ kwɛ̀nnzǐ nlim lɛ̀ nun li, ɓɛ ɗunmi dàlì lɛ̀ ɓon m̀ban.
42001059	A kiìn wòli ǹgyǐn nìni, ɓɛ kiìn ɓǎ ɓɛ ɗunnzi mwɛn ǹdùn. Ɓɛ yile tì kuʼ ɓǎ ɓɛ lwi mwɛn lɛ̀ jin ce nyon Zàkàrî.
42001060	Son, mon mwɛn ɓyìnnɔ̀ʼ, à shɛ̀ lɛ jin nyǐ, shi si lɛ Jân.
42001061	Ɓwum kà shɛ̌ lɛ̀ Lisàbì lɛ: «Wɛn nɛ kuʼ kɛ nyinnìm ɓwum ɓyû nun, nyɛ̌ jin shon si lɛ Jân?»
42001062	Ɓɛ ɗunmi Zàkàrî lɛʼ fǒ lɛ̀ mɛ̀ fyàʼ lɛ jin mwɛn yɛ ɓɛ lɛ wɛn?
42001063	Zàkàrî fɔ̀ʼ lɛ̀ mɛ̀ fyàʼ lɛ ɓɛ fɛ nun swum ŋkɔʼ ŋgɔʼ, ǎ kà kɔʼ kɛ nlim lɛ: «Jin shon si lɛ Jân.» Kɛ nyɛn yɛ ɓɛ yɛn li, shìmmea ci ɓwum hwæn.
42001064	Kɛ kwan màzwùm nun ǹnywɛ̌n, ŋwum Zàkàrî weli, à ɗunmi tì lɛli ɓe, lɛ̀ ǎ M̀vɛ̀nnswæ̀b twuli kɛ nzæ̌ʼ lɛʼ yon nun.
42001065	Ɓye ɓe mɛ mbɛti hwæn, yi kwɛn ɓon. A kɛn ɓɛ̀n kɛ ŋgyɔʼ mɛ kpaʼ ɓye kɛ Jùdê nun, lɛʼ màzwùm sɛ sue lɛʼ nshɛ̀ nje shan.
42001066	Ɓwum hwæn ɓye ɓe lɛʼ màzwùm ywo ɓe son ɓænni kɛ nlim lɛ̀ ɓɛ ta fɔ̀kàʼ lɛ: «Mwɛn màzwùm yɛ̌ ɓɛ ɗyě lɛ?» Fyǎʼ Mvɛ̀nnswæ̀b ɓe nun nywi li lɛŋkæ̀m.
42001067	Zàkàrî, ce mwɛnnzea, fyònnì ǹlwinni lɛ̀ M̀pùn Nsanmi, à ɗunmi lɛʼ sɛ M̀vɛ̀nnswæ̀b ɓe nun kɛ̌ ŋwum lɛli. À ɓe lɛʼ lɛ:
42001068	«Ǹtwu ɓɛ lɛ̀ Nyɛli nyɛʼ M̀vɛ̀nnswæ̀b nɛ ɓwiʼ ɓɛ ǹkwìn ɓwum Izràɛ̂l, ɓwiʼ ta ɗwon, ntwiʼ sɛ nun ɗwìâ ɓwiʼ fyàʼ nywi, à kwannzâ ɓwiʼ kɛ vɛ̀nɛ̀ʼ nun.
42001069	À fyiâ ɓwiʼ Ci-nswæti ŋkimmɔa, nyɛ̌ kwan kɛ mvu ɓwum cikpuʼ nyon m̀vɛ̀n Dàvîd nun.
42001070	Son sɛ nun shɛ̀kàʼ kɛ fyaʼ mɛ ci-nlɛli kɛ ŋwum yon nun ɓye ɓe mbyî.
42001071	À shɛ̀e lɛ nyǐ ni yɛ̌ ɓwiʼ nywæ̀si kɛ fyaʼ mɛ ci-ɓyìnnzì ɓyɛʼ, lɛ̀ kɛ fyaʼ ɓwum ɓye ta ɓwiʼ cɛ lɛ̀ ǹlim ɓyɛbbi.
42001072	À cìe ǹkàli lɛ nun yɛ̌ kwɛ̀nnzǐ nlim shon lìsea lɛ̀ mɛ̀ mbibea ɓyɛʼ, à jine ǹgwòn lɛ̀ ɓon, à lwinnzâ ǹzæ̀ʼ lɛʼ ŋgwòn nyon jenɛ.
42001073	Ntwiʼ à cìe ǹkàli lɛ̀ mbibea nyɛʼ Abràhâm lɛ,
42001074	nun yɛ̌ ɓwiʼ nywæ̀si kɛ fyaʼ mɛ ci-ɓyìnnzì ɓyɛʼ, nun fɛ ɓwiʼ ǹkimmɔʼ lɛ ɓwiʼ ɗwon nun mwù zwô.
42001075	À cìi li, ɓǎ ɓwiʼ ɓɛ kɛ wan nyɛʼ nun kwan mèan hwæn lwinnea, ɓwiʼ ɓɛ tî sanmea kɛ swiʼ shon.
42001076	Ti kuʼ wù, mwɛn nyɛ̀m, ɓɛ yɛ wù lon lɛ ci-nlɛli kɛ ŋwum Mvɛ̀nnswæ̀b nun, M̀vɛ̀nnswæ̀b nɛ làn ywum hwæn lɛ̀ ǹtwu. Ntwiʼ sɛ wù nɛ yɛ kɛ̀n kɛ swiʼ Nyɛli nyɛʼ lɛ̀ wù tǎ m̀ɓɛ̀n yon fɔ̀si mbyî.
42001077	Wù yɛ̌ tì kuʼ ǹkwìn ɓwum ɓyon sannzi lɛ nyǐ ni nɛ yɛ ɓyi swæti, nyǐ ni zùsì tì kuʼ ɓyi mɛ̀ ɓyɛbbi ɓyi.
42001078	A si li ntwiʼ sɛ M̀vɛ̀nnswæ̀b nɛ ɓwiʼ ta ɗwon, ǹlim yon yi lwɛn ǹzwɔnzwɔ̀ʼ. Son sɛ ci, à yɛ̌ ɓwiʼ mwum ndɔʼ fyi, ǹwaì ye kɛ ɗɛb. Nun ni yɛ̌ ɓwiʼ ŋwannzi wɛ̌ nywɔʼ.
42001079	Ŋ̀wanni shon sɛ yɛ ɓwum ɓye njimmi nun, kònndì lɛ̀ ɓye ti ywi nun, mbyi lìsea. Sɛ yɛ tì ɓwiʼ kɛ̀nnzi kɛ mbyi nyɛ̌ flɔa nun.»
42001080	Ti lɛ̀ Jân, à ɓe twu, lɛ̀ mwù yon ta lwinni. À kɛ̀n tòn kɛ nlim kyɔʼ, han sɛ kɛn ɓɛ̀n nywɔʼ nɛ nun lìsaʼ nun nɛʼ kɛ swiʼ ŋkwìn ɓwum Izràɛ̂l.
42002001	Kɛ kwan sɛ ɓɛ yee Jân, Ògusìtà nɛ ɓe m̀vɛ̀n ndwun. À fɛe ǹkimmɔʼ lɛ ɓɛ tannzi ɓwum ɓɛ kɛ ywɔʼ shon nun hwæn.
42002002	Kæ̀mmǐ màzwùm sɛ ǹtannzi ɓwum ɗunme nlim. Mwum ndɔʼ ɓe kwe, jin shon ɓe lɛ Kyìrìnyûsì. Kwan si sɛ nun ɓe gwɛmnà kɛ ŋgyɔʼ Sìrî nun.
42002003	Mwum hwæn ɓe kɛ̀n jin shon kɔa ɓe ǹdǔʼ nsòn yon.
42002004	Jòsɛ̂ʼ weɔʼ kuʼ kɛ Nàzàrɛ̂ʼ sɛ ɓe kɛ ŋgyɔʼ Gàlìlê nun, ɓǎ nun kɛn kɛ ŋgyɔʼ Jùdê nun kɛ nsòn yɛ ɓɛ ɓe lon lɛ Bɛ̀tlèhɛ̂m. Ǹsǒn màzwùm yɛ ɓe ǹdǔʼ nsǒn mvɛ̀n Dàvîd nyɛ̌ ɓe mbibea nyon.
42002005	À kɛ̀nmɛ cɛ̌ ŋkɔʼ jin shon li, à twɛlɔʼ m̀lib nyæ̀nni nyon Màrî nɛ ɓe lɛ̀ zwùm.
42002006	Ɓɛ ɓɛn kɛ Bɛ̀tlèhɛ̂m, nywɔʼ nɛ ǹgyìn ye Màrî wòlǐ,
42002007	à ye mwɛn zwimbyiʼ nyon, à ɓɛ ǹɗwɛb. Ɓɛ ɓwiʼ nun plê nun, ɓɛ nonnzì nun kɛ kwitì nun, ntwiʼ sɛ cǐ nòn shine lɛ̀ ɓon kɛ nye mɛ̀ kyìn nun.
42002008	Kɛ nǒnnǒn màzwùm nun, mɛ̀ ci-mɓòn mɛ pɔʼ ɓe nòn mɛ ndɛm ɓǎ ɓon konni lɛ̀ mɛ̀ ɓòn mɛ nyæ̀m ɓyan.
42002009	Kwan sɛ ɓon ɓe kwe li, cikpuʼ Mvɛ̀nnswæ̀b ndɔʼ ɓwùmnǐ ŋkwìn yan nun, ǹwanŋwan Mvɛ̀nnswæ̀b kanndi ɓon. Li shìmmea ci ɓon, yi kwɛn ɓon ǹzwɔnzwɔ̀ʼ.
42002010	Son, cikpuʼ Mvɛ̀nnswæ̌b kà shɛ̌ lɛ̀ ɓon lɛ: «Ɓa yi kwɛn ɓyin, ntwiʼ sɛ mùn kìin ɓyin ǹtwum lwɛn ndɔʼ shɛ̌. Ǹtwum màzwùm yɛ ǹkwìn ɓwum Izràɛ̂l hwæn ǹdàli fɛ ǹzwɔnzwɔ̀ʼ.
42002011	Ɓɛ yeâ ɓyin Ci-nswæti ɗyě kɛ nlim nsǒn mvɛ̀n Dàvîd. Nyɛli nyɛʼ nɛ M̀vɛ̀nnswæ̀b fyi ɓyin nɛ.
42002012	Mùn yɛ̌ ɓyin shìtàkwǔ nlìmmì yon fɛ. Ɓyin yɛ ɓɛ̀n kwe, mwɛnnzea nyɛ̌ ɓyin yɛ cinni, ɓɛ ɓwiʼ nun plê, ɓɛ nonnzi nun kɛ kwitì nun lɛ̀ nun nɛ.»
42002013	Kwan sɛ cikpuʼ Mvɛ̀nnswæ̀b ni lɛʼ li, mɛ̀ cikpuʼ Mvɛ̀nnswæ̀b ɓye mèan ndɔʼ ɓwumnì, ɓɛ ɓwukì lɛ̀ nyɛ̌ m̀bɔʼ nun, ɓɛ ɗunmi M̀vɛ̀nnswæ̀b twuli lɛ:
42002014	«Ǹtwu yi lɛ̀ M̀vɛ̀nnswæ̀b kɛ nlim ɗɛb, à fɛâ flɔa nyon kɛ ŋgyɔ̂ʼ wan lɛ̀ ɓwum ɓɛ nun yili.»
42002015	Mɛ̀ cikpuʼ Mvɛ̀nnswæ̀b fyonnimɛ ɓe ɗɛb, mɛ̀ ci-mɓòn mɛ pɔʼ ɗunmi lɛʼ lɛ̀ ɓwùlu lɛ: «Ɓwiʼ kɛnnènì lɛ Bɛ̀tlèhɛ̂m, ɓǎ ɓwiʼ yɛnnènì swum sɛ lannzi kwe, swum sɛ M̀vɛ̀nnswæ̀b shǐ ɓwiʼ kɛ fyaʼ cikpuʼ nyon.»
42002016	Ɓɛ waʼ kɛ̀n lɛ̀ mɛ̀li, ɓɛ ɓɛn kwe, ɓɛ kɛn Jòsɛ̂ʼ cinni ɓon lɛ̀ Màrî, lɛ̀ ɓɛ nonnzâ mwɛnnzea kɛ kwitì nun.
42002017	Kwan sɛ ɓɛ yɛn nun li, ɓɛ waʼ, ɓɛ kɛn ɓwum sannzi swum sɛ ɓɛ shi ɓon kɛ ndɛm, kɛ jin mwɛnnzea nɛ tòn ni nun.
42002018	Ɓwum ɓɛ ywɔe swum sɛ mɛ̀ ci-mɓòn mɛ pɔʼ ɓi sǔ, shìmmea ci ɓon,
42002019	son, Màrî ɓe mɛ̀ lɛʼ hwæn ywo, à nyɛ̀ʼ ǹsɛ̌ʼ lɛʼ zwum, à mɔki nun.
42002020	Kɛ nyě yi, mɛ̀ ci-mɓòn mɛ pɔʼ waʼ ɓon kɛ̀n ɓe. Ɓɛ ɓe kɛ̀n lɛ̀ ɓɛ ta ǹtwu Mvɛ̀nnswæ̀b sàkea, ɓɛ twuli tì kuʼ nun lɛ̀ ǹtwum yɛ cikpuʼ nyon kǐn ɓon shɛ̌, lɛ̀ ǹyɛn yɛ ɓon yɛnnâ tì kuʼ ywum màzwùm hwæn.
42002021	Ŋ̀gyìn mɛ̀ nìni kǐn wòlǐ, ɓɛ ɗunnzi mwɛn ǹdùn, ɓɛ kɛ nun jin lɛ Yesù, wɛ̌ tà shɛ cikpuʼ Mvɛ̀nnswæ̀b shɛ̀e lɛ̀ mon nyon, lɛ̀ ǎ shɛ kifɛʼ zwùm.
42002022	Ŋ̀gyìn wòle nyɛ̌ mɛ̀ Jòsɛ̂ʼ kɛnne kɛ nyenswæ̀b ndwun, ɓǎ Màrî sannzi nun nɛʼ wɛ̌ tà shɛ lwuà Mòîzɛ̀ yili. Ɓɛ sheli mwɛnnzea, ɓɛ kɛn lɛ̀ nun kɛ Yèrusàlɛ̀m, ɓǎ ɓɛ lisàʼ nun lɛ̀ M̀vɛ̀nnswæ̀b.
42002023	Ɓɛ ci li, ntwiʼ sɛ a si kɔa kɛ ɗèwǎ Mvɛ̀nnswæ̀b nun lɛ: «Mwɛn zwimbyiʼ nɛ yɛ̌ ɓɛ mwɛn nɛ nɗwɛb hwæn, à yɛ̌ ɓɛ nyɛ̌ M̀vɛ̀nnswæ̀b.»
42002024	Ɓɛ kɛnne tì kuʼ ɓǎ ɓɛ fɛ sàtìkæ̀ʼ she lwuà Mvɛ̀nnswæ̀b tǎ yili. Swum sɛ cibbe lɛ ɓɛ fɛ lɛ̀ sàtìkæ̀ʼ si paʼ mɛ pyìʼ ndɔʼ ɓî, shindɔʼ ɓwɛn mɛ pyìʼ ɓî.
42002025	Mwum ndɔʼ ɓe kwe kɛ Yèrusàlɛ̀m, jin shon ɓe lɛ Sìmèôn. Mwum màzwùm ɓe ǹlwinni, à ɓe M̀vɛ̀nnswæ̀b mwumnzi. À ɓe mwum nyɛ̌ yɛ̌ ǹkwìn ɓwum Izràɛ̂l swæti ɓònŋgea. M̀pùn Mvɛ̀nnswæ̀b ɓe nun nywi.
42002026	M̀pùn màzwùm nɛ cie à lìmmì lɛ à ɓǎ sɛti ywi, shìkì à yɛn Kristò, mwum nɛ M̀vɛ̀nnswæ̀b yɛ̌ fyii.
42002027	Nywɔʼ nɛ mɛ̀ Jòsɛ̂ʼ kiên lɛ̀ Yesù kɛ nyenswæ̀b, m̀pùn nɛ ɓe Sìmèôn kɛ nywi kɛ̀nnzì nun, à kìn tì kuʼ kɛ nyenswæ̀b ndwun. Kwan sɛ mɛ̀ Jòsɛ̂ʼ kiên lɛ̀ Yesù kɛ kwe, ɓǎ ɓon lwinnzi ywum yɛ lwuà ɓe yili kɛ nywi mwɛn nyan, Sìmèôn yɛn Yesù,
42002028	à sheli nun fyaʼ, à ɗunmi M̀vɛ̀nnswæ̀b osɔ̀kɔ̀ʼ yili, lɛ̀ à tǎ lɛʼ lɛ:
42002029	«Jenɛ, Nyɛli nyɛ̀m M̀vɛ̀nnswæ̀b, ǹzæ̀ʼ lɛʼ nywù lwinnâ, wù wòli wù twɛʼ mùn ɓe flɔa.
42002030	Ntwiʼ sɛ mùn yɛnnâ Ci-nswæti nɛ wù fyiì lɛ̀ zɛʼ shɛ̂m,
42002031	nyɛ̌ wù kwannzi ntwiʼ mɛ̀ ŋkwìn ɓwum hwæn.
42002032	Nun nɛ yɛ ɓɛ ǹwanni she yɛ cì lan wan hwæn lìmmì wù, à cì ǹkwìn ɓwum ɓyû ɓye ɓwum Izràɛ̂l cinni ǹtwu».
42002033	Ce Yesù ɓon lɛ̀ mon Yesù ɓe shìmmàʼ ǹzwɔnzwɔ̀ʼ kɛ nzæ̌ʼ lɛʼ ye Sìmèôn lɛli kɛ nywi mwɛn nyan.
42002034	Sìmèôn fɛ ɓon flɔa, ǎ kà shɛ̌ lɛ̀ Màrî, mon Yesù, lɛ: «M̀vɛ̀nnswæ̀b fyii mwɛn tòn nɛ ɓǎ nun ci ɓwum Izràɛ̂l mèan yɛn vɛ̀nɛ̀ʼ fyǎʼ Mvɛ̀nnswæ̀b, ɓye mèan ndɔʼ kuʼ, ɓɛ ton kuʼ lwɛn kɛ swiʼ shon. Nun nɛ yɛ ɓɛ shìtàkwǔ Mvɛ̀nnswæ̀b sɛ ɓwum yɛ ɓyìnnɔ̀ʼ.
42002035	Mɛ̀ mɓàkàʼ ŋgwùmnea nyɛ̌ mɛ nlim ɓwum mèan nun, nun nɛ yɛ cì à kwàli pisean. Ti lɛ̀ wǔ, mon mwɛn, ǹlim yɛ wù ɓyìti zwum nywɔʼ m̀bɔʼ ndɔʼ.»
42002036	M̀lib ndɔʼ ɓe tì kwe kɛ Yèrusàlɛ̀m, ci-nlɛli kɛ ŋwum Mvɛ̀nnswæ̀b nɛ ɓe tì kuʼ; jin shon ɓe lɛ Anà. À ɓe mwɛn Fànùɛ̂l kɛ mvu ɓwum Àzɛ̂r nun. Ɓe lɛ̀ à ywìnnâ ǹzwɔnzwɔ̀ʼ. À wae m̀bìpàn shon, à shɛ ǹɗwɛb, ɓɛ non ɓon lɛ̀ nun ɗwùm shanmɓì,
42002037	ǹɗwɛb ywi nun fyaʼ, à fyòn ǹkwɛb. A kiìn ɓɛ̀n ɓe lɛ̀ à ti ɗwǔm mwum nìni ɓlàn nyî. Ǎ ɓe kǎn kyììlì lɛ̀ nyenswæ̀b ndwun. À suʼ M̀vɛ̀nnswæ̀b twuli kwe kpòn lɛ̀ nywɔʼ kɛ ŋkeli yɛ nun ɓe nun keli, kònndì lɛ̀ ǹshì mlaʼ yɛ nun ɓe shì.
42002038	Kɛ kwan fɔʼ màzwùm she Sìmèôn ɓe lɛli li kɛ nywi Yesù, m̀lib màzwùm ɓɛ̌n, à ɗunmi M̀vɛ̀nnswæ̀b ŋgwɛb wɛbbi, lɛ̀ à tǎ lɛli kɛ nywi Yesù nun lɛ̀ ɓwum ɓɛ ɓe ɓònŋgàʼ lɛ M̀vɛ̀nnswæ̀b kwannzi Yèrusàlɛ̀m kɛ vɛ̀nɛ̀ʼ nun.
42002039	Kwan sɛ ɓwum Yesù lwinnze ywum yɛ mɛ̀ lwuǎ Mvɛ̀nnswæ̀b ta yili hwæn, ɓɛ fyon ɓe nsòn yan, Nàzàrɛ̂ʼ, sɛ ɓe kɛ ŋgyɔʼ Gàlìlê nun, lɛ̀ Yesù.
42002040	Ti lɛ̀ Yesù nun nɛʼ, à ɓe twu, mɛʼ ta nun sanmi, lɛ̀ mwù ta nun lwinni. Ɓwum ɓɛ ɓe nun yɛnni, ɓɛ ɓe lìmmì lɛ à ni lɛ̀ fyǎʼ Mvɛ̀nnswæ̀b nywi.
42002041	Ɗwǔm mèan hwæn ɓwum Yesù ɓe kɛ̌n ǹgwìn ndɔʼ nɛ ɓɛ ɓe lon lɛ Ŋ̀gwìn-ŋkwan-Èjîb ji kɛ Yèrusàlɛ̀m.
42002042	Kæ̀mmǐ nji ŋgwin she ɓe lɛ̀ ɓɛ kɛnmɛ ɓe, ǹgwìn nyɛ̌ ɓe lɛ̀ Yesù ti ɗwǔm wûm ɓlàn ɓî, ɓɛ kɛn lɛ̀ ɓon m̀ban.
42002043	Kwan sɛ ǹgwìn mlɔ̌ʼ, ɓwum Yesù ye mbyi myi yan ɓe, ɓɛ lìmmi kan lɛ Yesù lwæ̀bbâ ɓe Yèrusàlɛ̀m.
42002044	Ɓɛ ɓe fɔ̀kàʼ lɛ nyǐ ni yɛ̌ ɓɛ lɛ̀ ɓwùlukwæ̌n mɛ̀ ci-kɛ̀n ɓyan. Ɓɛ kɛn li, kwæ̀bbi pyi, ɓɛ yɛn kan nun, ɓɛ kà ɗunmi nun kæbbi. Ɓɛ cɛ kɛ ŋkwìn ɓwum ɓyan nun lɛ̀ kɛ mɛ ŋkwìn ɓwùlu mɛ̀ ci-kɛ̀n nun.
42002045	Ɓɛ yon nun li, ɓɛ cinni kan nun, han ɓɛ kɛn ɓɛ̀n ɓe Yèrusàlɛ̀m lɛ̀ ǹyòn yon.
42002046	A kiìn wòlì ǹgyìn mɛ̀ nlě, ɓɛ kɛn nun cinni kɛ nyenswæ̀b ndwun, à ni nyinnìm mɛ ci-nlìmmì mɛ lwuà ǹtǒn, lɛ̀ ɓɛ ta ǹzæ̌ʼ lɛʼ kwɛbsea ɓon lɛ̀ ɓon.
42002047	Ɓwum ɓɛ ɓe fyònnzì lɛʼ nyon ywo hwæn, shìmmea ɓe ɓon cǐ lɛ̀ mwù yon yɛ nun cinni kɛ lɛʼ sɛ nun tǎ lɛʼ nun, lɛ̀ mɛ̀ fyònnzǐ lɛʼ nyon nɛ nun tǎ fɛ lɛ̀ mɛ̀ ci-nlìmmì mɛ lwuà. Fyònnzì lɛʼ nyon ɓe kon seansean.
42002048	Kwan sɛ ɓwum ɓyon yɛn nun kɛ ŋkwìn ɓwumŋkæ̀m nun li, shìmmea ci ɓon. Mon nyon cibbi lɛ̀ nun lɛ: «Mwɛn nyɛ̀m, yǎ paʼ lɛʼ sɛ she wu cì ɓwiʼ si? Ɓwiʼ lɛ̀ bùba nywù, ɓwiʼ ɓi wu kæbbi lɛ̀ mɛ̀ ɗuʼ mɛʼ.»
42002049	Yesǔ kà fyònnzi lɛ̀ ɓon lɛ: «Ɓyin ɓi mun kæbbi lɛ̀ ntwiʼ yɛn? Ɓyin lìmmi kan lɛ sɛ yili lɛ mùn kɛ mwù kɛ mɛ lɛʼ Bùba nyɛ̀m nun?»
42002050	Son, kɛ fyònnzì lɛʼ màzwùm nun, ce nyon ɓon lɛ̀ mon nyon ɗyili mwù, ɓɛ lìmmi kan mwǔ nzæ̀ʼ lɛʼ màzwùm.
42002051	Kɛ mmwumnzi yɛ Yesù ɓe ɓon mwumnzi nun, à kwan, à cinni ɓon, ɓɛ ye mbyi Nàzàrɛ̂ʼ ɓe. Mon nyon Màrî ɓe mɛ̀ lɛʼ ni kɛ̌ zwum hwæn.
42002052	Yesù ɓe fòn, lɛ̀ ǹlìmmì yon ta fɔ̀si nàn mbyimbyî. À ɓe M̀vɛ̀nnswæ̀b ǹlim lwukea, à kònndì tì kuʼ ɓwum ǹlim lwukea.
42003001	Tibɛ̀r nɛ ɓe m̀vɛ̀n ndwun. Ɓe lɛ̀ à nòân kɛ gbaʼ nun ɗwǔm wûm ɓlàn shân, Pônsɛ̀ Pìlatwù ɓe gwɛmnà kɛ ŋgyɔʼ Jùdê, Èrôdɛ̀ ɓɛ kuʼ m̀vɛ̀n kɛ ŋgyɔʼ Gàlìlê, ŋgyinni nyon Fìlipò ɓɛ kuʼ kɛ ŋgyɔʼ Ìtùrê, lɛ̀ ŋgyɔʼ Tràshònîʼ, Lìsànìyâs ɓɛ kuʼ kɛ ŋgyɔʼ Àbìlɛ̂n nun.
42003002	Kɛ kwan si nun, Anà ɓon lɛ̀ Kàifì ɓɛ ɓe ɓwum klwɔkea mɛ̀ ci-mfɛ sàtìkæ̀ʼ. Kɛ kwan màzwǔm, M̀vɛ̀nnswæ̀b fyi Jân, mwɛn Zàkàrî ǹtwum yon fyaʼ kɛ nlim kyɔʼ.
42003003	Jân ywɔmɛ ǹtwum màzwùm, à ɗunmi yì cìcì yɛ moan ɗuʼ nɛ ɓɛ ɓe lon lɛ Jùrdɛ̂n yǒn, lɛ̀ à tǎ ɗæ̀mmì lɛ: «Kwɛbsênì paʼ tòn shin, ɓyin ci ɓɛ jimnzi ɓyin, li, M̀vɛ̀nnswæ̀b yɛ̌ ɓyin ɓyɛbbi nyin zùsi.»
42003004	-
42003005	Li nɛ ǹzæ̀ʼ lɛʼ Èzaì, ci-nlɛli kɛ ŋwum Mvɛ̀nnswæ̀b nun lwinne, nyɛ̌ nun kɔʼ lɛ: «Ɓɛ ta ǹkwu mwum ndɔʼ ywo kɛ nlim kyɔʼ, ye ta ɗæ̀mmì lɛ: “Fɔ̀sênì m̀ɓɛ̀n Nyɛli nyɛʼ, ɓyin ɗyilaʼ mɛ̀ mbyi ɓyon lwɛn, ɓyin lwinnzaʼ yì ɓwɛ̀b yɛ kɛ mɛ mbyi ɓyon nun hwæn, ɓyin sɛn mɛ̀ kpaʼ lɛ̀ mɛ̀ ŋgwùmŋgwùm nun hwæn, ɓyin ɗyilaʼ mɛ̀ mbyi ɓye gwætea, ɓyin fɔsì mɛ̀ mbyi ɓye ɓǎ lwukea.
42003006	Li, mwum hwæn yɛ̌ yɛn m̀bɔ̀kì nɛ M̀vɛ̀nnswæ̀b tǎ ɓwum swæti.” »
42003007	Ɓwum ɓe hwɛnni kɛ ke Jân ɓǎ nun jimnzi ɓon. À shɛ̀ lɛ̀ ɓon lɛ: «Ɓyin ɓɛ mɛ̀ nlim kɛ zwum wɛ̌ nyɛ̌ mɛ̀ klwu, wɛn nɛ shɛ ɓyin lɛ ɓyin woli ɓyin nywælì kyìtæ̌ʼ Mvɛ̀nnswæ̀b she ta kìn?
42003008	Ɓɛshɛ ɓyin yili ɓyin nywælì son, cinnênì mɛ̀ kìkæ̀n nlwukea nɛ lisaʼ lɛ ɓyin kwɛbsâ paʼ tòn shin. A lan she ɓyin yɛ shɛ̀ lɛ ɓyin ɓi kɛ mvu ɓwum Abràhâm nun. Mùn shɛ̀ ɓyin lɛ̀ lɛŋkæ̀m lɛ ɓɛ fɛʼ mɛ̀ ŋgwɔ̀ʼ yɛ ton yɛ, M̀vɛ̀nnswæ̀b wòli à yonnzi yon jenɛ, yɛ ɓɛ mvu ɓwum Abràhâm.
42003009	Son ti fyaʼ ɓænni ye m̀mǔʼ ŋgæʼ. Ŋgæʼ nɛ shì gwǔm lwukea sean hwæn, ɓɛ yɛ nun mǔ, ɓɛ ɗwiɔ̀ʼ nun kɛ win nun.»
42003010	Ŋ̀kwìn ɓwum ɗunmi nun cibbi lɛ: «Ti, ɓwiʼ yɛ cì lɛ?»
42003011	À fyònnzì lɛ̀ ɓon lɛ: «Mwum nyin ndɔʼ cinni mɛ̀ plè ɓî, à fɛ nyɛ̌ cinni kan nyɛ̌ m̀bɔʼ, ǹdɔʼ ɓɛ lɛ̀ ji, ɓɛ ji m̀ban.»
42003012	Mɛ̀ ci-nyèkǎʼ lǒn gàrimà ndɔʼ ɓɛn tì kuʼ lɛ̀ Jân jimnzi ɓon. Ɓɛ cibbi lɛ̀ nun lɛ: «Mwumŋkæ̀m, ɓwiʼ yɛ cì lɛ?»
42003013	À fyònnzì lɛ̀ ɓon lɛ: «Ɓyin yɛ lòn yě, ɓa yɛ lan ye lwuà tǎ cibbi.»
42003014	Mɛ̀ suzæ̀n ɓɛn tì kuʼ làn nyan, ɓɛ cibbi swum fɔʼ: «Ti lɛ̀ ɓwiʼ, ɓwiʼ yɛ kuʼ cì lɛ?» À shɛ̀ lɛ̀ ɓon lɛ: «Ɓa ɓyin fyon mwum ndɔʼ lòn fyaʼ lɛ̀ kim, shindɔʼ ɓyin lin nun mɛ̀ mɓwɛ̀ʼ nywi, son, ywɔênì lwɛn lɛ̀ lǒn she yɛ ɓɛ ta ɓyin ɗɛ̀bbi nun.»
42003015	Ɓwum ɓe tòn lɛ̀ m̀ɓàkàʼ lɛ, shindɔʼ, Jân ni nɛ Kristò, mwum nɛ M̀vɛ̀nnswæ̀b yɛ̌ fyiì.
42003016	Jân fyònnzì lɛ̀ ɓon hwæn lɛ: «Mǔn, mùn tà ɓyin jimnzi lɛ̀ mlǎʼ, son, mwum ndɔʼ yɛ̌ ɓɛ̀n ɓe nyè yɛ̂m nyɛ̌ làn mûn, à yɛ̌ ɓyin jimnzi lɛ̀ M̀pùn Nsanmi, kònndì lɛ̀ win. Mwum màzwùm, mǔn wòli kan ma kim mùn kwɛmmi lɛ̀ nun lɛ̀ mùn su mɛ̀ nɗuʼ mɛ̀ dibaʼ ɓyon.
42003017	À ni wɛ̌ mwum nyɛ̌ ɗyi lɛ̀ ɓlì fyaʼ. À yɛ̌ m̀vòn nyònnzi ɓǎ nun kwannzi ye lwukea, à kɛ̀ kɛ saʼ nun. Ti lɛ̀ ye ɓyibbɔa, à yɛ̌ yon swìɔ̀ʼ kɛ win ye tà ka ɗon nun.»
42003018	Jân ɓe Ǹtwum Lwɛn shɛ̌ lɛ̀ ǹkwìn ɓwum mɛ Yudà kɛ paʼ nzæ̌ʼ lɛʼ mèan ndɔʼ nun tì.
42003019	A kien ɓɛ̀n nywɔʼ ndɔʼ, à wɛ̀si m̀vɛ̀n Èrôdɛ̀, ntwiʼ ǹshɛ yɛ Èrôdɛ̀ shɛe Èròdìâʼ. Èròdìâʼ màzwùm ɓe myǐ bàka Èrôdɛ̀. À kònndì nun wɛ̀si ntwiʼ mɛ̀ lɛʼ mɓyibbɔa ndɔʼ nɛ nun ɓe cì.
42003020	Kwan sɛ nun wɛ̀si nun li, Èrôdɛ̀ kònndì tì ɓyɛbbi ndɔʼ cǐ kɛ mɓæn yɛ nun cì ɓɛ ɓæn Jân, ɓɛ kɛ nun nye njè.
42003021	Kɛ njimnzi yɛ Jân ɓe ɓwum ɓye kwe hwæn jimnzi, à jimnzi tì kuʼ Yesù. À jimnzimɛ nun, Yesù ɗunmi keli. Kɛ kwan màzwùm nun, ɗɛb welì.
42003022	M̀pùn Nsanmi ɗunmi nun kyìli nywi kɛ pisean wɛ̌ pyìʼ. Ŋ̀kwu ndɔʼ ɗunmi lɛli kɛ ɗɛb lɛ: «Wù ni mwɛn nlim nyɛ̀m. Wù ni mùn nzwon nlim.»
42003023	Kwan sɛ Yesù ɗunme she shon, ɓe lɛ̀ à ti kɛ̀nni ɗwǔm mwum nlè. Kɛ mfɔ̀kàʼ yɛ ɓwum ɓe fɔ̀kàʼ nun, à ɓe mwɛn Jòsɛ̂ʼ, Jòsɛ̂ʼ nyɛ̌ Èlî nɛ yee,
42003024	Èlî ɓɛ mwɛn Màtâʼ, Màtâʼ ɓɛ mwɛn Lèvî, Lèvî ɓɛ mwɛn Mɛ̀lshî, Mɛ̀lshî ɓɛ mwɛn Jànaì, Jànaì ɓɛ mwɛn Jòsɛ̂ʼ,
42003025	Jòsɛ̂ʼ ɓɛ mwɛn Màtàtiàs, Màtàtiàs ɓɛ mwɛn Àmɔ̂sì, Àmɔ̂sì ɓɛ mwɛn Nàhwûm, Nàhwûm ɓɛ mwɛn Ɛ̀slî, Ɛ̀slî ɓɛ mwɛn Nàgaì,
42003026	Nàgaì ɓɛ mwɛn Mât, Mât ɓɛ mwɛn Màtàtiàs, Màtàtiàs ɓɛ mwɛn Sèmeɛ̀n, Sèmeɛ̀n ɓɛ mwɛn Jòsɛ̂ʼ, Jòsɛ̂ʼ ɓɛ mwɛn Jodà,
42003027	Jodà ɓɛ mwɛn Jòànân, Jòànân ɓɛ mwɛn Rezà, Rezà ɓɛ mwɛn Zòròbàbɛ̂l, Zòròbàbɛ̂l ɓɛ mwɛn Sàlàtìyɛ̂l, Sàlàtìyɛ̂l ɓɛ mwɛn Nerì,
42003028	Nerì ɓɛ mwɛn Mɛ̀lshî, Mɛ̀lshî ɓɛ mwɛn Àdî, Àdî ɓɛ mwɛn Kòsâm, Kòsâm ɓɛ mwɛn Ɛ̀lmàdâm, Ɛ̀lmàdâm ɓɛ mwɛn Ɛ̂r,
42003029	Ɛ̂r ɓɛ mwɛn Yesù, Yesù ɓɛ mwɛn Èlìyɛ̀zê, Èlìyɛ̀zê ɓɛ mwɛn Jòrîm, Jòrîm ɓɛ mwɛn Màtâʼ, Màtâʼ ɓɛ mwɛn Lèvî, Lèvî ɓɛ mwɛn Sìmèôn,
42003030	Sìmèôn ɓɛ mwɛn Judà, Judà ɓɛ mwɛn Jòsɛ̂ʼ, Jòsɛ̂ʼ ɓɛ mwɛn Jònâm, Jònâm ɓɛ mwɛn Èlìyàkîm,
42003031	Èlìyàkîm ɓɛ mwɛn Mèleà, Mèleà ɓɛ mwɛn Màtàtâ, Màtàtâ ɓɛ mwɛn Natàn, Natàn ɓɛ mwɛn Dàvîd,
42003032	Dàvîd ɓɛ mwɛn Jɛ̀sê, Jɛ̀sê ɓɛ mwɛn Jòbɛ̂ʼ, Jòbɛ̂ʼ ɓɛ mwɛn Bɔzì, Bɔzì ɓɛ mwɛn Salà, Salà ɓɛ mwɛn Nasòn,
42003033	Nasòn ɓɛ mwɛn Àmìnàdâb, Àmìnàdâb ɓɛ mwɛn Amìn, Amìn ɓɛ mwɛn Arnì, Arnì ɓɛ mwɛn Ɛrsòn, Ɛrsòn ɓɛ mwɛn Fàrɛ̂sì, Fàrɛ̂sì ɓɛ mwɛn Judà,
42003034	Judà ɓɛ mwɛn Yàkɔ̂b, Yàkɔ̂b ɓɛ mwɛn Izàʼ, Izàʼ ɓɛ mwɛn Abràhâm. Abràhâm ɓɛ mwɛn Tarà, Tarà ɓɛ mwɛn Nàshɔ̂r,
42003035	Nàshɔ̂r ɓɛ mwɛn Sèrûʼ, Sèrûʼ ɓɛ mwɛn Ràgô, Ràgô ɓɛ mwɛn Fàlɛ̂ʼ, Fàlɛ̂ʼ ɓɛ mwɛn Èbê, Èbê ɓɛ mwɛn Salà,
42003036	Salà ɓɛ mwɛn Kainæ̀m, Kainæ̀m ɓɛ mwɛn Àrfàzâʼ, Àrfàzâʼ ɓɛ mwɛn Sɛ̂m, Sɛ̂m ɓɛ mwɛn Nòê, Nòê ɓɛ mwɛn Làmɛ̂ʼ.
42003037	Làmɛ̂ʼ ɓɛ mwɛn Màtwùsàlâ, Màtwùsàlâ ɓɛ mwɛn Yinɔ̀ʼ, Yinɔ̀ʼ ɓɛ mwɛn Yàrɛ̂ʼ, Yàrɛ̂ʼ ɓɛ mwɛn Màlɛ̀lèyɛ̂l, Màlɛ̀lèyɛ̂l ɓɛ mwɛn Kainàn,
42003038	Kainàn ɓɛ mwɛn Ènɔsì, Ènɔsì ɓɛ mwɛn Sɛ̂ʼ, Sɛ̂ʼ ɓɛ mwɛn Adæ̀m, Adæ̀m ɓɛ kuʼ làn nyon mwɛn Mvɛ̀nnswæ̀b.
42004001	Yesù fyònni mbyi Jùrdɛ̂n lɛ̀ à ti ǹlwinni lɛ̀ M̀pùn Nsanmi. M̀pùn Nsanmi ni kɛ̀nnzi nun, à kɛ̀n kɛ nlim kyɔʼ.
42004002	À nòn kwe ǹgyìn mwum nyî. Satæ̀n ɓe nun kǐn ɓwɛbbi kwe mɛ̀ ŋgyinŋgyin. Kɛ ŋgyìn mwum nyî yɛ Yesù nòen kwe, ǎ ɓe kan swum ndɔʼ ji. Kwan sɛ nun cìe ǹgyìn màzwùm kwe shìkì à ji kuʼ swum ndɔʼ, ǹjè ɗunmi nun kwɛ̀nni.
42004003	Satæ̀n ɓɛ̌n, à shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, shɛ̌ ǹzæ̀ʼ lɛʼ ndɔʼ lɛ̀ ǹgwɔ̀ʼ nɛ lɛ à fyonnì swum ji.»
42004004	Yesǔ kà fyònnzi lɛ̀ nun lɛ: «Ɓɛ kɔʼ kɛ ɗèwǎ Mvɛ̀nnswæ̀b nun lɛ mwum tà ka suʼ twu lɛ̀ ji.»
42004005	Kɛ nyě yi, Satæ̀n twɛlɔʼ nun kɛ mbyî zwozwô kpàtè zwɛm. Ɓɛ ɓɛn kwe, à sænndi nun yì ywɔʼ yɛ kɛ cɛ̌ ŋgyɔ̂ʼ wan nun hwæn kɛ swiʼ.
42004006	-
42004007	Ǎ kà shɛ̌ lɛ̀ nun lɛ: «Ɓɛshɛ wu swummi kɛ swiʼ shɛ̂m, mùn yɛ̌ wù yì ywɔʼ ye ŋgyɔ̂ʼ wan ɗonnzi fyaʼ lɛ̀ ywum lwukea yan nun hwæn. Ntwiʼ sɛ ɓɛ fɛe mùn yon fyaʼ, mùn wòli mùn fɛ yon lɛ̀ wɛn nɛ hwæn mun yili mùn fɛ.»
42004008	Yesù fyònnzì lɛ̀ nun lɛ: «Ɓɛ kɔʼ kɛ ɗèwǎ Mvɛ̀nnswæ̀b nun lɛ: “Mwumnzi Nyɛli nywù M̀vɛ̀nnswæ̀b, wù cì ywum yɛ nun tǎ yili, nun kyishon.” »
42004009	A kiìn ɓɛ̌n mmlɔ̀kǎʼ mɓwɛb, Satæ̀n twɛlɔʼ nun kɛ Yèrusàlɛ̀m, à kɛ̀n nun sati kɛ mwu nyenswæ̀b ndwun. À shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, swimmɔ̀ʼ ŋgyɔʼ,
42004010	ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: “M̀vɛ̀nnswæ̀b yɛ̌ shɛ̀ lɛ̀ mɛ̀ cikpuʼ ɓyon lɛ ɓɛ konni lɛ̀ wù.”
42004011	Ɓɛ kɔʼ tì kuʼ lɛ: “Mɛ̀ cikpuʼ ɓyon yɛ wù shɛ ŋgun, m̀bǎʼ læ̀kì wù swi ŋgwɔ̂ʼ zwɛ̂m.” »
42004012	Yesù fyònnzì lɛ̀ nun lɛ: «Ɓɛ kɔʼ kan tì kuʼ kɛ ɗèwǎ Mvɛ̀nnswæ̀b nun lɛ: “Ɓa wù ɓwɛb Nyɛli nywù M̀vɛ̀nnswæ̀b”?»
42004013	Kwan sɛ nun hwumnze Yesù lɛ̀ mɛ̀ paʼ mɛ̀ mɓwɛb nɛ nun ɓe nun ɓwɛbbi nun hwæn, Satæ̀n kyììlì lɛ̀ nun kwan kwæʼ.
42004014	Yesǔ kà kònndi tì mbyi Gàlìlê yě ɓe. À ɓe ǹlwinni lɛ̀ M̀pùn Nsanmi nyɛ̌ ɓe nun kɛ̀nnzi. Lɛʼ shon lû kɛ kpinnzɔ̀ʼ ŋgyɔʼ màzwùm nun hwæn.
42004015	À ɓe ɓwum Gàlìlê lɛʼ Mvɛ̀nnswæ̀b lìsea kwan hwæn kɛ mɛ nyenswæ̀b ɓyan. Li, mwum hwæn ɓe nun ǹgwòn yili.
42004016	Yesù waʼ, à kɛ̀n kɛ Nàzàrɛ̂ʼ, myi yɛ nun twue nlim. A kiìn ɓɛ̀n nywɔʼ mɛ̀ yìnnì mɛ̀ Yudà, à ɗun nyenswæ̀b wɛ̌ tà shɛ nun ɓe ɗunkì. À waʼ zwô ɓǎ nun nzanŋgaʼ swum sɛ ɓɛ kɔʼ kɛ ɗèwǎ Mvɛ̀nnswæ̀b nun.
42004017	Ɓɛ fɛ nun ɗèwà sɛ Èzaì, ci-nlɛli kɛ ŋwum Mvɛ̀nnswæ̀b nun kɔe. À wèlì son, à ɗunmi kæb, à cinni cìcì sɛ ɓɛ kɔʼ lɛ:
42004018	«M̀vɛ̀nnswæ̀b yæ̀nnâ mùn jenɛ, M̀pùn nyon nɛ kɛnnzi mùn ɓǎ mùn shɛ Ǹtwum Lwɛn lɛ̀ mɛ̀ ci-nzæmnzæm. À fyi mùn lɛ̀ mùn ɗæmmì lɛ̀ ɓwum ɓye mɛ̀ kwù kpimmea lɛ ɓyi ɓi yɛ nywæ̀lì, mùn shɛ lɛ̀ mɛ̀ ci-ɓwubè lɛ ɓyi ɓi yɛ tì kònndi yɛnni ɓe, mùn shɛ tì lɛ̀ ɓwum ɓye cinni kan ŋwum lɛʼ lɛ ɓyi ɓi yɛ nywæ̀lì.
42004019	À fyi mùn ɓǎ mùn sannzi tì kuʼ ɗwùm she M̀vɛ̀nnswæ̀b yɛ̌ kwɛ̀nnzǐ nlim shon kwàsi.»
42004020	Kwan sɛ nun mlɔ̌ʼ nzanŋgaʼ hwæn, à ɗwɔki ɗèwà, à fyɔ̀sì son ɓe fyaʼ cikpuʼ nyenswæ̀b, à tòn njiʼ ɓǎ nun sannzi ǹzæ̌ʼ lɛʼ màzwùm. Ɓwum hwæn ɓye ɓe nyenswæ̀b ɓe nun mɛʼ kɛ̌ kɛ nywi.
42004021	Kɛ kwan si nun, à ɗunmi ɓon shɛ̌ lɛ: «Ǹzæ̌ʼ lɛʼ yɛ ɓyin ta ywɔʼ yɛ, yɛ lwinnâ ɗyě.»
42004022	Ǹzæ̌ʼ lɛʼ yɛ ɓe Yesù kwean ŋwum ɓe ɓon yon, shìmmea ci ɓon lɛ̀ she ǹzæ̌ʼ lɛʼ yon ɓe myimmea. Ɓɛ ɗunmi lɛʼ lɛ: «Mwɛn Jòsɛ̂ʼ nɛ kǎ nyɛ̌?» Yesù shɛ̀ lɛ̀ ɓon lɛ:
42004023	«Mùn lìmmâ lɛ ɓyin yɛ mùn ǹkæ̌n lɛʼ ɗwǐ kɛ nywi lɛ: “Ci-mɓwu mvili, ɓwu wǔ nɛʼ mvili.” Ɓyin yɛ tì mùn kònndi shɛ̌ kɛ nywi lɛ: “Ywum yɛ ɓwiʼ ywɔâ lɛ wù cìâ kɛ Kàpɛ̀rnàô, kònndi tì kuʼ yon cì fɛ nsǒn yɛ wù twu nun.” »
42004024	Ǎ kà kònndi tî lɛʼ lɛ: «Lɛ̀ lɛŋkæ̀m, mùn tà ɓyin shɛ̌ lɛ ci-nlɛli kɛ ŋwum Mvɛ̀nnswæ̀b nun, nyɛ̌ ɓɛ ta yè kɛ ndǔʼ nsòn yon lwɛn, kwo m̀bɔʼ à ɓǎn.
42004025	«Lìmmênì lɛ kɛ kwan Èlî, ci-nlɛli kɛ ŋwum Mvɛ̀nnswæ̀b nun, mvu linne ɗwùm lê lɛ̀ kìtɔ̀ʼ, ǎ nwi kan, ǹjè ndwun pyì kɛ cìcì hwæn. Mùn lìmmi lɛ̀ lɛŋkæ̀m lɛ kɛ kwan màzwùm nun, mɛ̀ kwɛb mɛ yib ɓe kwe kɛ ŋgyɔʼ Ìzràɛ̂l nun mèan.
42004026	Kwo fɛʼ li, M̀vɛ̀nnswæ̌b fyie kǎn Èlî kwe cɛ̌ ŋkwɛb mlib ndɔʼ, kwo fɛʼ fɔʼ, ɓǎ nun kpaʼ yon, son, à fyi nun lɛ nyǐ ni kɛn kɛ Sàrɛbtà, ǹsòn yɛ ɓe kɛ pɛɗin kɛ ŋgyɔʼ Sìdôn nun, ɓǎ nyǐ ni kpaʼ ǹkwɛb mlib ndɔʼ kwe.
42004027	«Lɛʼ fɔʼ sɛ ɓe tì kuʼ kɛ kwan Èlìzê, ci-nlɛli kɛ ŋwum Mvɛ̀nnswæ̀b nun ndɔʼ. Mɛ̀ ci-ŋgwɛ̀nŋgwɛ̀n pèan ɓe mèan kɛ kwe ŋgyɔʼ Ìzràɛ̂l nun. Kwo fɛʼ li, kwo nyɛ̌ m̀bɔʼ ndɔʼ, Èlìzê kimnze kǎn. Namàn nɛ ɓe mwum nɛ kɛ ŋgyɔʼ Sìrî nɛ nun sue kuʼ kimnzi.»
42004028	Ɓwum ɓye ɓe kwe nyenswæ̀b hwæn ywɔʼ li, mɛ̀ nlim ɗunmi ɓon fyaki zwum.
42004029	Ɓɛ ɓæn Yesù, ɓɛ kwannzi nun wan. Kɛ ǹsòn yan ɓe kɛ pwu kpaʼ, ɓɛ ɗunmi nun twɔtea, ɓɛ nan kpaʼ lɛ̀ nun ɓǎ ɓɛ twɔti nun mɓan nun.
42004030	Son, à làn, à linndi kɛ nyinnìm shan, à kɛ̀n nun.
42004031	Yesù wamɛ Nàzàrɛ̂ʼ, à kyìlɔ̌ʼ kɛ Kàpɛ̀rnàô, ǹsòn yɛ ɓe kɛ ŋgyɔʼ Gàlìlê nun. À ɗunmi ɓwum ɓye kwe lɛʼ Mvɛ̀nnswæ̀b sannzi nywɔʼ mɛ̀ yìnnì mɛ̀ Yudà.
42004032	Shìmmea ci ɓwum ntwiʼ m̀bɔ̀kì nsannzi lɛʼ yɛ ɓe nun kwean ŋwum yɛ ɓɛ ye mwum nɛ tǎ saʼ sea lɛ̀ ǹjìnndì nun.
42004033	Mwum ndɔʼ ɓe kwe nyenswæ̀b lɛ̀ m̀pùn mɓyɛbbi nywi. Titìʼ nɛ ɓe. Mwum màzwùm ɗunmi kun lɛ:
42004034	«O! Yesù, mwum nɛ wai kɛ Nàzàrɛ̂ʼ, yɛn sɛ wu kǐn kæb kɛ nyinnìm shɛʼ nun? Wù kǐn ɓǎ wù fyinni ɓwiʼ? Mùn lìmmâ wù seansean, wù ni mwum nsanmi nɛ M̀vɛ̀nnswæ̀b fyii.»
42004035	Yesù ywɔmɛ li, à sìtì m̀pùn mɓyɛbbi ni, à shɛ̀ lɛ̀ nun lɛ: «Twɔ̂ʼ ŋwum, wù kwan mwum nɛ tòn nɛ nywi.» M̀pùn mɓyɛbbi kwanmɛ, à twɔtɔ̂ʼ mwum tòn ni ŋgyɔʼ kɛ swiʼ ɓwum hwæn, shìkì à cì nun ɓyɛbbi ndɔʼ.
42004036	Ɓwum ɓye ɓe kwe nyenswæ̀b, sɛ ci ɓon shìmmea ǹzwɔnzwɔ̀ʼ, ɓɛ ɗunmi lɛʼ lɛ̀ ɓwùlu lɛ: «Yǎ paʼ ǹzæ̀ʼ lɛʼ nɛ nyɛ̌? Mwum nɛ tòn nɛ tǎ saʼ, à cinni ma ǹkimmɔʼ lɛ̀ mɛ̀ mpùn mɓyibbɔa, à tǎ lɛli, kɛ nyě yi, mɛ̀ mpùn màzwùm kwan.»
42004037	Ɓe nyě yi, lɛʼ Yesù lue kpìnnzɔ̀ʼ ŋgyɔʼ màzwùm hwæn.
42004038	Kwan sɛ Yesù kwaen nyenswæ̀b, à kɛ̌n ɗwon mwum ndɔʼ nyɛ̌ ɓɛ ɓe lon lɛ Sìmôn. Mvu Sìmôn ɓe lɛ̀ mbɛb, mbɛb ɓe ǹkimmi ǹzwɔnzwɔ̀ʼ. Ɓɛ swulaʼ Yesù ǹzwɔnzwɔ̀ʼ kɛ jin mlib màzwùm nun lɛ nyǐ ni kiìn nyǐ kimnzi.
42004039	Li, Yesù kwɛmmi nun nywi, à wummi, à shɛ̀ lɛ mbɛb ni kwan. Mbɛb kwan kuʼ kwan màzwùm nun ǹnywɛ̀n. M̀lib màzwùm waʼ zwô, à yè ɓon, à fɛ ɓon ji.
42004040	Nywɔʼ ɗuɔn kɛ ɗɛb nun ɗin, ɓwum hwæn ɓye cinne mɛ̀ ŋgwɛ̀nŋgwɛ̀n kɛ mɛ nye ɓyan, ɓɛ ɗunmi ɓon shi kɛ ke Yesù. Yesù yɛnmɛ li, à ɗunmi mɛ̀ ŋgwɛ̀nŋgwɛ̀n mɛ̀ fyàʼ satea nywi lɛ̀ ɓɛ ta kimmɔʼ.
42004041	Mɛ̀ mpùn mɓyibbɔa kwan tì kuʼ ɓwum mèan ndɔʼ nywi lɛ̀ ɓɛ ta kun lɛ: «Wù ni mwɛn Mvɛ̀nnswæ̀b», son, Yesù sìtì ɓon lɛ ɓa ɓyi ɓi lɛli li, ntwiʼ sɛ mɛ̀ mpùn màzwùm lìmme lɛ Yesù ni Kristò, mwum nɛ M̀vɛ̀nnswæ̀b fyi.
42004042	Shikpon hwìli, Yesù kwan, à kɛ̌n nlim kyɔʼ. Ɓwum mèan ɗunmi nun kæbbi, ɓɛ kɛn nun cinni kwe. Ɓwum màzwǔm ɓe kǎn yili lɛ nyǐ ni kɛn, ɓon lɛ: nyǐ ni ton lɛ̀ ɓon m̀ban.
42004043	Son, Yesù fyònnzì lɛ̀ ɓon lɛ: «Sɛ yili lɛ mùn sannzi tì kuʼ Ǹtwum Lwɛn ye kɛ nywi ywɔʼ Mvɛ̀nnswæ̀b nun lɛ̀ ɓwùlu ndɔʼ ɓye kɛ mɛ nsòn nyɛ̌ mbyî, ntwiʼ son sɛ ci M̀vɛ̀nnswæ̀b fyiì mùn.»
42004044	Li, à kɛ̀n Ǹtwum Lwɛn màzwùm sannzi kɛ mɛ nyenswæ̀b ɓye kɛ ŋgyɔʼ mɛ̀ Yudà nun.
42005001	Nywɔʼ m̀bɔʼ ndɔʼ Yesù ɗyie kɛ moan swùm sɛ ɓɛ ta lon lɛ Jènèzàrɛ̂ʼ. Ɓwum ɓe nun kwubti ɓǎ ɓon ywɔʼ lɛʼ-Nswæ̀b.
42005002	À yɛn mɛ̀ cìʼ ɓî kɛ moan ɗuʼ fyunndi, ɓe lɛ̀ mɛ̀ ci-nswǐ mvinjan kwean kɛ nlim, ɓɛ ta yì mvinjan yan sannzi.
42005003	Yesù kɛ̀ kwù, à ɗun kɛ cìʼ nyɛ̌ m̀bɔʼ nun, nun ni ɓe nyɛ̌ Sìmôn. Yesù shɛ̀ lɛ̀ Sìmôn lɛ nyǐ ni kiìn ɗun kɛ ciʼ nun, nyǐ ni sɛnndɔ̂ʼ kɛ nlim ɗuʼ kwækwæʼ. Sìmôn sɛnndimɛ, Yesù tòn njiʼ, à ɗunmi tì ǹkwìn ɓwum lɛʼ Mvɛ̀nnswæ̀b sannzi.
42005004	Kwan sɛ nun lɛle hwæn, à shɛ̀ lɛ̀ Sìmôn lɛ: «Sɛnndɔ̂ʼ tì lɛ̀ cìʼ kɛ cìcǐ jimmi, wǔ lɛ̀ mɛ̀ ŋwè ɓyû. Ɓyin ɓɛnmɛ kwe, ɓyin swi mvinjan ɗuʼ.»
42005005	Sìmôn kà fyònnzi lɛ̀ nun lɛ: «Mwumŋkæ̀m, ǹdìkàʼ kpon nun a kiìn ɓɛ̀n jenɛ, ɓwiʼ ɓi mvinjan swǐ, ɓwiʼ hwummâ, shìkì ɓwiʼ ɓæn swum ndɔʼ, son, kɛ wu lɛʼ lɛ mùn swi mvinjan, mùn yɛ̌ son kònndi swǐ ɗuʼ.»
42005006	Ɓɛ swimɛ mvinjan ɗuʼ nun li, ǹgishì lwinnɔʼ son han, sɛ ɗunmi linnɔʼ.
42005007	Ɓɛ ɗunmi mɛ̀ ci-cìʼ ɓye lwæbbe ɓe kɛ kyɔʼ kwæ̀li, ɓǎ ɓyi ɓi kiìn ɓon kpea lɛ̀ ǹtɛ̌ʼ mvinjan. Ɓon ɓi ɓɛn lɛ̀ cìʼ nyan, ɓɛ ɗunmi ǹgishì lwinnzi mɛ cìʼ ɓî nun. Mɛ̀ cìʼ lwinnɔʼ han, mlǎʼ ɗunmi ɗun mɛ cìʼ nun lɛ̀ ǹkyìblǐ ye ǹgishì ɓe kyìbli.
42005008	Kwan sɛ Sìmôn Pìɛ̂r yɛn li, à swummi swiʼ Yesù, à shɛ̀ lɛ̀ nun lɛ: «Nyɛli nyɛ̀m, ɓa wù kwɛmmi lɛ̀ mùn, ntwiʼ sɛ mùn ni ci-ncǐ ɓyɛbbi.»
42005009	Kɛ ŋgishǐ mèan yɛ ɓon ɓænne yi nun, yi ɗunmi Sìmôn kwɛ̀nni, ɓon lɛ̀ ɓwùlu ɓye ɓon ɓe lɛ̀ ɓon.
42005010	Yi konndì tì kuʼ mɛ̀ ŋwě Sìmôn ɓye ɓe kɛ cìʼ nyɛ̌ m̀bɔʼ nun kwɛ̀nni. Ɓɛ ɓe lɛ Jâʼ ɓon lɛ̀ Jân, ɓwɛn Zèbèdê. Yesù yɛnmɛ she yi ɓe ɓon kwɛ̀nni si, à shɛ̀ lɛ̀ Sìmôn lɛ: «Ɓa yi kwɛn wù, ǹdìkàʼ ŋwaʼ yɛ ɗyě, ɓwum ɓɛ wù ywìmɛ ɗunmi shìʼ.»
42005011	Kwan sɛ ɓon ywɔʼ li, ɓɛ ɗunmi mɛ̀ cìʼ twɛnni ɓe moan kyɔʼ. Sìmôn ɓon lɛ̀ mɛ̀ ŋwè ɓyon, ɓɛ nzwonnzi ywum yan hwæn, ɓɛ ɗwon Yesù nyè.
42005012	Yesù ɓɛ̌n nsòn ndɔʼ, mwum ndɔʼ kìn nun yɛnni, ǹjinɔʼ seansean. Kwan sɛ nun yɛn Yesǔ, à swìtì nun mɛ kwù, à ywum mwù ŋgyɔʼ, à ɗunmi Yesù ɗɔa lɛ: «Mwumŋkæ̀m, ɓɛshɛ wu yili, wù wòli wù kimnzi mùn.»
42005013	Yesù næ̀nndì fyàʼ, à twuti nun, à shɛ̀ lɛ̀ nun lɛ: «Mùn yilâ lɛ wù kimmɔʼ.» Kɛ kwan màzwùm nun ǹnywɛ̀n, ǹjinɔʼ shon mlɔʼ.
42005014	Yesù sìtì nun lɛ: «Ɓa wù lwùm mwum ndɔʼ shɛ̌. Son, kɛ̀nne, wù lìsàʼ wǔ nɛʼ kɛ swiʼ ci-mfɛ sàtìkæ̀ʼ nyenswæ̀b, ɓǎ nun yɛn wɛ̌ tà shɛ wù ti. Nun cɛmɛ wǔ, wù shî swum sàtìkæ̀ʼ sɛ Mòîzɛ̀ shɛ̀e lɛ ɓɛ fɛ, ɓǎ mwum hwæn limmì lɛ wù kimmɔâ.»
42005015	Kwo fɛʼ li, wùlæ̀nndì Yesù ɓe fɔ̀sì kɛ̀nnɔ̀ʼ mbyî cìcì hwæn. Li nɛ cie, ɓwum mèan ɓe swɔli ɓǎ ɓon ywɔʼ swum sɛ Yesù tǎ lɛʼ, lɛ̀ à kimnzi tì kuʼ ɓon mɛ̀ ŋgwɛ̀nŋgwɛ̀n nɛ ɓe ɓon nywi.
42005016	Kwan sɛ ɓwum ɓe kwe li si, Yesù ɓe ɓɛ, nun tònmɛ, à kɛ̀n M̀vɛ̀nnswæ̀b keli nlim kyɔʼ.
42005017	Nywɔʼ m̀bɔʼ ndɔʼ, Yesù ɓe lɛʼ Mvɛ̀nnswæ̀b sannzi. Mɛ̀ Fàrìzìɛ̂n lɛ̀ mɛ̀ ci-nlìmmì mɛ lwuà mɛ Yudà ɓe mbɛti nyon tǒn. Ɓɛ wakae mɛ̀ nsòn nyɛ̌ mɛ nǒnnòn Gàlìlê lɛ̀ nyɛ̌ Jùdê nun hwæn, kònndì lɛ̀ Yèrusàlɛ̀m. Ŋ̀kimmɔʼ Mvɛ̀nnswæ̀b ɓe Yesù nywi, yon yɛ ɓe cì à kimnzi mɛ̀ ŋgwɛ̀nŋgwɛ̀n.
42005018	Kwan sɛ Yesù ɓe lɛʼ Mvɛ̀nnswæ̀b sannzi li, ɓwum ndɔʼ ɓɛnne lɛ̀ ɓlɔ̀ɓlɔ̂ʼ ndɔʼ kɛ twon nun. Ɓɛ ɓe yili lɛ̀ ɓɛ ɗunnzi nun kɛ næm lɛ̀ ɓɛ kɛ nun kɛ swiʼ Yesù.
42005019	Son, ɓɛ cinne kǎn mbyi nɛ ɓon yɛ fyi nun ɓǎ ɓon ɗunnzi nun næm, ntwiʼ sɛ ǹkwìn ɓwum ɓe tæti ǹzwɔnzwɔ̀ʼ. Li nɛ cie, ɓɛ nan mwu nye, ɓɛ weli mâʼ fyàʼ fɔʼ, ɓɛ kyilì twon mwum kɛ mɛ nɗuʼ nun kɛ swiʼ Yesù, lɛ̀ ɓwum hwæn ta yɛn.
42005020	Kwan sɛ Yesù yɛn m̀bɔ̀kì nɛ ɓɛ ɓi zwùm tɛ̀li lɛ̀ nun li, à shɛ̀ lɛ̀ ǹgwɛ̀nŋgwɛ̀n lɛ: «Ŋwè nyɛ̀m, ɓyɛbbi nywù ti ɗyě ǹzùsi.»
42005021	Kɛ nywɔʼ yɛ mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n ywɔʼ li, ɓɛ ɗunmi jiji kɛ mɛ mwù nyan lɛ: «Yǎ paʼ mwum sɛ she nyɛ̌ tǎ jin Mvɛ̀nnswæ̀b gwànnzi li? Kɛ̀ à tà nun nɛʼ twɛli wɛ̌ M̀vɛ̀nnswæ̀b? A shi ɓɛ M̀vɛ̀nnswæ̀b nun kyishon, wɛn nɛ woli à zùsì mwum ɓyɛbbi nyon?»
42005022	Yesù lìmmi mɛ̀ mɓàkàʼ nyan, li, à shɛ̀ lɛ̀ ɓon lɛ: «Yǎ paʼ mɛ mɓàkàʼ sɛ she ɓyin cinni kɛ mɛ nlim nyin nun si?
42005023	Yɛn sɛ ɗyi ɗonmi kɛ nyinnǐm nshɛ̀ ye lɛ: “Ɓyɛbbi nywù ti ɗyě ǹzùsi,” ɓon lɛ̀ ǹshɛ̀ ye lɛ mùn yɛ̌ shɛ̀ lɛ: “Waʼ zwô, wù kɛ̀n”?
42005024	Son, mùn yili lɛ ɓyin limmì lɛ Mwɛn Mwum cinni ǹkimmɔʼ nzùsì ɓyɛbbi fɛ ŋgyɔ̂ʼ wan.» À lɛʼ li, ǎ kà shɛ̌ lɛ̀ ɓlɔ̀ɓlɔ̂ʼ lɛ: «Mùn shɛ̀ wu lɛ, waʼ zwô, wù sheli twon nywù, wù fyòn ɓe næm.»
42005025	Kɛ kwan màzwùm nun ǹnywɛ̀n, mwum tòn ni waʼ zwô kɛ mɛʼ ɓwum hwæn, à sheli twon nɛ ɓɛ shi nun nlim, à waʼ kɛ̀n ɓe næm lɛ̀ à tǎ M̀vɛ̀nnswæ̀b twuli.
42005026	Ɓwum hwæn ɗunmi shìmmàʼ, lɛ̀ ɓɛ ta M̀vɛ̀nnswæ̀b twuli. Yi ɗun ɓon zwum, lɛ̀ ɓɛ ta shɛ̀ lɛ: «Ɗyě ɓwiʼ yɛnnâ ywum yɛ ɓwiʼ yɛn kifɛʼ mbyî.»
42005027	Kɛ nyè nɛ yi, Yesù kwan cìcǐ màzwùm. À kwanmɛ, à yɛn ci-nyèkǎʼ lǒn gàrimà ndɔʼ, jin shon ɓe lɛ Lèvî. À ɓe swuʼ she shon. Yesù shɛ̀ lɛ̀ nun lɛ: «Ɗwoìn mùn.»
42005028	Lèvî waʼ swuʼ she shon, à nzwonnzi son, à ɗwon Yesù.
42005029	Ɓɛ ɓɛn ɓe, Lèvî lon Yesù kɛ ɗwon nyon, à cì ɓɛ ɗæm ji mèan kɛ jin shon nun. À lon tì ɓwùlu mɛ̀ ci-nyèkǎʼ lǒn gàrimà, kònndì lɛ̀ ɓwum mèan ndɔʼ.
42005030	Mɛ̀ Fàrìzìɛ̂n ɓon lɛ̀ mɛ̀ ci-nlìmmì mɛ lwuà ɓye ŋkwìn yan nun yɛnmɛ li, ɓɛ ɗunmi ŋgùnnàʼ lɛ̀ ɓɛ ta shɛ̀ lɛ̀ ɓwɛsɔʼ Yesù lɛ: «Yɛn sɛ ci ɓyin ta ji ji, ɓyin nwi tì lɛ̀ mɛ̀ ci-nyèkǎʼ lǒn gàrimà, kònndì lɛ̀ ɓwum ɓyindɔʼ ɓye ɓwiʼ ta twɛʼ lɛ̀ ɓwum ɓyibbɔa?»
42005031	Yesù ywɔʼ li, à fyònnzì lɛ̀ ɓon lɛ: «Ɓwum ɓye mvæb nywi ta làn lwɛn, ɓon ɓɛ tà ka ci-mvili yǒn, son, ɓwum ɓye mvæb nywi tà ka kɛ̀nni, ɓon ɓɛ ta nun yili.
42005032	M̀vɛ̀nnswæ̌b fyiì kan mun lɛ mùn kiìn cǐ ɓwum ɓye ta ɓon nɛʼ twɛli wɛ̌ ɓwum lwinnɔa, ɓǎ ɓɛ kwɛbsi m̀bɔ̀kì tòn nyan, son, à fyiì mùn lɛ̀ mùn kiìn cɛ̌ ɓwum ɓye ɓɛ ta twɛʼ lɛ̀ ɓwum ɓyibbɔa, ɓǎ ɓɛ kwɛbsi m̀bɔ̀kì tòn nyan.»
42005033	Ɓɛ konndì Yesù cibbi lɛ: «Ɓwɛsɔʼ Jân ta mlǎʼ shǐ, ɓɛ konndì ǹkeli nshì mlaʼ keli wɛ̌ tà shɛ ɓye mɛ Fàrìzìɛ̂n ta cì. Ti, ɓon ɓyû, ɓɛ ta ji kwan hwæn lɛ̀ ɓɛ nwi.»
42005034	Yesù shɛ̀ lɛ̀ ɓon lɛ: «Ɓyin fɔkaʼ lɛ mwum ndɔʼ wòli à cì lɛ ɓwum ɓye ɓɛ loin kɛ cɛ̌ ɗæm, ɓɛ ton ɗin, ɓɛ ji kan swum ndɔʼ, lɛ̀ ǹɗwɛb ɗæm ni ŋgyɔʼ? Mùn lìmmi lɛ sɛ wòli kan sɛ ɓɛ li.
42005035	Son, kwan ndɔʼ yɛ ɓɛ̀n, she ɓɛ yɛ ɓon ǹɗwɛb ɗæm yě fyaʼ. Kɛ kwan màzwùm nun sɛ ɓɛ yɛ mlǎʼ shǐ.»
42005036	Yesù kònndì ɓon ǹkæ̌n lɛʼ ton yɛ ɗwǐ: «Mwum ndɔʼ tà ka ɓlaʼ plè she nywæb yæ̀ti, à kɛ̀n ɓæti pwìn plè nun. Nun yæ̀ti li, lɛ̀ à gwànnzâ nyɛ̌ nywæb. Ntwiʼ sɛ ɓlaʼ plè she nywæb lɛli kan lɛ̀ pwìn plè.
42005037	M̀banmbɔʼ kuʼ, ɓɛ tà ka ǹkan myimmi kpanŋgea kɛ kɔ̀ʼ nyɛ̌ cinni ŋgɔʼ nun. Wu kpanŋgaʼ li, ǹkan yɛ lwinndaʼ nlim, kɔ̀ʼ kpiʼ. Kwan sɛ nun kpimɛ li, wù ɓwuâ ywum ɓî, ǹkan kpitâ, kɔ̀ʼ ɓwùmndì.
42005038	Sɛ yili lɔʼ lɛ wù kɛ̀ ǹkan myimmi kɛ mɛ kɔ̌ʼ lwukea nun.
42005039	Ɓɛshɛ mwum ndɔʼ mɛ̀nndâ lɛ̀ ǹnwi kɛʼ ŋkan, à ɓǎ yili nun nwi ǹkan ye ɗwì kifɛʼ, ntwiʼ sɛ ɓɛ ta lɛʼ lɛ ǹkan ɗwǐ yɛ ɗyi lwɛn.»
42006001	A ɓe nywɔʼ mɛ̀ yìnnì mɛ̀ Yudà ndɔʼ, Yesù ɓon lɛ̀ ɓwɛsɔʼ ɓyon ɓe làn kɛ ndɛm mvòn ndɔʼ nun. Ɓwɛsɔʼ ɗunmi làn lɛ̀ ɓɛ ta ǹgyɔ̀ʼ mvon ndɔʼ kwæ̀li, lɛ̀ ɓɛ ta ji.
42006002	Mɛ̀ Fàrìzìɛ̂n ndɔʼ yɛnmɛ li, ɓɛ kà shɛ̌ lɛ̀ ɓon lɛ: «Yɛn sɛ she ɓyin ta cì si? A ɓa swum sɛ lwuà nyɛʼ yili kan lɛ ɓɛ ci nywɔʼ mɛ̀ yìnnì mɛ̀ Yudà?»
42006003	Yesù fyònnzì lɛ̀ ɓon lɛ: «Ɓyin nzanŋgae kǎn swum sɛ nun nɛʼ m̀vɛ̀n Dàvîd cìe ɓon lɛ̀ ɓwum ɓyon, nywɔʼ ndɔʼ kwan sɛ ǹjè kwɛ̀nne ɓon?
42006004	She à ɗuen nyenswæ̀b, à sheli ji nɛ ɓɛ kɛe kɛ jin Mvɛ̀nnswæ̀b nun, à ji, à fɛ kuʼ ǹdùʼ lɛ̀ ɓwum ɓyon? Kwo fɛʼ she lwuà nyɛʼ tǎ suʼ shɛ̀ lɛ mɛ̀ ci-mfɛ sàtìkæ̀ʼ nyenswæ̀b ɓɛ cinni ǹkimmɔʼ nji màzwùm?»
42006005	Yesù kònndɔ̀ʼ tì ɓon shɛ̌ lɛ: «Mwɛn Mwum ni nyɛli nɛ cinni ǹkimmɔʼ kɛ nywɔʼ mɛ̀ yìnnì mɛ̀ Yudà nun.»
42006006	Nywɔʼ mɛ̀ yìnnì mɛ̀ Yudà ndɔʼ kǐn tì wòlǐ, Yesù ɗun tì nyenswæ̀b, à ɗunmi lɛʼ Mvɛ̀nnswæ̀b sannzi. Mwum ndɔʼ ɓe kwe nyenswæ̀b, fyǎʼ ji yon ɓe ywi.
42006007	Mɛ̀ ci-nlìmmì mɛ lwuà ɓon lɛ̀ mɛ̀ Fàrìzìɛ̂n ɓe kwɛ̀m kæbbi lɛ̀ ɓɛ wu Yesù. Li nɛ ci, ɓɛ ɓe nun fɔ̀si kɛ̀nnzi lɛ̀ mɛʼ, ɓǎ ɓon cɛ fɛʼ ɓɛshɛ nyǐ ni yɛ̌ mwum ndɔʼ kimnzi nywɔʼ mɛ̀ yìnnì mɛ̀ Yudà.
42006008	Son, Yesù lìmmì mɛ̀ mɓàkàʼ nyan. Li, à shɛ̀ lɛ̀ ci-fyàʼ ywi lɛ: «Waʼ zwô, wù ɗyi fi swiʼ ɓwum hwæn.» Mwum tòn ni waʼ zwô, à ɗyi kwe.
42006009	À wamɛ zwô, Yesǔ kà shɛ̌ mɛ̀ Fàrìzìɛ̂n lɛ: «Mùn yili mùn cibbi ɓyin ǹzæ̀ʼ lɛʼ ndɔʼ. Lwuà nyɛʼ yili lɛ ɓɛ ci lwɛn nywɔʼ mɛ̀ yìnnì nyɛʼ, kɛ̀ ɓɛ ci ɓyɛbbi? A yili lɛ ɓɛ swætì mwum ndɔʼ, kɛ̀ ɓɛ ɓwusi nun nùn?»
42006010	À cice ɓon mɛ mɛʼ ɓon hwæn, ǎ kà shɛ̌ lɛ̀ ci-fyàʼ ywi lɛ: «Næ̀nndi fyàʼ ywû.» À næ̀nndi, lɛ̀ fyàʼ yon ti kimmi.
42006011	Ɓwum ɓɛ ɓe nun gonni ɗunmi fyaʼ mɛ nlim nun. Ɓɛ ɗunmi mbyi kæbbi kɛ nyinnìm shan nun, ɓǎ ɓɛ cinni swum sɛ ɓɛ ywimɛ Yesù cǐ.
42006012	A kiìn ɓɛ̀n kwan ndɔʼ, Yesù waʼ, à nèɔ̀n kɛ kpaʼ zwɛm, à kɛ̀n M̀vɛ̀nnswæ̀b keli kwe. Shikpon wanni nun kwe lɛ̀ ǹkeli Mvɛ̀nnswæ̀b.
42006013	Shikpon wannimɛ, à lon ɓwɛsɔʼ ɓyon. Kɛ ŋkwìn yan nun, à yæ̀n ɓye wûm ɓlàn ɓî, à lon ɓon lɛ mɛ̀ ci-ntwum ɓyon.
42006014	Mɛ̀ ci-ntwum ɓye nun yæ̀nne ɓi, mɛ̀ myin nyan ɓe lɛ: Sìmôn nyɛ̌ nun kɛ̀e jin lɛ Pìɛ̂r, ŋgyinni Sìmôn nyɛ̌ jin shon ɓe lɛ̀ Àndrê, ɓon lɛ̀ Jâʼ, Jân, Fìlipò, Bàrtɛ̀lèmî,
42006015	lɛ̀ tì Màtyû, Tòmasì, Jâʼ nyɛ̌ mwɛn Àlfê, Sìmôn nyɛ̌ ɓɛ ɓe lon lɛ ci-ŋkànnzì mɛ ŋgyɔʼ,
42006016	lɛ̀ Judà nyɛ̌ mwɛn Jâʼ, kònndì lɛ̀ Judà nyɛ̌ kà kyìkàʼ Yesù.
42006017	Yesù ɗunmi kpaʼ kyìli ɓe lɛ̀ ɓwɛsɔʼ ɓye nun yæ̀nne ɓi. Ɓɛ kin ɓɛ̌n cìcǐ ɗɔ̀ɗɔ̀ʼ ndɔʼ. Kɛ cìcǐ màzwǔm, ɓwɛsɔʼ mèan ɓyon ɓyindɔʼ ɓe kwe. Ŋ̀kwìn ɓwum mèan ndɔʼ konnde tì ɓɛ kwe, ɓye wae kɛ ŋgyɔʼ mɛ̀ Yudà nun hwæn, kwo fɛʼ ɓye Yèrusàlɛ̀m. Ɓyindɔʼ wae tì kuʼ Tîr lɛ̀ Sìdôn, mɛ̀ nsòn ŋglwɔkea nɛ moan ɗuʼ ndwun.
42006018	Ɓɛ ɓe kìn ɓǎ ɓon ywɔʼ lɛʼ-Nswæ̀b sɛ Yesù ɓe sannzi, lɛ̀ nun kimnzi tì kuʼ ɓon mɛ̀ ŋgwɛ̀nŋgwɛ̀n nɛ ɓe ɓon nywi. Ɓwum ɓɛ ɓe lɛ̀ mɛ̀ mpùn mɓyibbɔa nywi, à kimnze tì kuʼ ɓon.
42006019	Mwum hwæn ɓe yili nun twuti nun, ntwiʼ ǹkimmɔʼ ndɔʼ ɓe nun kwean nywi lɛ̀ yɛ ta ɓwum kimnzi.
42006020	Yesù wasi mɛʼ, à cɛ ɓwɛsɔʼ ɓyon, à shɛ̀ lɛ̀ ɓon lɛ: «Ɓyin ɓɛ mɛ̀ ci-nzæmnzæm, tǒn lwɛn si lɛ̀ ɓyin, ntwiʼ sɛ ywɔʼ Mvɛ̀nnswæ̀b ti shin.
42006021	Ɓyin ɓɛ ǹjè tǎ kwɛ̀n jenɛ, tǒn lwɛn si lɛ̀ ɓyin, ntwiʼ sɛ ɓyin kà jikàʼ, ɓyin ɗwi ŋgyɔʼ. Ɓyin ɓɛ ta kwe jenɛ, tǒn lwɛn si lɛ̀ ɓyin, ntwiʼ sɛ ɓyin kà fyùkàʼ.
42006022	«Tǒn lwɛn si lɛ̀ ɓyin, kwan sɛ ɓwum ta ɓyin ɓyìnnzi, ɓɛ gwannzì mɛ̀ myin nyin, ɓɛ ta ɓyin sìmmɔa, ɓɛ kwannzi ɓyin kɛ nyinnìm shan nun. Ɓɛ ta yon cǐ li hwæn, ntwiʼ sɛ ɓyin ɓi ɓwɛsɔʼ Mwɛn Mwum nun.
42006023	Dàlênì, ɓyin ɗi kɛ zwô lɛ̀ ǹlwukaʼ nlim, kwan sɛ ɓyin yɛnnâ ywum màzwùm ti ɓyin ɓɛ̀nni nywi. Ntwiʼ M̀vɛ̀nnswæ̀b tà ɓyin ɗàsì ndwun fɔ̀si kɛ ywɔʼ shon nun kɛ ɗɛb. Ntwiʼ ɓye yɛ ɓyin nzwonnzea ɓi, li nɛ mɛ̀ mbibea ɓyan yɛnnze mɛ̀ ci-nlɛli kɛ ŋwum Mvɛ̀nnswæ̀b nun vɛ̀nɛ̀ʼ.
42006024	«Son, ɓwum ɓye mɛ̀ ci-lòn, mùn nyæ̀mmâ ɓyin, ntwiʼ sɛ ɓyin jiâ lwɛn nyin ǹnywɛ̀n.
42006025	Mùn nyæ̀mmâ tì kuʼ ɓyin, ɓyin ɓɛ jenɛ kɛ wɛʼ nun, ntwiʼ sɛ ɓyin yɛ suʼ tòn lɛ̀ ǹjè. Mùn kònndì ɓyin nyæ̀mmi, ɓyin ɓɛ ta lwæ̀b jenɛ lɛ̀ fyù kɛ ŋwum, ntwiʼ sɛ ɓyin yɛ ɓɛ lɛ̀ mɛ̀ yiye, li, ɓyin yɛ suʼ tòn lɛ̀ mɛ̀ ɗuʼ kɛ mɛʼ.
42006026	Mùn nyæ̀mmâ tì lɔʼ ɓyin, ɓyin ɓɛ mwum hwæn tǎ sàkàʼ jenɛ, ntwiʼ sɛ li nɛ mɛ̀ mbibea ɓyan ɓe kuʼ cì lɛ̀ mɛ̀ ci-mɛ mɓwɛ̀ʼ ɓye ɓe shɛ̀ lɛ ɓon ɓi mɛ̀ ci-nlɛli kɛ ŋwum Mvɛ̀nnswæ̀b nun.»
42006027	«Son, mùn tà lɔʼ ɓyin shɛ̌, ɓyin ɓɛ fɛ ŋgyɔʼ lɛ yilênì mɛ̀ ci-ɓyìnnzì ɓyin, ɓyin ci lwɛn lɛ̀ ɓon.
42006028	Ɓyin ɗɔa M̀vɛ̀nnswæ̀b lɛ à ŋgænnì ɓwum ɓye ta ɓyin ke, ɓyin ɗɔa tì nun kɛ mɛ myin ɓwum ɓye ta ɓyin vɛ̀nɛ̀ʼ yɛnnzi nun.
42006029	A mwum ndɔʼ ywæʼ wù kɛ tæm she fɔʼ nun, ɗonnzi nun à ywæʼ tì she fɔʼ. Ɓɛshɛ mwum ndɔʼ fyòn wù gan nywi, ɗonnzi nun à konndì tì zwumbà nywæ̀li.
42006030	Mwum ndɔʼ cibbi swum ndɔʼ fyaʼ ywû, fɛ nun; ɓɛshɛ ǹdɔʼ fyòn wù swum sɛ wù fyaʼ lɛ̀ kim, ɓa wù cibbi nun lɛ: “Fyɔ̀si mùn swum shɛ̂m ɓe.”
42006031	A konndì ɓɛ, swum sɛ ɓyin yili lɛ ɓwùlu ci lɛ̀ ɓyin, cìênì son m̀banmbɔʼ lɛ̀ ɓon.
42006032	«Yɛn sɛ yɛ cì, M̀vɛ̀nnswæ̀b yili ɓyin ǹgwòn, ɓɛshɛ ǹyili yɛ ɓyin ta ɓwùlu yili ta suʼ kɛ̀n kɛ nywi ɓwum ɓye ta tì kuʼ ɓyin yili? Kwo fɛʼ ɓwum ɓye tà ka M̀vɛ̀nnswæ̀b yi, ɓɛ ta kuʼ cì li m̀banmbɔʼ.
42006033	A konndì ɓɛ, ɓɛshɛ ǹcǐ lwɛn yɛ ɓyin ta cì ta suʼ kɛ̀n nywi ɓwum ɓye ta tì kuʼ ɓyin lwɛn cǐ, yɛn sɛ yɛ cì M̀vɛ̀nnswæ̀b yili ɓyin ǹgwòn? Kɛ swum fɔʼ màzwùm sɛ ɓwum ɓye tà ka M̀vɛ̀nnswæ̀b yi ta kuʼ cì.
42006034	A ti shɛ̀ sɛ ɓɛn mbyi nyɛ̌ ǹgæ̀nnzàʼ yɛ ɓyin ta ywum gæ̀nnzea nun, ɓɛshɛ ywum yin suʼ ywum ye gæ̀nnzea ntwiʼ sɛ ɓyin limmi lɛ ɓɛ yɛ ɓyin yon fyɔ̀si ɓe, a yɛ cì lɛ, M̀vɛ̀nnswæ̀b yili ɓyin ǹgwòn? Kɛ ɓwum ɓye tà ka M̀vɛ̀nnswæ̀b yi ta kuʼ gæ̀nnzi m̀banmbɔʼ li lɛ̀ ɓwùlu ɓye ɓon limmì lɛ ɓɛ yɛ ɓon yon fyɔ̀si.
42006035	Ɗonnzênì ǹyili yɛ lɛ ntwiʼ ɓɛ ta ɓyin yili, ɓyin yili mɛ̀ ci-ɓyìnnzì ɓyin, ɓyin ci ɓon lwɛn, ɓyin fɛ ɓwùlu ywum ɗinɗin, ɓa ǹgæ̀nnzì. Li, M̀vɛ̀nnswæ̀b nɛ làn ywum hwæn lɛ̀ ǹtwu yɛ̌ ɓyin ǹgwòn yili, à cì ɓyin ɓɛ ɓwɛn ɓyon, ntwiʼ sɛ à tǎ ǹlim kwɛ̀nnzi lɛ̀ ɓwum hwæn, kwo fɛʼ ɓye ɓyibbɔa ɓɛ lìmmi kan ǹwɛb ŋgwɛb kwan sɛ ɓɛ ta ɓon swum ndɔʼ fɛ.
42006036	Kwɛ̀nnzênì ǹlim lɛ̀ ɓwùlu yì kwan hwæn wɛ̌ tà shɛ Ce ndwun nyin tǎ cì.»
42006037	Yesù kònndi ɓwɛsɔʼ ɓyon shɛ̌ lɛ: «Ɓa ɓyin wɛsàʼ ɓwùlu, M̀vɛ̀nnswæ̌b læ̀kì ɓyin wɛ̀sea. Ɓa ɓyin twɔsi mɛ̀ lɛʼ mɓyibbɔa ɓwùlukwæ̌n, M̀vɛ̀nnswæ̌b læ̀kì ɓyin twɔsi. A ɓyin njilàʼ mɛ̀ lɛʼ mɓyibbɔa nɛ ɓon ta ɓyin cǐ, M̀vɛ̀nnswæ̀b yɛ̌ kuʼ ɓyin ǹyin njìli.
42006038	Ɓyin fɛ ɓwùlukwæ̌n ywum yɛ ɓon ta yili, M̀vɛ̀nnswæ̀b yɛ̌ kuʼ ɓyin yin fɛ. À yɛ̌ ɓyin yon swùtì, yɛ lwinnɔʼ, han yɛ pwipwɛ̀ʼ. M̀vɛ̀nnswæ̀b yɛ̌ wòsì kɛ mbɔ̀kì nyɛ̌ ɓyin ɓe ɓwùlukwæ̌n wòsi nun.»
42006039	Ɓe nyě yi, à ɗwì ɓon ǹkæ̌n lɛʼ ndɔʼ lɛ: «Ci-ɓwubě wòli kan à tɛ̀tì lwikwæ̌n ci-ɓwubè. Nun tɛ̀tì nun li ɓon ɓî hwæn, ɓɛ yɛ kɛ̌n pyìɔ̀ʼ swuʼ fɔʼ nun.
42006040	Ntwiʼ sɛ mwum nɛ tǎ yusaʼ tà ka ǹlìsàʼ nyon lànki, son, ci-nyusaʼ nɛ mwù lwinni tǎ mlɔ̌ʼ, à ɓɛ kuʼ wɛ̌ ǹlìsàʼ nyon.
42006041	«Yɛn sɛ ci wù tǎ m̀blùʼ ŋgæʼ nɛ kɛ zɛʼ ŋgyinni nywù yɛnni, shìkì wù lìmmi kuʼ lɛ mblon ŋgæʼ ni wù kɛ zɛʼ?
42006042	A yɛ cì lɛ, wù shɛ̀ lɛ̀ ŋgyinni nywù lɛ: “Ɗonnzi, mùn pæʼ wù m̀blùʼ ŋgæʼ nɛ wù kɛ zɛʼ ni”, lɛ̀ wù ni lɛ̀ mblon ŋgæʼ kɛ zɛʼ? Ci-ɓî, sɛti fɛʼ mblon ŋgæʼ nɛ wù zɛʼ pæ̀li, kɛ nyè nɛ yi, wù yɛ̌ fɔ̀si m̀blùʼ ŋgæʼ nɛ zɛʼ ŋgyinni nywù ni yɛnni lwɛn, wǔ kà pæ̀ʼ nun.»
42006043	«Ŋgæʼ nɛ ɓɛ ta gwùm yon ji tà ka gwùm ŋgæʼ ywi sean, shìkì ŋgæʼ mɓyɛbbi san kuʼ gwùm ŋgæʼ ji.
42006044	Ɓyin limmi lwɛn lɛ ɓɛ ta mɛ̀ ŋgæʼ hwæn lìmmi lɛ̀ yì gwùm yan. Ɓɛ tà ka pyià kpæli kɛ kwùmæʼ zwɛ̂m, shìkì ɓɛ kpæʼ kuʼ mɛ̀ ɗwɔʼ kɛ lwon zwɛ̂m.
42006045	Mwum nyɛ̌ zwùm shon si yili lɛ̀ lwɛn, à tǎ lɛʼ lwɛn kwannzi, nyɛ̌ shon si yili lɛ̀ ɓyɛbbi tà kuʼ lɛʼ ɓyɛbbi kwannzi. Ntwiʼ swum sɛ ta waì zwum, son sɛ ta kuʼ kwan ŋwum.»
42006046	«Ti yɛn sɛ ci, ɓyin ta mûn shikea lɛ: “Nyɛli, Nyɛli” lɛ̀ ɓyin tà ka swum sɛ mùn tà ɓyin shɛ̌ cǐ.
42006047	Mùn yɛ̌ ɓyin sannzi lɛ mwum nɛ tǎ kǐn cì shɛ̂m, à ywɔʼ ǹzæ̌ʼ lɛʼ yɛ̂m, à mwumnzi yon,
42006048	à ni kuʼ m̀banmbɔʼ wɛ̌ mwum ndɔʼ nɛ yili nun gwe nye; à sɛti fɛʼ mɛ̀ kwù nye shimnzi kɛ mble zwɛm, ǎ kà gwe. Mlǎʼ ɗuʼ ndɔʼ hwuimɛ, yɛ kiìn swì nye zwɛ̂m, son, nye fun kan ntwiʼ mɛ̀ kwù nye ɓe shimnzi lwɛn.
42006049	Son, mwum nɛ tǎ lɛʼ shɛ̂m ywo, ǎ cì kan swum sɛ son lɛli, à ni m̀banmbɔʼ kuʼ wɛ̌ mwum nɛ gwe nye nyon kɛ ɗan ŋgyɔʼ zwɛm, shìkì à shimnzi kuʼ mɛ̀ kwù nye nyon. Kwan sɛ hwɛʼ mlǎʼ ɓɛ̀nmɛ, à swì nye zwɛ̂m, nye mùlɔ̀ʼ swiswiʼ. Nye màzwùm gwàn ǹgwàn ye ǹgyìnmbɔʼ, cǐ mfɔ̀sǐ ɓɛ kan.»
42007001	Kwan sɛ Yesù mlɔ̀e ǹzæ̌ʼ lɛʼ yɛ nun ɓi sannzi lɛ̀ ǹkwìn ɓwum yɛ ɓe kwe, à waʼ kɛ̌n Kàpɛ̀rnàô.
42007002	Kwe, Kàpɛ̀rnàô, ci-zwiʼ mɛ̀ suzæ̀n ɓye wae ŋgyɔʼ Rɔ̂m ndɔʼ cinne cikpuʼ ndɔʼ nɛ nun yile ǹzwɔnzwɔ̀ʼ. Cikpuʼ màzwùm ɓe ǹgwɛ̀nŋgwɛ̀n, ɓe lɛ̀ à ti ŋwum mbyûʼ.
42007003	Kwan sɛ ci-zwiʼ mɛ̀ suzæ̀n ni ywɔʼ ywum yɛ Yesù tǎ cǐ, à fyi ɓwumŋkæ̀m mɛ Yudà ndɔʼ cì shon lɛ: «Kɛ̀nnênì, ɓyin shɛ Yesù lɛ à kiìn ɓǎ nun swæti cikpuʼ nyɛ̀m.»
42007004	Ɓɛ ɓɛnmɛ kɛ ke Yesǔ, ɓɛ ɗunmi nun swulea lɛ̀ ɓɛ ta shɛ̀ lɛ: «Ci-zwiʼ mɛ̀ suzæ̀n ni, sɛ woli wù kpaʼ nun kɛ swum sɛ nun tà wu cibbi nun,
42007005	ntwiʼ sɛ à yili ǹkwìn yɛʼ, ɓwiʼ ɓɛ mɛ̀ Yudà, nun nɛ gwe ma ɓwiʼ nyenswæ̀b nyɛʼ.»
42007006	Yesù ywɔmɛ li, à waʼ kɛ̀n lɛ̀ ɓon. Kwan sɛ nun ɗunmi kwɛmmi lɛ̀ nye ci-zwiʼ mɛ̀ suzæ̀n ni, mwum tòn ni fyiì mɛ̀ ŋwè ɓyon lɛ: «Mwumŋkæ̀m, ɓa wù hwumnzi wǔ nɛʼ, mùn ɓǎ mwum ndwun nɛ wòli à yè wù ɗwon nyon.
42007007	Son sɛ ci, mùn yɛnnâ lɛ mǔn wòli kan fɛʼ kim mùn kwɛmmi ke swû. Son, wu suʼ fɛʼ ǹzæ̀ʼ lɛʼ lɛli m̀bɔʼ, cikpuʼ nyɛ̀m yɛ̌ swæʼ.
42007008	Mǔn nɛʼ, mùn ni kɛ mɛ kwù ɓwumŋkæ̀m ɓyɛ̂m nji, mùn cinni tì kuʼ mɛ̀ suzæ̀n ɓye ta ti kuʼ mùn ywo ŋwum. Mùn tǎ shɛ̀ lɛ̀ nyɛ̌ m̀bɔʼ lɛ: “Kɛ̀nne”, nun ni kɛ̀n kuʼ. Mùn shɛ̀ lɛ̀ ǹdɔʼ lɛ: “Kìîn”, à ɓɛ̀n kuʼ. Mun shɛ̀ tì lɛ̀ cikpuʼ nyɛ̀m lɛ: “Cì swe”, à cì kuʼ.»
42007009	Yesù ywɔmɛ ǹzæ̌ʼ lɛʼ ton yi, à sɛm tì kuʼ sɛmmi. À yònnzɔ̀ʼ mɛʼ ɓe lɛ̀ ǹkwìn ɓwum yɛ ɓi nun ɗwon, à shɛ̀ lɛ̀ ɓon lɛ: «Mùn shɛ̀ ɓyin lɛ̀ lɛŋkæ̀m lɛ, kwo fɛʼ kɛ nyinnìm ŋkwìn ɓwum Izràɛ̂l nun hwæn, mǔn cinni kifɛʼ mwum nyɛ̌ tǎ zwùm tɛ̀li lɛ̀ mùn wɛ̌ nyɛ̌.»
42007010	Kwan sɛ mɛ̀ ci-mfyi kɛn ɓɛ̀n ɓe ɗwon ci-zwiʼ mɛ̀ suzæ̌n, lɛ̀ cikpuʼ nyon kimmɔâ.
42007011	Ɓe nyě yi, Yesù kɛ̌n nsòn ndɔʼ yɛ ɓɛ ɓe lon lɛ Nàîn. Ɓwɛsɔʼ ɓyon, lɛ̀ ǹkwìn ɓwum mèan ndɔʼ ɓe kɛ̀n kɛ mbyi nun lɛ̀ nun.
42007012	Kwan sɛ ɓon ɗunmi kwɛmmi lɛ̀ ŋwum ŋkaʼ yɛ kanndi ǹsǒn màzwùm, ɓɛ cinni ɓwum, lɛ̀ ɓɛ kɛnmɛ ɗwon ndɔʼ gwùmmi. Ɗwon màzwǔm, mwɛn m̀bɔʼ ti kuʼ mbɔʼ ŋkwɛb mlib ndɔʼ nɛ ɓe. Ɓwum mèan ɓye kɛ nsǒn màzwùm nun kiên ǹkwɛb mlib màzwùm lànnzi kɛ cǐ ŋgwùm mwɛn.
42007013	Kwan sɛ Nyɛli nyɛʼ Yesù yɛn ǹkwɛb mlib yi, ǹlim kwɛn nun lɛ̀ yon, à shɛ̀ lɛ̀ nun lɛ: «Ɓa wù kwe tì ɓe.»
42007014	À lɛli li, à sɛnndɔʼ, à twuti ǹdòn ɗwon. À twutimɛ li, mɛ̀ ci-nshɛ ɗwon ɗyi. Yesù shɛ̀ lɛ̀ ɗwon lɛ: «Swukaʼ mwɛn nɗwɛb, mùn nɛ shɛ wu: Waʼ zwô.»
42007015	Mwum tòn ni waʼ zwô, à tòn njiʼ, à ɗunmi lɛli. Yesǔ kà shɛ̌ lɛ̀ ǹkwɛb mlib lɛ: «Mwɛn nywù ni ti nɛ.»
42007016	Shìmmea ɓæn mwum hwæn nɛ ɓe kwe. Ɓɛ ɗunmi M̀vɛ̀nnswæ̀b twuli lɛ̀ ɓɛ ta shɛ̀ lɛ: «Àma, ci-nlɛli kɛ ŋwum Mvɛ̀nnswæ̀b nun nyɛ̌ ǹkæ̀mŋkæm kweân kɛ nyinnìm shɛʼ nun. M̀vɛ̀nnswæ̀b ɗwìâ tì kuʼ ɓwiʼ fyàʼ nywi, ɓwiʼ ɓɛ ǹkwìn ɓwum ɓyon.»
42007017	Kɛ nǒnnǒn Jùdê nun hwæn lɛ̀ mɛ̀ mbɛti nyon nun hwæn, ɓwum ywɔe wɛ̌ swum sɛ Yesù cìe.
42007018	Jân Bàtisì ywɔʼ mɛ̀ lɛʼ nshìmmea màzwùm kɛ mɛ ŋwum ɓwɛsɔʼ ɓyon. Li, à lon ɓye ɓî kɛ nyinnìm shan nun,
42007019	à fyi ɓon lɛ ɓyi ɓi kɛn kɛ ke Nyɛli nyɛʼ, ɓyi ɓi cibbi nyǐ lɛ: «Ɓɛ shɛe ɓwiʼ lɛ mwum ndɔʼ yɛ̌ ɓɛ̀n. Wù nɛ mwum màzwùm? Kɛ̀ ɓwiʼ ɓonŋgàʼ ǹdɔʼ ɓe?»
42007020	Ɓɛ kɛn, ɓɛ ɓɛn kɛ ke Yesù, ɓɛ shɛ lɛ̀ nun lɛ: «Jân Bàtisì nɛ fyi ɓwiʼ lɛ ɓwiʼ cibbi wù lɛ wù nɛ mwum nɛ ɓwiʼ ywɔe lɛ à yɛ̌ ɓɛ̀n, kɛ̀ ɓwiʼ ɓon ɓwiʼ ǹdɔʼ ɓe?»
42007021	Kɛ kwan sɛ ɓon ɓe nun cibbi si, Yesù ɗunmi mɛ̀ ŋgwɛ̀nŋgwɛ̀n mèan ndɔʼ kimnzi, lɛ̀ mɛ̀ ɗyɛmɗyɛm nun, à fyinni tì mɛ̀ mpùn mɓyibbɔa, à kònndì cì mɛ̀ mɛʼ mɛ̀ ci-ɓwubè wèlàʼ, ɓɛ ɗunmi tì yɛnni ɓe.
42007022	Kɛ nyě yi, ǎ kà fyònnzi lɛ̀ ɓwɛsɔʼ Jân Bàtisì lɛ: «Kɛ̀nnênì, ɓyin tannzi Jân Bàtisì ywum yɛ ɓyin yɛnnâ, lɛ̀ ye ɓyin konndâ tì ywɔʼ. Ɓyin shɛ nun lɛ mɛ̀ ci-ɓwubè ti yɛn, mɛ̀ ɗyɛmɗyɛm ti kɛ̀n lwɛn, mɛ̀ ci-ŋgwɛ̀nŋgwɛ̀n pèan cinnea ǹkimmɔʼ, mɛ̀ ci-ɗwɔʼ ti ywɔli nùn, ɓwum ywi yimneâ ywi, mɛ̀ ci-nyɛn vɛ̀nɛ̀ʼ ywɔkea Ǹtwum Lwɛn.
42007023	Tǒn lwɛn si lɛ̀ mwum nɛ tà ka ŋgyi kwùmmi kɛ nywi yɛ̂m.»
42007024	Kwan sɛ mɛ̀ ci-mfyi Jân Bàtisì ɓi ɓyite mwù ɓe, Yesù ɗunmi lɛli lɛ̀ ǹkwìn ɓwum yɛ ɓe kwe kɛ jin Jân nun lɛ: «Yɛn sɛ ɓyin kɛnne cɛ kɛ nlim kyɔʼ? Swɛʼ ndɔʼ nɛ m̀pùn ɓe funnzi nun nɛ ɓyin kɛnne cɛ?
42007025	Ti, yɛn sɛ ɓyin kɛnne cɛ? Ci-mɛ plě lwukea ndɔʼ nɛ ɓyin kɛnne cɛ? Ɓɛshɛ ci-mɛ plě lwukea nɛ ɓyin kɛnne cɛ, ɓwum ɓye ta mɛ̀ plě lwukea swǐ, ɓɛ ton tǒn lwɛn, ɓon ɓi ta tòn kɛ yi sɛ̀m mɛ mvɛ̌n klwɔkea nun, ɓa kɛ nlim kyɔʼ nun.
42007026	Kɛ ɓon ɓɛ ɓan, yɛn sɛ ɓyin kɛnne ɓyin cɛ? Ci-nlɛli kɛ ŋwum Mvɛ̀nnswæ̀b nun ndɔʼ nɛ ɓe? Mùn shɛ̀ ɓyin lɛ̀ lɛŋkæ̀m lɛ nun nɛ ɓe, à làn ma fɛʼ ci-nlɛli kɛ ŋwum Mvɛ̀nnswæ̀b nun nùn.
42007027	Ntwiʼ sɛ Jân nɛ mwum nɛ ɓɛ kɔʼ kɛ ɗèwǎ Mvɛ̀nnswæ̀b nun kɛ nywi yon lɛ: “M̀vɛ̀nnswæ̀b lɛʼ lɛ: Cɛênì fɛʼ, mùn tǎ ci-ntwum nyɛ̀m fyi mbyî kɛ swiʼ swû ɓǎ nun fɔsì m̀ɓɛ̀n ywû.”
42007028	«Mùn shɛ̀ ɓyin lɛ̀ lɛŋkæ̀m lɛ, mwum nɛ cinni ǹtwu, à làn Jân, ɓɛ ye kifɛʼ nun fɛ ŋgyɔ̂ʼ wan. Kwo fɛʼ li, mwum nyɛ̌ ɗyi lwæ̀b ɓe sɛ kɛ ywɔʼ Mvɛ̀nnswæ̀b nun cinni ǹtwu, à làn nun.»
42007029	Ɓwum ɗinɗin lɛ̀ mɛ̀ ci-nyèkǎʼ lǒn gàrimà, ɓɛ ywɔe swum sɛ Jân ɓe sannzi. Li, ɓɛ limme lɛ M̀vɛ̀nnswæ̀b ni ǹlwinni, ɓɛ ci Jân jimnzi ɓon.
42007030	Son, mɛ̀ Fàrìzìɛ̂n ɓon lɛ̀ mɛ̀ ci-nlìmmì mɛ lwuà, ɓɛ lwinnde swum sɛ M̀vɛ̀nnswæ̀b yile lɛ ɓɛ ci, ɓɛ ɓyinnɔ̀ʼ lɛ ɓa Jân ni jimnzi ɓon.
42007031	Yesù kònndì tì cibbi ɓe lɛ: «Ti, mùn yɛ̌ mvu ɓwum yɛ jenɛ wòsi lɛ̀ yà swum? Mɛ̀ kìkæ̀n nyan gwili nyɛ̌ mɛ̀ wɛn?
42007032	À gwili nyɛ̌ ɓwɛn ndɔʼ ɓye ton kɛ cìcǐ yàn nun. Ɓyindɔʼ ta ɓwùlu kun lɛ: “Ɓwiʼ ɓi ɓyin ǹgwǔm gwɛn ɓo, ɓyin gwɛn kan gwɛn, ɓwiʼ shib tì mɛ̀ nshib ywi, ɓyin kwe kan.”
42007033	Mǔn lɛʼ kan li ɗin, mùn lɛʼ ntwiʼ Jân Bàtisì ɓɛ̀nne, à ɓe ǹjè ywi, ǎ ɓe kǎn ji ji wɛ̌ ɓwùlu, shìkì à nwi kuʼ ɓæ̀ʼ. Ɓyin ɗunmi lɛʼ lɛ nyǐ ni cinni m̀pùn mɓyɛbbi kɛ nywi.
42007034	Mwɛn Mwum ɓɛ̀n làn nyon, à tǎ ji ji, à kònndì ywum nwi nwi. Li, ɓyin ɗunmâ tì lɛʼ lɛ: “Cɛênì fɛʼ mwum ndɔʼ, m̀fɔ̀kàʼ yon ta suʼ kɛ̀n kɛ ji nun, lɛ̀ kɛ ywum nwi nun. À ni tì ŋwè mɛ̀ ci-nyèkǎʼ lǒn gàrimà, lɛ̀ nyɛ̌ ɓyindɔʼ ɓye ɓwiʼ ta twɛʼ lɛ mɛ̀ ci-ncǐ ɓyɛbbi.”
42007035	Son, ɓwum ɓɛ yilâ M̀vɛ̀nnswæ̀b ywɔâ, ɓɛ limmì lɛ ǹlìmmì yon yi lwinni.»
42007036	Mwum Fàrìzìɛ̂n ndɔʼ lon Yesù lɛ nyǐ ni kiìn ji ji ɗwon nyon. Yesù yili. À kɛ̀n ji ji ɗwon mwum Fàrìzìɛ̂n màzwùm.
42007037	M̀lib ci-màn mɛʼ ndɔʼ ɓe kwe nsǒn màzwùm nun. À ywɔmɛ lɛ Yesù ni kɛ ɗwon mwum Fàrìzìɛ̂n màzwǔm cǐ ji, à shiɔ̀ʼ mwɛn kpɔʼ ndɔʼ ǹlwinni lɛ̀ mlǎʼ ŋgwɔ̂ʼ.
42007038	À ɓɛ̌n, à ɗun næm, à kɛ̀n wummi kɛ mɛ kwù Yesù. À ɗunmi kwe, lɛ̀ mɛ̀ kwòn mɛ ɗuʼ ta Yesù swi mɛ kwù. À ɗunmi yon kwonŋgea lɛ̀ ǹnywùn yon, à fyèlàʼ nun mɛ̀ kwù, à swì nun mlǎʼ ŋgwɔ̂ʼ nlim.
42007039	Mwum Fàrìzìɛ̂n nɛ loen Yesù ni, kwan sɛ nun yɛnne li, à ɗunmi lɛʼ nlimnlim nun lɛ: «Mwum nɛ tòn nɛ ɓê ci-nlɛli kɛ ŋwum Mvɛ̀nnswæ̀b nun, ɓî lilɛ, lɛ̀ à lìmmâ m̀lib nɛ tà nun twuti nɛ, wɛ̌ m̀bɔ̀kì nɛ nun tǒn, lɛ à ni ci-màn mɛʼ.»
42007040	Yesǔ kà shɛ̌ lɛ̀ mwum Fàrìzìɛ̂n màzwùm lɛ: «Sìmôn, mùn cinni swum ndɔʼ she mun yili mun shɛ wù.» Sìmôn fyònnzì lɛ: «Ǹlìsàʼ, lɛli.»
42007041	Yesù shɛ̀ lɛ̀ nun lɛ: «Mwum ndɔʼ ɓe ɓwum ɓî ɗwon lɛ̀ ke. Mwum m̀bɔʼ cinne lǒn ŋkæm nɗuʼ nshân, nyɛ̌ m̀bɔʼ cinni kuʼ lǒn ŋkæm mwùm shân.
42007042	Ɓon ɓî hwæn, nyɛ̌ wòle à kɛ̀n ke shon ɗɛ̀bbi, ǎ ɓe kǎn. Ci-lòn cɛmɛ li, à ɗonnzi ɓon lǒn yi nywi. Shɛ̀ mûn kɛ nyinnìm ɓwum ɓî ɓi nun, yà nun nɛ yɛ ci-lòn yili ǹzwɔnzwɔ̀ʼ, à làn lwikwæ̌n?»
42007043	Sìmôn fyònnzì lɛ̀ nun lɛ ci-lǒn ŋkæm nɗuʼ nshân nɛ yɛ nun yili ǹzwɔnzwɔ̀ʼ. Yesù ywɔmɛ li, à shɛ̀ lɛ̀ nun lɛ: «Wù lɛʼ lɛŋkæ̀m.»
42007044	Kɛ nyě yi, Yesù yònnzì mɛʼ, à cɛ m̀lib, à shɛ̀ lɛ̀ Sìmôn lɛ: «Wù yɛnnâ kǎn swum sɛ m̀lib nɛ cǐ? Mùn ɗuin fɛ nye nywù, wǔ fɛ kan mun mlǎʼ mɓɔsi mɛ kwù; son, m̀lib nɛ ɓɛ̌n, à ɓɔsâ mùn mɛ̀ kwù lɛ̀ mɛ̀ ɗuʼ ɓyon, à kwonŋgaʼ yon lɛ̀ ǹnywùn yon.
42007045	Mùn ɗuin, wǔ yè kan mun wɛ̌ tà shɛ sɛ yili; son, nun, ǹdìkàʼ nɛ mun ɗuin fɛ, ǎ ɗon kifɛʼ m̀fyèlàʼ mɛ kwù yɛ̂m.
42007046	Wǔ swì kan mun mɛ̀wu mwu wɛ̌ tà shɛ ɓɛ̀ʼ shɛʼ yili. Ti lɛ̀ m̀lib nɛ, à swìâ mùn mlǎʼ ŋgwɔ̂ʼ mɛ kwù.
42007047	Lɛ̀ lɛŋkæ̀m, son sɛ ci mùn tà wu shɛ̌ lɛ ǹyili ŋkæ̀mŋkæm yɛ nun lìsaʼ mun mɛʼ lɛ nun yili mun yɛ, yɛ lisaʼ lɛ M̀vɛ̀nnswæ̀b zùsâ nun mɛ̀ ɓyɛbbi mèan nyon. Mwum nɛ M̀vɛ̀nnswæ̀b tǎ mɛ̀ ɓyɛbbi kwæʼ nyon zùsi cinni kuʼ ǹyili kwæʼ kɛ nywi yon.»
42007048	Yesǔ kà shɛ̌ lɛ̀ m̀lib ni lɛ: «Mɛ̀ ɓyɛbbi nywù ti ɗyě ǹzùsi.»
42007049	Ɓwum ɓye ɓon ɓe ji ji lɛ̀ ɓon ɗunmi lɛʼ kɛ mɛ nlim nun lɛ: «Yǎ paʼ mwum sɛ she? Lɛ̀ mwù yon à tà kuʼ mɛ̀ ɓyɛbbi zùsi?»
42007050	Son, Yesù shɛ̀ lɛ̀ m̀lib ni lɛ: «Kɛ̀nne, wù nòn kɛ mlaʼ flɔa nun, M̀vɛ̀nnswæ̀b swætâ wù ntwiʼ sɛ wù tɛ̀lâ zwùm lɛ̀ nun.»
42008001	Ɓe nyě yi, Yesù ɓe kɛ̀n kɛ mɛ myi ŋglwɔkea lɛ̀ nyɛ̌ sisɔʼ, ɓǎ nun shɛ Ǹtwum Lwɛn ye kɛ nywi ywɔʼ Mvɛ̀nnswæ̀b nun. À ɓe kɛ̀n lɛ̀ mɛ̀ ci-ntwum wûm ɓlàn ɓî ɓyon,
42008002	kònndì lɛ̀ ǹkwìn mɛ yib ndɔʼ. Kɛ nyinnìm mɛ yib màzwùm nun, ɓyindɔʼ ɓe kwe ɓye nun ɓe lɛ̀ à fyinnâ mɛ̀ mpùn mɓyibbɔa nywi, à kimnzi tì ɓyindɔʼ mɛ̀ ŋgwɛ̀nŋgwɛ̀n ndɔʼ. Ɓye nun swæte ɓi, mɛ̀ myin nyan ɓe lɛ: Màrî nyɛ̌ wae Màdàlâ, nun nɛ Yesù fyinne mɛ̀ mpùn mɓyibbɔa nywi ǹshanmɓì,
42008003	Jânɛ̀, myǐ Shuzà m̀ɓòn nye Èrôdɛ̀, kònndì lɛ̀ Sùzanà, lɛ̀ tì mɛ̀ yib ɓye ɗin ndɔʼ. Mɛ̀ yib màzwùm hwæn, ɓon ɓɛ ɓe lwɛn nyan kwannzi ɓǎ ɓon kpaʼ Yesù lɛ̀ mɛ̀ ci-ntwum ɓyon.
42008004	À ɓe ɓɛ, cìcì sɛ Yesù yɛ̌ ɓɛ̀n fɔʼ, ɓwum wakaì mɛ nsòn, ɓɛ kiìn nun cinni. M̀bɔ̀kì nɛ ɓe lɛ̀ ǹkwìn ɓwum swɔlâ mèan, à ɗwì ɓon ǹkæ̌n lɛʼ ndɔʼ lɛ:
42008005	«Ci-ɗyìm ndɔʼ kɛ̀nne ndɛm ɓǎ nun myiʼ ywum ɗyìm yon. M̀myìʼ yɛ nun ɓe ywum ɗyìm yon myìli ndɛm nun, mɛʼ ywum ɗyìm ndɔʼ kɛn pyì kɛ nlim mbyi. Ɓwum ɓe lànlàn lɛ̀ ɓɛ yon sìmmea lɛ̀ mɛ̀ kwù, mɛ̀ kyè kiìn kuʼ làn m̀bɔʼ swibbɔa.
42008006	Mɛʼ yindɔʼ kɛn pyì kɛ ŋgyɔʼ nyɛ̌ m̀ɓɛn yi nji. Yɛ twæbmɛ, yɛ mgbæ̀nni kan, yɛ ɗunmi fyɔlaʼ ntwiʼ sɛ yɛ cinne kǎn mlǎʼ.
42008007	Mɛʼ yindɔʼ kɛn pyì kɛ ŋgyɔʼ nyɛ̌ lwon ta twæb kwe kwan mèan hwæn, yɛ twæbbɔ̀ʼ m̀ban lɛ̀ lwon nun. Kwan sɛ yì lwon ton yi libbaʼ, yɛ fyeɔ̀n ywum ɗyìm yi ŋgyɔʼ.
42008008	Son, mɛʼ yindɔʼ kɛn làn nyan pyì kɛ ŋgyɔʼ nyɛ̌ nlwɛn nun, yɛ twæb ɓon lwɛn, yɛ klwɔkaʼ, yɛ kwannzi mɛʼ mèan. Zɛʼ swum ɓǐ fɔʼ kwannzi ɓe mɛʼ nɗuʼ.» Yesǔ kà kònndi ɓe nyě yi lɛ̀ ǹkwu kimmi lɛ: «Mwum nyɛ̌ cinni mɛ̀ ywiʼ ɓye nywɔʼ lɛʼ, à nonnzì mwù, à ywɔʼ lɛʼ si.»
42008009	Ɓwɛsɔʼ Yesù cibbi nun swum sɛ ǹkæ̌n lɛʼ màzwùm lɛli.
42008010	Yesù shɛ̀ lɛ̀ ɓon lɛ: «M̀vɛ̀nnswæ̀b cìâ ɓyin limmì ywum yɛ ɓe lɛ̀ ɓwum lìmmi kifɛʼ kɛ nywi lwun shon nun. Son, ti lɛ̀ ɓyindɔʼ lɛ̀ ɓwum, mùn tǎ ywum màzwùm lɛli kɛ mɛ ŋkæ̀n lɛʼ nun. Mùn tǎ cì li, ɓǎ ɓɛ cɛ, shìkì ɓɛ yɛn, ɓɛ nonnzì kuʼ mɛ̀ ywiʼ, shìkì ɓɛ ywɔti kuʼ mùn.»
42008011	Yesù shɛ̀ lɛ̀ ɓwɛsɔʼ ɓyon lɛ: «Swum sɛ ǹkæ̌n lɛʼ ton yɛ lɛli, à si lɛ ywum ɓǐ yi, ǹzæ̌ʼ lɛʼ Mvɛ̀nnswæ̀b yɛ.
42008012	Ywum yɛ pyie kɛ nlim mbyi, à yi wɛ̌ ɓwum ɓye ta lɛʼ-Nswæ̀b ywo, son, Satæ̀n ɓɛ̀n, à fyeli ɓon ǹlim lɛ̀ ɓyi læ̀kì mwù kɛ̌ nlim, lɛ̀ ɓyi swæʼ.
42008013	Ye kɛnne pyì kɛ ŋgyɔʼ mɓɛn nun yi wɛ̌ ɓwum ɓye ta lɛʼ-Nswæ̀b ywo, ɓɛ yê son lwɛn lɛ̀ ǹlwukaʼ nlim, son, ɓɛ ɓænnzi kan son kɛ nlim yan nun. Ɓɛ ta mwù kɛ̌ nlim kwan sɛ ɓɛ kɛ ywɔì ɗin, a ti shɛ̌ Satæ̀n ɓwɛb ɓon lɛ̀ ɓyɛbbi, ɓɛ kɛ̀ kan tî ǹlim lɛ̀ son.
42008014	Ye kɛnne pyì kɛ ŋgyɔʼ nyɛ̌ lwon ta twæb kwe yi wɛ̌ ɓwum ɓye ta lɛʼ-Nswæ̀b ywo, son, kɛ wan nyan nun, ɓɛ cinni mɛ̀ mɓàkàʼ, ɓɛ ta mwù kɛ̌ kɛ lɛʼ lòn, kònndì kɛ ywum lwukea ndɔʼ ye ŋgyɔ̂ʼ wan. Ywum hwæn li, yɛ ta ɓon fyɛlɔʼ ŋgyɔʼ, ɓɛ cinni kan mɛ̀ kìkæ̀n nlwukea.
42008015	Son, làn nyɛ̌ kɛ̀nne kuʼ pyì kɛ ŋgyɔʼ nlwɛn nun ni kuʼ wɛ̌ ɓwum ɓye ta lɛʼ-Nswæ̀b ywo, ɓɛ ɓæn son kɛ nlim nun lwɛn kwan hwæn, ɓɛ kpæm mɛʼ, li, ɓɛ cinni mɛ̀ kìkæ̀n nlwukea.»
42008016	Yesù shɛ̀ tì ɓon lɛ: «Mwum ndɔʼ tà ka lâm nyæ̀nnzi, à wubsi nun kɛ lwùnŋgan nji, shindɔʼ, à kɛ̀ɔ̀ʼ nun kɛ ndon nji, son, ɓɛ ta nun sati kɛ zwozwô lɛ̀ wù nɛ tǎ ɗun næm, ɓǎ wù yɛn ǹwanni.
42008017	Swum sɛ yɛ lwæ̀b gwùmni sɛ ɓan, lɛʼ sɛ ɓe kuʼ kɛ kwiʼ nun, sɛ yɛ kwàlì, mwum hwæn ywɔʼ son.
42008018	Cìênì lɛ kon lɛ̀ m̀bɔ̀kì lɛʼ nɛ ɓyin ta ywɔʼ. Ntwiʼ sɛ M̀vɛ̀nnswæ̀b yɛ̌ kònndi fɛ lɛ̀ mwum nɛ cinni, son, mwum nɛ cinni kan swum ndɔʼ, M̀vɛ̀nnswæ̀b yɛ̌ kònndi kwæʼ nɛ nun tǎ fɔ̀kàʼ lɛ nun cinni yèɔʼ fyaʼ.»
42008019	Mɛ̀ ŋgyinni Yesù lɛ̀ mon nyon ɓɛnne, ɓǎ ɓɛ cinni nun, son, ɓɛ cinni kan mbyi nyɛ̌ ɓon yɛ nun ɓɛ̀nni ke, ntwiʼ sɛ ǹkwìn ɓwum ɓe tæti ǹzwɔnzwɔ̀ʼ.
42008020	Ɓwum yɛn ɓon, ɓɛ shɛɔ̀ʼ lɛ̀ Yesù lɛ: «Mon nywù lɛ̀ mɛ̀ ŋgyinni ɓyû ɓi wan ɗyi, ɓɛ yili ɓɛ yɛn wù.»
42008021	Son, Yesù fyònnzì lɛ̀ ǹkwìn ɓwum hwæn lɛ: «Ɓwum ɓye ta lɛʼ-Nswæ̀b ywo, ɓɛ mwumnzi son, ɓon ɓɛ mùn tǎ twɛʼ wɛ̌ mon nyɛ̀m, ɓɛ ɓɛ tì kuʼ mɛ̀ ŋgyinni ɓyɛ̂m.»
42008022	Nywɔʼ m̀bɔʼ ndɔʼ, Yesù shɛ̀ lɛ̀ ɓwɛsɔʼ ɓyon lɛ ɓon ɓi kɛnnènì kɛ ŋgyin swùm. Ɓɛ nan ciʼ nun ɓon lɛ̀ ɓwɛsɔʼ ɓyon. Ɓwɛsɔʼ ɓyon ɓæn ɓlon, ɓɛ waʼ kɛ̀n.
42008023	Kwan sɛ ɓwɛsɔʼ ɓyon ɓe cìʼ twɛnni, Yesù pyì ɗye. M̀pǔn kimmi ndɔʼ ɗunmi sænni lɛ̀ ɓɛ ta kɛ̀n. Vɛ̀nɛ̀ʼ ɗunmi nwùm, ntwiʼ sɛ ɓe lɛ̀ mlǎʼ ti ɗun ciʼ nun.
42008024	Ɓwɛsɔʼ Yesù yɛnmɛ li, ɓɛ sɛnndɔ̀ʼ ke shon, ɓɛ ɗunmi nun yìmnzi lɛ̀ ɓɛ kun lɛ: «Mwumŋkæ̀m, mwumŋkæ̀m, ɓwiʼ ywimɛ!» Yesù ɗɔlimɛ ɗye, à yæmnzi m̀pùn lɛ̀ mɛ̀ ŋgwùmŋgwùm mlaʼ nun. Yɛ ɗyi, cìcì flɔʼ hwæn.
42008025	Kwan sɛ cìcì hwæn flɔʼ, Yesù shɛ̀ lɛ̀ ɓwɛsɔʼ ɓyon lɛ: «Ǹtɛ̀ʼ zwum yin yi fɛn?» Yi kwɛn ɓwɛsɔʼ ɓyon, shìmmea ci ɓon, ɓɛ ɗunmi lɛʼ lɛ̀ ɓwùlu lɛ: «Yǎ paʼ mwum sɛ she? À cinni ǹkimmɔʼ, kwo fɛʼ kɛ nyinnǐm mpùn lɛ̀ mlǎʼ nun, yɛ ta swum sɛ nun tǎ shɛ̀ ywo, yɛ ci kuʼ son.»
42008026	Ɓɛ kɛn li, ɓɛ kwan kɛ ŋgyin swùm kɛ ŋgyɔʼ mɛ̀ Jèràzɛ̂n nun. Cìcǐ màzwùm lwumne lɛ̀ Gàlìlê.
42008027	Yesù kɛ̀ɔʼ kwǔ kyɔʼ ɗin, mwum ndɔʼ nɛ ɓɛ ye kwe nsǒn màzwùm nun kìen nun cinni. Mwum màzwùm ɓe lɛ̀ mɛ̀ mpùn mɓyibbɔa nywi mèan. Ɓe lɛ̀ kwan ti læ̀bbi she nun kyììlâ lɛ̀ ǹswì mɛ plè, lɛ̀ ǹnòn næm nun. À ɓe suʼ tòn kɛ cɛ̌ ɓɛ ta ɓwum gwùmmi nun.
42008028	À yɛnmɛ Yesǔ, à kwusi, à ɗunmi lɛli lɛ̀ ǹkwu kimmi lɛ: «Yesù, mwɛn Mvɛ̀nnswæ̀b nɛ làn ywum hwæn lɛ̀ ǹtwu, yɛn sɛ wù yili lɛ̀ mùn? Mùn swuleâ wù, ɓa wù yɛnnzi mùn vɛ̀nɛ̀ʼ.»
42008029	À ɓe lɛʼ li ntwiʼ sɛ Yesù ɓe shɛ̀ lɛ̀ m̀pùn mɓyɛbbi lɛ nyǐ ni kwan mwum tòn ni nywi. Ntwiʼ sɛ m̀pùn màzwùm ɓe nun cǐ kwan mèan hwæn. Ɓɛ ɓe nun ɓænni, ɓɛ kpimmaʼ nun mɛ̀ fyàʼ lɛ̀ mɛ̀ mkpæ̀ʼ nɗuʼ, ɓɛ kɛ nun ɓɔ̀ʼ kɛ kwu. Kwo fɛʼ li, à ɓe ywi swinndea hwæn, m̀pùn mɓyɛbbi ni kɛ̀nnzɔ̀ʼ nun kɛ nlim kyɔʼ.
42008030	Yesù cibbi lɛ̀ mwum tòn ni lɛ: «Jin swû si lɛ wɛn?» À fyònnzì lɛ: «Jin shɛ̂m si lɛ Ŋ̀kwìn-ɓwum-mèan.» À ɓe lɛʼ li ntwiʼ sɛ ɓe lɛ̀ mɛ̀ mpùn mɓyibbɔa ti nun nywi mèan.
42008031	Mɛ̀ mpùn mɓyibbɔa màzwùm ɓe Yesù swulea lɛ ɓa nyǐ ni fyinni ɓon mɛ mwù mbɔ̀ʼ.
42008032	Kwe fyaʼ màzwùm nun, mɛ̀ ɓòn mɛ̀ mbyǎn ɓwum ndɔʼ ɓe jiji kwe kpaʼ zwɛ̂m. Mɛ̀ mpùn mɓyibbɔa màzwùm ɗunmi Yesù swulea lɛ nyǐ ni fyi ɓon kɛ nywi mɛ mbyǎn yi. Ɓɛ swulaʼ nun li, Yesù yili lɛ ɓyi ɓi kɛn.
42008033	Li mɛ̀ mpùn mɓyibbɔa ni kwan mwum tòn ni nywi, ɓɛ kɛn ɗun nywi mɛ mbyǎn. Kwan sɛ ɓɛ ɗun mɛ̀ mbyǎn yi nywi, yɛ waʼ lɛ̀ mɛ̀li, yɛ kyilàʼ kpaʼ, yɛ kɛn swìnɔ̀ʼ swùm nun, yɛ jimmɔʼ kwe.
42008034	Mɛ̀ ci-mɓòn mɛ mbyǎn yi yɛnmɛ li, ɓɛ waʼ mɛ̀li, ɓɛ ɗunmi lɛʼ si shɛ̀kea kɛ nsòn, lɛ̀ kɛ mɛ myi nyɛ̌ kɛ ndɛm.
42008035	Ɓwum ɓɛ ywɔe lɛʼ màzwùm ɗunmi wakaì, ɓǎ ɓon kiìn swum sɛ lannzi yɛnni. Ɓɛ ɓɛn kɛ ke Yesù, ɓɛ cinni mwum nɛ ɓe lɛ̀ mɛ̀ mpùn mɓyibbɔa nywi, à ni kɛ mɛ kwù Yesù ǹtǒn, à ti lɛ̀ mɛ̀ plè nywi, mwù yon ɗyiâ ɓe. Yi ɗunmi ɓon kwɛ̀nni.
42008036	Ɓwum ɓɛ yɛnne wɛ̌ tà shɛ mɛ̀ mpùn mɓyibbɔa kwean mwum tòn ni nywi, ɓɛ ɗunmi ɓwùlu shɛ̌ swum sɛ ci mwum tòn ni kimmɔʼ.
42008037	Ɓwum ɓye kɛ ŋgyɔʼ mɛ̀ Jèràzɛ̂n nun ywɔmɛ li, ɓon lɛ: Yesù ni waʼ ɓon ɓe kɛ mɛ ŋgyɔʼ ɓyan nun. Ntwiʼ sɛ yi ɓe ɓon kwɛ̀nni ǹzwɔnzwɔ̀ʼ. Li, Yesù nàn ɓe ciʼ nun ɓǎ nun kɛn.
42008038	Mwum nɛ mɛ̀ mpùn mɓyibbɔa kwean nywi ɗunmi Yesù swulea lɛ nun yili lɛ ɓon ton ɓon lɛ̀ nyǐ. Son, Yesù fyɔ̀sì nun ɓe, à shɛ̀ lɛ̀ nun lɛ:
42008039	«Fyòn ɓe ɗwon nywù, wù sannzi ɓwum swum twun sɛ M̀vɛ̀nnswæ̀b cìâ kɛ nywi ywû.» Mwum tòn ni ni wamɛ kɛ̀n ɓe ni, à læ̀mnzì lɛʼ si nsòn hwæn, swum sɛ Yesù cǐ kɛ nywi yon.
42008040	Kwan sɛ Yesù shèɔʼ swùm ɓe, ǹkwìn ɓwum yê nun lwɛn, ntwiʼ sɛ ɓwum hwæn ɓe nun ɓònŋgea.
42008041	Mwum ndɔʼ ɓe kwe, jin shon ɓe lɛ Jàrusì, ci-zwiʼ nyenswæ̀b nɛ ɓe. À ɓɛ̀n cɛ̌ Yesù, à swìtì nun mɛ kwù, à swulaʼ nun lɛ nyǐ ni kiìn ɗwon nyon,
42008042	ntwiʼ sɛ ɓe lɛ̀ mwɛn nɛ mlib nyon ywimɛ. Mwɛn m̀lib màzwùm ɓe lɛ̀ à ti ɗwǔm wûm ɓlàn ɓî, mwɛn m̀bɔʼ ti kuʼ mbɔʼ nyon nɛ ɓe. Kwan sɛ Yesù ɓe kɛ̀nnɔ̀ʼ ɗwon mwum màzwǔm, ɓwum ɓe nun kwubti mɛ̀ fyàʼ hwæn.
42008043	M̀lib ndɔʼ ɓe kwe. Mvæb ɓe nun suʼ kwean nywi nùn. Ɓe lɛ̀ à yɛnnâ vɛ̀nɛ̌ʼ màzwùm a ti kɛ̀nni ɗwǔm wûm ɓlàn ɓî. Ywum yɛ nun cinne hwæn, ɓe lɛ̀ à gwànnzâ yon hwæn cɛ̌ mɛ̀ ci-mvili, son, ǹdɔʼ kimnze kǎn nun.
42008044	M̀lib màzwùm ɗunmi ɓwum ŋwɛ̀nni, à kɛ̀n kwan nyè Yesù, à twuti zwiʼ plê shon. Kɛ kwan màzwùm nun, mvæb linni nun nywi.
42008045	Yesù cibbi lɛ: «Wɛn nɛ twuti mùn?» Ɓwum hwæn ɓye ɓe kwe, ɓɛ ɓyinnɔ̀ʼ nùn; nyɛ̌ ɓɛ nun, nun ni nɛ twuti kan nun. Ɓɛ ɓyinnɔ̀ʼ li, Pìɛ̂r shɛ̀ lɛ̀ Yesù lɛ: «Mwumŋkæ̀m, wù ni kɛ nyinnìm ɓwum nun, ɓɛ ta wu kwubti mɛ̀ fyàʼ hwæn.»
42008046	Yesǔ kà fyònnzi lɛ̀ nun lɛ: «Mwum ndɔʼ twutâ mùn ntwiʼ sɛ ǹkimmɔʼ ndɔʼ kweân mùn nywi, mǔn nɛʼ, mùn lìmmì.»
42008047	M̀lib ni kɛ̀nmɛ yɛn lɛ ɓɛ limmâ nun, à ɗunmi gwɛnnzi nywi, à kɛ̀n swìtì mɛ kwù Yesù, à ɗunmi nun sùlea kɛ swiʼ ɓwum hwæn wɛ̌ swum sɛ ci à twuti zwiʼ plê shon, lɛ̀ m̀bɔ̀kì nɛ nun kimmɔâ ǹnywɛ̀n.
42008048	Yesǔ kà shɛ̌ lɛ̀ nun lɛ: «Ŋgyinni nyɛ̀m, kɛ̀nne, wù nòn kɛ mlaʼ flɔa nun, M̀vɛ̀nnswæ̀b swætâ wù, ntwiʼ sɛ wù tɛ̀lâ zwùm lɛ̀ nun.»
42008049	Kwan sɛ Yesù ɓe lɛʼ lɛ̀ m̀lib ni li si, ŋwum pyì kan ŋgyɔʼ, ci-ntwum ndɔʼ waì kɛ nye ci-zwiʼ nyenswæ̀b Jàrusì, à shɛ̀ lɛ̀ Jàrusì lɛ: «Mwɛn nywù ywiâ, ɓa wù hwumnzi tì wù mwumŋkæ̀m ɗin.»
42008050	Yesù ywɔmɛ li, à shɛ̀ lɛ̀ Jàrusì lɛ: «Ɓa ǹlim ɓwu wù zwum, suʼ zwùm tɛ̀li lɛ̀ mùn, mwɛn nywù yɛ̌ kimmɔʼ.»
42008051	Kwan sɛ Yesù ɓɛ̌n ɗwon Jàrusì, ǎ yili kan lɛ ɓwum ɓye ɓon ɓi kìn lɛ̀ ɓon ndɔʼ ɗun næm nun, shi ɓɛ Pìɛ̂r, Jân, Jâʼ, kònndì lɛ̀ mon mwɛn lɛ̀ ce mwɛn.
42008052	Ɓwum ɓye ɓe kɛ næm nun hwæn, ɓɛ ɓe kwe lɛ̀ ɓɛ ta fyonŋgaʼ kɛ ntwiʼ mwɛn. Yesǔ kà shɛ̌ lɛ̀ ɓon lɛ: «Ɓa ɓyin kwe tì ɓe, ǎ ywi kan nun, son, à tǎ ɗye nùn.»
42008053	Ɓɛ ɗunmi Yesù kɔlea, ntwiʼ sɛ ɓe lɛ̀ ɓɛ limmâ seansean lɛ mwɛn ywiâ nùn.
42008054	Son, Yesù ɓæn mwɛn fyaʼ, ǎ kà shɛ̌ lɛ̀ ǹkwu kimmi lɛ: «Mwɛn, waʼ zwô.»
42008055	Mɛ̀ yìnnì mwɛn fyonnì, à waʼ zwô kɛ fyaʼ zwɛm ǹnywɛ̀n. Yesù shɛ̀ lɛ̀ ɓon lɛ ɓyi ɓi fɛ mwɛn ji.
42008056	Shìmmea ɓæn mɛ̀ ce mwɛn, son, Yesù sìtì ɓon lɛ ɓa ɓyi ɓi lwum swum sɛ lannzi shɛ̌ lɛ̀ mwum ndɔʼ.
42009001	A ɓe nywɔʼ m̀bɔʼ ndɔʼ, Yesù swɔsi mɛ̀ ci-ntwum wûm ɓlàn ɓî ɓyon, à fɛ ɓon ǹkimmɔʼ mfyinni mɛ mpùn mɓyibbɔa, lɛ̀ ǹkimnzi mɛ ŋgwɛ̀nŋgwɛ̀n.
42009002	À fɛ ɓon ǹkimmɔʼ yi li, ǎ kà fyi ɓon lɛ ɓyi ɓi kɛn Ǹtwum Lwɛn ye kɛ nywi ywɔʼ Mvɛ̀nnswæ̀b nun shɛ̌, ɓyi ɓi kimnzi tì kuʼ mɛ̀ ŋgwɛ̀nŋgwɛ̀n.
42009003	Kwan sɛ ɓɛ ywi kɛ̀n wea, à shɛ̀ lɛ̀ ɓon lɛ: «Kɛ kɛ̀n shin nun, ɓa ɓyin shɛ swum ndɔʼ wɛ̌ ǹshe kɛ mwu, shìkì ǹzwæ̀ɓàlì, lɛ̀ lòn, kwo fɛʼ ǹtwɔ̀ʼ, ɓa ɓyin ɓæn fyaʼ. Ɓa mwum nyin ndɔʼ shɛ mɛ̀ plè ɓî.
42009004	Kɛ nsòn yɛ ɓyin yɛ ɓɛ̌n nlim, nye nɛ ɓɛ yɛ ɓyin yě kɛ nlim, tòênnì nye m̀bɔʼ màzwùm nun, han ɓyin kɛn waʼ, ɓa ɓyin kwɛbsi nye.
42009005	Ǹsòn yɛ ɓyin yɛ ɓɛ̀n kɛ nlim, ɓɛ yè kan ɓyin, weànì ǹsǒn màzwùm. Kwùb nɛ ɓyin kɛ mɛ kwù, ɓyin sætì nun ɓe kwe lɛ̀ ɓyin kà kɛ̌n. Sɛ yɛ lìsàʼ lɛ ɓyin ɓa tî ɓyin kɛ nlim, ɓyin lwinnzâ she shin.»
42009006	À shɛ̀ ɓon hwæn, ɓɛ waʼ kɛ̀n. Ɓɛ ɗunmi yòn mɛ nsǒn mɛ̀ nsòn lɛ̀ ɓɛ Ǹtwum Lwɛn shɛ̌, ɓɛ kimnzi tì mɛ̀ ŋgwɛ̀nŋgwɛ̀n.
42009007	Mɛ̀ lɛʼ ni kɛ̀n m̀vɛ̀n Èrôdɛ̀ pyì kɛ mɛ ywiʼ. Kɛ nywɔʼ yɛ nun ywɔʼ li, nywi ghɔlàʼ nun nlim hwæn. Ntwiʼ sɛ ɓwum ɓyindɔʼ ɓe lɛʼ lɛ Jân Bàtisì ni nɛ yìmni ywi.
42009008	Ɓyindɔʼ kuʼ, ɓon lɛ: Èlî ni nɛ ɓwumni ɓe. Ɓyindɔʼ ɓe tì kuʼ kònndì shɛ̀ lɛ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî, ǹdɔʼ ni nɛ yìmni ywi.
42009009	Son, Èrôdɛ̀ ɓe fɔ̀kàʼ kɛ mwu yon nun lɛ: «Ɓe lɛ̀ mùn cìâ kan ɓɛ linndi Jân Bàtisì mwù? Ti, yǎ paʼ mwum nɛ nyɛ̌ mùn tà kuʼ lɛʼ shon ywo nɛ?» Li, à ɓe yili ɓǎ nun yɛn Yesù.
42009010	Mɛ̀ ci-ntwum Yesù ɓye Yesù fyie ɓi fyonne ɓe. Ɓɛ ɓɛnmɛ, ɓɛ shɛ Yesù wɛ̌ ywum hwæn yɛ ɓon cie kɛ kɛ̀n nun. Kwan sɛ ɓon shɛe nun yon hwæn, à twɛʼ ɓon, ɓɛ ɗonnzi ǹkwìn ɓwum ɓe, ɓɛ ɗunmi kɛ̀nnɔ̀ʼ kɛ fyaʼ nsòn yɛ ɓɛ ɓe lon lɛ Bètsaìdà.
42009011	Son, kɛ nlìmmì yɛ ǹkwìn ɓwum limmi lɛ ɓyi ɓi kɛnmɛ kwe, yɛ ɗwoɔn ɓon nyè. Kwan sɛ Yesù yɛn ɓon, à yè ɓon lwɛn, à ɗunmi ɓon lɛʼ she kɛ nywi ywɔʼ Mvɛ̀nnswæ̀b sannzi, à kimnzi tì kuʼ mɛ̀ ŋgwɛ̀nŋgwɛ̀n nɛ ɓe kwe hwæn.
42009012	M̀bɔ̀kì nɛ ɓe lɛ̀ kwæ̀bbi ti pyǐ nǔn, mɛ̀ ci-ntwum wûm ɓlàn ɓî Yesù kwɛmmɔ̂ʼ nun kɛ ke, ɓɛ shɛ lɛ̀ nun lɛ: «Shɛ̌ lɛ̀ ǹkwìn ɓwum yi lɛ ɓɛ kɛnnɔ̀ʼ ɓe mɛ nsòn lɛ̀ mɛ̀ myi ndɛm nɛ mɛ mbɛti, ɓɛ læ̀kì fɛʼ ji cinni kwe, lɛ̀ yì cǐ nòn nun, ntwiʼ sɛ ɓwiʼ ɓi fɛ nlim kyɔʼ.»
42009013	Son, Yesù fyònnzì lɛ̀ ɓon lɛ: «Ɓyin nɛʼ, fɛênì ɓon ji.» Ɓwɛsɔʼ kà fyònnzi ɓe lɛ: «Ɓwiʼ sukuʼ brɛ̂ʼ cinni fɛ shân, lɛ̀ ǹgishì ɓî. Ɓwiʼ yɛ cì lɛ ɓwiʼ kà ɗǐ ɓon, ɓɛshɛ ɓwiʼ shi kɛ̌n ji hwìnni?»
42009014	Mɛ̀ ɗwɛb ɓye ɓe kwe ɓe lànmɛ̀ ŋkæm nshân. Yesù shɛ̀ lɛ̀ ɓwɛsɔʼ ɓyon lɛ: «Kyììleànì ǹkwìn ɓwum yi ton yi, ɓyin kɛ ɓon kɛ mɛ ŋkwìn nun, mwùm nshæn-nshân, ɓyin ci ɓɛ ton njiʼ.»
42009015	Ɓwɛsɔʼ ɓyon ci wɛ̌ tà shɛ nun lɛʼ. Ɓɛ ci ɓwum hwæn ton njiʼ.
42009016	Ɓɛ tonmɛ njiʼ, Yesù yè brɛ̂ʼ shân yi lɛ̀ ǹgishì ɓî yi nun, à wasi mɛʼ zwô, à yili M̀vɛ̀nnswæ̀b osɔ̀kɔ̀ʼ lɛ̀ ji nyɛ̌ nun fɛ ɓon. Ɓe nyě yi, à ɓɔtaʼ brɛ̂ʼ, à yæ̀tàʼ tì ǹgishì, à fɛ ɓwɛsɔʼ ɓyon fyaʼ lɛ ɓyi ɓi kyiilàʼ lɛ̀ mɛ̀ ŋkwìn ɓwum.
42009017	Ɓɛ kyiilàʼ hwæn, mwum hwæn ji, à ɓyim lwɛn. Yì kìtɔ̀ʼ ywum ji yɛ lwibbɔe, ɓɛ kwɛmndàʼ yon, yɛ lwin yì sǎʼ wûm ɓlàn ɓî.
42009018	A ɓe nywɔʼ m̀bɔʼ ndɔʼ, Yesù kɛ̀nne M̀vɛ̀nnswæ̀b keli kɛ pɛɗin, à sue kuʼ kwe ɓon lɛ̀ ɓwɛsɔʼ ɓyon. À cibbi lɛ̀ ɓwɛsɔʼ ɓyon lɛ: «Ɓwum ta kuʼ lɛʼ lɛ mùn ni kuʼ wɛn?»
42009019	Ɓwɛsɔʼ ɓyon fyonnzì lɛ̀ nun lɛ: «Ɓyindɔʼ ta lɛʼ lɛ wù ni Jân Bàtisì, kɛ cǐ ɓyindɔʼ, ɓon lɛ: Èlî ni nɛ wù. Ɓyindɔʼ konndì tì kuʼ lɛʼ lɛ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî, ǹdɔʼ lɛ̀ ɓon ni nɛ yimni ywi.»
42009020	Yesǔ kà cibbi tî ɓe lɛ: «Son, ti lɛ̀ ɓyin, ɓyin ta kuʼ lɛʼ lɛ mùn ni wɛn?» Pìɛ̂r fyònnzì lɛ: «Wù ni Kristò, mwum nɛ M̀vɛ̀nnswæ̀b fyie.»
42009021	Pìɛ̂r lɛʼ li, Yesǔ kà sìti ɓon lɛ ɓa ɓyi ɓi lwum mwum ndɔʼ lɛʼ màzwùm shɛ̌.
42009022	Kɛ nyě yi, Yesù kònndì lɛʼ lɛ: «A yili lɛ Mwɛn Mwum nwi vɛ̀nɛ̀ʼ lɛ̀ zwiʼ nun. Mɛ̀ ci-nlìmmì mɛ lwuǎ, mɛ̀ ci-zwiʼ mɛ ci-mfɛ sàtìkæ̀ʼ nyenswæ̀b lɛ̀ ɓwumŋkæ̀m mɛ Yudà, ɓɛ yɛ nun nzwonnzea, ɓɛ wu nun, ǹgyìn mɛ̀ nlè wòlimɛ, à yìmnì ywi.»
42009023	Yesù lɛʼ li, ǎ kà kwùmmɔʼ ɗyě lɛ̀ mwum hwæn lɛ: «Ɓɛshɛ mwum ndɔʼ yili nun ɗwon mùn, à ɗonnzi mɛ̀ mɓàkàʼ nyon nɛʼ, à tòn kwan hwæn, ɓa à yi ywi, son, à ɗwon mɛ̀ kwù ɓyɛ̂m.
42009024	Ntwiʼ sɛ mwum nyɛ̌ yɛ̌ ywi yi, à yɛ̌ ǹzison shon she ǹkæ̀mŋkæm ɓwuli. Son, mwum nyɛ̌ yɛ̌ ywi ntwiʼ yɛ̂m, à yɛ̌ ǹzison she ǹkæ̀mŋkæm cinni.
42009025	Yǎ se nɛ mwum ndɔʼ wòli à cinni, ɓɛshɛ nun cinni ywum lwukea ye ŋgyɔ̂ʼ wan hwæn, kɛ nyě yi, à ɓwuli ǹzison shon she ǹkæ̀mŋkæm?
42009026	Ɓɛshɛ kwɛ̀nnjin ɓæn mwum ndɔʼ lɛ̀ ǹɗwon yɛ̂m, shindɔʼ lɛ̀ ǹywɔʼ nzæ̌ʼ lɛʼ yɛ̂m, m̀banmbɔʼ kuʼ, kwɛ̀nnjin yɛ̌ kuʼ mùn, Mwɛn Mwum, ɓænni lɛ̀ nun kwan sɛ mùn yɛ̌ fyòn kɛ ntwu yɛ̂m nun, ǹtwu fɔʼ lɛ̀ ye M̀vɛ̀nnswæ̀b cinni ɓon lɛ̀ mɛ̀ cikpuʼ ɓyon ɓye ɗɛb.
42009027	Mùn tà ɓyin shɛ̌ lɛ̀ lɛŋkæ̀m, ɓyindɔʼ ɓi fɛ kɛ nyinnìm shin nun ɓɛ yɛ kɛ̌n ywi lɛ̀ ɓɛ limmâ lɛʼ she kɛ nywi ywɔʼ Mvɛ̀nnswæ̀b nun seansean.»
42009028	Ɓe lɛ̀ a ti kɛ̀nni ǹgyǐn nìni she nun lɛle lɛʼ màzwùm; Yesù twɛʼ Pìɛ̂r, Jân lɛ̀ Jâʼ, ɓɛ nan kpaʼ, ɓǎ nun keli M̀vɛ̀nnswæ̀b.
42009029	Kwan sɛ nun ɓe M̀vɛ̀nnswæ̀b keli, ɓe lɛ̀ fli mɛʼ shon kwɛbsâ, plè nyon fyònnâ m̀pwɛbbi, lɛ̀ à ti mɛʼ shɛ nun.
42009030	Kwan màzwùm nun, ɓɛ sɛm sɛmmi lɛ ɓwum ɓî ndɔʼ ɓɛnnâ, ɓɛ ta sèàn shɛ̌ lɛ̀ Yesù. Ɓwum màzwùm ɓe Mòîzɛ̀ ɓon lɛ̀ Èlî.
42009031	Ǹtwu Mvɛ̀nnswæ̀b kanndi ɓon. Ɓɛ ɓe sèàn shɛ̌ kɛ mwǔ mlɔ̌ʼ she yɛ Yesù yɛ̌ mlɔ̀ʼ kɛ Yèrusàlɛ̀m lɛ̀ ywi.
42009032	Ɓe lɛ̀ Pìɛ̂r ɓon lɛ̀ ɓwùlu, ɓɛ ti ɗye ywitea. Kwan sɛ ɓon yimni, ɓɛ yɛn ǹtwu Yesù lɛ̀ ɓwum ɓî ɓɛ ɗyie lɛ̀ nun.
42009033	Kwan sɛ ɓwum ɓî ɓi kin kɛ̀n wea, Pìɛ̂r kà shɛ̌ lɛ̀ Yesù lɛ: «Mwumŋkæ̀m, à si lwɛn wɛ̌ tà shɛ ɓwiʼ ɓi fɛ lɛ̀ ɓyin. Ɓwiʼ yɛ mɛ̀ pàʼ gwe fɛ lê, ǹywù m̀bɔʼ, nyɛ̌ Mòîzɛ̀ m̀bɔʼ, lɛ̀ nyɛ̌ Èlî m̀bɔʼ». Pìɛ̂r ɓe lɛʼ li ntwiʼ sɛ nun lìmme kan tî swum sɛ nun yɛ̌ lɛʼ.
42009034	Kwan sɛ Pìɛ̂r ɓe lɛʼ li si, ɓwɔʼ ndɔʼ ɗwɔki ɓon hwæn. Ɓwɛsɔʼ yɛnmɛ li, yi ɗunmi ɓon kwɛ̀nni.
42009035	Ŋ̀kwu ndɔʼ ɗunmi kwan kɛ ɓwɔʼ màzwùm nun lɛ: «Nyɛ̌ tòn nɛ ni mwɛn nyɛ̀m nyɛ̌ mùn yæ̌n, nònnzênì mɛ̀ ywiʼ, ɓyin ywɔʼ swum sɛ nun yɛ̌ ɓyin shɛ̌.»
42009036	Ǹzæ̌ʼ lɛʼ yi mlɔʼ hwæn, ɓwɛsɔʼ suʼ tì kuʼ Yesù yɛnni ɓe nun kyishon. Ɓwɛsɔʼ Yesù kɛ lɛʼ si zwum, kɛ kwan màzwùm nun, ɓɛ shɛ̀ kan mwum ndɔʼ swum sɛ ɓon yɛnni.
42009037	A kiìn ɓɛ̀n shikpon fɔʼ, Yesù ɓon lɛ̀ ɓwɛsɔʼ ɓyon ɓi kyilì kpaʼ. Ɓɛ ɓɛn mɛ kwù kpaʼ, lɛ̀ ɓwum mèan kiân Yesù ɓònŋgea.
42009038	Mwum ndɔʼ kwan tì fi ŋkwìn ɓwum nun, lɛ̀ à tǎ kuɔ̀n lɛ: «Mwumŋkæ̀m, mùn tà wu swulea, ɗwì zwû mwɛn nyɛ̀m zɛʼ nywi, nun nɛ mun sukuʼ cinni m̀bɔʼ ti kuʼ mbɔʼ li.
42009039	M̀pùn ndɔʼ tà nun pyìsi. À tǎ ɓɛ, kwan sɛ nun pyìsâ nun, à ɗunmi kun. M̀pùn màzwùm tà nun funnzi kimmi, à kwannzi nun kæ̀nndè ŋwum. À tà nun ɓɛ̀nni nywi, à kwan tɛ̀ʼ, lɛ̀ à hwumnzâ nun hwæn.
42009040	Mùn swuleâ ɓwɛsɔʼ ɓyû mbyî fɛ lɛ ɓɛ kwannzi nun m̀pùn màzwùm, son, à yaʼ ɓon nùn.»
42009041	Yesù ɗunmi lɛʼ lɛ: «Àma, ɓyin ɓɛ mvu ɓwum ye ɗyě, ɓyin tà ka zwùm tɛ̀li lɛ̀ M̀vɛ̀nnswæ̀b, ɓyin ɓi ɓwum ɓyibbɔa. Ɓwiʼ yɛ tòn ɓwiʼ lɛ̀ ɓyin ǹgyìn nyi, lɛ̀ ɓyin kà tɛ̌ʼ zwùm lɛ̀ M̀vɛ̀nnswæ̀b?» Ǎ kà shɛ̌ lɛ̀ mwum tòn ni lɛ: «Kìîn lɛ̀ mwɛn fɛ.»
42009042	Kwan sɛ mwɛn ɗunmi kwɛmmi lɛ̀ Yesù, m̀pùn mgbunnzi nun, à ɗwì nun ŋgyɔʼ. Son, Yesù sìtì m̀pùn, à kimnzi mwɛn, à fyɔ̀sì nun ɓe lɛ̀ ce nyon.
42009043	Li, shìmmea ɓe mwum hwæn cǐ lɛ̀ m̀bɔ̀kì nɛ ǹkimmɔʼ Mvɛ̀nnswæ̀b yi twun. Kwan sɛ ɓe lɛ̀ ɓwum kɛ shìmmàʼ fyaʼ lɛ̀ ntwiʼ ywum yɛ Yesù ɓe cǐ, Yesù shɛ̀ lɛ̀ ɓwɛsɔʼ ɓyon lɛ:
42009044	«Nònnzênì mɛ̀ ywiʼ, ɓyin ywɔʼ lɛʼ sɛ mun yɛ̌ ɓyin shɛ̌ sɛ. Lɛʼ màzwùm si lɛ Mwɛn Mwum yɛ̌ ɓwum pyǐ fyaʼ.»
42009045	She nun lɛʼ li si, ɓwɛsɔʼ ɓyon ɓe kǎn ywɔti. A ɓe ɓon mɛ ywiʼ wɛ̌ ǹge nɛ ɓɛ ɗwi ɓon, ɓɛ læ̀kì ywɔʼ. Yi ɗunmi ɓon kwɛ̀nni lɛ̀ ǹcibbi yɛ ɓon yɛ Yesù cibbi ɓǎ à sannzi ɓon lɛʼ màzwùm.
42009046	Ɓwɛsɔʼ Yesù ɓe kæb kɛ nyinnìm shan nun, ɓǎ ɓon limmì nyɛ̌ ɗyi mwumŋkæ̀m nyan.
42009047	Kɛ nlìmmì yɛ Yesù lìmmì lɛʼ màzwùm, à tɛ̀lì mwɔ̂ʼ ndɔʼ, à ɗyili nun ke shon,
42009048	à shɛ̀ lɛ̀ ɓon lɛ: «Mwum nɛ yɛ̌ mwɔ̂ʼ nɛ wɛ̌ nyɛ̌ tòn nɛ yě kɛ jin shɛ̂m nun, lɛ̀ mǔn nɛʼ nɛ nun yě. Mwum nɛ tà mun yě hwæn, m̀banmbɔʼ kuʼ, à yèâ mwum nɛ fyi mùn. Son sɛ ci, lwæ̀b ɓe sɛ kɛ nyinnìm shin nun, son sɛ ɗyi mwumŋkæ̀m nyin.»
42009049	Jân kà ɗyi, à shɛ̌ lɛ̀ Yesù lɛ: «Mwumŋkæ̀m, ɓwiʼ yɛnni mwum ndɔʼ, lɛ̀ à tǎ mɛ̀ mpùn mɓyibbɔa fyinni lɛ̀ jin swû. Ɓwiʼ yili lɛ ɓwiʼ kænni nun, ntwiʼ sɛ nun ɓǎ ŋkwìn yɛʼ nun.»
42009050	Son, Yesǔ kà fyònnzi lɛ̀ Jân lɛ: «Ɓa ɓyin kænni nun, ntwiʼ sɛ mwum nɛ ɓà ci-ɓyìnnzì nyin, à ni mwum nyin.»
42009051	Kwan sɛ ɓe lɛ̀ ǹgyǐn nnǎn ɗɛb Yesù ti kwɛmmaì nǔn, à yè mbyi Yèrusàlɛ̀m zuʼ.
42009052	Lɛ̀ ǎ kà waʼ kɛ̌n, à sɛti mɛ̀ ci-ntwum fyi mbyî. Kwan sɛ mɛ̀ ci-ntwum kɛnne, ɓɛ ɓɛn nsòn Sàmàrî ndɔʼ, ɓɛ yili ɓǎ ɓɛ fɔsì nun cǐ nòn mbyî.
42009053	Son, mɛ̀ ci-nsòn ɓiì ɓon mɛ̀ fyàʼ mbyî kìmmàʼ lɛ ɓon ɓa nyǐ yě, ntwiʼ sɛ nyǐ ni kɛ̀nmɛ Yèrusàlɛ̀m.
42009054	Kwan sɛ ɓɛ ywɔʼ lɛʼ màzwǔm, mɛ̀ Jân ɓon lɛ̀ Jâʼ kà kwan kɛ nyinnìm ɓwɛsɔʼ Yesù, ɓɛ shɛ lɛ: «Mwumŋkæ̀m, wù yili ɓwiʼ ɗɔa M̀vɛ̀nnswæ̀b lɛ à kyìsì win, yɛ fyasi ɓon hwæn?»
42009055	Yesù ywɔʼ li, à yònnzì mɛʼ, à ɗunmi ɓon nyɛnndi lɛ̀ ǹlɛli yɛ ɓon lɛli li.
42009056	Ɓɛ lan, ɓɛ kɛn nsòn ye fɔʼ ndɔʼ mbyî.
42009057	Kwan sɛ ɓon ɓe kɛ̀n kɛ mbyi nun, mwum ndɔʼ kà shɛ̌ lɛ̀ Yesù lɛ: «Cìcì sɛ wù yɛ̌ kɛ̀n nun hwæn, mùn yɛ̌ wù ɗwon nyè.»
42009058	Yesù fyònnzì lɛ̀ nun lɛ: «Mɛ̀ mbe cinni yì cǐ nòn yan, kwo fɛʼ mɛ̀ kyè, ɓɛ cinni yì twiʼ yan, son, Mwɛn Mwum cinni kan cìcì sɛ nun yɛ̌ nòn, à yìnnì kwe.»
42009059	Yesù cinni tì mwum ndɔʼ, à shɛ̀ lɛ̀ nun lɛ: «Ɗwoìn mùn.» Son, mwum tòn ni fyònnzì lɛ̀ nun lɛ: «Mwumŋkæ̀m, ɗonnzi zwû fɛʼ mun, mùn kɛn ce nyɛ̀m gwùmmi ŋgyɔʼ.»
42009060	Yesǔ kà fyònnzi lɛ̀ nun lɛ: «Ɓa wù ɓyili wǔ nɛʼ lɛ̀ ǹgwùm yi ɗwon. Son kɛ̀nne, wù sannzi ɓwùlu lɛʼ she ɗyi kɛ nywi ywɔʼ Mvɛ̀nnswæ̀b nun.»
42009061	Mwum ndɔʼ kònndì tì Yesù shɛ̌ lɛ: «Mwumŋkæ̀m, mùn yili ǹɗwon ywû, son, ɗonnzi fɛʼ mùn, mùn kɛn fɛʼ ɓwum ɓyɛ̂m libbɔa.»
42009062	Yesù fyònnzì tì nun lɛ: «Mwum nɛ yili ǹɗwon yɛ̂m, nun cɛ ɓe nyè, à ni m̀banmbɔʼ wɛ̌ mwum nɛ tǎ ɗyìm ɗunmi kwæʼ, à cɛ swɔʼ ɗyìm ɓe nyè. Mwum màzwǔm wòli kan à cì she kɛ ywɔʼ Mvɛ̀nnswæ̀b nun.»
42010001	Kɛ ɓe nyě yi, Yesù sæ̀ʼ ɓwum mwum shanmɓì ɓlàn ɓî ndɔʼ, à ɗunmi ɓon fyi mbyî ɓi-ɓî kɛ mɛ nsòn lɛ̀ lwùmmɔ̀ʼ yɛ nun ɓe yili lɛ̀ nun ɗwonnzi ɓe hwæn.
42010002	Kwan sɛ nun fyie ɓon, à shɛ̀ lɛ̀ ɓon lɛ: «Ywum ɗyìm yi mèan, son, mɛ̀ ci-mfyæ̀b ɓi kwæʼ. Cibbênì lɛ ci-ndɛm lɛ nun fyiì mɛ̀ ci-she ɓye yɛ ji màzwùm fyæ̀bbi.
42010003	Kɛ̀nnênì lɛ. M̀fyi yɛ mun fyi ɓyin yɛ yi m̀banmbɔʼ wɛ̌ tà shɛ ɓɛ ta ɓwɛn mɛ pɔʼ kɛ̀nnzɔʼ kɛ nyinnìm mɛ ŋwɛʼ nun.
42010004	Kɛ kɛ̀n sɛ ɓyin yɛ kɛ̀n si nun, ɓa ɓyin kɛn lɛ̀ mɛ̀ mpɔ̀ʼ lòn. Ɓa ɓyin ɓɛ lɛ̀ ǹshe ndɔʼ kɛ mwu, shìkì ɓyin shɛ mɛ̀ dibaʼ ye ɗin, sukuʼ ye ɓyin swon mɛ kwù. Kwan sɛ ɓyin yɛ ɓɛ mbyi nun, ɓa ɓyin lannzì kwan kɛ̌n kɛ ŋhwæsaʼ ɓwum nun.
42010005	Kwan hwæn yɛ ɓyin yɛ ɗun nsòn ndɔʼ, nye nɛ ɓyin yɛ ɗun nlim, ǹzæ̀ʼ lɛʼ nɛ ɓyin yɛ sɛti mɛ̀ ci-nye shɛ̌ kɛ mɛ hwæsi nun ni lɛ: “M̀vɛ̀nnswæ̀b fɛ flɔa kɛ nye nɛ nun.”
42010006	A mwum ndɔʼ nɛ wòli à cinni flɔa Mvɛ̀nnswæ̀b ɓɛ nye màzwùm nun, mɛ̀ hwæsi ɓyin ɓa pyì kɛ ŋgyɔʼ ɗin. Shi kuʼ ɓɛ li, ɓyin kɛn ɓyin mbyî lɛ̀ flɔa nyin.
42010007	Nye nɛ ɓɛ yɛ ɓyin yě nlim ni, tòênnì kwe, ɓyin ji, ɓyin nwi tì kuʼ ywum yɛ ɓɛ yɛ ɓyin fɛ; ntwiʼ sɛ yili lɛ mwum nɛ tǎ she cǐ cinni ɗɛ̀bbi nyon. Ɓa ɓyin kwɛbsaʼ mɛ̀ nye nòn kɛ nsǒn fɔʼ nun.
42010008	Ǹsòn yɛ ɓyin yɛ ɓɛ̀n nun, ɓɛ yê ɓyin lwɛn, jiênì ywum yɛ ɓɛ yɛ ɓyin fɛ kwe.
42010009	Mɛ̀ ŋgwɛ̀nŋgwɛ̀n ɓye kwe cìcǐ màzwùm, ɓyin kimnzi ɓon; ɓyin shɛ lɛ̀ lan myi màzwùm lɛ: “Sɛ lwæbmɛ kwæʼ, M̀vɛ̀nnswæ̀b yɛ̌ ɓyin ywɔʼ shon lìsea kɛ mgbon nun.”
42010010	Ti lɛ̀ ǹsòn yɛ ɓyin yɛ ɗun kwe, ɓɛ yè kan ɓyin, kweànnì kɛ bàbà nun, ɓyin shɛ lɛ̀ ɓon lɛ:
42010011	“Kwùb nsòn nyin nɛ ɓæti ɓwiʼ mɛ dibaʼ nun, ɓwiʼ ta ɓyin nɛʼ nun sæ̀ti ɓe mɛʼ; ɓyin ton kuʼ lɛ̀ ǹlìmmì lɛ ywɔʼ Mvɛ̀nnswæ̀b ti kwukwâʼ.”
42010012	Mùn tà ɓyin shɛ̌ lɛ̀ lɛŋkæ̀m lɛ nywɔʼ nɛ ǹgyìn mɛ̀ kæ̀ʼ yɛ̌ wòli, vɛ̀nɛ̀ʼ she ɓɛ yɛ ɓwum ɓye myi màzwùm yɛnnzi, sɛ yɛ ɓɛ kimmi, a lan she ɓwum ɓye Sòdɔ̂m.»
42010013	Yesù kònndì shɛ̀ lɛ: «Mùn nyæ̀mmâ ɓyin, lan Kòràzɛ̂n lɛ̀ ɓye Bètsaìdà. Cɛênì fɛʼ mɛ̀ lɛʼ ŋgwulea nɛ M̀vɛ̀nnswæ̀b lànnzi nyinnìm shin nun. Nun lannzè nun kɛ nyinnìm lan Tîr lɛ̀ ɓye Sìdôn, ɓî lilɛ lɛ̀ à ɓi lɛ̀ mɛ̀ plě nshǐ ywi kɛ nywi, ɓǎ ɓon lisàʼ lɛ ɓon kwɛbsâ m̀bɔ̀kì tòn nyan.
42010014	Li nɛ ci, kɛ ŋgyìn lànnzì mɛ kæ̀ʼ nun, vɛ̀nɛ̀ʼ sɛ yɛ Tîr yɛnni ɓon lɛ̀ Sìdôn yɛ ɓɛ sɔ̀sɔ̀ʼ lɛ̀ she ɓyin yɛ yɛn.
42010015	Ti lɛ̀ ɓyin, lan Kàpɛ̀rnàô, ɓyin ta ɓàkàʼ je lɛ jin shin yɛ ɓɛ̀n kɛ ɗɛb, kànmbɛʼ, ɓyin yɛ fyǒn kyìlì ɓe ŋgyɔʼ han ɓyin kɛn ɓɛ̌n nsòn ɓwum ywi.»
42010016	Yesù mlɔ̌ʼ ǹzæ̌ʼ lɛʼ yi hwæn, à ɗunmi tì lɛʼ ɓe lɛ̀ ɓwum ɓye nun yɛ̌ fyi mɛ nsòn lɛ: «Mwum nɛ yɛ̌ ǹzæ̌ʼ lɛʼ yin ywɔti, lɛ̀ mùn nɛ nun tǎ ywɔti: nyɛ̌ yè kan ɓyin, lɛ̀ mùn nɛ nun ɓyìnnɔʼ ǹyè. Mwum nɛ tà mun ɓyìnnɔa, à ɓyìnnɔ̀ʼ kuʼ mwum nɛ fyi mùn.»
42010017	Nywɔʼ nɛ ɓwɛsɔʼ mwum shanmɓì ɓlàn ɓî ɓi fyonni mbyi mfyi, ɓɛ ɓɛn lɛ̀ ǹdàli, ɓɛ ɗunmi Yesù shɛ̌ lɛ: «Nyɛli nyɛʼ, mɛ̀ nsòn nɛ ɓwiʼ kɛnni nun, kwo fɛʼ mɛ̀ mpùn mɓyibbɔa, ɓɛ ɓi ma ɓwiʼ mwumnzi, kwan sɛ ɓwiʼ ɓi saʼ, ɓwiʼ sean jin swû.»
42010018	Yesù fyònnzì lɛ̀ ɓon lɛ: «Mùn ɓe Satæ̀n yɛnni, à tǎ swonni zwô ɗɛb wɛ̌ tà shɛ m̀bæ̀n tǎ ŋwæ̀tì.
42010019	Ywɔênì fɛʼ, mùn fɛâ ɓyin ǹkimmɔʼ yɛ ɓyin woli ɓyin sæm mɛ̀ nywun lɛ̀ yì kɛ̀blè, mùn fɛ tì ɓyin ǹkimmɔʼ yɛ ɓyin woli ɓyin lan Satæ̀n lɛ̀ kim shon nun hwæn. Swum sɛ woli sɛ ci ɓyin ɓyɛbbi, sɛ ɓan.
42010020	Kɛ ndàli yin nun, fyòênnì dàlì ntwiʼ mɛ̀ myin nyin ti kɛ ɗɛb ǹkɔa; ɓa ɓyin dalì lɛ̀ she mɛ̀ mpùn mɓyibbɔa tà ɓyin mwumnzi.»
42010021	Kɛ kwan màzwùm nun, M̀pùn Nsanmi lwinnzi ǹlim Yesù lɛ̀ ǹdàli. Nun Yesù ɗunmi lɛʼ lɛ: «Ce, Nyɛli nyɛ̀m nɛ cinni ɗɛb lɛ̀ ŋgyɔʼ, mùn yilâ wù osɔ̀kɔ̀ʼ m̀bɔ̀kì nɛ wù kwàsi swum sɛ wù gwùmme lɛ̀ mɛ̀ ci-nlìmmì ɓon lɛ̀ mɛ̀ ci-kon, m̀bɔ̀kì nɛ wù kwàsi son lɛ̀ ɓwum ɓye lìmmi kan swum ndɔʼ. Ce, mùn lìmmì lɛ wù cìi li, ntwiʼ sɛ lwukaʼ wǔ nɛʼ ǹlim lɛ sɛ ɓɛ kuʼ li.»
42010022	À mlɔ̌ʼ lɛʼ si, à shɛ̀ lɛ̀ ɓwum ɓye ɓe kwe lɛ: «Ce nyɛ̀m fɛâ mùn ǹkimmɔʼ fyaʼ hwæn. Kwo mwum m̀bɔʼ lìmmi kan mwum nɛ ɓɛ lon lɛ Mwɛn, shi ɓɛ Ce nyon nun kyishon. A konndì ɓɛ, mwum ndɔʼ lìmmi kan mwum nɛ ɓɛ lon lɛ Ce, shi kuʼ ɓɛ Mwɛn nyon ɓon lɛ̀ ɓwum ɓye Mwɛn nyon tà nun kwàsi swiʼ shan.»
42010023	Kɛ nyě nzæ̀ʼ lɛʼ ni, Yesù yònnì fyaʼ ɓwɛsɔʼ ɓyon, à shɛ̀ lɛ̀ ɓon kyishan lɛ: «Ɓyin ton lwɛn lɛ̀ swum sɛ ɓyin ta yɛn jenɛ sɛ.
42010024	Ntwiʼ sɛ mùn tà ɓyin shɛ̌ lɛ̀ lɛŋkæ̀m lɛ, mɛ̀ ci-nlɛli kɛ ŋwum Mvɛ̀nnswæ̀b nun mèan ɗin ɓon lɛ̀ mɛ̀ mvɛ̌n klwɔkea ndɔʼ, ɓɛ ɓe kwe lɛ ɓon yɛn swum sɛ ɓyin ta yɛn jenɛ sɛ, son ɓɛ yɛn kan. Ɓɛ konndì tì yili lwɛn lɛ ɓon ywɔʼ ǹzæ̌ʼ lɛʼ yɛ ɓyin ta ywɔʼ jenɛ yɛ, son, ɓɛ ywɔʼ kan.»
42010025	Ci-nlìmmì mɛ lwuà ndɔʼ nɛ ɓe kwe waʼ zwô, à wèlì ŋwum, à ɓwɛb Yesù kɛ ncibbi nun lɛ: «Ǹlìsàʼ, yɛn sɛ mùn wòli mùn cì, mǔn kà cinni kuʼ ǹzison ɗwùmɗwùm?»
42010026	Yesù fyònnzì lɛ̀ nun lɛ: «Yɛn sɛ ɓɛ kɔʼ kɛ ɗèwà mɛ lwuà ɓyɛʼ nun? Kwan sɛ wù tà ɓon nzanŋgea, wù tǎ ywɔʼ lɛ yɛn?»
42010027	Mwum tòn ni kà fyònnzi lɛ̀ nun lɛ: «Mùn tǎ ywɔʼ lɛ sɛ yili lɛ wù yili Nyɛli nywù M̀vɛ̀nnswæ̀b lɛ̀ ǹlim fɔʼ, lɛ̀ ǹzison swû nun hwæn, kònndì lɛ̀ kim swû nun hwæn, lɛ̀ mɛ̀ mɓàkàʼ nywù nun hwæn. A konndì tì ɓɛ lɛ, wù yili lwikwæ̌n nywù wɛ̌ tà shɛ wù yili wǔ nɛʼ.»
42010028	À lɛli hwæn, Yesù shɛ̀ lɛ̀ nun lɛ: «Wù fyònnzâ lwɛn, ɗwonnzi li, wù ywìmɛ ǹzison ɗwùmɗwùm cinni.»
42010029	Son, m̀bɔ̀kì nɛ mwum tòn ni ɓe yili lɛ̀ nun lan Yesù lɛ̀ lɛʼ, à cibbi tì ɓe lɛ̀ nun lɛ: «Ti, wɛn nɛ kuʼ lwikwæ̌n nyɛ̀m?»
42010030	Yesù ɗunmi nun ǹkæ̌n lɛʼ ndɔʼ ɗwǐ lɛ: «Mwum ndɔʼ wae kɛ Yèrusàlɛ̀m, à kɛ̀nmɛ kɛ Jèrikò; à ɓɛ̀n kɛ mbyi nun, mɛ̀ ci-nywiʼ ɓæn nun, ɓɛ pyi nun nywi, ɓɛ ɗunmi nun ɓo ɓǎ ɓɛ yib nun nywiʼ. Ɓɛ ɓɔʼ nun li, ɓɛ nywilɔ̀ʼ nun mɛ̀ plè nywi, ɓɛ nonnzɔ̀ʼ nun moan ywi.
42010031	Ci-mfɛ sàtìkæ̀ʼ nyenswæ̀b ndɔʼ ɓe tì kuʼ mbyi m̀bɔʼ màzwùm yě. À ɗwìɔ̀ʼ zɛʼ, à yɛn mwum tòn ni ǹnǒn, à won nun kɛ fyaʼ mbyi fɔʼ nun, à làn, à kɛ̀n nun.
42010032	Mwum ndɔʼ nɛ kɛ mvu ɓwum Lèvî nun làn tì kuʼ kwe, à yɛn tì mwum tòn ni, à kònndì won fyaʼ mbyi fɔʼ nun, à làn nun nùn.
42010033	Son, mwum Sàmàrî ndɔʼ nyɛ̌ ɓe tì kuʼ mbyi m̀bɔʼ màzwùm fyi ɓɛ̀n mbɛti mwum nɛ ɓɛ ɓɔi ni, à yɛn nun, à ɗyi. À cɛ nun, ǹlim kwɛn nun lɛ̀ nun ǹzwɔnzwɔ̀ʼ.
42010034	À kɛ̀nnɔ̀ʼ kwe mbɛti nyon, à yɛn mɛ̀ mbon, à pæ̀ʼ mɛ̀wu ɓɛ ɓe nun fyaʼ lɛ̀ mvili ndɔʼ nun, à swì nun kɛ mɛ mbon nun. À swìmɛ yon, à kpimmaʼ nun mɛ̀ mbon hwæn. Ɓe nyě yi, à sheli nun, à sati nun kɛ nyæ̀m nyon nɛ nun ɓi kìn zwɛ̂m, à kɛ̀n lɛ̀ nun kɛ nye mɛ̀ kyìn nyɛ̌ ǹɗɛ̀bbi nun, lɛ̀ à tǎ konni lɛ̀ nun.
42010035	A kiìn ɓɛ̀n shikpon fɔʼ, à kɛ̀ fyàʼ, à pæ̀ʼ lòn ndɔʼ, à fɛ ci-nye mɛ̀ kyìn ni, à shɛ̀ lɛ̀ nun lɛ: “Konni ɓe lɛ̀ mwum tòn nɛ. Kwan sɛ mun yɛ̌ fyònnì ɓe fɛ, mǔn nɛʼ, mùn yɛ̌ wù lòn yɛ wù gwànnzi ɓe mwu yon fyɔ̀si.” »
42010036	Yesù mlɔ̌ʼ ǹkæ̌n lɛʼ yi hwæn, à cibbi lɛ: «Kɛ nyinnìm ɓwum lê ton ɓi nun, yà nun nɛ ɗyi lwikwæ̌n mwum nɛ mɛ̀ ci-nywiʼ ɓɔi ni?»
42010037	Ci-nlìmmì mɛ lwuà ni fyònnzì lɛ̀ nun lɛ: «Nyɛ̌ cì nun lwɛn ni nɛ lwikwæ̌n nyon». Yesǔ kà shɛ̌ lɛ̀ nun lɛ: «Kɛ̀nne, wù cì kuʼ m̀banmbɔʼ wɛ̌ tà shɛ nun cìe kuʼ si.»
42010038	Kɛ kɛ̀n sɛ Yesù ɓe kɛ̀n ɓon lɛ̀ ɓwɛsɔʼ ɓyon nun, ɓɛ kɛn ɗun nsòn ndɔʼ. M̀lib ndɔʼ ɓe kwe nsǒn màzwùm nun, jin shon ɓe lɛ Matà. À yɛnmɛ Yesù, à yè nun nye nyon.
42010039	Ɓe lɛ̀ Matà cinnâ ŋgyinni nyon ndɔʼ nyɛ̌ m̀lib, jin shon ɓe lɛ Màrî. Nun ni kìn tòn mɛ kwù Yesù, lɛ̀ à tǎ ywum yɛ nun tǎ lìsàʼ ywo.
42010040	Matà ɓe làn nyon hwumni lɛ̀ she kɛ næm nun. Li, à kìn ke Yesù, à shɛ̀ lɛ̀ nun lɛ; «Mwumŋkæ̀m, wǔ yɛn kan she Màrî tà mun ɗonnzi næm kɛ ywum cǐ nun? Shɛ̀ nun lɛ à kiìn mùn kpea.»
42010041	Yesù ywɔmɛ li, à fyònnzì lɛ̀ nun lɛ: «Wù, Matà, wù tǎ fyon lɛ̀ wǔ mwù kɛ̌ kɛ nywi ywum mèan.
42010042	Son, swum ndɔʼ si kwe fɔʼ she lwu, sɛ lan ɓwùlu ywum hwæn. Màrî nɛ yæn làn nyɛ̌ ɓɛ ɓa nun fyǒn shim fyaʼ.»
42011001	A ɓe nywɔʼ ndɔʼ, Yesù ɓe M̀vɛ̀nnswæ̀b keli cì ndɔʼ. Kwan sɛ nun mlɔ̌ʼ ǹkeli hwæn, mwɛsɔ̀ʼ nyon ndɔʼ shɛ̀ lɛ̀ nun lɛ: «Nyɛli, lìsaʼ ɓwiʼ swum sɛ ɓwiʼ woli ɓwiʼ shɛ lɛ̀ M̀vɛ̀nnswæ̀b kwan sɛ ɓwiʼ ta nun keli, m̀bɔ̀kì nɛ Jân lìseâ lɛ̀ ɓwɛsɔʼ ɓyon.»
42011002	Yesù shɛ̀ lɛ̀ ɓon lɛ: «Kwan sɛ ɓyin yɛ M̀vɛ̀nnswæ̀b keli, lɛlênì kɛ ŋkeli nun lɛ: “Ce ndwun nyɛʼ, cǐ lɛ̀ wɛn nɛ hwæn limmì lɛ wù ni ǹsanmi. Ywɔʼ swû kiìn ɓwiʼ nywi.
42011003	Fɛ ɓwiʼ ji nyɛ̌ wòli ɓwiʼ mɛ̀ ŋgyinŋgyin.
42011004	Wù zùsì ɓwiʼ ɓyɛbbi nɛ ɓwiʼ ci wɛ̌ tà shɛ ɓwiʼ ta ǹlim fyeli lɛ̀ ɓyɛbbi nɛ ɓwùlu ta ɓwiʼ cǐ. Ɓa wù kɛ̀nnzì ɓwiʼ kɛ mɛ mɓwɛb nun.” »
42011005	Yesù lìsaʼ ɓon ǹkeli hwæn, à kònndì ɓon shɛ̌ lɛ: «Ɓɛshɛ mwum nyin ndɔʼ cinni ŋwě cìcì ndɔʼ, nun ni waʼ ǹlim kpon, à kɛ̀n nun nye ywæli nywi lɛ: “Ŋwè nyɛ̀m, swɔsi mùn brɛ̂ʼ lê.
42011006	Ŋ̀kyìn ndɔʼ tà mun ɓɛ̀nni jenɛ kpon nun, mǔn cinni kan swum ji sɛ mùn yɛ̌ nun fɛ.”
42011007	Ɓɛshɛ lwikwæ̌n ni fyònnzì næm nun lɛ: “Ɓa wù hwumnzi mùn. Mùn twɔ̀â mùn nye nùn, ɓwiʼ lɛ̀ ɓwɛn ɓyɛ̂m, ɓwiʼ ti ɓwiʼ nònmi, mǔn wòli kan mùn waʼ tì jenɛ zwô, mùn fɛ wù brɛ̂ʼ.” »
42011008	Yesù lɛʼ tì lɛ: «Mùn shɛ̀ ɓyin lɛ shindɔʼ à ɓǎ waʼ zwô lɛ̀ nun fɛ nun brɛ̂ʼ màzwùm ntwiʼ sɛ nun ni ŋwè nyon; son, ǹwaʼ zwô yɛ nun yɛ̌ waʼ, à fɛ nun ywum yɛ nun yili hwæn yɛ ɓɛ ntwiʼ sɛ ŋwè nyon ɓǎ ǹywæʼ ŋwum nye ɗonnzi.
42011009	Ti lɛ̀ mǔn, mùn shɛ̀ ɓyin lɛ cibbênì ywum lɛ̀ M̀vɛ̀nnswæ̀b, à yɛ̌ ɓyin yon fɛ, ɓyin kæb, lɛ̀ ɓyin yɛ cinni, ɓyin ywæʼ, lɛ̀ ɓɛ yɛ ɓyin ŋwum nye wǒ.
42011010	Ntwiʼ sɛ mwum hwæn nɛ tǎ cibbi, ɓɛ ta nun fɛ, nyɛ̌ tǎ kæb tǎ cinni, nyɛ̌ tǎ ywæʼ, ɓɛ ta nun ŋwum nye wǒ.
42011011	Cɛ̌ ɓyin ton si, ɓɛshɛ mwum nyin ndɔʼ cinni mwɛn; yà nun nɛ woli à fɛ mwɛn nyon nywun fyaʼ, ɓɛshɛ mwɛn cibbi nun ǹgìshì?
42011012	Shindɔʼ à fɛ nun kɛ̀blè fyaʼ kɛ ɓàn sɛ mwɛn cibbi nun zɔ̀ʼ nyi nun?
42011013	Mɛ̀ nlim nyin ni m̀ɓyibbɔa, kwo fɛʼ li, ɓyin limmi m̀fɛ ywum lwukea lɛ̀ ɓwɛn ɓyin. Yì kpɛ̀m nyi yɛ Ce nyin nyɛ̌ kɛ ɗɛb wòli, à tǎ M̀pùn Nsanmi fɛ lɛ̀ ɓwum ɓye ta nun nun cibbi?»
42011014	Ɓe nywɔʼ m̀bɔʼ ndɔʼ, Yesù cinni mwum ndɔʼ nyɛ̌ m̀pùn mɓyɛbbi pyìsi nun mwukaʼ. Yesù fyinni m̀pùn màzwùm. Kwan sɛ m̀pùn màzwùm kwan, mwum nɛ ɓi mwukaʼ ni ɗunmi lɛli ɓe. Ŋ̀kwìn ɓwum yɛ ɓe kwe ywɔmɛ mwukaʼ ni ti lɛli li, shìmmea ci ɓon ǹzwɔnzwɔ̀ʼ.
42011015	Kwo fɛʼ li, ɓyindɔʼ ɗunmi lɛli nyinnìm shan nun lɛ: «Bɛ̀lzèbûl nɛ m̀vɛ̀n mɛ̀ mpùn mɓyibbɔa, nun nɛ ta nun ǹkimmɔʼ mfyinni mɛ mpùn mɓyibbɔa fɛ.»
42011016	Ɓyindɔʼ ɓe nun pyì ŋwum, ɓɛ ɗunmi nun cibbi lɛ nyǐ ni lisàʼ ɓon hìlea she yɛ ɓon lìsea lɛ ǹkimmɔʼ nyǐ wai fyaʼ Mvɛ̀nnswæ̀b.
42011017	Son, ɓe lɛ̀ Yesù lìmmâ mɛ̀ mɓàkàʼ nyan ɓon hwæn, li, à shɛ̀ lɛ̀ ɓon lɛ: «Ywɔʼ she ɓyin yɛn ɓwum ɓɛ kwe ta twùʼ ɗwǐ kɛ nyinnìm shan nun, sɛ tà ka kɛ̀nni, sɛ shi kyàʼ. Mɛ̀ nye ɓye kwe ta swìnàʼ ɓwulu zwɛ̂m.
42011018	Ɓɛshɛ Satæ̀n ɗunmi wì ɗwǐ ɓe lɛ̀ ɓwum ɓyon nɛʼ, ɓyin fɔkaʼ lɛ ywɔʼ shon woli sɛ ton? Mùn lɛʼ li ntwiʼ sɛ ɓyin ta shɛ̀ lɛ mùn tǎ mɛ̀ mpùn mɓyibbɔa fyinni lɛ̀ ǹkimmɔʼ Bɛ̀lzèbûl.
42011019	Ɓɛshɛ mùn nɛ ta tî kuʼ mɛ̀ mpǔn mɓyibbɔa fyinni kɛ ŋkimmɔʼ yɛ ɓyin lɛʼ yi nun, ɓwum ɓyin ta làn nyan fyinni lɛ̀ yà yon? Ɓwum ɓyin ɓon nɛʼ, ɓɛ liseâ pisean lɛ ɓyin ɓi pyǐ.
42011020	Lɛ̀ lɛŋkæ̀m, mùn shɛ̀ ɓyin lɛ mùn tǎ mɛ̀ mpùn mɓyibbɔa fyinni lɛ̀ ǹkimmɔʼ Mvɛ̀nnswæ̀b; sɛ lisaʼ lwɛn lɛ ywɔʼ Mvɛ̀nnswæ̀b kiân, sɛ ɓɛn ɓyin nywi.
42011021	«Mwum nyɛ̌ cinni kim nɛ lɛ̀ mɛ̀ ŋwum fyaʼ ŋwòli nɛ tǎ ɗwòn nyon ɓǒn, swum ndɔʼ wòli kan sɛ ci lwɛn nyon nɛ nun cinni.
42011022	Son, ɓɛshɛ ǹdɔʼ ɓɛ̀n nyɛ̌ cinni kim à làn nun, à yɛ̌ nun mɛ̀ ŋwum ni fyǒn fyaʼ, mɛ̀ ŋwum nɛ nun ɓi zwùm tɛ̀li lɛ̀ nun ni. Lwɛn nyon nɛ nun ɓi ɓòn ni, mwum tòn ni yɛ̌ ɗyi, à ɗunmi lwɛn màzwùm kyììlea lɛ̀ ɓwum.
42011023	«Mwum nyɛ̌ ɓǎ fyaʼ yɛ̂m, à ni ci-ɓyìnnzì nyɛ̀m. M̀banmbɔʼ nɛ tì kuʼ lɛ̀ mwum nyɛ̌ tà ka mûn kpea lɛ̀ ǹswɔsi swɔsi, mwum màzwùm ni ci-ŋkyàʼ.»
42011024	Yesù ɗunmi tì sannzi lɛ: «Kwan sɛ m̀pùn mɓyɛbbi tà mwum kwean nywi, à tǎ ɓɛ, à ɗunmi nzanni; à kɛ̀n nùn, à fyòn nùn kɛ yi cìcǐ wumndea nun, à tǎ cìcǐ nɗun kæbbi. Nun shì cinni, à lɛʼ nlim yon nun lɛ: “Mùn yɛ̌ mùn fyòn ɓe kɛ cǐ tòn shɛ̂m sɛ mun wai nun.”
42011025	Kwan sɛ nun ti shɛ̀ nun ɓɛn ɓe kwe, à cinni cǐ tòn shon yìli lwɛn, à si fɔ̀si.
42011026	Nun yɛnmɛ son lwɛn li, à kwan tì, à kɛ̀n ɓwùlu mɛ̀ mpùn mɓyibbɔa ɓye twɛ̀nndi ɓɛ lan nun, twɛli shanmɓì, ɓɛ kiìn mwum tòn ni ɗun nywi. Kwan sɛ ɓon yɛ kǐn ɗun li, son sɛ yɛ cì m̀bɔ̀kì tòn mwum tòn ni yæki gwàn, à làn kæ̀mmì she zwimbyiʼ.»
42011027	Ɓe lɛ̀ Yesǔ kɛ lɛʼ mlɔ̀a ɗin, m̀lib ndɔʼ ɗunmi lɛli kɛ nyinnìm ɓwum lɛ̀ Yesù lɛ: «Tǒn lwɛn si lɛ̀ m̀lib nɛ shɛe zwùm swû, à ye wù, à kònndì tì wù nywonnzi.»
42011028	Son, Yesù ywɔʼ li, à fyònnzì ɓe lɛ̀ nun lɛ: «À si lɔʼ li, son, tǒn lwɛn ŋkæ̀mŋkæm si lɛ̀ mwum nyɛ̌ tǎ lɛʼ-Nswæ̀b ywo, à cì swum sɛ son yili.»
42011029	M̀bɔ̀kì nɛ ɓwum ɓe Yesù swɔli ke mèan, à ɗunmi lɛʼ lɛ: «Mvu ɓwum ye ɗyě ɓa ɓwum lwukea. Ɓɛ ta hìlea cibbi she yɛ ɓon ǹkimmɔʼ Mvɛ̀nnswæ̀b lìsea, son, M̀vɛ̀nnswæ̀b ɓà ɓon hìlea ndɔʼ lìsea, sɛ shi ɓɛ she Jònasì, ci-nlɛli kɛ ŋwum yon nun.
42011030	Ntwiʼ m̀bɔ̀kì nɛ swum sɛ lannze nywi Jònasì lisae lan Nìnivà ǹkimmɔʼ Mvɛ̀nnswæ̀b, li nɛ swum sɛ yɛ lànnzì kɛ nywi Mwɛn Mwum yɛ mvu ɓwum ye ɗyě ǹkimmɔʼ Mvɛ̀nnswæ̀b lìsea.
42011031	Nywɔʼ nɛ ǹgyìn mɛ̀ kæ̀ʼ yɛ̌ wòlǐ, m̀lib nɛ cinni ywɔʼ she kɛ kpìnnzɔ̀ʼ ŋgyɔʼ nyɛ̌ leànnji nyɛʼ yɛ̌ waʼ zwô kɛ swiʼ mvu ɓwum ye ɗyě, à swì ɓon lɛʼ nywi. Ntwiʼ sɛ à wae ǹdìkàʼ yi cìcì yɛ kwɛmmi kan, ɓǎ nun kiìn ǹzæ̌ʼ lɛʼ kon ye Sàlòmôn ɓe lɛʼ ywo. Son, mwum ndɔʼ ɓɛ̀nnâ jenɛ nyɛ̌ cinni ǹtwu, à làn Sàlòmôn.
42011032	Nywɔʼ nɛ ǹgyìn mɛ̀ kæ̀ʼ yɛ̌ tì wòlǐ, lan Nìnivà yɛ tì waʼ kɛ swiʼ mvu ɓwum ye ɗyě, ɓɛ konndì ɓon lɛʼ swǐ nywi, ntwiʼ sɛ kɛ nywɔʼ yɛ ɓon ywɔe ǹtwum yɛ Jònasì ɓe ɓon shɛ̌, ɓɛ kwɛbse m̀bɔ̀kì tòn nyan ǹnywɛ̀n. Li nɛ mùn shɛ̀ ɓyin lɛ mwum nyɛ̌ ɗin ɓɛ̀nnâ jenɛ nyɛ̌ lǎn Jònasì lɛ̀ ǹtwu.»
42011033	«Mwum ndɔʼ tà ka lâm nyæ̀nnzi, à gwùm nun gwùmmi. Shindɔʼ, à ɗwɔki nun kɛ swum ndɔʼ nji. Son, ɓɛ ta lâm nyæ̀nnzi, ɓɛ sati nun kɛ zwozwô, ɓǎ mwum hwæn nɛ yɛ̌ ɗun næm nun yɛn ǹwanni.
42011034	Mɛʼ yɛ mwum hwæn cinni mwu, yon yɛ kuʼ wɛ̌ lâm kwæʼ nywi shon nɛʼ. Mɛʼ ywû ta kuʼ ɓɛ kimmɔa hwæn, kwæʼ nywi swû ɓɛ kuʼ sanmi. Son, ɓɛshɛ mɛʼ ywû yi ǹgwɛ̀nŋgwɛ̀n, wù tǎ sukuʼ tòn kɛ njimmi nun ɗin.
42011035	Li, ǹwanni sɛ mwum cinni nywi yon nun, ɓa à cì sɛ fyonnì njimmi.
42011036	Ɓɛshɛ kwæʼ nywi swû si sanmi hwæn, njimmi ɗwɔki kan fyàʼ ndɔʼ, wǔ nɛʼ ni hwæn ǹsanmi, wɛ̌ m̀bɔ̀kì nɛ lâm tà wu ŋwannzi lɛ̀ ǹwanni seansean shon.»
42011037	Kɛ kwan màzwùm nun, mwum Fàrìzìɛ̂n ndɔʼ swulaʼ Yesù lɛ nyǐ ni kiìn ji ji ɗwon nyon. Yesù kɛ̀n kwe; à ɓɛ̌n, à ɗun næm, à tòn njiʼ kɛ cɛ̌ ji.
42011038	Shìmmea ci Fàrìzìɛ̂n màzwùm kɛ nyɛn yɛ nun yɛn lɛ Yesǔ ɓɔsi kan mɛ̀ fyàʼ kwan ji, wɛ̌ tà shɛ ɓɛ̀ʼ shan ta yili.
42011039	Son, Nyɛli nyɛʼ kà shɛ̌ lɛ̀ nun lɛ: «Ɓyin, mɛ̀ Fàrìzìɛ̂n, cɛênì fɛʼ mɛ̀ plaʼ lɛ̀ mɛ̀ peàn ɓyin. Mɛ̀ nyè nɛ ɓyin ta suʼ pɔ̀sì, ɓyin ɗonnzi kuʼ ǹlim. Ti lɛ̀ mɛ̀ nlim nyin, à tà suʼ kɛ̀n kɛ ywum ŋkwɛ̀b nun, lɛ̀ ǹcìkàʼ mɛ lɛʼ mɓyibbɔa.
42011040	Ɓyin, ɓwum ɓɛ cinni kan mwù; ɓyin lìmmi kan lɛ M̀vɛ̀nnswæ̀b nɛ fɔ̀e làn nyɛ̌ wan, nun nɛ konndì tì kuʼ làn nyɛ̌ nlim fǒ?
42011041	Fyòênnì lɛ ywum yɛ ɓyin ta kɛ̀ kɛ mɛ plaʼ ɓyin nun fɛ lɛ̀ mɛ̀ ci-nzæmnzæm. Li, ywum yin yɛ ɓɛ sanmi hwæn.
42011042	«Ɓyin mɛ̀ Fàrìzìɛ̂n, mùn nyæ̀mmâ ɓyin, ɓyin ɓɛ ta M̀vɛ̀nnswæ̀b mbe mvub nwɔ̀ʼ fɛ, kwo fɛʼ mbe mvub kæʼ ye ta mɛ̀ nwùm fɛ ywum ji nun. Son, ɓyin njilì ǹlin mɛ lɛʼ kɛ mbyi nun, lɛ̀ ǹyili yɛ sɛ cibbi lɛ ɓyin yili M̀vɛ̀nnswæ̀b nun hwæn. Lɛ̀ son sɛ ɓyin sɛtè mwù kɛ̌ nlim, ɓyin kà kònndi ye fɔʼ ɗwonnzi.
42011043	Mùn nyæ̀mmâ tì lɔʼ ɓyin mɛ̀ Fàrìzìɛ̂n; ɓyin yili yì cǐ tòn yɛ kɛ mɛʼ zwɛ̂m kɛ mɛ nyenswæ̀b nyin. Ɓyin yili tì ǹwɛb yɛ ɓɛ ta ɓyin wubbɔa kɛ yi bàbà nun.
42011044	Mùn kònndì tì ɓyin nyæ̀mmi, ɓyin ɓi wɛ̌ mɛ̀ mbyùʼ ɓye ɓwum tà ka yɛn, li, ɓɛ ta kɛ̀n zwɛ̂m, shìkì ɓɛ limmì.»
42011045	Ci-nlìmmì mɛ lwuà ndɔʼ kà shɛ̌ lɛ̀ Yesù lɛ: «Ǹlìsàʼ, kɛ lɛʼ sɛ wù lɛʼ si nun, wù kɔleâ lɛ̀ ɓwiʼ nun?»
42011046	Yesù fyònnzɔ̀ʼ nun ɓe lɛ: «Kwo fɛʼ ɓyin mɛ̀ ci-nlìmmì mɛ lwuà, mùn nyæ̀mmâ tì kuʼ ɓyin li. Ɓyin ta ɓwum mɛ̀ nshe ŋkyìblea lwònndea mwu, shìkì ɓyin kpaʼ ɓon, kwo kwæʼ lɛ.
42011047	Mùn tà ɓyin nyæ̀mmi, ɓyin ɓɛ ta mɛ̀ mbyùʼ mɛ ci-nlɛli kɛ ŋwum Mvɛ̀nnswæ̀b nun fyèli lwukea, mɛ̀ ci-nlɛli kɛ ŋwum Mvɛ̀nnswæ̀b nun ɓye mɛ̀ mbibea ɓyin wukàʼ.
42011048	Son sɛ ta lìsàʼ lɛ ɓyin yilâ ǹgwòn lɛ̀ m̀fyi yɛ mɛ̀ mbibea ɓyin fye. Ɓon, ɓɛ wue kuʼ mɛ̀ ci-nlɛli kɛ ŋwum Mvɛ̀nnswæ̀b nun, ɓyin ɓɛ kuʼ mɛ̀ ci-mfyelaʼ mɛ mbyǔʼ màzwùm.
42011049	Li nɛ cie, kɛ nlìmmì yon nun, M̀vɛ̀nnswæ̀b lɛle lɛ: “Mùn yɛ̌ ɓon mɛ̀ ci-nlɛli kɛ ŋwum yɛ̂m fyi, mùn fyi tì mɛ̀ ci-ntwum Yesù Kristò. Kɛ nyě yɛ mùn yɛ̌ ɓon fyi li, ɓɛ yɛ ɓyindɔʼ wu nlim, ɓɛ yɛnnzi kuʼ ɓyindɔʼ vɛ̀nɛ̀ʼ.”
42011050	Kɛ ɗɛ̀bbi màzwùm nun, mvu ɓwum ye ɗyě, M̀vɛ̀nnswæ̀b yɛ̌ ɓon zæbsi lɛ̀ ǹwu yɛ mɛ̀ mbibea ɓyan ɓe mɛ̀ ci-nlɛli kɛ ŋwum yon wu,
42011051	ǹdìkàʼ kɛ nɗunmi ŋgyɔ̂ʼ wan. A ɗunme lɛ̀ ǹwu yɛ ɓɛ wue Abè, a kiìn ɓɛ̀n kɛ ye ɓɛ wue Zàkàrî kɛ nyinnìm cìcǐ mfɛ sàtìkæ̀ʼ lɛ̀ cìcì sanmi kɛ nyenswæ̀b ndwun nun. Mùn lɛʼ lɛ ɓwum ɓye ɗyě yɛ vɛ̀nɛ̀ʼ yɛnni lɛ̀ ǹwu ɓwum yɛ ɓɛ ɓe wukaʼ mbyî yi.
42011052	«Mùn nyæ̀mmâ ɓyin, ɓyin ɓɛ mɛ̀ ci-nlìmmì mɛ lwuà, ɓyin luâ cǐ tǒn nlìmmì she zwimbyiʼ she ɓyin wolè ɓyin ci ɓwùlu cinni ǹlìmmì. Ɓyin nɛʼ, ɓyin tà ka mwù kɛ̌ lɛ̀ cǐ tǒn màzwǔm, ɓwum ɓɛ ta ǹwasi mwu yili, ɓyin tà ka yili lɛ ɓɛ wasi.»
42011053	Kwan sɛ Yesù waʼ kwe cìcǐ màzwǔm, mɛ̀ Fàrìzìɛ̂n lɛ̀ mɛ̀ ci-nlìmmì mɛ lwuà nun hwæn, ɓɛ ɗunmi nun lìsea pisean lɛ ǹlim kimmâ ɓon zwum. Ɓɛ ɗunmi nun ǹzæ̌ʼ lɛʼ cibbea mèan kɛ nywi mɛ mwù lɛʼ hwæn.
42011054	Ɓɛ ɓe kǎn cì li ɗin, ɓɛ ɓe nun pyì kɛ ŋwum, ɓǎ ɓon ci nun lɛli lɛʼ ndɔʼ sɛ ɓa kɛ mbyi nun.
42012001	Kɛ kwan màzwùm nun, ɓwum ɓe kwe mæ̀btea. Cǐ ŋkɛ̌ kwǔ ɓe kǎn, han ɓwum ta kɛ̀n kɛ mɛ kwù ɓwulu zwɛ̂m. Yesù ɗunmi lɛʼ lɛ̀ ɓwɛsɔʼ ɓyon lɛ: «Konnênì lɛ̀ m̀bùn mɛ̀ Fàrìzìɛ̂n; m̀bùn màzwùm lìsaʼ lɛ gwùʼ ŋwum shan sɛ ɓon ta cì.
42012002	Swum sɛ ɓɛ lon lɛ swum gwùmni hwæn, sɛ yɛ kwan pisean, m̀banmbɔʼ nɛ tì kuʼ lɛ̀ swum sɛ ɓɛ lon lɛ kwiʼ; sɛ yɛ kwàlì.
42012003	Li nɛ ci, lɛʼ sɛ ɓyin lɛle nyènye hwæn, sɛ yɛ kwan ɓwum nun, lɛ̀ she ɓyin lɛle kɛ næmmbyìʼ kɛ mɛ ɓwùbè nun hwæn, sɛ yɛ fyònnì ɗæ̀mmì kɛ mɛ ywiʼ mwum hwæn.»
42012004	Yesù kònndì ɓwɛsɔʼ ɓyon shɛ̌ lɛ: «Ɓyin ɓɛ mɛ̀ ŋwè ɓyɛ̂m, ɓyin ɓɛ mùn tǎ lɛʼ sɛ lɛli lɛ̀ ɓyin: ɓa yi kwɛn ɓyin lɛ̀ ɓwum ɓɛ woli ɓɛ suʼ ɓyin kwæʼ nywi wu seansean, ɓɛ cì kan tî swum ndɔʼ mbyî kɛ nyě ywi nyin.
42012005	Mùn yɛ̌ ɓyin mwum nɛ ɓyin woli ɓyin yi lìsea. Yiênì M̀vɛ̀nnswæ̀b nɛ tǎ ɓɛ, kɛ nyě ywi, à cinni tì ǹkimmɔʼ nɗwǐ mwum kɛ cìcǐ sɛ ɓɛ ta mɛ̀ ci-ncǐ ɓyɛbbi vɛ̀nɛ̀ʼ yɛnnzi kwe. Nun nɛ mùn tà lɔʼ ɓyin shɛ̌ lɛ̀ lɛŋkæ̀m lɛ ɓyin yi.
42012006	«Ɓɛ tà ka mɛ̀ kyè sisɔʼ ɓæti ɓî, ɓɛ kyî ɓon mɛ̀ dalà ɓî? Kwo fɛʼ she ɓyin yɛn li si, nyɛ̌ m̀bɔʼ nɛ M̀vɛ̀nnswæ̀b shǐ lìmmì à ɓàn.
42012007	Kwo fɛʼ ǹnywùn yɛ ɓyin mwu yi, à yi M̀vɛ̀nnswæ̀b mɛʼ tean hwæn. Ɓa ɓyin cinni mɛ̀ mɓàkàʼ mwu mèan, ntwiʼ sɛ mwum nyin nun kyishon cinni ǹkyìbli mɛʼ Mvɛ̀nnswæ̀b, à làn fɛʼ mɛ̀ kyè sisɔʼ ɓye mèan.»
42012008	Yesù shɛ̀ tì ɓon lɛ: «Mùn tà ɓyin shɛ̌ lɛ mwum nyɛ̌ tǎ lɛʼ kɛ ŋkwìn ɓwum nun lɛ nun ni fyaʼ yɛ̂m nun, mùn, Mwɛn Mwum, mùn yɛ̌ kuʼ lɛʼ kɛ swiʼ mɛ cikpuʼ Mvɛ̀nnswæ̀b ɓye kɛ ɗɛb lɛ mwum màzwùm ni kuʼ mwum nyɛ̀m.
42012009	Son, mwum nyɛ̌ tǎ ɓyìnnɔ̀ʼ kɛ ŋkwìn ɓwum lɛ à ɓǎ mwum nyɛ̀m, mùn, Mwɛn Mwum, mùn yɛ̌ kuʼ shɛ̀ kɛ swiʼ mɛ cikpuʼ Mvɛ̀nnswæ̀b ɓye kɛ ɗɛb lɛ mǔn lìmmi kan mùn mwum màzwùm.
42012010	Mwum nyɛ̌ yɛ̌ ǹzæ̌ʼ lɛʼ ɓyɛbbi lɛli kɛ nywi Mwɛn Mwum, M̀vɛ̀nnswæ̀b yɛ̌ nun ɓyɛbbi màzwùm zùsi, son, mwum nyɛ̌ yɛ̌ ǹzæ̀ʼ lɛʼ mɓyɛbbi lɛli kɛ nywi Mpùn Nsanmi, mwum màzwùm yɛ̌ tòn lɛ̀ ɓyɛbbi nyon nywi.
42012011	Kwan sɛ a yɛ ɓɛ, ɓɛ ɓænnâ ɓyin, ɓɛ kɛnmɛ lɛ̀ ɓyin kɛ cɛ̌ kyìtæ̌ʼ mɛ nyenswæ̀b mɛ Yudà, shindɔʼ kɛ swiʼ mɛ ci-zwiʼ lɛ̀ kɛ swiʼ mɛ ci-ŋgyɔʼ, ɓa ɓyin fyon lɛ̀ ǹzæ̌ʼ lɛʼ yɛ ɓyin yɛ ɓyin nɛʼ lwinni nun,
42012012	ntwiʼ kwan sɛ ɓyin yɛ ɓɛ̀n kwe, M̀pùn Nsanmi nɛ yɛ ɓyin ǹzæ̌ʼ lɛʼ ye yili ɓyin lɛʼ kɛ̌ kɛ ŋwum.»
42012013	Mwum ndɔʼ kà ɗyi ŋkwìn ɓwum nun, à shɛ̀ lɛ̀ Yesù lɛ: «Mwumŋkæ̀m, shɛ̌ lɛ̀ ŋgyinni nyɛ̀m lɛ à fɛ kuʼ mùn lwɛn nyɛ̌ ce nyɛʼ ywi, à ɗonnzi ɓwiʼ.»
42012014	Yesù fyònnzì lɛ̀ nun lɛ: «Ŋwè, mùn nɛ ti mwum nɛ yɛ̌ ɓyin mɛ̀ lɛʼ nyin fɔ̀sea? Shindɔʼ mùn ɓɛ ci-nsànndàʼ ywum mɛ kwiʼ ɓyin?» À lɛʼ li, ǎ kà kwùmmɔʼ ɓe lɛ̀ mwum hwæn lɛ:
42012015	«Cìênì kon, ɓa ɓyin kɛ mwù kɛ nswɔsaʼ njònndì nun, ntwiʼ sɛ yili mwum ɓɛ fɛʼ ci-lòn lɛ, ǎ wòli kan à kònndì ǹgyìn yɛ nun nòân ŋgyɔ̂ʼ wan lɛ̀ ǹjònndì màzwùm.»
42012016	Kɛ nyě lɛʼ si, Yesǔ kà ɗwǐ ɓon ǹkæ̌n lɛʼ lɛ: «Ci-lòn ndɔʼ ɓe kwe. À cinne mɛ̀ ŋgyɔʼ lwukea ndɔʼ ɓɛ nun ɓe ywum ɗyìm yon ɓǐ nlim, yɛ san lwɛn.
42012017	À ɓe fɔ̀kàʼ, à ɗunmi lɛʼ zwumzwum lɛ: “Mǔn cinni kan cìcì sɛ mùn yɛ̌ ywum ɗyìm yɛ̂m swɔsi nun hwæn. Mùn yɛ̌ kuʼ cì lɛ?”
42012018	À kɛ̀n cinni nlim yon nun lɛ: “Jenɛ, mùn lìmmâ swum sɛ mùn yɛ̌ cì. Mùn yɛ̌ mɛ̀ mban ɓyɛ̂m ɓye mbyî kyàkea, mùn mgbònnzàʼ ɓon, mùn swɔsaʼ ywum ɗyìm yɛ̂m hwæn, mùn kɛ̌ nlim, lɛ̀ tì kuʼ lɛ̀ lwɛn nyɛ̀m nyɛ̌ mbyî nun hwæn.
42012019	Mun swɔsamɛ hwæn, mǔn kà shɛ̌ lɛ̀ mùn nɛʼ lɛ mùn hwummâ ǹzwɔnzwɔ̀ʼ, mùn yinnì tì kuʼ fɛʼ, mùn ji, mùn nwi, mùn dàlì tì kuʼ, ntwiʼ sɛ mùn cinnâ lwɛn nyɛ̌ mùn yɛ̌ ji kɛ nyě yì ɗwùm mèan.”
42012020	Mwum màzwùm ɓe lɛli li, son, M̀vɛ̀nnswæ̌b kà shɛ̌ lɛ̀ nun lɛ: “Wù, mwum nɛ cinni kan mwù, wù yɛ̌ ywi ɗyě kpon nun. Kɛ wu yɛ̌ ywi li, lwɛn nɛ wù swɔsaʼ ni, à yɛ̌ ɓɛ ɓe nyɛ̌ wɛn?” »
42012021	Yesǔ kà kònndi tî lɛʼ lɛ: «Li nɛ kuʼ lɛ̀ mwum nyɛ̌ tǎ lwɛn swɔsea lɛ̀ jin shon nun kyishon, son, kɛ mɛʼ Mvɛ̀nnswæ̌b, à ni wɛ̌ mwum nyɛ̌ cinni kan swum ndɔʼ.»
42012022	Ɓe nyě yi, Yesù lɛʼ lɛ̀ ɓwɛsɔʼ ɓyon lɛ: «Li nɛ ci, mùn tà ɓyin shɛ̌ lɛ ɓa ɓyin fyon m̀bɔ̀kì nɛ ɓyin yɛ ɓyin nɛʼ ɗǐ nun, shindɔʼ lɛ̀ ntwiʼ mɛ plè ɓɛ ɓyin yɛ swì.
42012023	Ntwiʼ sɛ lìmmênì lɛ tòn she ǹzison, son sɛ ɗyi swum ŋkæ̀mŋkæm, sɛ lan ji. M̀banmbɔʼ kuʼ, kwæʼ nywi shin sɛ ɗyi swum ŋkæ̀mŋkæm, sɛ lan mɛ̀ plè.
42012024	Mùn wòli mùn twɛʼ fɛʼ m̀bɔ̀kì kɛ nywi ɓwɛn kyê. Ɓɛ tà ka ywum ɗyìm ɓǐ, shìkì ɓɛ fyæb kuʼ, ɓɛ cinni kan mɛ̀ mban, shìkì ɓɛ cinni kuʼ mɛ̀ ntwum nlwæ̀sì ywum ji, son, M̀vɛ̀nnswæ̀b nɛ ta ɓon ɗǐ. Ɓyin lìmmi kan lɛ ɓyin cinni ǹtwu, ɓyin lan mɛ̀ kyè?
42012025	Kɛ ŋkwìn yin nun ɓyin hwæn, yà nun nɛ woli à kònndì ǹgyìn yon kwo kwæʼ lɛ, lɛ̀ mɛ̀ mfyon nɛ nun tǎ fyonŋgaʼ?
42012026	Ɓɛshɛ ɓyin wòli kan ɓyin konndì ɓyin nɛʼ ǹgyìn kwo kwæʼ lɛ, yɛn sɛ ɓyin ta fyonŋgaʼ kɛ ntwiʼ ywum ye mbyî?
42012027	Ɗwìênì fɛʼ zɛʼ, ɓyin cɛ yì fluwà lwukea yɛ ta kwan, yɛ tà ka she cǐ, shìkì yɛ twon kuʼ mɛ̀ plè. Son, mùn shɛ̀ ɓyin lɛ kwo fɛʼ m̀vɛ̀n ndwun Sàlòmôn, lɛ̀ ǹjònndì nyon nun hwæn, ǎ swìe kǎn mɛ̀ plě lwukea ɓye yɛ fɛʼ fluwà màzwùm gwili lɛ̀ lwu.
42012028	Kɛ M̀vɛ̀nnswæ̀b swìmɛ kæʼ mɛ̀ plè ɓyon li, kæʼ yɛ ta kwan ɗyě, ti shim, ɓɛ lannzɔ̀ʼ yon win nun, yì kpɛ̀m nyi yɛ ɗyě lɛ̀ ɓyin? Àma, ɓyin tà ka zwùm tɛ̀li lɛ̀ M̀vɛ̀nnswæ̀b.
42012029	Ɓa ɓyin suʼ ɓyin nɛʼ kæ̀nnzi lɛ̀ mɛ̀ mɓàkàʼ nyɛ̌ lɛ, yɛn sɛ ɓyin yɛ ji, shindɔʼ yɛn sɛ ɓyin yɛ kuʼ nwi?
42012030	Ɓwum ɓye tà ka mbyi Mvɛ̀nnswæ̀b ɗwon, ɓon ɓɛ suʼ ɓàkàʼ lɛ̀ paʼ mɛ lɛʼ màzwùm. Ti lɛ̀ ɓyin ɓɛ ta mbyi nyon ɗwon, ɓyin ɓwu kan lɛ Ce nyin lìmmi ywum yɛ ta ɓyin shi.
42012031	Swum sɛ sɛ yili lɛ ɓyin kɛ mwù kɛ nlim, à si lɛ ɓyin ɗun kɛ ywɔʼ Mvɛ̀nnswæ̀b nun. Li, à yɛ̌ ɓyin ywum hwæn fɛ nyě yi.
42012032	Ɓyin ɓɛ ǹkwìn ɓwum ɓɛ ta mun ɗwon, ɓa ɓyin cinni mɛ̀ mɓàkàʼ mbyî mèan, ntwiʼ sɛ sɛ lwu Ce nyin ǹlim nùn, son sɛ ci à kɛ̀ ɓyin kɛ ywɔʼ shon nun.»
42012033	Yesù shɛ̀ tì lɛ: «Lwɛn nyin nɛ ɓyin cinni hwæn, kyìênì nun, ɓyin kyiilàʼ lǒn màzwùm lɛ̀ mɛ̀ ci-nzæmnzæm. Mɛ̀ mpɔ̀ʼ lòn nɛ yili lɛ ɓyin ɓæn fyaʼ, à ni mɛ̀ mpɔ̀ʼ lòn nɛ tà ka gwàn. Ǹjònndì ŋkæ̀mŋkæm nɛ yili lɛ ɓyin ɓwɔkaʼ, à ni nyɛ̌ zwô kɛ ɗɛb. Fyàʼ ci-nywiʼ wòli kan yɛ ɓɛn kwe, shìkì ǹzɔʼ ji kuʼ.
42012034	Mǔn lɛʼ kan lɛ ɓyin kyiilàʼ lwɛn nyin ɗin, mùn lɛʼ ntwiʼ cìcì sɛ ǹjònndì nywù ni kwe, son sɛ ǹlim ywû ta suʼ ɗyi kwe.»
42012035	Yesù kònndì tì shɛ̀ lɛ̀ ɓwɛsɔʼ ɓyon lɛ: «Tòênnì mɛ kwù zwɛ̂m, ɓyin fɔsì nywi, ɓyin ton lɛ̀ mɛ̀ lâm ɓyin fyaʼ nyæ̀nnea.
42012036	Ɓɛênì m̀banmbɔʼ wɛ̌ mɛ̀ cikpuʼ ɓye ta nyɛli nyan ɓònŋgea kɛ mfyònnì mbyi ɗæm nɛ nun kɛ̀nne; kwan sɛ nun yɛ̌ ɓɛ̌n, ɓǎ ɓɛ wo nun ŋwum nye kɛ kwan sɛ nun yě ɓon nye ywæli nywi.
42012037	Mɛ̀ cikpuʼ ɓye ci-ɗwon màzwùm yɛ̌ ɓɛ̀n, à cinni ǹzison, ɓon màzwùm ɓi lɛ̀ tǒn lwɛn. Mùn shɛ̀ ɓyin lɛ̀ lɛŋkæ̀m lɛ kwan sɛ nun yɛ̌ ɗun næm, à yɛ̌ cì ɓɛ ton njiʼ, à fɔ̀sì nywi, à fɛ ɓon ji.
42012038	Ɓɛshɛ nun nɛ ɓɛn kuʼ nyimblim, kɛ̀ moan shikpon, son sɛ nun cinni ɓon ǹzison, ɓɛ yɛ ɓɛ lɛ̀ tǒn lwɛn.
42012039	Ywɔênì lɛʼ sɛ mùn yɛ̌ ɓyin shɛ̌ sɛ lwɛn: Ɓɛshɛ ci-nye lìmmi seansean lɛ kɛ kwan ton sɛ nun ci-nywiʼ yɛ̌ ɓɛ̀n, ǎ wòli kan à ɗonnzi ci-nywiʼ màzwùm ɓwum nun nye, à ɗun næm.
42012040	Ɓyin kuʼ, tòênnì kwan hwæn mɛ kwù zwɛ̂m, ntwiʼ sɛ Mwɛn Mwum yɛ̌ ɓɛ̀n kɛ kwan sɛ ɓyin tà ka ɓàkàʼ nun.»
42012041	Pìɛ̂r ywɔʼ li, à cibbi lɛ̀ Yesù lɛ: «Nyɛli, ǹkæ̌n lɛʼ yɛ wù ɗwì yi, wù suʼ yon ɗwǐ lɛ̀ ɓwiʼ, kɛ̀ wù ɗwǐ lɛ̀ mwum hwæn?»
42012042	Yesù fyònnzì lɛ̀ nun lɛ: «Ti, wù fɔ̀kaʼ lɛ ci-she nyɛ̌ ǹlwinni, à cinni tì kon, à wòli à ɓɛ wɛn? Mùn wòli mùn twɛʼ m̀bɔ̀kì ci-she nlwinni lɛ̀ ci-she nyɛ̌ nyɛli nyon yɛ̌ ɗwòn ɗonnzi fyaʼ; lɛ̀ ǎ kà waʼ kɛ̌n, à shɛ̀ nun lɛ nyǐ ni konni ɓe lɛ̀ nye, nyǐ ni fɛkaʼ ɓwùlu ji ɓe.
42012043	Kwan sɛ nyɛli nyon yɛ̌ fyòn, a nun cinni nun kɛ nlwinnzi she màzwùm nun, tǒn lwɛn yɛ ɓɛ lɛ̀ nun.
42012044	Mùn tà ɓyin shɛ̌ lɛ̀ lɛŋkæ̀m lɛ ywum yɛ nyɛli nyon cinni hwæn, à yɛ̌ nun yon ɗonnzi fyaʼ lɛ nyǐ ni ɓon yi.
42012045	Son, ɓɛshɛ ci-she màzwùm lɛʼ kɛ nlim yon nun lɛ: “Àà! Nyɛli nyɛ̀m ɓǎ pwæ̀ti ɓɛ̀nni.” Nun ɓàkamɛ li, à ɗunmi nun ɓwùlu mɛ̀ ci-she ɓye mɛ̀ ɗwɛb ɓo ɓe næm lɛ̀ ɓye mɛ̀ yib nun hwæn, à ji, à nwi, ywum nwi pyisì nun ɗyi ɓe.
42012046	Kɛ kwan sɛ nun yɛ̌ ɓɛ lɛ̀ à ɗwɛmmâ, nyɛli nyon ɓɛ̀n kuʼ kɛ ŋgyìn nɛ nun ɓe kǎn ɓàkàʼ nun, kɛ kwan sɛ nun ɓe kǎn fɔ̀ʼ zwum shon nun. Kɛ ncinni yɛ nyɛli nyon yɛ̌ nun cinni li yi, à yɛ̌ ci-she màzwùm vɛ̀nɛ̀ʼ twun yɛnnzi, wɛ̌ tà shɛ ɓɛ ta ɓwum ɓɛ tà ka M̀vɛ̀nnswæ̀b mwumnzi yɛnnzi.
42012047	«Ci-she nɛ lìmmi mɛ̀ kìkæ̀n nɛ nyɛli nyon tǎ yili, son, ǎ nyànndi kan lɛ̀ ǹcǐ ywum màzwùm cinni mɛ̀ mɔ̀ʼ twuʼ mèan nyɛ̌ ɓɛ yɛ nun ɓo.
42012048	Ti lɛ̀ nyɛ̌ lìmmi kan mɛ̀ kìkæ̀n nɛ nyɛli nyon tǎ yili, à cìkàʼ mɛ̀ lɛʼ mɓyibbɔa nɛ wòli ɓɛ ɓɔʼ nun, ɓɛ yɛ nun mɛ̀ mɔ̀ʼ nyon ɓo kwæʼ. Mwum nɛ ɓɛ ta ywum fɛ fyaʼ mèan, nun nɛ ɓɛ ta kuʼ yè ɓe fyaʼ mèan, ɓɛ konndì tì kuʼ ɓlàn cibbi lɛ̀ mwum nɛ ɓɛ ɗonnzi fyaʼ mèan.»
42012049	Yesù lɛʼ tì lɛ: «Kɛ̀n sɛ mùn kìin ŋgyɔ̂ʼ wan nun si wɛ̌ win yɛ mun kìin ɗwì. Li, ǹlim yɛ̂m ta suʼ ɗyi lɛ win màzwùm nyænnì m̀byìmmi.
42012050	Sɛ yili lɛ mùn ɗun vɛ̀nɛ̀ʼ wɛ̌ tà shɛ ɓɛ ta mwum ndɔʼ jimnzi mlaʼ nji. M̀banmbɔʼ, ǹlim yɛ̂m ta ɗyi lɛ mùn ɗun vɛ̀nɛ̌ʼ màzwùm m̀byìmmi, ɓǎ mùn yɛn son, sɛ mlɔʼ.
42012051	Ɓyin ta ɓàkàʼ je lɛ mùn kìin ŋgyɔ̂ʼ wan nun ɓǎ ɓwum lwuni; son sɛ mun kìin kǎn, mùn fyǒn kìin ǹsasi.
42012052	Ǹdìkǎʼ nɗunmi ye jenɛ, ɓwum ɓɛ kɛ lìm shan nun shân, ɓɛ yɛ kyììlì kɛ nyinnìm. Ɓye lê ɓa ɓye ɓî yili, ɓye ɓî kuʼ, ɓɛ ɓa ɓye lê yili.
42012053	Ce yɛ̌ wali lɛ̀ mwɛn nyon, mwɛn wali kuʼ lɛ̀ ce nyon. Mon mwɛn wali lɛ̀ mwɛn nyɛ̌ m̀lib nyon, mwɛn nyɛ̌ m̀lib nyon wali kuʼ lɛ̀ nun. Kwǔ m̀lib yɛ wali lɛ̀ myǐ mwɛn nyon, myǐ mwɛn wali tì kuʼ lɛ̀ nun.»
42012054	Yesǔ kà lɛʼ lɛ̀ ǹkwìn ɓwum lɛ: «Ɓyin ta ɓɛ, kwan sɛ mvu tǎ yi kɛ pyì-nywɔʼ, ɓyin ɗunmi lɛʼ lɛ à yɛ̌ nwi; à nwi kuʼ li, lɛŋkæ̀m.
42012055	Ɓyin ta ti ɓɛ, ɓyin yɛn kwan sɛ m̀pùn ta waì kɛ ŋgyɔʼ leànnji, ɓyin lɛ: “Twɛ̀nndì yɛ cì ɗyě”, m̀banmbɔʼ kuʼ li, twɛ̀nndì ɓɛn.
42012056	Ɓyin mɛ̀ ci-ɓî, ɓyin cinni kim nywɔti yi kìkeàn yɛ ta lànnzì kɛ ŋgyɔʼ lɛ̀ kɛ ɗɛb. Ti, yɛn sɛ ci ɓyin ta shǐ ywum yɛ ta lànnzì jenɛ ywɔti?»
42012057	Yesù kònndì ɓon cibbi lɛ: «Yɛn sɛ ci ɓyin ta shì swum sɛ woli sɛ ɓɛ lwɛn yɛnni lɛ̀ ɓyin nɛʼ?
42012058	Ɓɛshɛ lwikwæ̌n ndɔʼ kɛ ŋkwìn yin nun swɛmmea wù; ɓyin kɛnmɛ kɛ cǐ kyìtæ̀ʼ lɛ̀ nun, kwan sɛ ɓyin kɛ kɛ mbyi nun si, kimnzi ǹlim, wù pyìtàʼ nun, ntwiʼ ǎ læ̀kì kɛ̀n nye kyìtæ̀ʼ lɛ̀ wù. Shi ɓɛ li, kwan sɛ kyìtæ̀ʼ yɛ wù ɓænni, ci-nlin kyìtæ̀ʼ yɛ̌ wù fɛ fyaʼ mɛ suzæ̀n, ɓɛ lan lɛ̀ wù nye njè.
42012059	Mùn shɛ̀ wu lɛ wǔ wòli kan wù kwan kwe ɗin, wù shì dalà m̀bɔʼ nɛ nzwon wu nywi ɗɛ̀bbi.»
42013001	Kɛ kwan màzwùm nun, ɓyindɔʼ lɛ̀ ɓwum kien Yesù lɛʼ ɓwum Gàlìlê ndɔʼ shɛ̌, she Pìlatwù cìe ɓɛ wu ɓon kɛ kwan sɛ ɓɛ ɓe sàtìkæ̀ʼ fɛ lɛ̀ M̀vɛ̀nnswæ̀b.
42013002	Yesù ywɔmɛ li, à cibbi lɛ̀ ɓon lɛ: «Ɓyin ta ɓàkàʼ lɛ she ɓwum Gàlìlê ɓi yɛnne vɛ̀nɛ̀ʼ si, sɛ lisaʼ lɛ ɓon ɓɛ leân ɓwùlu ɓwum Gàlìlê hwæn lɛ̀ ǹcǐ ɓyɛbbi?
42013003	Mùn shɛ̀ ɓyin lɛ ɓan. Ɓyin nɛʼ hwæn, ɓyin shi m̀bɔ̀kì tòn nyin kwɛbsi, ɓyin yɛ kuʼ ɓwu ɓyin hwæn wɛ̌ ɓon.
42013004	«Ɓyin lɛmɛ li, ti ɓwum wûm ɓlàn nìni ɓye nye ndwun nyɛ̌ kɛ Sìlòê ɓænne, ɓyin ɓakaʼ lɛ ɓwum màzwùm, ɓon ɓɛ ɓe mɛ̀ ci-ncǐ ɓyɛbbi ɓɛ lan ɓwùlu lan Yèrusàlɛ̀m hwæn?
42013005	Mùn kònndi ɓyin fyònnzi lɛ ɓan. Ɓyin nɛʼ, ɓyin shi m̀bɔ̀kì tòn nyin kwɛbsi, lɛ̀ ɓyin yɛ tì kuʼ ɓwu m̀banmbɔʼ wɛ̌ ɓon.»
42013006	Yesù mlɔ̌ʼ lɛ̀ lɛʼ màzwùm hwæn, à ɗwì ɓon ǹkæ̌n lɛʼ ndɔʼ lɛ: «Mwum ndɔʼ ɓe lɛ̀ ǹjì ŋgæʼ ndɔʼ nyɛ̌ ɓɛ ɓe gwùm yon ji kɛ ndɛm nyon. À kɛ̀nnɔ̀ʼ kwe ndɛm ɓǎ nun kpæʼ gwùm ndɔʼ. À ɓɛ̀n kwe, à yɛn lɛ ŋgæʼ màzwǔm san kan.
42013007	Ǎ kà shɛ̌ lɛ̀ ci-mfɔ̀sì ndɛm lɛ: “Cɛ fɛʼ, ɗwùm ti kɛ̀nni ɗye lê, mùn tǎ kìn fɛ lɛ mùn kpæʼ gwùm, ǎ tà ka san. Yɛn sɛ ci à tǎ cìcì lùsi ɗin? Kwǐɔ̀ʼ nun ŋgyɔʼ.”
42013008	Ci-mfɔ̀sì ndɛm fyònnzì lɛ̀ nun lɛ: “Mwumŋkæ̀m, ɗonnzi tì fɛʼ nun sɛsɛ, mùn yɛ̌ fɛʼ nun fɛbbi.
42013009	Shindɔʼ à wòli à lwu, à san ɗwùm ndɔʼ. Nun shì nun san, wǔ kà cǐ ɓɛ kwî nun.” »
42013010	A ɓe nywɔʼ mɛ̀ yìnnì mɛ̀ Yudà ndɔʼ, Yesù kɛ̀nne lɛʼ Mvɛ̀nnswæ̀b lìsea kɛ nyenswæ̀b nyan.
42013011	Nywɔʼ màzwǔm, m̀lib ndɔʼ ɓe kwe, ɓe lɛ̀ à ti ɗwǔm wûm ɓlàn nìni yɛ m̀pùn mɓyɛbbi ndɔʼ ɗuen nun nywi, à hwɛti nun ǹkèà ǹgyìnmbɔʼ, m̀lib ni cinni kan ǹkimmɔʼ nnæ̀nndǐ ŋkèà yon.
42013012	Yesù yɛnmɛ nun, à lon nun, à shɛ̀ lɛ̀ nun lɛ: «Ɗyim mɛ̀ yib, wù kyììlâ ɗyě lɛ̀ ǹgwɛ̀nŋgwɛ̀n swû.»
42013013	À lɛʼ li, à sati m̀lib ni mɛ̀ fyàʼ nywi. Kɛ fyaʼ zwɛm ǹnywɛ̌n, ǹkèǎ mlib ni nænndì, à ɗunmi M̀vɛ̀nnswæ̀b twuli.
42013014	Son, ci-zwiʼ nyenswæ̀b nɛ ɓe kwe ɗunmi ɓyɛbbi ywo kɛ ŋkimnzi yɛ Yesù kimnzi ǹgwɛ̀nŋgwɛ̀n nywɔʼ mɛ̀ yìnnì nyan. À waʼ zwô, à ɗunmi lɛli lɛ: «Ɓwiʼ cinni ǹgyìn fyuru yɛ ɓwiʼ woli ɓwiʼ ci she kɛ nlim. Ɓɛshɛ mwum yili lɛ ɓɛ kimnzi nun ǹgwɛ̀nŋgwɛ̀n nywi, à kiìn kɛ ŋgyin màzwùm nun, ɓa kì nywɔʼ mɛ̀ yìnnì.»
42013015	Yesù ywɔmɛ she nun lɛli li, à shɛ̀ lɛ̀ nun lɛ: «Ɓyin, mɛ̀ ci-ɓî, ɓyin ta ɓɛ nywɔʼ mɛ̀ yìnnì ɓyin sùlaʼ kan nyæ̀m nyin, ɓyin kɛn lɛ̀ nun kɛ cǐ nnwi mlaʼ?
42013016	Ti lɛ̀ m̀lib nɛ tòn nɛ, nyɛ̌ kɛ mvu ɓwum Abràhâm nun, nyɛ̌ Satæ̀n cìâ vɛ̀nɛ̀ʼ han ɗwǔm wûm ɓlàn nìni, ɓyin yili kan ɓyin lɛ mùn nywæsì nun nywɔʼ mɛ̀ yìnnì?»
42013017	Kwɛ̀nnjin ɓæn mɛ̀ ci-ɓyìnnzì Yesù ɓye ɓe kwe kɛ nyě fyònnzì lɛʼ nɛ nun fyònnzì ɓon li ni. Son, ǹkwìn ɓwum ye mbyî hwæn ɓe lɛ̀ ǹdàli kɛ mɛ lɛʼ nlwukea nɛ Yesù tǎ cì nun.
42013018	Yesù ɗunmi lɛʼ ɓe lɛ: «Ɓwiʼ woli ɓwiʼ twɛʼ m̀bɔ̀kì ywɔʼ Mvɛ̀nnswæ̀b lɛ̀ yɛn? Mùn wòli mùn shɛ̀ lɛ sɛ gwili yɛn?
42013019	Ywɔʼ Mvɛ̀nnswæ̀b si wɛ̌ zɛʼ gwòyâvɛ̀ sɛ mwum shɛ à ɓì ŋgyɔʼ kɛ nyènye yon. Sɛ ti shɛ̀ sɛ twæb, sɛ fyonnì ŋgæʼ nyɛ̌ mɛ̀ kyè yɛ kǐn yì twiʼ yan gwe kɛ mɛ ŋwæm nyon zwɛ̂m.»
42013020	À kònndì ǹkæ̌n lɛʼ ndɔʼ ɗwǐ lɛ: «Mùn yɛ̌ tì m̀bɔ̀kì ywɔʼ Mvɛ̀nnswæ̀b twɛli kɛ yɛn zwɛ̂m?
42013021	A gwili m̀bùn brɛ̂ʼ nɛ m̀lib tǎ twɛʼ kwæʼ, à lòn lɛ̀ mɛ̀ wɔ̌ʼ brɛ̂ʼ mèan, han brɛ̂ʼ màzwùm waʼ hwæn.»
42013022	Kɛ ŋgyin màzwùm nun, Yesù ɓe fyi kɛ mɛ nsòn ŋglwɔkea lɛ̀ nyɛ̌ sisɔʼ, lɛ̀ à tǎ lɛʼ Mvɛ̀nnswæ̀b lìsea kɛ ŋkɛ̀nnɔ̀ʼ yɛ kɛ làn Yèrusàlɛ̀m.
42013023	À ɓɛ̌n cìcì ndɔʼ, mwum ndɔʼ cibbi lɛ̀ nun lɛ: «Mwumŋkæ̀m, wù lɛʼ lɛ ɓwum ɓye yɛ swæʼ ɓa mèan?» Yesù fɛ fyònnzì lɛ̀ ɓwum hwæn, à shɛ̀ lɛ:
42013024	«Kimnzênì nywi, ɓǎ ɓyin ɗun kɛ ŋwum nye ye fanni nun; yon yɛ ŋwum nye yɛ kɛn kɛ ywɔʼ Mvɛ̀nnswæ̀b nun. Ntwiʼ sɛ mùn lìmmi lɛŋkæ̀m lɛ ɓwum mèan yɛ kìin ɓɔli, ɓɛ cinni kan pon nɗun.
42013025	«Kwan sɛ ci-ɗwon yɛ̌ waʼ, à twɔ̀ʼ ŋwum nye yon nlim, ɓyin yɛ lwæ̌b wan, ɓyin yɛ ŋwum nye ywæli lɛ̀ ɓyin ta lɛʼ lɛ: “Mwumŋkæ̀m, wò ɓwiʼ ŋwum nye.” Kɛ kwan si nun, à yɛ̌ ɓyin fyònnzi lɛ: “Mǔn lìmmi kan cɛ̌ ɓyin waʼ.”
42013026	Ɓyin yɛ nun fyònnzi ɓe lɛ: “Ɓwiʼ ɓe kǎn ji ji lɛ̀ ɓyin? Ɓwiʼ nwi tì kuʼ lɛ̀ ɓyin m̀ban? Wù ɓe kǎn lɛʼ Mvɛ̀nnswæ̀b lìsea kɛ yi bàbà nun kɛ mɛ nsòn nyɛʼ nun?”
42013027	À yɛ̌ tì kònndì lɛʼ lɛ̀ ɓyin lɛ: “Mùn lɛʼ lɛ mǔn lìmmi kan cɛ̌ ɓyin waʼ mɛ̀. Ɓyin hwæn, kɛsênì nywi lɛ̀ mùn, ntwiʼ sɛ ɓyin ɓi mɛ̀ ci-ncǐ ɓyɛbbi.”
42013028	Kwan sɛ ɓyin yɛ ɓɛ, ɓyin yɛnnâ Abràhâm, Izàʼ, Yàkɔ̂b lɛ̀ mɛ̀ ci-nlɛli kɛ ŋwum Mvɛ̀nnswæ̀b nun, lɛ̀ à ɓi kɛ ywɔʼ shon nun, lɛ̀ ɓyin nzwon làn nyin wan, kɛ lwùmmɔ̌ʼ màzwùm nun sɛ ɓyin yɛ ɗunmi kwe, lɛ̀ ɓyin ta mɛ̀ myin sɔa.
42013029	Ɓwum yɛ wakai ǹdìkàʼ kɛ ɓwùm-nywɔʼ, lɛ̀ kɛ pyì-nywɔʼ, ɓyindɔʼ waì kuʼ kɛ fyaʼ yɛ mbɛmwù, lɛ̀ fyǎʼ leànnji, ɓɛ kiìn cǐ tǒn ji ɓænni kɛ ywɔʼ Mvɛ̀nnswæ̀b nun.
42013030	Mùn shɛ̀ ɓyin lɛ kɛ kwan màzwùm nun, ɓyindɔʼ ɓye jenɛ yì lwæ̀b ɓe, ɓon ɓɛ yɛ ɓɛ ɓwum zwimbyiʼ; ɓyindɔʼ ɓye kuʼ jenɛ ɓwum zwimbyiʼ fyôn kuʼ yì lwæ̀b ɓe.»
42013031	Kɛ kwan màzwùm nun ǹnywɛ̌n, mɛ̀ Fàrìzìɛ̂n ndɔʼ sɛnndi kɛ ke Yesù, ɓɛ shɛ lɛ̀ nun lɛ: «Kɛsi nywi fɛ, wù kɛ̀n wù tǒn cǐ ndɔʼ, ntwiʼ sɛ m̀vɛ̀n Èrôdɛ̀ yili nun ci ɓɛ wu wù.»
42013032	Yesù fyònnzì lɛ̀ ɓon lɛ: «Kɛ̀nnênì, ɓyin shɛ ci-yi bɛ̌b ɓyibbɔa màzwùm lɛ mùn tà fɛʼ mɛ̀ mpùn mɓyibbɔa fyinni ɗyě, mùn kimnzi tì mɛ̀ ŋgwɛ̀nŋgwɛ̀n. Shim, swum fɔʼ màzwùm sɛ mùn yɛ̌ tì kònndi cì, shimmbyiʼ nɛ mun yɛ̌ she shɛ̂m mlɔ̀a nlim.
42013033	Son, sɛ yili lɛ ɗyě, shim lɛ̀ shimmbyiʼ, mùn kɛ fɛʼ mwù kɛ mbyi kɛ̀n nyɛ̀m nun, ntwiʼ sɛ sɛ yili kan lɛ ɓɛ wu ci-nlɛli kɛ ŋwum Mvɛ̀nnswæ̀b nun pɛɗin, sɛ shi kuʼ ɓɛ kɛ Yèrusàlɛ̀m.
42013034	«Lan Yèrusàlɛ̀m, ɓyin ɓɛ ta mɛ̀ ci-nlɛli kɛ ŋwum Mvɛ̀nnswæ̀b nun wu, ɓyin ywummɔʼ tì kuʼ ɓwum ɓye nun tà ɓyin fyii lɛ̀ mɛ̀ ŋgwɔ̀ʼ, yà mbyi nɛ mǔn fyi kan lɛ̀ mùn swɔsi ɓyin cìcì fɔʼ kɛ ke shɛ̂m, wɛ̌ tà shɛ ǹgyi nyi tǎ ɓwɛn ɓyon wummi nywi, ɓyin shi mùn sæ̀li nun?
42013035	Li nɛ mùn shɛ̀ lɛ myi yin yɛ nzwon mɛʼ wan wɛ̌ ɓwɛn nyi ɓɛ cinni kan ǹgyi sɛ san ɓon. Mùn shɛ̀ ɓyin lɛ̀ lɛŋkæ̀m lɛ kwù shɛ̂m ɓa tî sæ̀mmi ɓe fɛ han a kiìn ɓɛ̀n kwan sɛ ɓyin yɛ lɛʼ lɛ̀ ŋwum yin nɛʼ lɛ: “M̀vɛ̀nnswæ̀b ŋgænnì mwum nɛ tǎ kìn kɛ jin shon nun.” »
42014001	A ɓe nywɔʼ mɛ̀ yìnnì mɛ̀ Yudà ndɔʼ, ci-zwiʼ mɛ̀ Fàrìzìɛ̂n ndɔʼ loen Yesù lɛ nyǐ ni kiìn ji ji ɗwon nyon. Kwan sɛ Yesù ɗun, ɓwum ɓɛ ɓe kwe næm, ɓɛ ɓe nun kɛ̀nnzi lɛ̀ mɛʼ.
42014002	Yesù ɗwì zɛʼ, à yɛn mwum ndɔʼ nɛ ɓe lɛ̀ ǹgwɛ̀nŋgwɛ̌n wum nywi kɛ ke shon ǹɗyi.
42014003	Yesù wèlì ŋwum, à cibbi lɛ̀ mɛ̀ ci-nlìmmì mɛ lwuà ɓon lɛ̀ mɛ̀ Fàrìzìɛ̂n lɛ: «Lwuà nyɛʼ yili lɛ ɓɛ kimnzi ǹgwɛ̀nŋgwɛ̀n nywɔʼ mɛ̀ yìnnì, kɛ̀ ɓa ɓɛ kimnzi?»
42014004	Ɓɛ flɔʼ, ci-mfyònnzǐ kwan kan. Yesù yɛnmɛ ɓɛ flɔʼ li, à yònnì ɓe nywi ŋgwɛ̀nŋgwɛ̀n, à kimnzi nun, à shɛ̀ lɛ̀ nun lɛ nyǐ ni fyôn ɓe ɗwon nyǐ.
42014005	À fyɔ̀si nun ɓe li, à cibbi lɛ̀ ǹkwìn ɓwum ye ɓe kwe lɛ: «Cɛ̌ ɓyin ton si, ɓɛshɛ mwum nyin ndɔʼ cinni mwɛn, shindɔʼ, à cinni nje, a nun pyì kɛ swuʼ nun nywɔʼ mɛ̀ yìnnì, à yɛ̌ nun ɗonnzi kwe ntwiʼ nywɔʼ mɛ̀ yìnnì nɛ? Kɛ̀ à wòli à pæ̀ʼ nun ǹnywɛ̀n?»
42014006	Ɓwum màzwùm ywɔmɛ ǹcibbi yi li, fyònnzì nɛ ɓon yɛ Yesù fyònnzi yaʼ ɓon.
42014007	Kɛ kwe nlim nye ji màzwǔm, Yesù yɛn wɛ̌ tà shɛ ɓwum ɓye ɓɛ loin cǐ ji ta yì cǐ tòn ye mɛʼ zwɛ̂m yæ̀nni. Li, à ɗyi, à shɛ̀ lɛ̀ ɓon lɛ:
42014008	«Wu yɛn mwum ndɔʼ lon wû lɛ wù kiìn ɗæm ji ɗwon nyon, wu yɛ̌ ɓɛ̀n, ɓa wù yæ̀n cǐ tòn she mɛʼ zwɛ̂m. Wǔ lìmmi kan, shindɔʼ, à loân ǹdɔʼ nyɛ̌ làn wu nùn.
42014009	Li, kwan sɛ nun yɛ̌ ɓɛ̀n lɛ̀ nun nyě, ǎ læ̀kì wù shɛ̌ lɛ: “Waʼ zwô, wù lànnzì mwum tòn nɛ cǐ tòn.” Kwan sɛ nun yɛ̌ wù wasi li, wù yɛ̌ kɛ̀n wɛ̌ ǹyiʼ yi wù mɛ ndùʼ kɛ ntònnzì yɛ nun yɛ̌ wù kɛ̌n tònnzi ɓe nyè.
42014010	Cǐ tòn she ɓe nyě, son sɛ ɗyi cǐ tòn she wù wòli wù kɛ̀n tòn kwan sɛ ɓɛ lon wu kɛ mɓwɔki ji ndɔʼ nun. Ɓǎ kwan sɛ nyɛli mɓwɔki nɛ lon m̀ɓwɔki yɛ̌ ɓɛ̌n, à shɛ̀ lɛ̀ wù lɛ: “Ŋwè nyɛ̀m, ɓa wù tòn yònni li, kìîn, wù tòn mbyî zwimbyiʼ kɛ mɛʼ zwɛ̂m.” Li, wù yɛ̌ ɓɛ ǹkyìbli kɛ mɛʼ ɓwum ɓye yɛ ji lɛ̀ wù m̀ban.
42014011	Ntwiʼ sɛ mwum nɛ tà nun nɛʼ wasi zwô hwæn, ɓɛ yɛ nun fyɔ̀si ɓe ŋgyɔʼ, nyɛ̌ tà kuʼ nun nɛʼ fyɔ̀si ɓe ŋgyɔʼ, ɓɛ yɛ nun wasi zwô.»
42014012	Yesù yònnì fyaʼ mwum nɛ loin nun cǐ ji, à shɛ̀ lɛ̀ nun lɛ: «Kwan sɛ wù yili lɛ wù fɛ ji ndàli lɛ̀ ɓwum, ɓa wù suʼ mɛ̀ ŋwè ɓyû sæ̀li, mɛ̀ ŋgyinni ɓyû, ɓwum ɓye wù kɛ kwæʼ nywi nun, shindɔʼ mɛ̀ ci-sɔà ɗwon nywù, ɓye wù yɛn lɛ à ɓi mɛ̀ ci-lòn, ntwiʼ sɛ ɓɛ yɛ tì kuʼ wù lon nywɔʼ ndɔʼ. Li, lɛ̀ ɓɛ ɗɛbbâ wù ke sɛ wù kɛ̀e ɓon.
42014013	Son, kwan hwæn yɛ wù yɛ̌ yili lɛ wù lon ɓwum lɛ̀ ji ndàli, lon mɛ̀ ci-nzæmnzæm, mɛ̀ ɗyɛmɗyɛm lɛ̀ mɛ̀ ci-ɓwubè.
42014014	Wu cì li, lɛ̀ wù yɛ̌ tǒn lwɛn tǒn, ntwiʼ sɛ ɓɛ wòli kan ɓɛ lon kuʼ wù shim ɓe ɗwon nyan. M̀vɛ̀nnswæ̀b nɛ yɛ wù lwɛn cǐ kɛ ŋgyìn nɛ nun yɛ̌ mɛ̀ ci-ncǐ lwɛn yìmnzi kɛ ywi nun, à fɛ ɓon ǹzison she ɗwùmɗwùm.»
42014015	Mwum ndɔʼ nɛ ɓe cǐ ji màzwùm ywɔmɛ ǹzæ̌ʼ lɛʼ Yesù hwæn, à shɛ̀ lɛ̀ Yesù lɛ: «Tǒn lwɛn si lɛ̀ mwum nɛ yɛ̌ ji nyɛ̌ kɛ ywɔʼ Mvɛ̀nnswæ̀b nun ji.»
42014016	Yesù ɗunmi lɛʼ lɛ̀ nun kɛ ŋkæ̌n lɛʼ nun lɛ: «Mwum ndɔʼ yile nun fɛ ji ndàli ndwun ndɔʼ lɛ̀ ɓwum. Ɓwum ɓye nun yile ǹlon, à shɛ̀kàʼ ɓon mbyî m̀bɔ̀ʼ tin ɓon hwæn.
42014017	Nywɔʼ nɛ ǹgyìn màzwùm wòli, à kɛ̀ ji ŋgyɔʼ, à fyi cikpuʼ nyon ndɔʼ lɛ nyǐ ni kɛn ɓwum ɓɛ nun shɛ̀kae shɛ̌ lɛ nun ni li lɛ ji ni ti ŋgyɔʼ, ɓyi ɓi kiìn.
42014018	Nyɛ̌ cikpuʼ yɛ̌ kɛ̌n ɓɛ̀n kɛ cì shon hwæn, nun ni shɛ̀ mɛ̀ kwɛ̀m ɓye ci à ɓǎ kìn cǐ ji. Nyɛ̌ cikpuʼ sɛte ɓɛ̀n ɗwon nyon shɛ̀ lɛ: “Mùn hwìnnâ ndɛm ndɔʼ, à si mùn nywi dòlɛ̀ʼ lɛ mùn kɛ̀nmɛ ndɛm màzwùm yɛnni. Li nɛ mùn lɛʼ lɛ wù swi mùn mvub nywi.”
42014019	Ǹdɔʼ shɛ̀ làn nyon lɛ: “Mùn hwìnni mɛ̀ nje wûm ndɔʼ, mùn yili mùn kɛn fɛʼ ɓon ɓwɛbbi ɓɛshɛ à ɓi kimmi. Li, mùn cibbi wû lɛ wù swi mùn mvub nywi.”
42014020	Ǹdɔʼ kònndì kwɛ̀m nyon shɛ̌ lɛ: “Mǔn kɛ ɗæm shi nùn, son sɛ mùn yɛ̌ shǐ kǐn cǐ ji.”
42014021	Cikpuʼ fyòn ɓe ɗwon nyɛli nyon, à shɛ̀ nun mɛ̀ kwɛ̀m ɓi hwæn. Ǹlim nyeni ci-ɗwon ni zwum, à shɛ̀ lɛ̀ cikpuʼ nyon lɛ: “Kɛ̀n kɛ yi bàbà nun m̀byìmmi, wù yèkàʼ mɛ̀ mbyi ɓye nlim nsòn, wù twɛlì mɛ̀ ci-nzæmnzæm, mɛ̀ ɗyɛmɗyɛm lɛ̀ mɛ̀ ci-ɓwubè nun.”
42014022	Cikpuʼ ni waʼ kɛ̀n. Kwan sɛ nun kìin fyònnì, à shɛ̀ lɛ̀ nyɛli nyon lɛ: “Mwumŋkæ̀m, mùn cìâ wɛ̌ tà shɛ wù shǐ mùn, son, yì cǐ tǒn pwìnpwǐn kɛ kwe.”
42014023	Ci-ɗwon ni shɛ̀ tì ɓe lɛ̀ cikpuʼ nyon lɛ: “Wù yɛ̌ kwan, wù yèkàʼ mɛ̀ mbyi ɓye kɛnmɛ mɛ myi-ndɛm, wù loin ɓwum ɓye wù yɛ̌ cinni mɛ moan mbyi hwæn, lɛ̀ ɓye kwe mɛ myi-ndɛm, wù cì ɓɛ kiìn ɓǎ yì cǐ tòn lwinnɔʼ.” »
42014024	Yesǔ kà shɛ̌ lɛ̀ ɓon ɓe lɛ: «Mùn shɛ̀ ɓyin lɛ̀ lɛŋkæ̀m lɛ kɛ nyinnìm ɓwum ɓye ɓɛ sɛte lon lɛ̀ ji ɓi, nyɛ̌ yɛ̌ tì ji nyɛ̀m kɛ̌ ŋwum kwo m̀bɔʼ à ɓà tî.»
42014025	Ɓe nywɔʼ ndɔʼ, Yesù tǎ kɛ̀n kɛ mbyi nun lɛ̀ ǹkwìn ɓwum mèan kɛ nyè. À ɓɛ̌n cì ndɔʼ, à yònnzì mɛʼ, à cɛ ɓon, à shɛ̀ lɛ̀ ɓon lɛ:
42014026	«Mwum nɛ tà mun ɗwon nyè, ǎ wòli kan à ɓɛ mwɛsɔ̀ʼ she nyɛ̀m, ɓɛshɛ nun shì ǹlim kɛ̌ lɛ̀ mùn, a lan kɛ̌ nlim sɛ nun kɛ̌ lɛ̀ ce nyon, mon nyon, kwo fɛʼ m̀myon, ɓwɛn ɓyon, mɛ̀ ŋgyinni ɓyon, lɛ̀ ǹyili yɛ nun yili nun nɛʼ nun hwæn.
42014027	Mwum nɛ tǎ ywi yi, ǎ ɗwon kan mɛ̀ kwù ɓyɛ̂m, ǎ wòli kan à ɓɛ mwɛsɔ̀ʼ she nyɛ̀m.
42014028	Mwum nyin ndɔʼ tǎ ywǐ yili nun gwe nye ndwun ndɔʼ, à sɛti fɛʼ tòn njiʼ, à kpasi mwù, à cɛ m̀bɔ̀kì lòn nɛ yɛ̌ kɛ̀n kɛ she màzwùm nun, ɓǎ nun yɛn ɓɛshɛ nun wòli à mlɔ̀ʼ she lɛ̀ lòn ye nun fyaʼ.
42014029	Ntwiʼ sɛ nun shì kuʼ mwù kpasi li, à ɗunmi mɛ̀ kwù nye fǒ, m̀ɓwɛm nye yaʼ nun ɓe, ɓwum ɓye yɛ làn hwæn, ɓɛ yɛ yɛn, ɓɛ ɗunmi nun kɔlea lɛ:
42014030	“Mɛ̀ mɓwɛ̀ʼ ɓa lwɛn, mwum tòn nɛ fɔ̀â nye, nye làn nun lèan, à ghætimɛ kìtɔ̀ʼ.”
42014031	M̀banmbɔʼ nɛ kuʼ lɛ̀ m̀vɛ̀n ndwun ndɔʼ nyɛ̌ yili wì lɛ̀ lwikwæ̌n ndɔʼ. À tǎ sɛti mwù kpasi nun kyishon, ɓɛshɛ nun wòli lɛ̀ ɓwum ŋkæm ŋwûm ɓyon, à ɗwì wì lɛ̀ lwikwæ̌n nɛ tǎ kǐn lɛ̀ ɓwum ŋkæm mwùm ɓî.
42014032	Ɓɛshɛ nun kɛ̀n yɛn lɛ nun ɓǎ kwan, à yɛ̌ ɓyindɔʼ lɛ̀ ɓwum ɓyon fyi kɛ cǐ lwikwæ̌n mvɛ̀n ndwun kwan sɛ nun ni kwɛmmi kifɛʼ, ɓǎ nun cibbi nun swum sɛ nun yili lɛ̀ flɔa ɗun ɓe kɛ ŋkwìn yan nun.»
42014033	Yesǔ kà lɛʼ lɛ: «Li nɛ kuʼ nyinnìm shɛ̂m lɛ̀ ɓyin; mwum nyin wòli kan à ɓɛ mwɛsɔ̀ʼ she nyɛ̀m, ɓɛshɛ nun shì fyàʼ pæ̀li lɛ̀ ywum yɛ nun cinni hwæn.»
42014034	Yesù ɗwì tì ɓon ǹkæ̌n lɛʼ ndɔʼ lɛ: «Kwǐn nwɔ̀ʼ si swum sɛ ta mwum kpea. Son, ɓɛshɛ sɛ fyonnì shiʼ, yà swum sɛ mwum wòli à cì ɓǎ sɛ fyonnì ɓe myimmi?
42014035	Sɛ ɓa kuʼ swum sɛ woli sɛ lwuli ŋgyɔʼ, shìkì sɛ lwuli kwo yà swum. Sɛ yili lɛ ɓɛ swi son twuʼ. Mwum nɛ cinni mɛ̀ ywiʼ mwu ɓye nywɔʼ lɛʼ, à nonnzì mwù, à ywɔʼ ǹzæ̀ʼ lɛʼ nɛ mùn shɛ̀ ɓyin nɛ.»
42015001	Mɛ̀ ci-nyèkǎʼ lǒn gàrimà ɓon lɛ̀ ɓwum ɓyindɔʼ ɓye ɓwum ɓe twɛʼ lɛ̀ mɛ̀ ci-ncǐ ɓyɛbbi swɔli kɛ ke Yesù, lɛ̀ ɓɛ ta nun fɔli.
42015002	Mɛ̀ Fàrìzìɛ̂n ɓon lɛ̀ mɛ̀ ci-nlìmmì mɛ lwuà ɗunmi ŋgùnnàʼ, lɛ̀ ɓɛ ta lɛli lɛ̀ ɓwùlu lɛ: «Ɓwiʼ yɛnnâ lɛ mwum tòn nɛ tǎ ɓwum ɓyibbɔa yě, à tà ti ma kònndi ji lɛ̀ ɓon m̀ban.»
42015003	Kɛ nlɛli yɛ ɓon ɓe lɛli lɛ̀ ɓwùlu li, Yesù cibbi ɓon kɛ ŋkæ̌n lɛʼ ndɔʼ nun lɛ:
42015004	«Ɓɛshɛ mwum nyin ndɔʼ cinni mɛ̀ pɔʼ nɗuʼ, son sɛ nyɛ̌ m̀bɔʼ kà kɛ̌n ɓwu kɛ nyinnìm shan nun; ɓyin ɓakaʼ lɛ ǎ wòli kan à ɗonnzi ɓye mèan ɓe cǐ ji, à kɛ̀n nyɛ̌ m̀bɔʼ nɛ ɓwu ni kibbea?
42015005	Kwan sɛ à yɛ̌ nun cinni, à yɛ̌ ɓɛ lɛ̀ ǹdàli ǹzwɔnzwɔ̀ʼ. À yɛ̌ nun ɗwǐ ɓe ŋgun,
42015006	à fyòìn lɛ̀ nun. Nun ɓɛ̀nmɛ, à lon mɛ̀ ŋwè ɓyon, à shɛ̀ lɛ̀ ɓon lɛ: “Kìênnì, ɓwiʼ dalènì m̀ban, ntwiʼ sɛ mùn cinnâ pɔʼ nyɛ̀m nyɛ̌ ɓwue.” »
42015007	Yesù kònndi ɓe lɛ: «M̀banmbɔʼ mùn shɛ̀ kuʼ ɓyin lɛ M̀vɛ̀nnswæ̀b lɛ̀ ɓwum ɓyon ɓye ɗɛb yɛ ɓɛ lɛ̀ ǹdàli kɛ nywi ci-ncǐ ɓyɛbbi m̀bɔʼ nɛ yɛ̌ fyàʼ pæ̀li lɛ̀ ɓyɛbbi nyon, a lan ǹdàli ye ɓwum mèan ɓye ɓɛ ta twɛʼ lɛ̀ ɓwum lwukea, ɓye nywi kwɛ̀nnaʼ kan tî ɓon lɛ̀ lɛʼ nyònnzǐ mbɔ̀kì tòn nyan.»
42015008	Yesù kònndì tì ǹkæ̌n lɛʼ ndɔʼ ɗwǐ, à shɛ̀ lɛ: «M̀lib ndɔʼ cinne mɛ̀ dalǎ lǒn ŋkæm ŋkæm wûm. A kiìn ɓɛ̀n nywɔʼ ndɔʼ, dalà lǒn ŋkæm fɔʼ swonni nun fyaʼ næmmbyìʼ, ǎ yɛn kan nun. Ɓyin fɔkaʼ lɛ ǎ wòli kan à nyæ̀nnzì lâm, à yìʼ nye, à fɔ̀sì yon kibbea han à kɛ̀n yon cinni?
42015009	Nun ti shɛ̀ nun cinni, à yɛ̌ mɛ̀ ŋwè ɓyon lon lɛ̀ ɓwùlu ɓye mɛ mbɛti nyon, à shɛ̀ lɛ̀ ɓon lɛ: “Ɓwiʼ dalènì m̀ban, mùn cinnâ dalà lǒn ŋkæm nɛ ɓwue mùn fyaʼ ni ɗyě.” »
42015010	Yesù kònndì ɓe lɛ: «Mùn shɛ̀ ɓyin lɛ mɛ̀ cikpuʼ Mvɛ̀nnswæ̀b ɓye ɗɛb ta dàlì m̀banmbɔʼ li kɛ nywi ci-ncǐ ɓyɛbbi m̀bɔʼ nyɛ̌ tǎ fyàʼ pæ̀li lɛ̀ ɓyɛbbi nyon.»
42015011	Yesù kònndì tì lɔʼ ɓon yindɔʼ ɗwǐ lɛ: «Mwum ndɔʼ ɓe kwe. À yee ɓwɛn mɛ̀ ɗwɛb ɓî.
42015012	Mwɛn nyɛ̌ mwɛsɔ̌ʼ kà shɛ̌ lɛ̀ ce nyon lɛ: “Kwan sɛ wǔ kɛ lɛ̀ mɛʼ sɛ, fɛ ɓon mun làn mɛ̀ kwiʼ nyɛ̀m jenɛ.” Ce nyon ywɔmɛ li, à kyììlàʼ ɓon ywum.
42015013	Nyɛ̌ mwɛsɔ̀ʼ kyì yì cìcì yɛ ɓe lɛ̀ yɛ ti yon hwæn, ǹgyǐn màn kan, à yè mbyi, à kɛ̀n kɛ nsòn ndɔʼ yɛ ŋgwɛmmi ɓan. À ɓɛ̀n kwe, à suʼ ywum hwæn cǐ mwù zwô lɛ̀ lwɛn nyon nɛ nun ɓɛ̀nne lɛ̀ nun tǎ ɗwuʼ.
42015014	Ǹjè ndwun ndɔʼ kǐn pyǐ, lɛ̀ à gwànnzâ lwɛn nɛ nun ɓɛ̀nne lɛ̀ nun hwæn. Li, seansean swum sɛ nun yɛ̌ ŋwum mgbati nun ɗunmi nun shi.
42015015	À kɛ̀n she ɗun kɛ fyaʼ mwum ndɔʼ nɛ ɓe kwe nsǒn màzwùm nun. Mwum màzwùm fyiɔ̀ʼ nun ndɛm nun lɛ nyǐ ni kɛn nun mɛ̀ mbyǎn ɓyon ɓǒn kwe.
42015016	Kwan sɛ nun ɓe mɛ̀ mbyǎn ɓǒn li, ǹjè ɓe nun kwɛ̀nni, à ɓe yili lwɛn lɛ nun jikaʼ ji nɛ ɓɛ ɓe mɛ̀ mbyǎn fɛkea, son, mwum nɛ yɛ̌ ǹlim kwɛ̀nnzi à fɛ nun ɓe kǎn.
42015017	Li, à ɗunmi ɓàkàʼ kɛ nywi vɛ̀nɛ̀ʼ sɛ nun tǎ yɛn, à lɛʼ zwumzwum lɛ: “Kwo fɛʼ mɛ̀ ci-she bùba nyɛ̀m, ɓɛ ta ji, ɓɛ ɗwi ŋgyɔʼ, lɛ̀ mùn tà kuʼ làn nyɛ̀m vɛ̀nɛ̀ʼ nwi fɛ lɛ̀ zwiʼ nun.
42015018	Mùn yɛ̌ waʼ fɛ lɛ̀ mùn kɛn ɓe cǐ bùba nyɛ̀m. Mun ɓɛ̀nmɛ, mùn shɛ̀ lɛ̀ nun lɛ: Bùba nyɛ̀m, mùn cìâ ɓyɛbbi lɛ̀ M̀vɛ̀nnswæ̀b, mùn kònndì cì lɛ̀ wù.
42015019	Mùn ɓà tî nyɛ̌ wù twɛʼ mùn wɛ̌ mwɛn nɛ wù ye. Twɛʼ mun m̀banmbɔʼ wɛ̌ ci-she nywù ndɔʼ.”
42015020	À ɓàkaʼ li, à kɛ̀ mwù ɓe kɛ mbyi ɗwòn bùba nyon lɛ̀ kɛ̀n. Kwan sɛ nun ɗunmi kwɛmmɔ̂ʼ lɛ̀ ɗwǒn, bùba nyon yɛnnɔ̀ʼ nun, à lìmmi nun. Ǹlim kwɛn nun lɛ̀ nun ǹzwɔnzwɔ̀ʼ, à yanni, à kɛ̀n nun cinnɔʼ kwe mbyi nun, à kwɔti nun, à gæ̀n nun ǹgæ̀n yɛ lwɛn.
42015021	Ǹzæ̌ʼ lɛʼ ye mwɛn fɔ̀sai, à ɗunmi yon lɛli lɛ̀ ce nyon. À shɛ̀ lɛ: “Bùba nyɛ̀m, mùn cìâ ɓyɛbbi lɛ̀ M̀vɛ̀nnswæ̀b, mùn kònndì cì lɛ̀ wù. Mùn ɓà tî nyɛ̌ wù twɛʼ mùn wɛ̌ mwɛn nɛ wù ye.”
42015022	Bùba nyon ywɔɔ̀ʼ ɗin, à ɗunmi mɛ̀ cikpuʼ ɓyon kun lɛ: “Kìênnì m̀byìmmi lɛ̀ gân lwɛn she lan ɓwùlu hwæn, ɓyin swi nun nywi, ɓyin shî tì kuʼ swònŋgwu lɛ̀ mɛ̀ dibaʼ nun.
42015023	Mwɛn nàʼ nyɛ̌ ǹlwinnea ni, ɓyin shî nun, ɓyin lin, ɓǎ ɓwiʼ ciênì ji ndàli nun.
42015024	Ntwiʼ sɛ mwɛn nyɛ̀m nɛ ɓyin yɛn nɛ, kɛ nlim yɛ̂m nun, ɓe lɛ̀ à ywiâ nùn, mùn tà nun cɛ jenɛ wɛ̌ ywi nɛ nun yìmni. Ɓe lɛ̀ à ɓwuâ, à ti mùn ɗyě ɓe fyaʼ.” Ǹdàli màzwùm ɗunmɔ̀ʼ kɛ fyaʼ zwɛm ǹnywɛ̀n.
42015025	«Ywum ton yi ɓe lànnzì hwæn li, lɛ̀ mwɛn nyɛ̌ mwumŋkæ̌m kɛ kɛ ndɛm nun. Kwan sɛ nun ɓe fyònnǐ ɓe myi, à kwɛmmɔʼ lɛ̀ ɗwòn, à ywɔʼ m̀bæ̀tè lɛ̀ ǹgwǔm gwɛn nun.
42015026	À ɓɛ̌n, à lon cikpuʼ ndɔʼ, à cibbi nun lɛ yà swum sɛ ta lànnzì ɓe kɛ ɗwon?
42015027	Cikpuʼ ni fyònnzì lɛ̀ nun lɛ: “Ŋgyinni nywù fyòân ɗyě, bùba nywù cìâ ɓɛ lin mwɛn nàʼ nyɛ̌ ǹlwinnea ni, ntwiʼ sɛ nun cinnâ mwɛn nyon ɓe ǹkimmɔa.”
42015028	Nyɛ̌ mwumŋkæ̀m ywɔʼ li, à ɗunmi nyeni. Nun, nun ɓà tî ɗun næm. Ce nyon ywɔmɛ li, à kìn nun ɓònnzea.
42015029	Son, à fyònnzì lɛ̀ bùba nyon lɛ: “Cɛ fɛʼ, ɗwùm yɛ ɓwiʼ noân ɓe ɓwiʼ lɛ̀ wù, mùn tà wu kpea, kwo nywɔʼ m̀bɔʼ ndɔʼ, wǔ shɛ̀ kifɛʼ mun lɛ mùn ci swum ndɔʼ, mùn myìʼ mwù. Kwo fɛʼ she mùn tà wu kpea si, wǔ ɗyi kifɛʼ nywɔʼ ndɔʼ, wù fɛ mùn wɛ̌ mwɛn pɔʼ ɓǎ mùn lon kuʼ mɛ̀ ŋwè ɓyɛ̂m lɛ̀ ji ndàli.
42015030	A ti shɛ̌ mwɛn nywù màzwùm ɓɛn ɓe, nyɛ̌ ɗwusâ wù mɛ̀ lwɛn ɓon lɛ̀ mɛ̀ sìbɔʼ, wù lin wù nun mwɛn nàʼ nɛ ɓwiʼ ɓe twusi.”
42015031	Bùba nyon kà fyònnzi lɛ̀ nun lɛ: “Mwɛn nyɛ̀m, ɓwiʼ ɓi fɛ lɛ̀ wù kwan hwæn; ywum yɛ mùn cinni hwæn yi tì kuʼ ywû.
42015032	Son, ŋgyinni nywù nɛ ɓɛ̀n nɛ, mǔn lìmme kǎn tî lɛ ǎ kɛ lɛ̀ mɛʼ. À tòn mûn jenɛ mɛʼ wɛ̌ mwum nɛ yìmni ywi. Ɓe lɛ̀ à ɓwuâ, mùn cinnâ nun ɗyě. Li, sɛ yili lwɛn lɛ ɓwiʼ ci ǹdàli, ɓwiʼ ton lɛ̀ ǹlim lwɛn.” »
42016001	A kien ɓɛ̀n kwan ndɔʼ, Yesù kònndì tì ǹkæ̌n lɛʼ ndɔʼ ɗwǐ lɛ̀ ɓwɛsɔʼ ɓyon lɛ: «Ci-lòn ndɔʼ cinne mwum ndɔʼ nɛ ɓe konni lɛ̀ lwɛn nyon. Ɓwum kà ɗunmi kǐn ci-lòn ni shɛ̌ lɛ m̀ɓòn ywum nyǐ ni cìmɛ she lɛ̀ ǹgwànnzǐ njònndì nyǐ.
42016002	Ci-lòn ni ywɔʼ li, à loìn nun, à shɛ̀ lɛ̀ nun lɛ: “Wùlæ̀nndì sɛ mùn tǎ ywɔʼ jin swû nun sɛ ɓɛ kuʼ lɛ? Ɓwɛb kuʼ fɛʼ mun sannzi wɛ̌ m̀bɔ̀kì nɛ wù tǎ she swû sɛ mùn fɛ wû fyaʼ kɛ̀nnzi, ntwiʼ sɛ mùn lìmmâ lɛ wù ɓà tî ɓɛ m̀ɓòn ywum yɛ̂m yɛ mùn cinni.”
42016003	Mwum tòn ni ɗunmi ɓàkàʼ kɛ nlimnlim lɛ: “Mùn ɓǎ nyɛ̌ nyɛli nyɛ̀m yɛ̌ she kwannzi nɛ? Mùn yɛ̌ cì lɛ? A ti lɛ mǔn cinni kan kim sɛ mùn wòli mùn ɗyìm ɗyìm, kɛ mbyi nɗɔlaʼ ywum nun, mùn kɛ̀n mwù kɛ̌ kɛ fɛn lɛ̀ kwɛ̀nnjin?
42016004	Ɛ̀nhɛ̂n, mùn lìmmâ swum sɛ mun yɛ̌ cì kwan sɛ mùn yɛ̌ she kwean, ɓwum kà yě mun lwɛn.”
42016005	À ɓàkàʼ li, ɓwum ɓye ɓe lɛ̀ ke nyɛli nyon nywi, à ɗunmi ɓon lon m̀bɔʼ-mbɔʼ ɓon hwæn. Nyɛ̌ zwimbyiʼ nɛ ɓɛ̀nne, à cibbi lɛ̀ nun lɛ: “Yɛn sɛ nyɛli nyɛ̀m tà wu ɗwon lɛ̀ son?”
42016006	Nun ni fyònnzì lɛ: “À tà mun ɗwon lɛ̀ mɛ̀ kɔ̀ʼ mɛwu nɗuʼ.” Ci-mɓòn ywum ni shɛ̀ nun lɛ: “Tǒn njiʼ, wù kɔʼ kɛ ɗèwà nun lɛ mɛ̀ kɔ̀ʼ mwum shân.”
42016007	À cibbi tì nyɛ̌ m̀bɔʼ ndɔʼ lɛ ke nyǐ si nyi? Nun ni fyònnzì lɛ nun ni cinni ǹgwɛ̀n gwê nɗuʼ nshân; ci-mɓòn ywum ni shɛ̀ nun lɛ: “Swum sɛ wù yɛ̌ fɛ, à si ǹgwɛ̀n nɗuʼ nnyì.”
42016008	Nyɛli ci-ŋkwɛ̀b ni ywɔmɛ she nun cì li, à yili nun ǹgwòn lɛ̀ m̀bɔ̀kì nɛ nun kɛ̀nne kon màzwùm cinni. Li nɛ ɓwiʼ kɛn yɛn lɛ ɓwum ɓye ta mwù kɛ̌ lɛ̀ ŋgyɔ̂ʼ wan cinni ǹlìmmǐ ncìkàʼ mɛ lɛʼ nyan nyinnìm ɓwulu, ɓɛ lan ɓwum ɓye ti mwù kɛ̌ kɛ mbyi Mvɛ̀nnswæ̀b nun.»
42016009	Yesù lɛli hwæn, à kònndì ɓon shɛ̌ lɛ: «Kɛ ŋgyɔ̂ʼ wan nun, kæbbênì ɓǎ ɓyin cinni mɛ̀ ŋwè lɛ̀ ǹjònndì nyin nɛ ɓyin cinni, ɓǎ kwan sɛ ǹjònndì màzwùm yɛ̌ mlɔ̌ʼ, M̀vɛ̀nnswæ̀b yê ɓyin kɛ cǐ tǒn ɗwùmɗwùm shon nun.
42016010	Mwum nɛ ǹlwinni kɛ ywum ɓwæ̀lea nun, m̀banmbɔʼ kuʼ, à yɛ̌ kuʼ ɓɛ ǹlwinni kɛ ywum ŋkæ̀mŋkæm nun. Ti lɛ̀ mwum nɛ ci-ŋkwɛ̀b kɛ ywum ɓwæ̀lea nun, kwo fɛʼ ye ǹkæ̀mŋkæm, à yɛ̌ kuʼ ɓɛ li.
42016011	Ɓɛshɛ kɛ mbɔ̀kì nji lwɛn nyɛ̌ kɛ ŋgyɔ̂ʼ wan nun, wù ɓe kǎn ǹlwinni, wɛn nɛ woli tî à fɛ wù lwɛn nyɛ̌ ǹkæ̀mŋkæm?
42016012	A konndì ɓɛ, ɓɛshɛ wǔ ɓe kǎn ǹlwinni kɛ nywi lwɛn nyɛ̌ lwikwæ̌n ndɔʼ nun, lwɛn nywù nyɛ̌ wǔ nɛʼ, wɛn nɛ yɛ wù nun fɛ?
42016013	«Mwum m̀bɔʼ wòli kan kim à cì she fyaʼ mɛ nyɛli ɓî. Nun cì li, lɛ̀ à yɛ̌ nyɛ̌ m̀bɔʼ ɓyìnnzi, à yili kuʼ nyɛ̌ m̀bɔʼ. À yɛ̌ nyɛ̌ m̀bɔʼ ywɔli, à njìlì kuʼ nyɛ̌ m̀bɔʼ. Mwum wòli kan à ɗwon M̀vɛ̀nnswæ̀b, à kònndì ǹlim ɗyili mbyi lòn nun.»
42016014	Mɛ̀ Fàrìzìɛ̂n ywɔmɛ ǹzæ̌ʼ lɛʼ yi li, ɓɛ ɗunmi mɛʼ nìlea zwô ntwiʼ sɛ mɛ̀ nlim nyan ɓe kɛ̀n kɛ lòn nun.
42016015	Yesǔ kà shɛ̌ lɛ̀ ɓon lɛ: «Ɓyin ɓi ɓwum ɓye ta ɓyin nɛʼ lìsea kɛ swiʼ ɓwum lɛ ɓyin tà ka mɛ̀ lɛʼ mɓyibbɔa cìkea, son, M̀vɛ̀nnswæ̀b lìmmi swum sɛ ɓyin mɛ nlim nun. Lìmmênì lɛ ywum yɛ ɓwum ta twɛʼ lɛ̀ ywum ŋkæ̀mŋkæm, yon yɛ ɗyi ywum ɓwæ̀lea kɛ swiʼ Mvɛ̀nnswæ̀b.
42016016	Han a kiìn ɓɛ̀n kwan sɛ Jân Bàtisì kwean, mɛ̀ lwuà ɓye Mòîzɛ̀ kɔe lɛ̀ ǹzæ̌ʼ lɛʼ yɛ mɛ̀ ci-nlɛli kɛ ŋwum Mvɛ̀nnswæ̀b nun kɔe, yon yɛ ɓe ywum hwæn kɛ̀nnzi. Kɛ nyě ŋkwan yɛ Jân Bàtisì kwean kuʼ, ɓwum ywɔâ Ǹtwum Lwɛn ye kɛ nywi ywɔʼ Mvɛ̀nnswæ̀b nun, li, mwum hwæn tǎ nywi kimnzi lɛ̀ nun ɗun kɛ ywɔʼ màzwùm nun.
42016017	Ɗɛb lɛ̀ ŋgyɔʼ, ywum màzwùm yi ɗonmi kɛ mmlɔ̀sì lɛ̀ ǹkyììli yɛ swum ndɔʼ yɛ kyììlì kɛ nywi mɛ lwuà, kwo fɛʼ kwæʼ lɛ.
42016018	«Mwum hwæn nɛ tǎ m̀myon kwannzi næm, à shɛ ǹdɔʼ ɓe, lɛ̀ à ywiâ ǹlàʼ. M̀banmbɔʼ nɛ kuʼ lɛ̀ mwum nɛ tǎ m̀lib nɛ ywon kwannzi næm shɛ, ǹlàʼ yɛ nun tǎ ywi.»
42016019	«Mwum ci-lòn ndɔʼ ɓe kwe, mɛ̀ plè ɓyon ɓye nun ɓe suʼ swì ɓe ɓye lòn. Mɛ̀ ŋgyinŋgyin mèan hwæn, à ɓe ɓɔʼ kɛ lwɛn nun, à kònndì tì mɛ̀ ŋgwìn kèa kwan hwæn.
42016020	Ci-nzæmnzæm ndɔʼ ɓe suʼ tòntòn kɛ ɓònmbyi ci-lòn màzwùm, jin shon ɓe lɛ Làzâ. Ɓe lɛ̀ à ti yì fon seansean.
42016021	À ɓe yili lwɛn lɛ̀ nun ji m̀blǔʼ ji yɛ ta lè kwan sɛ ɓwum ɓe kǐn ji ji kwe. A suʼ kan fɛʼ ǹjè, à kònndì tì ɓɛ, yì fon ɓe nun gbǔ nywi, lɛ̀ ɓwɛn mbyiʼ ta kǐn yon ɗi.
42016022	A kiìn ɓɛ̀n nywɔʼ ndɔʼ, ci-nzæmnzæm ni ywi. À ywimɛ, mɛ̀ cikpuʼ Mvɛ̀nnswæ̀b twɛʼ nun ɗɛb kɛ ke Abràhâm. Nywɔʼ ŋgyìn ywi ci-lòn ni kǐn wòlǐ, à ywi kuʼ, ɓɛ gwum nun.
42016023	Kɛ cìcǐ ɓwum ywi, ci-lòn ni ɓe vɛ̀nɛ̀ʼ yɛnni ǹzwɔnzwɔ̀ʼ. À wasi mɛʼ kɛ zwô, à yɛnnɔ̀ʼ Abràhâm, lɛ̀ Làzâ ni kɛ ke shon.
42016024	À yɛnmɛ li, à kuɔ̀n lɛ: “Mbibea Abràhâm, kwɛ̀nnzi ǹlim lɛ̀ mùn, wù shɛ̀ tì kuʼ Làzâ lɛ à ɓwæti mwɛnŋgwu nyon mlaʼ nun, à kìn mùn ɗimɔʼ flɔsi nun, ntwiʼ sɛ vɛ̀nɛ̀ʼ leân mùn mwù kɛ win ton yɛ nun.”
42016025	Son, Abràhâm kà shɛ̌ lɛ̀ nun lɛ: “Mwɛn nyɛ̀m, lìmmi lɛ wù ɓe ɓɔʼ kɛ lwɛn nun kwan sɛ wù ɓe ŋgyɔ̂ʼ wan, lɛ̀ Làzâ tà kuʼ vɛ̀nɛ̀ʼ yɛnni. Li nɛ nun cinnâ kuʼ tǒn lwɛn shon jenɛ, wù ɗunmi kuʼ làn nywù vɛ̀nɛ̀ʼ yɛnni.
42016026	Shi fɛʼ ɓɛ li ma, kɛ nyinnìm shɛʼ ɓwiʼ lɛ̀ ɓyin, m̀ɓan twun ndɔʼ yi kwe yɛ wòli kan mwum shè. Kɛ̀ mwum weɔʼ kɛ fyaʼ yɛʼ, à yili nun kiìn kɛ cì shin, kɛ̀ à wai cì shin, à yili nun kiìn fɛ, lɛʼ fɔʼ sɛ, cìcǐ nshè ɓan.”
42016027	Ci-lòn ni kà fyònnzɔ̀ʼ tì ɓe lɛ: “Kɛ à si li, mbibea nyɛ̀m, mùn swuleâ wù lɛ: Fyi Làzâ ɓe ɗwon ce nyɛ̀m,
42016028	mùn cinni mɛ̀ ŋgyinni kwe shân, à kɛn ɓon konnzi, ɓɛ læ̀kì tì kuʼ kìn kɛ cìcǐ vɛ̀nɛ̀ʼ sɛ nun.”
42016029	Abràhâm fyònnzɔ̀ʼ tì nun ɓe lɛ: “Mɛ̀ lwuà ɓye Mòîzɛ̀ kɔe lɛ̀ ǹzæ̌ʼ lɛʼ mɛ ci-nlɛli kɛ ŋwum Mvɛ̀nnswæ̀b nun, woli yɛ konnzi ɓon. Ɓɛ kɛ mwǔ nlim.”
42016030	Ci-lòn ni kònndì tì lɛlɔ̀ʼ lɛ: “Ɓan, Mbibea Abràhâm, suʼ lɛ̀ son si, ɓɛ ɓa mwù kɛ̌. Son, mùn lìmmi lɛ, a mwum ndɔʼ weɔ̀ʼ kɛ nyinnìm ɓwum ɓye ywiâ nǔn, à kɛ̀n ɓon cinni kwe, ɓɛ yɛ m̀bɔ̀kì tòn nyan kwɛbsi.”
42016031	Son, Abràhâm kà fyònnzɔ̀ʼ nun ɗyě ɓe lɛ: “Ɓɛshɛ ɓon shi mwù kɛ̌ lɛ̀ mɛ̀ lwuǎ Mòîzɛ̀, kònndì lɛ̀ ǹzæ̌ʼ lɛʼ mɛ ci-nlɛli kɛ ŋwum Mvɛ̀nnswæ̀b nun, kwo yili mwum ndɔʼ weɔ̀ʼ nyinnìm ɓwum ɓɛ ywiâ nùn, ɓɛ ɓa lɛʼ shon kɛ̌ lɛ̀ lɛʼ ndɔʼ.” »
42017001	Yesù shɛ̀ lɛ̀ ɓwɛsɔʼ ɓyon lɛ: «Ɓyin yɛ yɛn kwan hwæn lɛ ɓyindɔʼ lɛ̀ ɓwum yɛ ɓwùlu ɗwumnzi lɛ̀ ǹcǐ ɓyɛbbi. Son, mùn nyæ̀mmâ mwum nɛ yɛ̌ ɓɛ ci-nɗwumnzi ni.
42017002	Sɛ ɓî lɛʼ lwɛn cì shon lɛ ɓɛ kpæm nun li wɔ̀ʼ kɛ ŋgun, ɓɛ ɗwiɔ̀ʼ nun ɗuʼ ndwun nun, kɛ ncì yɛ nun yɛ̌ cì mwɛsɔ̀ʼ ndɔʼ pyì ɓyɛbbi nun.
42017003	Konnênì lɛ lɛ̀ ɓyin nɛʼ kɛ mbɔ̀kì tòn nyin nun. «Ɓɛshɛ wù yɛn lwikwæ̌n cǐ lɛʼ ɓyɛbbi ndɔʼ, fɔ̀si lɛli lɛ̀ nun lwɛn; kɛ nyě yi, wu yɛn ǎ tà ka tî kònndì ɓe, wù fyeli ǹlim lɛ̀ lɛʼ màzwùm.
42017004	Ɓɛshɛ lwikwæ̌n tà wu ɓyɛbbi cǐ, ɓe nyě yi, à kìn wù swulea ɓe lɛ wù fyeli ǹlim lɛ̀ ɓyɛbbi nyon, ɓɛshɛ nun cì fɛʼ wû lɛʼ ɓyɛbbi kæ̀mmì nyi, fyeli kuʼ ǹlim m̀banmbɔʼ li.»
42017005	Mɛ̀ ci-ntwum Nyɛli nyɛʼ Yesù shɛ lɛ̀ nun lɛ: «Cǐ lɛ̀ ɓwiʼ fɔsì zwùm tɛ̀li nywi Mvɛ̀nnswæ̀b.»
42017006	Yesǔ kà fyònnzi lɛ̀ ɓon lɛ: «Ɓɛshɛ ɓyin suè fɛʼ ǹtɛ̀ʼ zwum lɛ̀ M̀vɛ̀nnswæ̀b cinni kwæʼ lɛ, wɛ̌ zɛʼ ɓlaʼ, ɓyin wolè kim ɓyin shɛ lɛ̀ ŋgæʼ nɛ lɛ: “Mǔʼ wù nɛʼ, wù kɛ̀n ɗyiɔ̀ʼ nlim ɗuʼ ndwun”, à cì kuʼ li m̀banmbɔʼ.»
42017007	Yesù kònndì ɓon cibbi lɛ: «Yà nun nɛ kɛ nyinnìm shin nun, ɓɛshɛ nun cinni ci-she nɛ waʼ nun ndɛm cɛ̌ ɗyìm, shindɔʼ cɛ̌ mɓòn mɛ nyæ̀m ɓyon, ǎ kà shɛ̌ lɛ̀ nun, kwan sɛ nun yɛ̌ fyòn lɛ: “Kìîn, wù sɛti fɛʼ ji ji?”
42017008	À si shìlè. Swum sɛ wù yɛ̌ fyǒn nun shɛ̌, à si lɛ: “Ɗæm mun ji, fɔ̀si nywi ywû, wù kìn mùn nun ɗyili. Mun jimɛ, mùn nwi, wǔ kà kǐn tì kuʼ ji ɓe, wù nwi tì kuʼ.”
42017009	Ǎ cinni kan ǹwɛb ŋgwɛb yɛ nun yɛ̌ wɛb lɛ̀ she sɛ nun shǐ lɛ ci-she nyon ci nun. Kɛ̀ li nɛ ɓan?
42017010	Li nɛ kuʼ kɛ nywi yin. Yì kwan hwæn yɛ ɓyin yɛ yɛn lɛ ɓyin mlɔâ she sɛ M̀vɛ̀nnswæ̀b fɛ ɓyin lɛ ɓyin ci, suênì lɛʼ lɛ: “Ɓwiʼ suʼ ɗin lɛ mɛ̀ ci-she, she sɛ sɛ yili lɛ ɓwiʼ ci, son sɛ ɓwiʼ lwinnzi.” »
42017011	M̀bɔ̀kì nɛ Yesù ɓe mbyi nɛ kɛ̀nmɛ Yèrusàlɛ̀m yě, à ɗunmi fyiɔ̀ʼ kɛ ŋgyɔʼ Gàlìlê, ɓǎ nun linndɔ̂ʼ ŋgyɔʼ Sàmàrî.
42017012	Kɛ ŋkwɛmmi yɛ nun kwɛmme lɛ̀ ǹsòn ndɔʼ, mɛ̀ ci-njinɔʼ wûm ndɔʼ kiìn nun ɓǒn mbyi nun. Ɓɛ cɛɔ̀ʼ nun mbyî læ̀bbi, ɓɛ ɗyi,
42017013	ɓɛ ɗunmi kuɔ̀n lɛ̀ Yesù lɛ: «Mwumŋkæ̀m, ɓwiʼ swulea wù, kwɛ̀nnzi zwû ǹlim lɛ̀ ɓwiʼ.»
42017014	Yesù yɛnmɛ ɓon, à shɛ̀ɔ̀ʼ ɓon lɛ: «Kɛ̀nnênì, ɓyin lisàʼ ɓyin nɛʼ cɛ̌ mɛ ci-mfɛ sàtìkæ̀ʼ.» Mɛ̀ ci-njinɔʼ ywɔʼ li, ɓɛ yê mbyi. Ɓɛ ɓɛn mbyi nun, ǹjinɔʼ ghonni ɓon nywi.
42017015	Nyɛ̌ m̀bɔʼ ɓe nyinnìm shan nun, à yɛn ǹjinɔʼ shon ghonni li, à fyònnì ɓe mɛ kwù zwɛ̂m, lɛ̀ à tǎ ǹtwu fɛ lɛ̀ M̀vɛ̀nnswæ̀b kɛ pisean.
42017016	À ɓɛ̌n ke Yesǔ, à swìtɔ̀ʼ nun mɛ kwù, à wu mwù ŋgyɔʼ, à ɗunmi nun osɔ̀kɔ̀ʼ yili. Mwum Sàmàrî nɛ ɓe mwum màzwùm.
42017017	Yesù yɛnmɛ nun li, ǎ kà shɛ̌ lɛ: «Mùn yɛn kan wɛ̌ ɓyin wûm hwæn, ǹjinɔʼ shin ghonnâ? Ti, ɓwùlu ɓye tânnì ɓi fɛn?
42017018	Shi ɓɛ ǹkyìn mwum nɛ, kwo nyɛ̌ m̀bɔʼ ɓàkaʼ kan lɛ nun kɛ̀nmɛ M̀vɛ̀nnswæ̀b osɔ̀kɔ̀ʼ yili ɓe?»
42017019	Yesǔ kà shɛ̌ lɛ̀ mwum Sàmàrî ni lɛ: «Waʼ zwô, wù kɛ̀n, M̀vɛ̀nnswæ̀b swætâ wù, ntwiʼ sɛ wù tɛ̀lâ zwùm lɛ̀ nun.»
42017020	Ɓe nywɔʼ m̀bɔʼ ndɔʼ, mɛ̀ Fàrìzìɛ̂n kà cibbi lɛ̀ Yesù lɛ: «Ywɔʼ Mvɛ̀nnswæ̀b yɛ ɓwiʼ ɓɛ̀nni nywi yǎ kwan?» Yesù fyònnzì lɛ̀ ɓon lɛ: «Sɛ ɓa swum sɛ yɛ ɓɛ̌n, ɓɛ yɛn son kɛ pisean lɛ̀ zɛʼ.
42017021	Mwum ndɔʼ ɓà kuʼ ɗyi, à shɛ̀ lɛ son sɛ she ti ɗyě fɛ sɛ, shindɔʼ lɛ son sɛ she ɗyě fi si. Sɛ yili ɓyin ton, ɓyin limmì lɛ ywɔʼ Mvɛ̀nnswæ̀b ti nyinnìm shin nun.»
42017022	Kwan sɛ Yesù fyònnzi lɛ̀ mɛ̀ Fàrìzìɛ̂n li, à shɛ̀ lɛ̀ ɓwɛsɔʼ ɓyon lɛ: «Kwan ndɔʼ yɛ wòlì she ɓyin yɛ yili lɛ ɓyin yɛn fɛʼ ǹgyìn nyɛ̌ m̀bɔʼ ndɔʼ nɛ Mwɛn Mwum yɛ̌ ɓɛ̀n nun, kwo m̀bɔʼ, son, ɓyin ɓa yɛnni.
42017023	Ɓɛ yɛ ɓyin kǐn shɛ̀ lɛ: “À ni ɗyě fɛ”, shindɔʼ, ɓɛ shɛ lɛ: “À ni ɗyě fi.” Ɓyin ywɔâ li, ɓa ɓyin ɗwon ɓon nyè, kwo lwùm ǹsɛnndi, ɓa ɓyin sɛnndi.
42017024	Ntwiʼ m̀bɔ̀kì nɛ ɓyin yɛn m̀bæ̀n tǎ ŋwæ̀tì, à ŋwannzi ɗɛb, a kɛn ɓɛ̀n fyaʼ fɔʼ, li nɛ nywɔʼ mfyòn Mwɛn Mwum yɛ̌ kuʼ ɓɛ.
42017025	Son, swum she zwimbyiʼ sɛ yili lɛ Mwɛn Mwum sɛti fɛʼ làn kɛ nlim, à si lɛ ɓwum ɓye ɗyě ɓyinnɔ̀ʼ nun, à yɛn vɛ̀nɛ̀ʼ.
42017026	Swum fɔʼ sɛ lannze kwan Nòê, son sɛ yɛ tì kuʼ cì nywɔʼ nɛ Mwɛn Mwum yɛ̌ fyòn.
42017027	Ɓwum ɓe ji, ɓɛ nwi, ɓɛ shɛ yì ɗæm, ɓɛ fɛ tì kuʼ ɓwɛn ɓyan ɗæm nun han a kiìn ɓɛ̀n nywɔʼ nɛ Nòê ɗun cìʼ ndwun nun. Ɓe nyě yi, ndwin ndwun ɓɛ̀n, à shɛ ǹdùʼ ɓwum hwæn.
42017028	A yɛ tì kuʼ ɓɛ m̀banmbɔʼ wɛ̌ kwan Lɔ̂t; ɓwum ɓe ji, ɓɛ nwi tì kuʼ, ɓɛ ɓe hwìn nùn, ɓɛ kyî nùn, ɓɛ ɓe ywum ɗyìm ɓǐ, ɓɛ gwe tì mɛ̀ nye.
42017029	Son, nywɔʼ nɛ Lɔ̂t waʼ, à kwan Sòdɔ̂m, M̀vɛ̀nnswæ̀b cì win ɗunmi nwi lɛ̀ mvɛb mpàn nun kɛ nsǒn màzwùm wɛ̌ mvu. Win màzwùm wu ɓon hwæn.
42017030	«Nywɔʼ nɛ Mwɛn Mwum yɛ̌ nun nɛʼ kwàsi, sɛ yɛ kuʼ ɓɛ m̀banmbɔʼ li.
42017031	Mwum nɛ ǹgyìn màzwùm yɛ̌ cinni nywɔʼ nɛ nun ni kɛ fyaʼ nye nyon ndɔʼ nun, ɓa à shɛ̀ tì fɛʼ lɛ nun yɛ̌ ɗun kɛ fyaʼ ndɔʼ nun ɓǎ nun sheli ywum yon ndɔʼ. M̀banmbɔʼ nɛ yɛ kuʼ ɓɛ lɛ̀ nyɛ̌ kɛ̀nnâ ndɛm, ɓa à shɛ̀ lɛ nun fyôn fɛʼ ɓe kɛ næm.
42017032	Cɛênì fɛʼ swum sɛ cìe myǐ Lɔ̂t.
42017033	Mwum nɛ yɛ̌ kæb lɛ̀ nun swæti ǹzison shon, à yɛ̌ son ɓwuli, son, mwum nɛ yɛ̌ ǹzison shon ɓwuli, lɛ̀ à lwæ̀bsi nûn.
42017034	Mùn shɛ̀ ɓyin lɛ̀ lɛŋkæ̀m lɛ kɛ kpòn ŋgyìn màzwùm nun, ɓɛ yɛ mwum m̀bɔʼ twɛli kɛ nyinnìm ɓwum ɓî ɓye non kɛ ndòn m̀bɔʼ nun, ɓɛ ɗonnzi kuʼ nyɛ̌ m̀bɔʼ.
42017035	M̀banmbɔʼ kuʼ, mɛ̀ yib ɓî yɛ ɓɛ kɛ li wɔ̀ʼ zwɛ̂m, ɓɛ yɛ nyɛ̌ m̀bɔʼ twɛli, nyɛ̌ m̀bɔʼ nzwon kuʼ ɓe. ((
42017036	M̀banmbɔʼ kuʼ, mɛ̀ ɗwɛb ɓî yɛ ɓɛ ndɛm nun, ɓɛ twɛʼ nyɛ̌ m̀bɔʼ, ɓɛ ɗonnzi nyɛ̌ m̀bɔʼ.))»
42017037	Ɓwɛsɔʼ ɓyon ywɔʼ li, ɓɛ kà cibbi lɛ̀ nun lɛ: «Nyɛli nyɛʼ, ywum màzwùm hwæn li ywimɛ lànnzì ya cìcì?» Yesù fyònnzì lɛ̀ ɓon kɛ ŋkæ̌n lɛʼ nun lɛ: «Cìcì sɛ ɗwon nyæm ta nòn nun, kwe nɛ yì jìkìwà ta kuʼ swɔli.»
42018001	Yesù kònndì ɓon ǹkæ̌n lɛʼ ndɔʼ ɗwǐ ɓe, ɓǎ nun shɛ ɓon lɛ ɓa ɓyi ɓi ɓwæti mwù lɛ̀ ǹkeli Mvɛ̀nnswæ̀b, ɓyi ɓi kɛ mwǔ nlim kwan hwæn.
42018002	À ɗunmi ɓon shɛ̌ lɛ: «Ci-nlin kyìtæ̀ʼ ndɔʼ ɓe kɛ nsòn ndɔʼ, ǎ ɓe kǎn M̀vɛ̀nnswæ̀b yi, shìkì à cɛ kuʼ mwum ndɔʼ mbyî wɛ̌ mwum.
42018003	Kɛ kwe nsǒn fɔʼ màzwùm nun, ǹkwɛb mlib ndɔʼ ɓe tì kuʼ kwe, yɛ ɓe nun suʼ ywon nywi kwan mèan hwæn lɛ nyǐ ni lwusi nun lɛʼ she nun cinne kɛ cɛ̌ kyìtæ̀ʼ. Ŋ̀kwɛb mlib màzwùm ɓe lɛʼ lɛ: “Cǐ kænne lwu mùn kɛ lɛʼ she mùn cinni ɓwiʼ lɛ̀ ci-ɓyìnnzì nyɛ̀m.”
42018004	Mɛ̀ nywɔʼ mèan hwæn yɛ nun ɓe ɓɛ̀n kwe, ci-nlin kyìtæ̀ʼ ni ɓe kǎn yili. A kiìn ɓɛ̀n nywɔʼ m̀bɔʼ ndɔʼ, ci-nlin kyìtæ̀ʼ ni lɛʼ zwumzwum lɛ: “À si lɛŋkæ̀m lɛ mǔn tà ka M̀vɛ̀nnswæ̀b yi, shìkì mùn cɛ kuʼ mwum ndɔʼ mbyî wɛ̌ mwum,
42018005	son, m̀bɔ̀kì nɛ ǹkwɛb mlib yɛ ton yɛ ta mun kǐn mɛ̀ ywiʼ ɗwosea mɛ̀ ŋgyinŋgyin, mùn yɛ̌ cì kænne lwu nun. Shi ɓɛ li, à yɛ̌ suʼ ywon fɛ li han, à cì ǹlim waʼ mùn zwum.” »
42018006	Yesù mlɔ̀ʼ hwæn, ǎ kà shɛ̌ lɛ̀ ɓon lɛ: «Ɓyin ywɔâ kǎn ǹzæ̀ʼ lɛʼ nɛ ci-nlin kyìtæ̀ʼ mɓyɛbbi ni lɛʼ?
42018007	Li, ɓyin ɓakaʼ lɛ M̀vɛ̀nnswæ̌b wòli kan à cì lwɛn lɛ̀ ɓwum ɓyon ɓɛ nun yæ̀nnâ, ɓɛ ta jin shon sean kpòn lɛ̀ nywɔʼ lɛ à kpaʼ ɓon? Ɓyin ɓakaʼ lɛ à wòli à ɓæn kæʼ lɛ̀ ǹkǐn mkpaʼ yan?
42018008	Mùn shɛ̀ ɓyin lɛ̀ lɛŋkæ̀m lɛ, à ɓǎ kæʼ ɓænni, à yɛ̌ ɓon kǐn fyàʼ ɗwǐ nywi m̀byìmmi. Son, ti kwan sɛ Mwɛn Mwum yɛ̌ fyòn ɓe ŋgyɔ̂ʼ wan nun, à yɛ̌ ɓwum ɓye ta ǹlim kɛ̌ lɛ̀ M̀vɛ̀nnswæ̀b cinni?»
42018009	Yesù kònnde tì kuʼ ǹkæ̌n lɛʼ ndɔʼ ɗwǐ lɛ̀ ɓwum ɓye ɓe ɓon nɛʼ twɛli lɛ̀ ɓwum lwinni kɛ swiʼ Mvɛ̀nnswæ̀b, ɓɛ shɔlàʼ kuʼ ɓwùlu.
42018010	À ɗwìe ǹkæ̌n lɛʼ màzwùm lɛ: «Ɓwum ɓî ndɔʼ kɛnne nyenswæ̀b ndwun lɛ̀ ɓon keli M̀vɛ̀nnswæ̀b; nyɛ̌ m̀bɔʼ ɓe Fàrìzìɛ̂n, lwikwæ̌n ɓɛ kuʼ ci-nyèkǎʼ lǒn gàrimà.
42018011	Fàrìzìɛ̂n ni kɛ̀n ɗyiɔ̂ʼ swiswiʼ, à ɗunmi keli zwumzwum lɛ: “M̀vɛ̀nnswæ̀b ndwun, mùn tà wû osɔ̀kɔ̀ʼ yili m̀bɔ̀kì nɛ wù fɔ̀ʼ mun kyi, mùn ɓǎ wɛ̌ ɓwùlu ɓɛ mɛ̀ ci-ncǐ ɓyɛbbi ɓɛ ta ywum mɛ mɓwɛ̀ʼ jikea, ɓɛ ywikaʼ mɛ̀ nlàʼ. Mùn tà ti wù kònndi osɔ̀kɔ̀ʼ yili lɛ̀ she mùn ɓǎ wɛ̌ ci-nyèkǎʼ lǒn gàrimà nɛ tòn nɛ.
42018012	Mùn tǎ mlǎʼ shǐ kɛ sonndè m̀bɔʼ nun kæ̀mmì ɓî, kɛ lwɛn nyɛ̀m nɛ mùn tǎ cinni nun hwæn, mùn tà wû yì kì-wûm fɛ.”
42018013	Kɛ kwan si nun, ci-nyèkǎʼ lǒn gàrimà ɗyie nun làn nyon ɓe, ǎ lwùm kan mɛʼ wasi zwô, son, à kwɔti mɛ̀ fyǎʼ nlim, à ɗunmi lɛʼ lɛ: “M̀vɛ̀nnswæ̀b ndwun, ywɔʼ kwɛ̀nnzǐ nlim lɛ̀ mùn nɛ ci-ncǐ ɓyɛbbi.” »
42018014	Yesù mlɔ̌ʼ ǹɗwǐ ŋkæ̌n lɛʼ yi hwæn, à shɛ̀ lɛ̀ ɓon lɛ: «Lɛ̀ lɛŋkæ̀m, mùn shɛ̀ ɓyin lɛ: lɛ̀ mwum tòn nɛ kà fyònni ɓe ɗwon nyon, ɓe lɛ̀ swum gwèan ndɔʼ ɓa tî kɛ nyinnìm shon ɓon lɛ̀ M̀vɛ̀nnswæ̀b; ti lɛ̀ Fàrìzìɛ̂n, swum sɛ nun fɔ̀si ɓon lɛ̀ M̀vɛ̀nnswæ̀b, kwo fɔʼ sɛ ɓan. Ntwiʼ mwum hwæn nɛ tà nun nɛʼ wasi zwô, ɓɛ yɛ nun fyɔ̀si ɓe ŋgyɔʼ. Son, nyɛ̌ tà kuʼ nun nɛʼ fyɔ̀si ɓe ŋgyɔʼ, ɓɛ yɛ kuʼ nun wasi zwô.»
42018015	Ɓe nywɔʼ m̀bɔʼ ndɔʼ, ɓwum ɗunmi tì kuʼ kìn kɛ ke Yesù lɛ̀ ɓwɛn fyaʼ nun hwæn, lɛ̀ Yesù sataʼ ɓon mɛ̀ fyàʼ nywi. Ɓwɛsɔʼ Yesù yɛn li, ɓɛ ɗunmi ɓwum ɓye ɓe kìn lɛ̀ ɓwɛn nyɛnndi.
42018016	Yesù ywɔmɛ li, à cì ɓɛ fyɔsì nun mɛ̀ ci-ɓwɛn ɓe ke; à shɛ̀ lɛ: «Ɗonnzênì ɓwɛn sisɔʼ, ɓɛ kiìn kɛ cì shɛ̂m, ɓa kì ɓyin kænni ɓon, ntwiʼ sɛ ywɔʼ Mvɛ̀nnswæ̀b si she ɓwum ɓye gwili ɓon lɛ̀ mɛ̀ kìkæ̀n.
42018017	Mùn tà ɓyin shɛ̌ lɛ̀ lɛŋkæ̀m lɛ mwum nyɛ̌ ɓǎ ywɔʼ Mvɛ̀nnswæ̀b yili m̀banmbɔʼ wɛ̌ tà shɛ mwɛsɔ̀ʼ tà son yili, mwum màzwùm ɓǎ ɗun shim ywɔʼ Mvɛ̀nnswæ̀b nun».
42018018	Ci-zwiʼ mɛ̀ Yudà ndɔʼ cibbi lɛ̀ Yesù lɛ: «Ǹlìsàʼ, wù nɛ cinni kan mɛ̀ lɛʼ mɓyibbɔa kɛ nywi, shɛ̀ mûn yɛn sɛ mun wòli mùn cì, mǔn kà cinni ǹzison ɗwùmɗwùm?»
42018019	Yesù ywɔmɛ li, à fyònnzì lɛ̀ nun lɛ: «Yɛn sɛ ci wù lon mun lɛ mwum nɛ cinni kan ɓyɛbbi nywi? Mwum nlwinni ɓǎn, M̀vɛ̀nnswæ̀b nun kyishon nɛ ǹlwinni.
42018020	Wù lìmmâ kǎn mɛ̀ lwuà ɓye ta lɛʼ lɛ: “Ɓa wù ywi ǹlàʼ, ɓa wù wu mwum, ɓa wù yib nywiʼ, ɓa wù ɗyi kuʼ shìtàkwù mɛ mɓwɛ̀ʼ, wù mwumnzi ce nywù lɛ̀ mon nywù nun?” »
42018021	Mwum tòn ni fyònnzì lɛ̀ nun lɛ: «Ǹdìkàʼ mwɔ̂ʼ, mùn tà ywum màzwùm ɗwonnzi hwæn han a kiìn ɓɛ̀n ɗyě.»
42018022	Yesù ywɔmɛ fyònnzì ni, à shɛ̀ lɛ̀ nun lɛ: «Lɛ̀ wǔ kà cinni ǹtwɔ̀kàʼ ye kɛ nlim ɗɛb cɛ̌ Mvɛ̀nnswæ̀b, swum nzwonmɛ wù fɔʼ. À si lɛ wù yɛ̌ fyòn ɓe, wù kyì lwɛn nyɛ̌ wù cinni hwæn, wù kyììlàʼ lǒn màzwùm lɛ̀ mɛ̀ ci-nzæmnzæm. Yɛ mlɔmɛ ǹkyììlǎʼ, wù fyòìn ɓe, wù ɗwon mùn.»
42018023	Son, mwum tòn ni ywɔʼ ǹzæ̌ʼ lɛʼ ton yi, à yimmi ntwiʼ sɛ nun ɓe mwum nɛ cinni ǹjònndì ǹzwɔnzwɔ̀ʼ.
42018024	Yesù yɛnmɛ she nun yimmi si, à shɛ̀ lɛ: «À si lɛʼ kyìbli ǹzwɔnzwɔ̀ʼ lɛ ci-lòn ɗun kɛ ywɔʼ Mvɛ̀nnswæ̀b nun.
42018025	Ǹdikàʼ ǹgàrìbà, nun nɛ ɗun kɛ zæʼ tæʼ nun lɛ̀ she ci-lòn yɛ̌ ɗun kɛ ywɔʼ Mvɛ̀nnswæ̀b nun.»
42018026	Ɓwum ɓye ɓe lɛʼ màzwùm fɔli ɗunmi lɛli lɛ: «Son ɓɛ li, wɛn nɛ yɛ swæʼ?»
42018027	Yesǔ kà fyònnzi lɛ̀ ɓon lɛ: «Swum sɛ mwum tǎ cɛ lɛ sɛ wòli kan sɛ ci, à si ɗonmi kɛ swiʼ Mvɛ̀nnswæ̀b.»
42018028	Kɛ nyě yi, Pìɛ̂r kà shɛ̌ lɛ̀ nun lɛ: «Cɛ fɛʼ, ɓwiʼ ɗonnzâ làn nyɛʼ ywum yɛ ɓwiʼ cinni hwæn lɛ̀ ɓwiʼ ɗwon wù.»
42018029	Yesù shɛ̀ lɛ̀ ɓon lɛ: «Lɛ̀ lɛŋkæ̀m, mùn tà ɓyin shɛ̌ lɛ ɓɛshɛ mwum ndɔʼ ɗonnzi ɗwòn nyon, m̀myon, mɛ̀ ŋgyinni ɓyon, ɓwum ɓyon lɛ̀ ɓwɛn ɓyon nun hwæn kɛ jin ywɔʼ Mvɛ̀nnswæ̀b nun,
42018030	ywum yɛ nun yɛ̌ cinni wan nyɛ̌ jenɛ nun yɛ ywum yɛ nun ɗonnzi lèan ǹzwɔnzwɔ̀ʼ. A konndì ɓɛ lɛ, kɛ nyě wan nyɛ̌ jenɛ, à yɛ̌ tì ǹzison ɗwùmɗwùm cinni.»
42018031	Yesù twɛʼ mɛ̀ ci-ntwum wûm ɓlàn ɓî ɓyon pɛɗin, à shɛ̀ lɛ̀ ɓon lɛ: «Cɛênì fɛʼ, ɓwiʼ kɛnmɛ kɛ Yèrusàlɛ̀m kɛ cìcì sɛ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun kɔe kɛ nywi Mwɛn Mwum yɛ lwinni.
42018032	Ɓɛ yɛ nun kyììli kɛ fyaʼ mɛ kyìn ɓwum. Mɛ̀ kyìn ɓwum màzwùm yɛ nun kɔlea, ɓɛ simmɔʼ nun, ɓɛ swikaʼ nun mɛ̀ti nywi.
42018033	Ɓɛ yɛ tì nun ɓo lɛ̀ ǹgwæ̀ʼ, ɓɛ kɛn nun wu. Ŋ̀gyìn mɛ̀ nlě ti wòli, à yìmnì ywi.»
42018034	Son, ɓwɛsɔʼ ɓyon ywɔti kan mwǔ lɛʼ màzwùm lwɛn. Ǹdǔʼ lɛʼ si ɓe lɛ̀ ɓon gwùmni. Li, ɓɛ ɓe kǎn lɛ̀ ǹlìmmì swum sɛ Yesù ɓe yili nun lɛʼ seansean.
42018035	Kɛ kɛ̀n sɛ Yesù ɓe kɛ̀n nun, à ɗunmi kwɛmmɔ̀ʼ lɛ̀ Jèrikò. Ci-ɓwubè ndɔʼ ɓe mbyî moan mbyi ǹtǒn, lɛ̀ à tǎ ywum ɗɔlea.
42018036	À ywɔmɛ ǹtwùmnì ɓwum, à cibbi swum sɛ ta lànnzì.
42018037	Ɓɛ fyonnzì lɛ̀ nun lɛ Yesù nɛ mwum Nàzàrɛ̂ʼ ni nɛ ta làn kɛ mbyi nun.
42018038	À ywɔmɛ li, à ɗunmi kun lɛ: «Yesù, ǹdwì Dàvîd, ywɔʼ kwɛ̀nnzǐ nlim lɛ̀ mùn.»
42018039	Ɓwum ɓɛ ɓe kɛ̀nnɔ̀ʼ mbyî zwimbyiʼ ɗunmi nun sìti lɛ nyǐ ni mɔki, son, à kònndì ǹkwu kimnzi mbyî lɛ: «Ǹdwì Dàvîd, ywɔʼ kwɛ̀nnzǐ nlim lɛ̀ mùn mɛ̀.»
42018040	Yesù ywɔʼ li, à ɗyi, à shɛ̀ lɛ ɓɛ kiìn nun lɛ̀ nyǐ. Ci-ɓwubè kwɛmmiì mbyî, Yesù cibbi lɛ̀ nun lɛ:
42018041	«Yà swum sɛ wù yili lɛ mùn ci wù?» Ci-ɓwubè ni fyònnzì lɛ: «Mwumŋkæ̀m, mùn yili lɛ wù ci mɛʼ weli mùn ɓe mwu.»
42018042	À lɛʼ li, Yesù shɛ̀ lɛ̀ nun lɛ: «Mɛʼ ywû welì, M̀vɛ̀nnswæ̀b swætâ wù ntwiʼ sɛ wù tɛ̀lâ zwùm lɛ̀ nun.»
42018043	Kɛ fyaʼ zwɛm ǹnywɛ̌n, ci-ɓwubè ni ɗunmi yɛnni, à kɛ̀ Yesù mwǔ nyè lɛ̀ à tǎ M̀vɛ̀nnswæ̀b twuli. Ɓwum hwæn ɓye ɓe kwe yɛn swum sɛ lannzi si, ɓɛ ɗunmi tì kuʼ ǹtwu fɛ lɛ̀ M̀vɛ̀nnswæ̀b.
42019001	Yesù ɗuen Jèrikò, lɛ̀ à tǎ ǹlim nsòn linndi.
42019002	Mwum ndɔʼ ɓe kwe, jin shon ɓe lɛ Zàshê, ci-zwiʼ mɛ̀ ci-nyèkǎʼ lǒn gàrimà ndɔʼ nɛ ɓe. À cinne ǹjònndì ǹzwɔnzwɔ̀ʼ.
42019003	À ɓe kuʼ yili lɛ nun yɛn kuʼ mwum nɛ ɓɛ ta lon lɛ Yesù, son, à ɓɛ m̀kpɛm; li, ǎ wòle kǎn à yɛn nun, ntwiʼ sɛ Yesù ɓe kɛ̀n kɛ nyinnìm ɓwum mèan nun.
42019004	À cɛ li, à yanni ɓǎ nun kɛn linnɔ̀ʼ mbyî zwimbyiʼ. À ɓɛ̀n mbyî, à nàn kɛ ŋgæʼ ndɔʼ zwɛ̂m, ɓǎ nun yɛn nun seansean, ntwiʼ sɛ ɓe lɛ̀ Yesù kɛ̀nmɛ fyi kwe nji.
42019005	Yesù kɛ̌n lwùmnì ŋgæʼ màzwùm nji, à wasi mɛʼ zwô, à yɛn Zàshê, à shɛ̀ lɛ̀ nun lɛ: «Zàshê, kyìliì m̀byìmmi, ntwiʼ sɛ sɛ yili lɛ mùn non ɗyě ɗwon nywù.»
42019006	Zàshê ywɔmɛ li, à kimnzi mɛ̀ kwù, à kyìlìì ŋgyɔʼ, à twɛʼ Yesù ɗwon nyon lɛ̀ ǹdàli.
42019007	Ɓwum ɓɛ ɓe kwe yɛn li, ɓɛ ɗunmi ŋgùnnàʼ, lɛ̀ ɓɛ ta lɛʼ lɛ: «Cɛênì fɛʼ she mwum tòn ni kɛ̀nnâ nòn ɗwon ci-ncǐ ɓyɛbbi ni.»
42019008	Zàshê ɓɛ̀n ɗwon nyon ɓon lɛ̀ Yesù, à ɗyi, à shɛ̀ lɛ̀ Yesù lɛ: «Mwumŋkæ̀m, ywɔʼ fɛʼ, mùn yɛ̌ lwɛn nyɛ̀m kyììli kɛ nyinnìm, mùn fɛ làn m̀bɔʼ lɛ̀ mɛ̀ ci-nzæmnzæm. Ɓɛshɛ mùn jie mwum ndɔʼ mɛʼ, mùn yè nun lòn fyaʼ, mùn yɛ̌ mwum màzwùm lòn yon fyɔ̀si ɓe cìcì nyî.»
42019009	Yesù ywɔmɛ li, à shɛ̀ lɛ: «M̀vɛ̀nnswæ̀b swætâ ɓwum ɓye ɗwòn nɛ tòn nɛ ɗyě, ntwiʼ sɛ mwum tòn nɛ ni tì kuʼ kɛ mvu ɓwum Abràhâm nun.
42019010	Ǹdǔʼ mɓɛ̀n Mwɛn Mwum fɛ ŋgyɔ̂ʼ wan si lɛ à kiìn ɓwum ɓye ɓe lɛ̀ ɓɛ ɓwuâ kibbea ɓǎ nun nywæsì ɓon.»
42019011	Ɓwum ɓɛ ywɔe ǹzæ̌ʼ lɛʼ yɛ, Yesù kònndì ɓon ǹkæ̌n lɛʼ ton yɛ ɗwǐ. Ntwiʼ m̀bɔ̀kì nɛ nun ɓe lɛ̀ à ti kwɛmmi lɛ̀ Yèrusàlɛ̀m, ɓɛ ɓe ɓàkàʼ lɛ lɛʼ læ̀bbi ndɔʼ sɛ ɓa tî, lɛ̀ ywɔʼ Mvɛ̀nnswæ̀b ɓwumnâ.
42019012	Kɛ ntwiʼ màzwùm, à shɛ̀ lɛ̀ ɓon lɛ: «Ɓe lɛ̀ mwɛn mvɛ̀n ndɔʼ kɛ̀nmɛ kɛ nsòn ndɔʼ yɛ ŋgwɛmmi ɓan, ɓǎ ɓɛ kɛn nun kǐ kwe kɛ gbaʼ lwun zwɛ̂m. Ɓe lɛ̀ ɓɛ yɛ nun lwun kǐ ɗin, à fyònnì ɓe nsòn yon.
42019013	Lɛ̀ ǎ kà waʼ kɛ̌n, à swɔsi mɛ̀ ci-she ɓyon ndɔʼ wûm, à fɛ wɛn nɛ hwæn dalà lǒn ŋkæm fyaʼ, à shɛ̀ lɛ̀ ɓon lɛ: “Wɛn nɛ hwæn ɗunmi kuʼ sɛ̀m kɛ̀nnzi lɛ̀ lòn yɛ mun fɛ nun fyaʼ yi, a kiìn ɓɛ̀n nywɔʼ nɛ mùn yɛ̌ fyònnì.”
42019014	Mwum màzwùm ɓe kuʼ li, ɓwum ɓye ŋgyɔʼ nyon nun ɓe kǎn nun yili. Kwan sɛ nun ɓe lɛ̀ à kɛ̀nnâ, ɓɛ fyiɔ̀ʼ nun ɓwum ɓe nyè lɛ, ɓyi ɓi kɛn m̀vɛ̀n ndwun shɛ̌ lɛ ɓon yili kan lɛ mwum màzwùm ni ɓɛ m̀vɛ̀n nyan.
42019015	«Mwum tòn ni kɛ̌n ɓɛ̀n kwe, ɓɛ kɛ nun gbaʼ zwɛ̂m. Ɓe nyě yi, à ɓyìtì mwù, à fyònnì ɓe nsòn yon. À ɓɛ̌n, à cì ɓɛ lon mɛ̀ ci-she wûm ɓye nun fɛkae lòn fyaʼ, ɓǎ nun yɛn se nɛ kweân ɓe.
42019016	Nyɛ̌ zwimbyiʼ sɛti yon kwannzi, à shɛ̀ lɛ: “Mwumŋkæ̀m, kɛ lòn yɛ wù fɛe mùn fyaʼ nun, mùn cinnâ ɓe ǹkæm ŋwûm.”
42019017	M̀vɛ̀n shɛ̀ lɛ̀ nun lɛ: “À si wòli, wù ni ci-she nlwɛn. M̀bɔ̀kì nɛ wù ɓǎ ci-ŋkwɛ̀b kɛ mɛ lɛʼ ɓwæ̌ɓwæ̀ʼ nun, mùn kɛ̀â wù m̀gbè, wù yɛ̌ mɛ̀ nsòn ŋwûm ywo.”
42019018	Ci-she nyɛ̌ mɛ̀ mɓì kwan, à lìsàʼ yon, à shɛ̀ lɛ: “Mwumŋkæ̀m, kɛ lòn yɛ wù fɛe mùn ɓe fyaʼ nun, mùn cinnâ ɓe lǒn ŋkæm nshân.”
42019019	M̀vɛ̀n shɛ̀ lɛ̀ nun ni lɛ: “Wù kuʼ, mùn kɛ̀â wù m̀gbè, wù yɛ̌ mɛ̀ nsòn nshân ywo.”
42019020	Ci-she nyɛ̌ m̀bɔʼ ndɔʼ ɓɛ̀n ɗye ɓe, à shɛ̀ lɛ: “Mwumŋkæ̀m, lòn yɛ wù fɛe mùn ɓe fyaʼ, à yɛ. Mùn gwùmme yon kɛ swum plê nun kpæmmi.
42019021	Yi ɓe mùn kwɛ̀nni lɛ̀ lɛʼ swû, ntwiʼ sɛ mùn lìmmi lɛ wù ni mwum nɛ cinni ǹlim zwum kimmi. Wù tǎ shɛ kɛ cɛ̌ wǔ kɛ̀e kǎn, wù fyæ̀b tì kuʼ kɛ ndɛm nɛ wǔ ɓìe kǎn.”
42019022	M̀vɛ̀n ywɔmɛ li, à shɛ̀ lɛ̀ nun lɛ: “Ci-she mɓyɛbbi, ǹzæ̌ʼ lɛʼ yɛ kwan wû ŋwum yɛ, yon yɛ mùn yɛ̌ kuʼ wù mɛ̀ kæ̀ʼ lànnzi nun. Wù lìmme lwɛn lɛ mùn ni ǹlim zwum kimmi, mùn tǎ sheli cɛ̌ mǔn kɛ̀e kǎn, mùn fyæ̀b tì kɛ ndɛm nɛ mǔn ɓìe kǎn.
42019023	Ti yɛn sɛ cie, wù shìe mùn kɛ̌n lòn yɛ̂m gwùmmi kɛ nye gwǔm lòn nɛ tǎ ɓwum mlǎʼ lòn kònndi ɓe kɛ ŋgyi lòn zwɛ̂m? Ɓɛ wɛ̌ shɛ mun fyònnimɛ sɛ, mǔn kɛnnè yon yě lɛ̀ mlǎʼ ndɔʼ ɗuân mùn zwɛ̂m.”
42019024	M̀vɛ̌n kà shɛ̌ lɛ̀ ɓwum ɓyon ndɔʼ ɓye ɓe kwe mbɛti lɛ: “Fyòênnì lòn yɛ nun fyaʼ yi, ɓyin fɛ yon lɛ̀ mwum nɛ cinni ǹkæm ŋwûm ni.”
42019025	Ɓwum màzwùm fyonnzì lɛ̀ m̀vɛ̀n lɛ: “Mwumŋkæ̀m, à ti kǎn mbyî lɛ̀ ǹkæm ŋwûm fyaʼ?”
42019026	M̀vɛ̀n màzwǔm kà fyònnzi ɓe lɛ: “Mùn shɛ̀ ɓyin lɛ mwum nyɛ̌ cinni mèan nɛ ɓɛ yɛ tì kònndɔ̀ʼ ye mbyî zwɛ̂m; ti lɛ̀ mwum nyɛ̌ cinni kan, kwæʼ nɛ nun cinni, ɓɛ yɛ tì nun nun yèɔʼ fyaʼ.
42019027	Ti lɛ̀ mbyi ɓwum ɓye yile kǎn lɛ mùn non m̀vɛ̌n, ɓænnênì ɓon, ɓyin kiìn ɓon wu fɛ swiʼ shɛ̂m.” »
42019028	Kwan sɛ Yesù mlɔ̀ʼ ɓon ǹkæ̌n lɛʼ màzwùm ɗwǐ hwæn, à ɓæn zwiʼ kɛ̀n, ǹkwìn ɓwum yɛ ɓe nun ɗwon sû nun læm nyè. À yèmɛ mbyi Yèrusàlɛ̀m.
42019029	Kwan sɛ nun kwɛmmi lɛ̀ mɛ̀ nsòn mɓì nɛ ɓɛ ɓe lon lɛ Bɛ̀fâjɛ̀ lɛ̀ Bètànî, kɛ mbɛti ŋgwùmŋgwùm she cinni mɛ̀ njǐ ŋgæʼ òlîvɛ̀ zwɛ̂m, à fyiɔ̀ʼ ɓwɛsɔʼ ɓyon mbyî nsòn ɓon ɓî.
42019030	À shɛ̀ lɛ̀ ɓon lɛ: «Kɛ̀nnênì mbyî kɛ nsòn yɛ ɓyin ta yɛnnɔ̀ʼ yi; ɓyin yɛ ɓɛ̀nnɔ̀ʼ kwe, ɓyin cinni mwɛn mvæ̀mndè ndɔʼ nɛ mwum ndɔʼ nàn kifɛʼ mbyî, à ni m̀fyunndi. Ɓyin yɛnnâ li, ɓyin sulì nun, ɓyin kiìn lɛ̀ nun.
42019031	Ɓɛshɛ mwum ndɔʼ cibbi ɓyin lɛ: “Ɓyin kɛnmɛ fɛn lɛ̀ mwɛn mvæ̀mndè nɛ ɓyin ta sùlì ni?” ɓyin fyonnzì nun lɛ Nyɛli nyin nɛ shi lɛ ɓyin kiìn lɛ̀ nun.»
42019032	Ɓwɛsɔʼ Yesù ɓî ɓi yê mbyi, ɓɛ kɛn ɓɛ̀n, ɓɛ cinni kuʼ ywum hwæn li, wɛ̌ tà shɛ Yesù shǐ ɓon.
42019033	Kwan sɛ ɓon ɗunmi kuʼ mwɛn mvæ̀mndè sùli, mɛ̀ nyɛli ɓyon cibbi lɛ: «Sɛ ɓɛ lɛ, ɓyin ta mwɛn nyæ̀m ni sùli?»
42019034	Ɓwɛsɔʼ Yesù fyònnzì lɛ: «Nyɛli nyɛʼ nɛ shi lɛ ɓwiʼ kiìn lɛ̀ nun.»
42019035	Ɓɛ su hwæn, ɓɛ kɛn ɓe lɛ̀ nun cɛ̌ Yesù. Ɓɛ kɛn ɓɛ̌n, ɓwum ɓye fɔʼ ndɔʼ ɗunmi mɛ̀ plè ɓyan nywìlɔa nywi, lɛ̀ ɓɛ mwɛn mvæ̀mndè yě nyè. Ɓɛ fɔsì hwæn, ɓɛ ɗonnzi Yesù à nàn.
42019036	Yesù ɓe kɛ̀n mwɛn mvæ̀mndè zwɛ̂m, lɛ̀ ɓwum ɓyindɔʼ ta mɛ̀ plè yèkea mbyi nun kɛ ŋgyɔʼ, ɓǎ m̀væ̀mndè kɛn zwɛ̂m.
42019037	À ɗunmi ǹgwùmŋgwùm she cinni mɛ̀ njǐ ŋgæʼ òlîvɛ̀ kyìli, lɛ̀ Yèrusàlɛ̀m ti kwukwâʼ. Læm sɛ ɓe nun nyè hwæn ɓe lɛ̀ ǹdàli ǹzwɔnzwɔ̀ʼ. Ɓɛ ɗunmi M̀vɛ̀nnswæ̀b twuli lɛ̀ ǹkwu kimmi kɛ ntwiʼ yi hìlea yɛ ɓon yɛnnâ hwæn.
42019038	Ɓɛ ɓe ǹzæ̌ʼ nshib shɛ̌ lɛ: «M̀vɛ̀nnswæ̀b ŋgænnì m̀vɛ̀n ndwun nɛ tǎ kìn kɛ jin shon nun. M̀vɛ̀nnswæ̀b nɛ ǹdǔʼ flɔa shɛʼ, ǹtwu ɓɛ lɛ̀ nun kɛ nlim ɗɛb.»
42019039	Mɛ̀ Fàrìzìɛ̂n ndɔʼ ɓye ɓe kwe ŋkwìn ɓwum nun kà shɛ̌ lɛ̀ Yesù lɛ: «Ǹlìsàʼ, shɛ̀ lɛ kuʼ fɛʼ ɓwɛsɔʼ ɓyû lɛ ɓɛ mɔki nùn.» Yesù fyònnzì ɓe lɛ̀ ɓon lɛ:
42019040	«Mùn tà ɓyin shɛ̌ lɛ̀ lɛŋkæ̀m lɛ, ɓon mɔki lɛ̀ mɛ̀ ŋgwɔ̀ʼ yɛ yɛ tì kun.»
42019041	Yesù ɓɛ̀n mbɛti nsǒn, à cɛ yon, à ɗunmi kwe,
42019042	lɛ̀ à tǎ lɛʼ lɛ: «Yèrusàlɛ̀m, ɓwum ɓyû ywɔè kuʼ fɛʼ swum sɛ woli sɛ fɛ ɓon flɔa kɛ ŋgyìn ton yɛ nun, ɓɛ swælè. Son, ywum hwæn yi jenɛ njimmi nun kɛ swiʼ shan, ɓɛ wòli kan ɓɛ yɛn.
42019043	Ntwiʼ sɛ kwan ndɔʼ kà ɓɛ̀nkàʼ wù nywi, kwan sɛ mɛ̀ ci-ɓyìnnzì ɓyû yɛ wù kanndi lɛ̀ ǹshim jimmi. Ɓɛ yɛ wù kɛ̌ kɛ kwù shan nji, wɛn nɛ hwæn yɛ̌ waʼ, à kìn wù tæ̀mmi.
42019044	Ɓɛ yɛ wù twùkea, lɛ̀ ɓwum ɓyû nun hwæn, ɓɛ yɛ wù gwànnzi, ɓɛ wu ɓwum ɓyû hwæn. Ŋ̀gìndǔʼ kwùmkwùm nye sɛ yɛ̌ nzwon zwô, sɛ ɓa ɓɛ, ntwiʼ sɛ wǔ twɛle kǎn kwan sɛ M̀vɛ̀nnswæ̀b kǐn lɛ̀ nun kpaʼ wù wɛ̌ swum ŋkæ̀mŋkæm ndɔʼ.»
42019045	Yesù ɗun Yèrusàlɛ̀m, à kɛ̀n nyenswæ̀b ndwun; à ɓɛ̌n, à cinni ɓwum lɛ̀ ɓɛ ta ywum kyǐ kwe. À ɗunmi ɓon fyinni,
42019046	lɛ̀ à tǎ lɛʼ lɛ: «Ɓɛ kɔʼ kɛ ɗèwǎ Mvɛ̀nnswæ̀b nun lɛ: “Nye nyɛ̀m yɛ̌ ɓɛ nye nyɛ̌ ɓwum yɛ mùn kǐn keli kwe.” Ti lɛ̀ ɓyin, ɓyin fyɔsâ ɓyin nun lɛ̀ cìcì sɛ mɛ̀ ci-nywiʼ ta kɛ̌n swɔli kwe.»
42019047	Mɛ̀ nywɔʼ mèan hwæn, Yesù ɓe kɛ̌n lɛʼ Mvɛ̀nnswæ̀b lìsea kwe nyenswæ̀b ndwun. Mɛ̀ ci-mfɛ sàtìkæ̀ʼ, mɛ̀ ci-nlìmmì mɛ lwuà, lɛ̀ mɛ̀ ci-zwiʼ mɛ Yudà ɓe mbyi kæbbi lɛ ɓɛ ci lɛ̀ ɓɛ wu ɓon Yesù.
42019048	Son, ɓɛ ɓe kǎn mbyi cinni, ntwiʼ sɛ lan Yèrusàlɛ̀m ɓye mbyî hwæn ɓe fɔ̀si mwù kɛ̌, lɛ̀ ɓɛ fɔli lɛʼ sɛ Yesù ɓe lɛʼ.
42020001	A kiên ɓɛ̀n nywɔʼ m̀bɔʼ ndɔʼ nɛ Yesù ɓe lɛʼ-Nswæ̀b lìsea kɛ nyenswæ̀b ndwun lɛ̀ à tǎ Ǹtwum Lwɛn sannzi, mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ ci-nlìmmì mɛ lwuà ɗuìn kwe ɓon lɛ̀ ɓwumŋkæ̀m mɛ Yudà.
42020002	Ɓɛ cibbi lɛ̀ nun lɛ: «Wù tà kuʼ ywum ton yi cǐ hwæn li lɛ̀ yǎ ŋkimmɔʼ? Wɛn nɛ fɛ wu ǹkimmɔʼ ncìkàʼ mɛ lɛʼ ni?»
42020003	Yesǔ kà fyònnzi lɛ̀ ɓon lɛ: «Mùn yɛ̌ tì kuʼ ɓyin ǹcibbi fɔʼ ndɔʼ cibbi. Shɛ̀ênì mùn
42020004	jin mwum nɛ fyie Jân lɛ nyǐ ni kiìn ɓwum jimnzi. M̀vɛ̀nnswæ̀b nɛ fyiê nun, kɛ̀ ɓwum?»
42020005	Ɓɛ ywɔmɛ li, ɓɛ yè kan nun ŋwum, ɓɛ ɗunmi lɛli ɓe nyinnìm shan nun lɛ: «Ɓwiʼ ɓɛ fyonnzì nun lɛ M̀vɛ̀nnswæ̀b nɛ fyie nun, lɛ̀ à yɛ̌ ɓwiʼ cibbi lɛ: “Ti yɛn sɛ ɓyin ɓe shǐ lɛʼ shon twɛli lɛ̀ lɛŋkæ̀m nun?”
42020006	Ɓwiʼ ɓɛ fyonnzì fɛʼ nun lɛ ɓwum ɓɛ fyie nun, ɓwum ɓyɛʼ ɓye mbyî hwæn yɛ ɓwiʼ ywummɔa lɛ̀ mɛ̀ ŋgwɔ̀ʼ, ɓǎ ɓɛ wu ɓwiʼ ntwiʼ sɛ ɓwum ta ɗyi lɛ Jân ni ɓe seansean ci-nlɛli kɛ ŋwum Mvɛ̀nnswæ̀b nun.»
42020007	Ɓɛ sunndi hwæn li, ɓɛ kà fyònnzi lɛ̀ Yesù lɛ: «Ɓwiʼ lìmmi kan ɓwiʼ mwum nɛ fyie Jân lɛ à jimnzi ɓwum.»
42020008	Yesù ywɔʼ li, à shɛ̀ kuʼ ɓon lɛ: «Ɓɛshɛ ɓyin lìmmi kan ɓyin nun, mùn ɓà kuʼ ɓyin mwum nɛ fɛ mun ǹkimmɔʼ ncìkàʼ mɛ lɛʼ ni shɛ̌.»
42020009	Ɓe nyě yi, Yesù ɗwì ǹkæ̌n lɛʼ ndɔʼ lɛ̀ ɓwum ɓye ɓe kwe nyenswæ̀b ndwun lɛ: «Mwum ndɔʼ ɓe kwe, à cinne ndɛm ŋgæʼ nyɛ̌ ɓɛ ta ɓæ̌ʼ pèan cǐ lɛ̀ gwùm yon. Kwan sɛ ɓe lɛ̀ à yɛ̌ ǹsǒn màzwùm wea, à shɛ ndɛm ni, à fɛ fyaʼ mɛ ci-mɓòn ɓye yɛ nun giti ɓe. Ɓɛ fɔsaʼ lɛ̀ ɓon, à waʼ kɛ̌n læ̀bbi ndɔʼ.
42020010	Kwan sɛ kwan mkpæʼ gwùm ŋgæʼ woli, ci-ndɛm ni fyiɔ̀ʼ cikpuʼ ndɔʼ ɓe myi ye nun wae nun lɛ nyǐ ni kɛn mɛ̀ ci-mɓòn ndɛm ɓyon shɛ̌ lɛ ɓyi ɓi fî kuʼ nun làn nyon gwùm ŋgæʼ kɛ ye ɓyi ɓi kpælâ nun. Son, cikpuʼ ni ɓɛ̌n, à shɛ̌ mɛ̀ ci-mɓòn ndɛm li, ɓɛ ɓɔʼ nun, ɓɛ fyinni nun ɓe fyàʼ pwìn.
42020011	Ci-ndɛm ni ywɔʼ ɓe li, à fyiɔ̀ʼ tì cikpuʼ nyɛ̌ m̀bɔʼ ndɔʼ ɓe kwe. À kɛ̀n tì ɓɛ̌n, mɛ̀ ci-mɓòn ndɛm ɓi konndì tì lɔʼ nun ɓo. Ɓɛ sɛm nun li, ɓɛ fyinni tì lɔʼ nun ɓe fyàʼ pwìn.
42020012	Ci-ndɛm kònndi yɛn li, ɓwæʼ kwɛ̀n kan nun, à kònndì mɛ̀ nlè mwum fyiɔ̀ʼ kwe. Ɓɛ ɗyɛmnzaʼ tì nun ni ɗyě, lɛ̀ ɓɛ kà twɔtɔʼ nun pisean.
42020013	Ci-ndɛm ni yɛn tì li, à ɓæn mwù. Nun, nun yɛ̌ kuʼ cì lɛ? À ɓàkàʼ li, à cinni kon ndɔʼ lɛ: “Mùn yɛ̌ mwɛn nɛ mùn yili ǹzwɔʼ fyi, shindɔʼ ɓɛ læ̀kì fɛʼ nun yi ɗye nùn.”
42020014	Son, mɛ̀ ci-mɓòn ndɛm yin mwɛn ni kwainmɛ̀ ɗin, ɓɛ ɗunmi lɛli kɛ nyinnìm shan nun lɛ: “Cɛɔ̂nì fɛʼ, mwum nɛ kà ɓɛkàʼ ǹji-nye nɛ ɓɛ̀nmɛ ni. Ɓwiʼ wuènì nun ɓǎ ndɛm ŋgæʼ ɓɛ ɓe ǹyɛʼ.”
42020015	Ɓɛ lɛmɛ li, ɓɛ twɔtaʼ nun pisean, ɓɛ kɛn nun wu kwe.» Yesù lɛʼ hwæn, ǎ kà cibbi ɓe lɛ: «Ɓyin ɓakaʼ lɛ ci-ndɛm ni yɛ̌ cì lɛ lɛ̀ mɛ̀ ci-mɓòn ndɛm ɓi?
42020016	Ŋgyi ɓan, ci-ndɛm ni yɛ̌ waì, à wu mɛ̀ ci-mɓòn ndɛm ɓi hwæn, à fɛ ndɛm ni fyaʼ ɓye ɗin ndɔʼ». Ɓwum ɓye ɓe kwe ywɔʼ ǹkæ̌n lɛʼ yi, ɓɛ shɛ lɛ: «M̀vɛ̀nnswæ̀b yæmnzi paʼ lɛʼ màzwùm.»
42020017	Yesù wasi mɛʼ zwô, à sunndi ɓon cɛ, ǎ kà shɛ̌ lɛ: «Ɓyin lɛmɛ lɛ M̀vɛ̀nnswæ̀b yæmnzi paʼ lɛʼ si, ti, ǹzæ̀ʼ lɛʼ nɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: “Ŋgæʼ nɛ mɛ̀ ci-ŋgwe nye nzwonnze mbɛti nɛ ti tì ǹshimmbyiʼ nye”, ɓyin ɓakaʼ lɛ ǹzæ̀ʼ lɛʼ màzwùm nòn ŋgyɔʼ ɗin?
42020018	Wù nɛ m̀bàʼ yɛ̌ swi nshimmbyiʼ nye màzwùm zwɛ̂m, wù ywìmɛ pyì, wù ɓlɔ̀kàʼ. Ǹshimmbyiʼ nye màzwùm yon nɛʼ yɛ pyi fɛʼ wu nywi, wù yɛ̌ ɓɛ ǹlɛmmi.»
42020019	Mɛ̀ ci-nlìmmì mɛ lwuà ɓon lɛ̀ mɛ̀ ci-zwiʼ mɛ ci-mfɛ sàtìkæ̀ʼ ɗunmi mbyi kæbbi lɛ̀ ɓɛ ci ɓɛ ɓæn Yesù kɛ kwan màzwùm nun ǹnywɛ̀n, ntwiʼ sɛ ɓe lɛ̀ ɓɛ limmâ lɛ nyǐ ni ɗwǐ ǹkæ̌n lɛʼ ton yi lɛ̀ ɓon. Son, ǹkwìn ɓwum kwɛn ɓon yi.
42020020	Ɓɛ toìn ɓon ɓe mɛ̀ tòntòn lɛ̀ ɓɛ ta Yesù kɛ̀nnzi lɛ̀ mɛʼ, ɓɛ kà fyiɔ̀ʼ mɛ̀ ci-mfɔli ŋwum kwe cì shon. Mɛ̀ ci-mfɔli ŋwum ɓi kweɔ̀n wɛ̌ ɓwum ŋkæ̀mŋkæm ndɔʼ; ɓɛ kɛnmɛ Yesù pyi ŋwum. Ɓɛ fyie kǎn ɓon ɗin, ɓɛ cie li ɓǎ ɓɛ cinni mbyi nɛ ɓon yɛ Yesù kyìli kɛ ŋkimmɔʼ gwɛmnà nji.
42020021	Mɛ̀ ci-mfɔli ŋwum ɓi ɓɛn ke Yesǔ, ɓɛ cibbi lɛ̀ nun lɛ: «Ǹlìsàʼ, ɓwiʼ limmâ lɛ ywum yɛ wù tǎ shɛ̀, lɛ̀ ye wù tǎ lìsàʼ nun hwæn yi mbyi nun. Kɛ cì swû, wù ɓǎ lɛ mwum nyɛ̌ ni lɛ, nyɛ̌ ɓɛ kuʼ lɛ. Swum sɛ wù tǎ cì, à si ǹlìsàʼ mbɔ̀kì tòn nyɛ̌ nlwɛn nɛ M̀vɛ̀nnswæ̀b tǎ yili.
42020022	Ɓwiʼ yili wù sannzi ɓwiʼ ɓɛshɛ lwuà nyɛʼ nɛ ɓwiʼ ta ɗwon yili lɛ ɓwiʼ ɗɛb lǒn gàrimà lɛ̀ m̀vɛ̀n ndwun nyɛ̌ Rɔ̂m, kɛ̀ ɓa ɓwiʼ ɗɛb?»
42020023	Kwo fɛʼ she ɓɛ cibbi li si, Yesù lìmmì mbyi nyan nɛ ɓon yili m̀fyi, li, à shɛ̀ lɛ̀ ɓon lɛ:
42020024	«Lìseànì fɛʼ mûn lòn yɛ ɓyin ta gàrimà ɗɛ̀bbi nun.» Ɓɛ kwannzi lòn yi, ɓɛ lisàʼ nun. Ǎ kà cibbi ɓon ɓe lɛ: «Fli mɛʼ she lòn zwɛ̂m si, lɛ̀ mɛ̀ ŋgɔʼ nun yi ye wɛn?» Ɓon lɛ: ye m̀vɛ̀n ndwun yi yɛ.
42020025	Kɛ nyě fyònnzì nyan, Yesù shɛ̀ lɛ̀ ɓon lɛ: «Kɛ ɓyin limmi li, ɗɛ̀bbênì ywum mvɛ̀n ndwun lɛ̀ m̀vɛ̀n ndwun, ɓyin ɗɛb kuʼ ye M̀vɛ̀nnswæ̀b lɛ̀ M̀vɛ̀nnswæ̀b.»
42020026	Kɛ fyònnzì Yesù nun, mɛ̀ ci-ŋkanŋkan ɓyon cinni kan swum sɛ ɓɛ yɛ nun pyìsi nun kɛ swiʼ ɓwum. Fyònnzì lɛʼ nyon fyòn ɓwum shìmmea cì nûn. Kwo ci-mpæ̌ʼ nzæ̀ʼ lɛʼ kwan kan tî.
42020027	Ɓe nyě yi, mɛ̀ Sàdùsìɛ̂n ndɔʼ kiên Yesù yɛnni. (Ɓon màzwùm ɓɛ tǎ lɛʼ lɛ ɓwum tà ka ywi yìmni.) Ɓɛ shɛ lɛ̀ nun lɛ:
42020028	«Ǹlìsàʼ, Mòîzɛ̀ kɔe kɛ mɛ lwuà ɓyɛʼ nun lɛ mwum nɛ cinni ŋgyinni nyon nyɛ̌ mwɛsɔ̀ʼ, nun nɛ ywi lɛ̀ ǎ ye kifɛʼ mwɛn lɛ̀ m̀lib nɛ nun kɛ shî nùn, sɛ yili lɛ ŋgyinni nyon nyɛ̌ mwɛsɔ̀ʼ ni shɛ m̀lib ɓe, ɓǎ nun ye ɓwɛn lɛ̀ nun kɛ ɓǎn bàka nyon nun.
42020029	Son sɛ ɓwiʼ yili lɛ ɓwiʼ cibbi wù, wù fyonnzì ɓwiʼ lɛʼ ndɔʼ. Mɛ̀ ŋgyinni ndɔʼ ɓe kwe ɓon shanmɓì. Nyɛ̌ mwumŋkæ̀m shɛ m̀lib, à ywi, lɛ̀ ǎ ye kifɛʼ mwɛn.
42020030	Nyɛ̌ mɛ̀ mɓì shɛ m̀lib ni, à ywi tì, shìkì à ye kuʼ mwɛn lɛ̀ nun,
42020031	Mɛ̀ nlè kuʼ, m̀banmbɔʼ li han, ɓon hwæn ɓɛ shɛ m̀lib ni, ɓɛ ywi, ɓɛ ye kan mwɛn lɛ̀ nun.
42020032	A kiìn ɓɛ̌n mmlɔ̀kǎʼ, m̀lib ni ywi tì kuʼ.
42020033	Nywɔʼ nɛ ǹgyìn nyìmnǐ ywi yɛ̌ wòlì, wɛn nɛ yɛ ɓɛ lɛ̀ m̀lib ni? Kɛ ɓon hwæn, ɓɛ shɛâ nun lɛ̀ ɗæm?»
42020034	Yesù fyònnzì lɛ̀ ɓon lɛ: «Mɛ̀ ɗwɛb lɛ̀ mɛ̀ yib ɓye ŋgyɔ̂ʼ wan nun ta ɗæm shɛ,
42020035	son, ti lɛ̀ ɓye M̀vɛ̀nnswæ̀b yɛ̌ ǹzison nywæb fɛ kɛ nyě ywi kɛ wan nyɛ̌ tǎ kìn nun, ɓɛ ɓa ɗæm shɛ.
42020036	Jin swum ndɔʼ ɓa tî ɓɛ lɛ ywi. Ɓɛ yɛ ɓɛ wɛ̌ mɛ̀ cikpuʼ Mvɛ̀nnswæ̀b ɓye nlim ɗɛb. Ɓɛ ti ɓwɛn Mvɛ̀nnswæ̀b, ntwiʼ sɛ nun yìmnzâ ɓon ywi nun.
42020037	Kɛ cìcì ndɔʼ kɛ ɗèwǎ Mvɛ̀nnswæ̀b nun, ɓɛ kɔʼ ǹjè ndɔʼ kɛ nywi kpo kæʼ. Kɛ kwe, Mòîzɛ̀ tǎ M̀vɛ̀nnswæ̀b lon lɛ M̀vɛ̀nnswæ̀b nyɛ̌ Abràhâm tǎ ɗwon, ɓon lɛ̀ Izàʼ, lɛ̀ tì lɛ̀ Yàkɔ̂b.
42020038	Li nɛ mùn shɛ̀ ɓyin lɛ M̀vɛ̀nnswæ̀b ni M̀vɛ̀nnswæ̀b nyɛ̌ ɓwum ɓye ǹzison, ɓa nyɛ̌ ɓwum ywi; ntwiʼ sɛ kɛ cɛ̌ Mvɛ̀nnswæ̌b, mwum nywi ɓǎn, ɓwum hwæn ɓi ǹzison.»
42020039	Yesù lɛʼ li, mɛ̀ ci-nlìmmì mɛ lwuà ndɔʼ welì ŋwum, ɓɛ shɛ lɛ: «Ǹlìsàʼ, wù fyònnzi lwɛn.»
42020040	Ɓɛ lɛʼ li, ntwiʼ sɛ ǹdɔʼ lwùm kan tî nun ǹzæ̀ʼ lɛʼ cibbi ɓe.
42020041	Yesù shɛ̀ lɛ̀ ɓon lɛ: «Sɛ yɛ tì cì lɛ ɓwum suʼ tan lɛ Kristò, mwum nɛ Mvɛ̀nnswæ̀b fyi, ni mvu ɓwum Dàvîd nun?
42020042	Kɛ Dàvîd nun nɛʼ lɛʼ lɛ̀ ŋwum yon kɛ ɗèwǎ nsàkǎʼ Mvɛ̀nnswæ̀b shon nun lɛ: “M̀vɛ̀nnswæ̀b lɛle lɛ̀ Nyɛli nyɛ̀m lɛ: Tòn fyaʼ ji yɛ̂m,
42020043	mùn yɛ̌ wù mɛ̀ ci-ɓyìnnzì ɓyû kɛ̌ kɛ mɛ kwù nji.”
42020044	Kɛ Dàvîd lonmɛ Kristò lɛ Nyɛli nyon li, sɛ yɛ tì kuʼ cì ɓe lɛ, ɓɛ suʼ tan lɛ nun, nun nɛ kɛ mvu ɓwum Dàvîd nun?»
42020045	Kɛ mɛ ywiʼ ɓwum hwæn ɓye ɓe nun fɔli, Yesǔ kà shɛ̌ lɛ̀ ɓwɛsɔʼ ɓyon lɛ:
42020046	«Konnênì lɛ̀ mɛ̀ ci-nlìmmì mɛ lwuà ɓɛ tǎ suʼ lwub mɛ plě klwɔkea nun, ɓɛ yili ǹwɛb yɛ ɓɛ ta ɓon wubbɔa kɛ yi bàbà nun, yì cǐ tòn yɛ ɓɛ yili kɛ mɛ nyenswæ̀b suʼ ye mɛʼ zwɛ̂m; kɛ yi dinàʼ nun ma, yì gbaʼ zwimbyiʼ yɛ ɓɛ ta ti kònndi yili.
42020047	Ɓɛ ta ywum mɛ kwɛb mɛ yib mlɔ̀kea, son, kɛ kwan si nun, ɓɛ ta ma ɓon mɛʼ dwùsi lɛ̀ mɛ̀ ŋkeli nlìbbea. Ɓon ɓi lɛ̀ ɓwum, vɛ̀nɛ̀ʼ shan sɛ ɓon yɛ yɛn yɛ she ɓwùlu lèan hwæn.»
42021001	Yesù ɓe ɓwum kɛ̀nnzi kwan sɛ ɓon ɓe lòn ɗwǐ, à yɛn wɛ̌ tà shɛ mɛ̀ ci-lòn ta lǒn ɗwìtea ɗwǐ kɛ cìcì sɛ ɓɛ ta lòn ɗwǐ nun.
42021002	À cɛ ti kuʼ, à yɛn ci-nzæmnzæm ŋkwɛb mlib ndɔʼ ɗwìmɛ mɛ̀ tworo ɓî.
42021003	À yɛn li, à shɛ̀ lɛ: «Mùn shɛ̀ ɓyin lɛ̀ lɛŋkæ̀m lɛ ci-nzæmnzæm ŋkwɛb mlib ni ɗwìâ lòn à làn ɓwum hwæn.
42021004	Ntwiʼ sɛ ɓwùlu ɓɛ ɗwǐ hwæn ɓe suʼ ɓlàn yɛ kɛ lòn yan zwɛ̂m ɗwǐ. Ti lɛ̀ nun, à kpìlɔâ nun nɛʼ hwæn, à fɛ swum sɛ sui nun nzwon fyaʼ lɛ̀ swum ŋhwǐn ji.»
42021005	Kɛ nyě yi, ɓwum ndɔʼ ɗunmi lɛli kɛ nywi nyenswæ̀b ndwun lɛ nyǐ ni ǹlwɛn ǹzwɔnzwɔ̀ʼ lɛ̀ mɛ̀ ŋgwɔ̌ʼ lwukea ɓye ɓɛ gwe nyǐ nun, kònndì lɛ̀ ywum lwukea yɛ ɓwum fɛkaʼ lɛ̀ ɓɛ fɛ ǹtwu lɛ̀ M̀vɛ̀nnswæ̀b. Yesù ywɔmɛ li, ǎ kà lɛʼ lɛ:
42021006	«Kɛ ywum yɛ ɓyin ta lɛʼ nun yi hwæn, ǹgyìn ndɔʼ kà wòlàkàʼ nyɛ̌ ǹgwɔ̀ʼ ɓǎ lwǔm lwæ̀b fɛ m̀kpàti kɛ lwi ŋgwɔ̀ʼ zwɛm, shìkì ɓɛ twɔtɔ̂ʼ nun ŋgyɔʼ.»
42021007	Ɓwum ɓye ɓe kwe ywɔʼ li, ɓɛ cibbi nun lɛ: «Ǹlìsàʼ, ywum màzwùm ywimɛ lànnzì yǎ kwan? A konndì ɓɛ, yà swum sɛ yɛ lìsàʼ lɛ ywum màzwùm ti kwɛmmi nun?»
42021008	Yesù shɛ̀ lɛ̀ ɓon lɛ: «Cìênì kon, ɓa mwum ndɔʼ pɔkaʼ ɓyin. Ntwiʼ sɛ ɓwum mèan ɗin yɛ kwan ɓe kɛ jin shɛ̂m nun, kwo wɛn nɛ hwæn yɛ̌ lɛʼ lɛ nun ni nɛ mwum nɛ M̀vɛ̀nnswæ̀b fyi, ɓɛ konndì lɛʼ lɛ: “Kwan wolimɛ”. Kwan sɛ ɓon yɛ lilɔʼ li, ɓa ɓyin lwum ɓon mwù kɛ̌ nywi.
42021009	Kwan sɛ ɓyin ywimɛ yì wì ywɔtea yi cìcì, lɛ̀ mɛ̀ lɛʼ kim-mwù nun, ɓa yi ɗun ɓyin zwum, sɛ yili lwɛn lɛ ywum màzwùm sɛti fɛʼ lànnzì li, kɛ nyě màzwùm lɛ̀ ŋgyɔ̂ʼ wan kà mlɔ̌ʼ.»
42021010	Ǎ kà kònndi ti ɓon shɛ̌ lɛ: «Ɓwum ɓye ǹgwù ŋgyɔʼ ndɔʼ nun yɛ kɛ̌n wì ɗwǐ lɛ̀ ǹgwù ŋgyɔʼ nyɛ̌ ɗin. Ywɔʼ ndɔʼ waʼ, sɛ kaʼ wì lɛ̀ lwikwæ̌n ywɔʼ.
42021011	Kɛ yi cìcì hwæn, ŋgyɔ̂ʼ wan yɛ̌ funnzi kimmi lwɛn, ǹjè pyìtàʼ lɛ̀ mɛ̀ mwù ŋgwɛ̀nŋgwɛ̀n nyɛ̌ tǎ ɓwum shèlea hwæn. Mɛ̀ lɛʼ kwɛ̌n yi nɛ ywìmɛ waʼ zwô ɗɛb lɛ̀ yì kìkeàn nun yɛ̌ ɓɛ kwe.
42021012	«Ywum yɛ mùn shɛ̀ ɓyin hwæn yi lɛ̀ yɛ kà ɓɛ̌n, ɓwum yɛ ɓyin sɛti ɓyìnnea, ɓɛ yɛnnzi ɓyin vɛ̀nɛ̀ʼ, ɓɛ kɛn lɛ̀ ɓyin kɛ mɛ nyenswæ̀b kɛ swiʼ yi kyìtæ̀ʼ yan, ɓɛ ɗwɔkaʼ ɓyin mɛ nye njè, ɓɛ yɛ ɓyin ɗyilea kɛ swiʼ mɛ mvɛ̀n lɛ̀ kɛ swiʼ mɛ ci-zwiʼ kɛ ntwiʼ sɛ ɓyin ɓi ɓwum ɓyɛ̂m.
42021013	Kɛ cì shin, mɛ̀ mbyi màzwùm yɛ ɓɛ mɛ̀ mbyi nɗyi shìtàkwù shɛ̂m.
42021014	Pyìsênì lɛ mɛ̀ nlim nyin, ɓyin læ̀kì ɓàkàʼ kɛ nywi mbɔ̀kì lɛʼ nɛ ɓyin yɛ ɓyin nɛʼ lwinni nun.
42021015	Ntwiʼ sɛ mùn nɛ yɛ ɓyin ǹzæ̌ʼ lɛʼ fɛ ŋwum lɛ̀ ǹlìmmì ye lɛ kwo ci-ɓyìnnzì nyin ndɔʼ m̀bɔʼ wòli kan à ɓyìnnɔ̀ʼ, shìkì à lin swum sɛ ɓyin lɛʼ kan.
42021016	Kwo fɛʼ mɛ̀ ce ɓyin, mɛ̀ mon ɓyin, kònndì mɛ̀ ŋgyinni ɓyin, ɓwum ɓɛ ɓyin kwæʼ nywi nun hwæn, lɛ̀ mɛ̀ ŋwè ɓyin nun, ɓon ɓɛ yɛ kɛ̀n lɛ̀ ɓyin kɛ swiʼ yi kyìtæ̀ʼ. Ɓwum mèan ɓi nyinnìm shin nun ɓye ywimɛ lǎn kɛ ywi vɛ̀nɛ̀ʼ nun.
42021017	Ɓwum hwæn ywimɛ ɓyin ɓyìnnzi ntwiʼ sɛ ɓyin ɓi ɓwum ɓyɛ̂m.
42021018	Son, kwo nzisaʼ nnywùn nyin m̀bɔʼ ɓǎ ɓwu.
42021019	Ɓa ɓyin ɓwæti mwù, li nɛ yɛ kuʼ cì ɓyin nywæsì ǹzison ŋkæ̀mŋkæm shin.»
42021020	Yesù shɛ̀ tì ɓon lɛ: «Ɓyin yɛnnâ kuʼ mɛ̀ suzæ̀n kanndàʼ Yèrusàlɛ̀m ɗin, kɛ kwan si nun, lìmmênì lɛ ǹkyàʼ yon yɛ ti.
42021021	Li, ɓwum ɓye ywimɛ ɓɛ ŋgyɔʼ Jùdê nun yean, ɓɛ kɛn kɛ mɛ kpaʼ zwɛ̂m. Ɓye yɛ kuʼ ɓɛ kɛ nlim Yèrusàlɛ̀m, ɓɛ kɛsi nywi kwe. Ɓye yɛ làn nyan ɓɛ mɛ myi ndɛm, ɓa ɓɛ kɛn ɗun ɓe nlim nsòn.
42021022	Ntwiʼ sɛ ǹgyìn màzwùm yɛ̌ ɓɛ ǹgyìn vɛ̀nɛ̀ʼ, ɓǎ ywum yɛ ɓɛ kɔʼ kɛ ɗèwǎ Mvɛ̀nnswæ̀b nun lwinni.
42021023	Yǎ paʼ vɛ̀nɛ̀ʼ sɛ kà ɓɛ kɛ ŋgyin màzwùm nun lɛ̀ mɛ̀ yib ɓye ywimɛ ɓɛ lɛ̀ zwùm, kònndì lɛ̀ ɓye yɛ ɓɛ lɛ̀ ɓwɛn fyaʼ. Kɛ ŋgyìn màzwùm nun, vɛ̀nɛ̀ʼ twun yɛ ɗun kɛ ŋgyɔʼ nɛ nun. Ŋ̀kwìn ɓwum yɛ ton yɛ yɛ pyì son nɛʼ pyì kɛ kyìtæ̌ʼ Mvɛ̀nnswæ̀b nun.
42021024	Ɓɛ yɛ ɓyindɔʼ lànnzi kɛ njim zwɛ̂m, ɓɛ kɛn lɛ̀ ɓyindɔʼ kɛ mɛ myi mɛ kyìn ɓwum. Ɓwum ɓye tà ka M̀vɛ̀nnswæ̀b ɗwon yɛ Yèrusàlɛ̀m lǔ, ɓɛ yɛ son pùti, a kɛn ɓɛ̌n mmlɔ̀kǎʼ kwan sɛ M̀vɛ̀nnswæ̀b fɛ ɓon kwe.»
42021025	Yesù kònndì tì ɓon shɛ̌ lɛ: «Yì kìkeàn ndɔʼ yɛ kwan kɛ nywɔʼ nun, a yɛ ɓɛ kɛ nywiʼ nun lɛ̀ kɛ mɛ nywæʼ nun. Kɛ ɗan ŋgyɔʼ zwɛ̂m, yì paʼ ɓwum yɛ nlim hwæn, nywi yɛ ɓon ghɔ̀lea nlim hwæn, kɛ nywɔʼ yɛ ɓon yɛ ǹtwùm ɗuʼ ndwun nɛ kanndi ŋgyɔ̂ʼ wan ywo, lɛ̀ m̀pònndì yɛ nun yɛ̌ pònndì nun hwæn.
42021026	Kɛ mɓàkàʼ ye ɓwum yɛ kɛ̀ kɛ nywi swum sɛ ywimɛ cì kɛ ŋgyɔ̂ʼ nun, ɓyindɔʼ yɛ hwùmnzì lɛ̀ yi ɗin. Swum sɛ ywimɛ lànnzì ɓa ɓɛ lɛʼ kwæʼ, ntwiʼ sɛ kwo fɛʼ ywum yɛ cinni ǹkimmɔʼ kɛ ɗɛb hwæn ywimɛ funnzi.
42021027	Kɛ nyě yi, ɓwum yɛ Mwɛn Mwum yɛnni, à tǎ kyìlì kɛ ɓwɔʼ nun lɛ̀ ǹkimmɔʼ twun yon nun lɛ̀ ǹtwu yon nun hwæn.
42021028	Kwan sɛ ɓyin yɛ yɛn ywum ton yi hwæn ɗunmâ ɓɛ̌n, kimnzênì ǹlim, ɓa ɓyin swɔsì mwù. Lìmmênì lɛ M̀vɛ̀nnswæ̀b yɛ̌ ɓyin kwannzi vɛ̀nɛ̀ʼ nun mbyî kwæʼ.»
42021029	Yesù mlɔ̀ʼ mbyi lɛʼ ni hwæn, à twɛʼ ɓon m̀bɔ̀kì lɛʼ ndɔʼ lɛ: «Cɛênì fɛʼ ŋgwukwu, lɛ̀ ɓwùlu mɛ̀ ŋgæʼ ndɔʼ nun.
42021030	Man nywæb ta ɗunmi ɓwùm ɗin, ɓyin nɛʼ, ɓyin limmì lɛ kwan mvu sɛ she wòlimɛ sɛ.
42021031	M̀banmbɔʼ màzwùm kuʼ, kwan sɛ ɓyin yɛnnâ lɛ̀ ywum màzwùm ti ɓɛ̀n nun, ɓyin limmì seansean lɛ kwan she M̀vɛ̀nnswæ̀b yɛ̌ ywɔʼ kɛ ŋgyɔ̂ʼ wan nun wolimɛ.
42021032	Mùn tà ɓyin shɛ̌ lɛ̀ lɛŋkæ̀m lɛ mvu ɓwum ye jenɛ ɓa mlɔ̀ʼ hwæn lɛ̀ ywum màzwùm ɓɛnnâ.
42021033	Ɗɛb lɛ̀ ŋgyɔʼ nun hwæn yi ywum yɛ kà mlɔ̀kàʼ nùn, son, ǹzæ̌ʼ lɛʼ yɛ̂m yɛ ɓɛ kwe kwan hwæn.»
42021034	Yesù lɛʼ tì lɛ: «Twɛlênì kon, ɓa ɓyin ci mɛ̀ mwù nyin suʼ kɛ̀n kɛ nywi mɛ ŋgwìn lɛ̀ kɛ nywi ywum nwi, shìkì à kɛ̀n kuʼ kɛ nywi mɛ mɓàkàʼ nɛ fɛ wan tòn nɛ nun. Sɛ ɓɛ li, ǹgyìn nɛ Mwɛn Mwum yɛ̌ fyònnǐ nlim yɛ̌ ɓyin sɛmnzi nun.
42021035	Ntwiʼ ǹgyìn màzwùm yɛ̌ shìmndì kɛ nywi lan ŋgyɔ̂ʼ wan hwæn wɛ̌ tà shɛ ɓɛ ta mvinjan swǐ kɛ ɗuʼ nun.
42021036	Ɓa ɓyin ɗye, kelênì M̀vɛ̀nnswæ̀b kwan hwæn, ɓǎ ɓyin cinni ǹkimmɔʼ nnywæ̀lì kɛ fyaʼ ywum yɛ yɛ lànnzì, lɛ̀ ɓyin ɗyi tì kuʼ ɗɛb kɛ swiʼ Mwɛn Mwum.»
42021037	Kɛ ŋgyìn màzwùm nun, Yesù ɓe kɛ̀n nyenswæ̀b ndwun nywɔʼ-mwum, à lìsàʼ lɛʼ-Nswæ̀b kwe. Ti kwan nnòn njiʼ, à kwan Yèrusàlɛ̀m, à kɛ̀n nòn ɓe kɛ mwu ŋgwùmŋgwùm she cinni mɛ̀ njǐ ŋgæʼ òlîvɛ̀ zwɛm.
42021038	A ɓe ɓɛ moan shikpon, lan Yèrusàlɛ̀m hwilì, ɓɛ kɛn nyenswæ̀b ndwun ɓǎ ɓon fɔli swum sɛ Yesù tǎ lìsàʼ.
42022001	Ɓe lɛ̀ Ŋ̀gwìn-brɛ̂ʼ-shìkì-m̀bùn ti kwɛmmiì nùn, ǹgwìn nɛ ɓɛ ɓe tì kuʼ lon lɛ Ŋ̀gwìn-ŋkwan-Èjîb.
42022002	Mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ ci-nlìmmì mɛ lwuà ɓe mbyi nɛ ɓon yɛ cì ɓɛ wu ɓon Yesù kæbbi. Ǹcinni mbyi màzwǔm ɓe kàn ɓon kyìbli fyaʼ ɗin, yɛ ɓe kyìblì ntwiʼ sɛ yi ɓe ɓon kwɛ̀nni lɛ̀ ɓwum læ̀kì lɛʼ màzwùm ywɔti.
42022003	Kɛ kwan si nun, m̀pùn Satæ̀n ɗun mwu Judà nɛ ɓɛ ɓe tì kuʼ lon lɛ Ìskàrìô. Judà ni ɓe kɛ kì-wûm ɓlàn ɓî ɓwɛsɔʼ Yesù nun.
42022004	M̀pùn Satæ̀n ɗunmɛ nun mwu, à waʼ, à kɛ̀n ŋwum sunndi ɓon lɛ̀ mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ ci-zwiʼ mɛ ci-mɓòn nyenswæ̀b ndwun. À ɓe ɓon shɛ̌ wɛ̌ m̀bɔ̀kì nɛ nun yɛ̌ ɓon Yesù kyìli fyaʼ.
42022005	À shɛ̀ ɓon hwæn, ǹlim lwukaʼ ɓon ǹzwɔnzwɔ̀ʼ. Ɓɛ shɛ Judà lɛ ɓon yɛ nyǐ ɗɛ̀bbi,
42022006	à mùtì mwù. À ɗunmi mbyi kæbbi, mbyi nlwɛn nɛ nun yɛ̌ ɓon Yesù kyìli fyaʼ, shìkì ǹkwìn ɓwum limmì.
42022007	Kɛ nyinnǐm Ŋgwìn-brɛ̂ʼ-shìkì-m̀bùn, nywɔʼ nɛ ɓɛ ta ɓwɛn mɛ pɔʼ linni lɛ̀ ɓɛ ji Ŋ̀gwìn-ŋkwan-Èjîb nun kìn wòlì.
42022008	Yesù fyiɔ̀ʼ Pìɛ̂r ɓon lɛ̀ Jân, à shɛ̀ ɓon fyaʼ lɛ: «Kɛ̀nnênì, ɓyin fɔsàʼ ji Ŋgwìn-ŋkwan-Èjîb.»
42022009	Lɛ̀ ɓɛ kà waʼ kɛ̌n, ɓɛ cibbi lɛ̀ Yesù lɛ: «Wù yili lɛ ɓwiʼ kɛn ji ŋgwìn fɔ̀sea fɛn?»
42022010	À fyònnzì ɓon lɛ: «Cɛênì fɛʼ, ɓyin yɛ kuʼ ɗuɔ̀n ǹsòn ɗin, ɓyin cinni mwum ndɔʼ lɛ̀ ŋgwu mlǎʼ ŋgun, ɓyin suʼ nun ɗwon nyè. Nye nɛ nun yɛ̌ ɗun nlim,
42022011	ɓyin shɛ lɛ̀ ci-nye màzwùm lɛ: “Ǹlìsàʼ li lɛ ɓwiʼ cibbi wù lɛ nun yɛ̌ Ŋ̀gwìn-ŋkwan-Èjîb ji fɛn ɓon lɛ̀ ɓwɛsɔʼ ɓyon?”
42022012	Kwan sɛ ɓyin yɛ cibbi li, à yɛ̌ ɓyin næmmbyìʼ ndwun ndɔʼ nyɛ̌ nye zwô nun lìsea lɛ̀ ywum hwæn kɛ nlim kɛ̀kea. Kwe nɛ ɓyin yɛ ji ŋgwìn fɔ̀sea.»
42022013	Ɓwɛsɔʼ ɓyon yê mbyi ɓɛ kɛn. Ɓɛ kɛn ɓɛ̌n, ɓɛ cinni ywum hwæn m̀banmbɔʼ wɛ̌ tà shɛ nun lɛli kuʼ. Ɓɛ ɗunmi ji Ŋgwìn-ŋkwan-Èjîb fɔ̀sea nye ni nun.
42022014	Kwan wolimɛ, Yesù ɓɛ̀n lɛ̀ ɓwɛsɔʼ ɓyon, ɓɛ swɔli cìcǐ ji.
42022015	Yesù shɛ̀ lɛ̀ ɓon lɛ: «Ǹlim yɛ̂m yili ǹzwɔnzwɔ̀ʼ lɛ ɓwiʼ ji ǹgwìn nɛ m̀ban ɓwiʼ lɛ̀ ɓyin lɛ̀ mǔn kà yɛn vɛ̀nɛ̀ʼ.
42022016	Ntwiʼ sɛ mùn tà ɓyin shɛ̌ lɛ̀ lɛŋkæ̀m lɛ mùn ɓà tî ji ŋgwìn nɛ ji ɓe, a kɛn ɓɛ̀n kwan sɛ M̀vɛ̀nnswæ̀b yɛ̌ swum sɛ ǹgwìn nɛ lìsàʼ kpeli. À yɛ̌ cì li kɛ ywɔʼ shon nun.»
42022017	À lɛli li, à kɛ̀ fyàʼ, à sheli plaʼ ɓæ̀ʼ, à yili M̀vɛ̀nnswæ̀b osɔ̀kɔ̀ʼ, à shɛ̀ lɛ̀ ɓwɛsɔʼ ɓyon lɛ: «Yèênì, ɓyin nwi kwæʼ kwæʼ ɓyin hwæn,
42022018	ntwiʼ sɛ mùn tà ɓyin shɛ̌ lɛ̀ lɛŋkæ̀m lɛ ǹwaʼ ye jenɛ, mùn ɓà tî ɓæ̀ʼ nwi tî, a kɛn ɓɛ̀n kwan sɛ M̀vɛ̀nnswæ̀b yɛ̌ ywɔʼ shon ɓɛ̀nnzi.»
42022019	Ɓɛ nwi, à kɛ̀ tì fyàʼ, à sheli brɛ̂ʼ, à yili M̀vɛ̀nnswæ̀b osɔ̀kɔ̀ʼ, à ɓɔtaʼ son, à ɗunmi ɓon fɛkea lɛ̀ à tǎ lɛʼ lɛ: «She mun tà ɓyin fɛ sɛ si nwɔ̀ʼ nywi yɛ̂m yɛ mùn yɛ̌ fɛ kɛ ywi nyɛ̌ mùn yɛ̌ ywi ntwiʼ yin. Kwan sɛ ɓyin yɛ tòn ɓe, ɓyin cikàʼ li kɛ mɓùnŋgàʼ yɛ̂m nun.»
42022020	Kɛ nyě ji, à kònndì tì lɔʼ plaʼ ɓæ̀ʼ sheli, à fɛ ɓon, à shɛ̀ lɛ: «Plaʼ ɓæ̀ʼ nɛ ni swum njini ŋgwon nywæb sɛ M̀vɛ̀nnswæ̀b lwinnzi lɛ̀ mvæb yɛ̂m yɛ ywimɛ swì ntwiʼ yin.
42022021	«Cɛênì fɛʼ she mwum nɛ ji kwiʼ lɛʼ nyɛ̌m wan ni ǹtǒn lɛ̀ mùn m̀ban.
42022022	À si lɔʼ lɛŋkæ̀m kɛ nywi Mwɛn Mwum kɛ ŋwum yɛ M̀vɛ̀nnswæ̀b lɛlâ nun lɛ, sɛ yili lɛ à ywi, son, yǎ paʼ tǒn ɓyɛbbi sɛ kà ɓɛ lɛ̀ mwum nɛ yɛ̌ nun kyǐ.»
42022023	Ɓwɛsɔʼ ɓyon ywɔmɛ li, ɓɛ ɗunmi cibbaʼ lɛ̀ ɓwùlu lɛ wɛn ni nɛ yɛ paʼ lɛʼ màzwùm cǐ nyinnìm shan nun li?
42022024	Kɛ nyě yi, ɓwɛsɔʼ Yesù pyisì dwìnni kɛ nyinnìm shan nun. Ɓɛ ɓe dwìnnì kɛ nywi mwum nɛ ɓɛ woli ɓɛ twɛʼ lɛ̀ ci-zwiʼ kɛ ŋkwìn yan nun.
42022025	Yesǔ kà shɛ̌ lɛ̀ ɓon lɛ: «Kɛ nywi ɓwum ɓye ŋgyɔ̂ʼ wan, mɛ̀ mvɛ̀n ɓɛ ywɔʼ ɓon. Mɛ̀ ci-zwiʼ ɓye ta ɓon kɛ̀nnzi, ɓɛ yili lɛ ɓwùlu lon ɓon lɛ mɛ̀ ci-ncǐ lwɛn.
42022026	Son, ti lɛ̀ ɓyin, li nɛ ɓan. Swum sɛ kɛ cì shin yɛ ɓɛ lɛ, nyɛ̌ nlim wɛ̌ mwumŋkæ̀m, sɛ yili lɛ à ɓɛ wɛ̌ nyɛ̌ mwɛsɔ̀ʼ, nyɛ̌ kuʼ ci-zwiʼ, à ɓɛ wɛ̌ ci-mfyi nɛ ɓwùlu ta fyi.
42022027	Kɛ mɛ mɓàkàʼ nyin nun, kwan sɛ ɓwum ndɔʼ ɓi ɓî, nyɛ̌ m̀bɔʼ ni kuʼ kɛ cǐ ji, ǹdɔʼ ɓɛ kuʼ ci-nshî ji nyon, wɛn nɛ nlim mwum nɛ cinni ǹtwu? Nyɛ̌ cǐ ji nɛ ɓan? Ti mǔn, mùn ni fɛ nyinnìm shin nun wɛ̌ ci-mfyi nɛ ɓyin ta fyi.
42022028	«Ɓwiʼ ti lɛ̀ ɓyin ǹgyìn mèan, ɓyin nzwonnzi kan mun kwan sɛ mùn tǎ vɛ̀nɛ̀ʼ yɛnni.
42022029	M̀banmbɔʼ nɛ Ce nyɛ̀m lànnzi mun ywɔʼ shon fyaʼ, mùn lànnzâ tì kuʼ ɓyin ǹkimmɔʼ màzwùm.
42022030	Li, kɛ ywɔʼ shɛ̂m nun, ɓyin yɛ ji, ɓyin nwi kɛ cìcì fɔʼ lɛ̀ mùn. Ɓyin yɛ tì kuʼ tòn kɛ yi ɗan lwun zwɛ̂m, ɓyin ɓɛ yɛ paʼ ɓwum wûm ɓlàn ɓî Izràɛ̂l mɛ̀ kæ̀ʼ lànnzi.»
42022031	Yesù kònndì tì shɛ̀ lɛ: «Sìmôn! O! Sìmôn, ywɔʼ fɛʼ, Satæ̀n cibbâ ǹkimmɔʼ fyaʼ Mvɛ̀nnswæ̀b lɛ̀ nun nyonnzì ɓyin wɛ̌ shɛ ɓɛ ta ǹgàjìlì nyònnzi kɛ ɓlî nun.
42022032	Son, mǔn, mùn kelâ M̀vɛ̀nnswæ̀b lɛ̀ jin swû, wǔ læ̀kì ǹtɛ̀ʼ zwum ywû yɛ nywi yɛ̂m ɗonnzi ǹgyìnmbɔʼ. Kwan sɛ wu ywìmɛ fyònnì ɓe fyaʼ yɛ̂m, wù kimnzi tì kuʼ ɓwùlu mɛ̀ nlim.»
42022033	Pìɛ̂r shɛ̀ lɛ̀ nun lɛ: «Kwo wù nɛ ɗun fɛʼ nye njè kɛ̀ ywi nɛ wu yɛ̌ ywi, mùn ni mɓònŋgàʼ nun lɛ mùn yɛ̌ ɓɛ ɓwiʼ lɛ̀ wù.»
42022034	Yesǔ kà fyònnzi nun ɓe lɛ: «Pìɛ̂r, mùn tà wu shɛ̌ lɛ̀ lɛŋkæ̀m lɛ nyì moan shikpon ɓǎ ǹkwu ɗwǐ ɗyě lɛ̀ wù ɓyìnnɔâ kæ̀mmì lê lɛ wǔ lìmmi kan mùn.»
42022035	Yesù kònndì tì ɓwɛsɔʼ ɓyon cibbi lɛ: «Kɛ kwan sɛ mùn fyie ɓyin, mùn shɛ̀e lɛ ɓa ɓyin shɛ m̀pɔ̌ʼ lòn lɛ̀ ǹshe nun, shìkì mɛ̀ dibaʼ, swum ndɔʼ shie ɓyin mbyî?» Ɓwɛsɔʼ ɓyon fyonnzì lɛ̀ nun lɛ kwo swum fɔʼ si shie kàn ɓon.
42022036	Ǎ kà kònndi ɓon shɛ̌ lɛ: «Son jenɛ, mwum nɛ cinni m̀pɔ̌ʼ lòn, à sheli yon, m̀banmbɔʼ kuʼ lɛ̀ mwum nɛ cinni ǹshe yon. Wù nɛ cinni kan ǹjìm, wù kyì gan swû, wù shɛ lǒn màzwùm, wù hwìn nyɛ̌ m̀bɔʼ ndɔʼ nun.
42022037	Ntwiʼ sɛ mùn tà ɓyin shɛ̌ lɛ̀ lɛŋkæ̀m lɛ sɛ yili lɛ swum sɛ ɓɛ kɔʼ kɛ nywi yɛ̂m kɛ ɗèwǎ Mvɛ̀nnswæ̀b nun lwinni, she ɓɛ lɛʼ lɛ: “Ɓɛ tean mɛ̀ ci-ncǐ ɓyɛbbi, ɓɛ kɛɔ̀ʼ nun kɛ læm shan nun.” Ntwiʼ sɛ ywum yɛ ɓɛ kɔe kɛ mwu yɛ̂m hwæn yɛ lwinni.»
42022038	Ɓwɛsɔʼ ɓyon kà shɛ̀ nun lɛ: «Nyɛli nyɛʼ, ǹjìm ndɔʼ yi fɛ ɓî yɛ.» À fyònnzì lɛ̀ ɓon lɛ: «Sɛ ti wòli.»
42022039	Yesù waʼ kɛ̀n, à yè mbyi ŋgwùmŋgwùm she cinni mɛ̀ njǐ ŋgæʼ òlîvɛ̀ zwɛm wɛ̌ tà shɛ nun ɓe kɛ̀nkì. À waʼ li, ɓwɛsɔʼ ɓyon kɛ nun mwǔ nyè.
42022040	Ɓɛ ɓɛn cìcǐ màzwǔm, à shɛ̀ lɛ̀ ɓon lɛ: «Tòênnì lɛ̀ ǹkeli lɛ̀ ɓyin læ̀kì pyì kɛ mɛ mɓwɛb nun.»
42022041	À lɛʼ li, à sɛnndɔ̂ʼ mbyî, sɛ ci wɛ̌ mɛ̀ kwù mwum nlê, à swummi ŋgyɔʼ, à ɗunmi M̀vɛ̀nnswæ̀b keli lɛ:
42022042	«Ce nyɛ̀m, kɛ nyili ywû nun, myìlɔ̂ʼ plaʼ vɛ̀nɛ̀ʼ nɛ læ̀bbi lɛ̀ mùn, mǔn læ̀kì vɛ̀nɛ̌ʼ màzwùm nwi. Kwo fɛʼ li, mǔn lɛʼ kan lɛ wù ci swum sɛ mùn nɛʼ yili, son, cǐ wɛ̌ tà shɛ ǹlim ywû ta yili.»
42022043	Kɛ kwan si nun, cikpuʼ ndɔʼ nɛ M̀vɛ̀nnswæ̀b fyi ǹwai ye kɛ ɗɛb ɓwùmnì ɓǎ nun kimnzi Yesù ǹlim.
42022044	Kɛ mɓyìtǐ nlim yɛ ɓe lɛ̀ ǹlim ɓyitâ Yesù zwum, à ɓe kònndi kelɔ̂ʼ mbyî lɛ̀ kim. Mɛ̀ ɗùsì yɛ ɓe nun kwean nywi ɓe kyì mèan lɛ̀ yɛ ta swì ŋgyɔʼ wɛ̌ mvæb.
42022045	À keli hwæn, à waʼ zwô, à kìn ɓe cì ɓwɛsɔʼ ɓyon, à cinni ɓon ɗyekea kɛ mɛ mɓàkàʼ nyan nun.
42022046	À cibbi lɛ̀ ɓon lɛ: «Sɛ ci lɛ ɓyin pyi ɗye ɓe? Weànì zwô, ɓyin keli, ɓyin læ̀kì pyì kɛ mɛ mɓwɛb nun.»
42022047	Kwan sɛ Yesù ɓi lɛʼ li, ŋwum pyì kan ŋgyɔʼ, ǹkwìn ɓwum mèan ndɔʼ kwaìn. Judà nɛ ɓe kɛ kì-wûm ɓlàn ɓî ɓwɛsɔʼ Yesù nun nɛ ɓe ǹkwìn ɓwum màzwùm mbyi ɗwoin. À kɛ̀nnɔ̀ʼ ke Yesù ɓǎ nun kwɔti nun.
42022048	Yesǔ kà shɛ̌ lɛ̀ nun lɛ: «Wù yili wù fyi kɛ ŋkwɔti yɛ̂m nun ɓǎ wù fɛ fyàʼ yɛ̂m wan, mùn nɛ Mwɛn Mwum?»
42022049	Ɓwɛsɔʼ Yesù ɓye fɔʼ yɛn swum sɛ ta yili sɛ lannzì Yesù nywi, ɓɛ cibbi nun lɛ: «Nyɛli, sɛ yili lɛ ɓwiʼ ɗunmi ɓon kwǐ lɛ̀ mɛ̀ njìm ɓyɛʼ?»
42022050	Ŋwum yɛ nun tǎ lɛʼ yɛ, mwɛsɔ̀ʼ Yesù ndɔʼ kwan nyinnìm ɓwulu nun, à kwæʼ ywiʼ she fyaʼ ji ci-she mwumŋkæ̀m mɛ̀ ci-mfɛ sàtìkæ̀ʼ.
42022051	Son, Yesǔ kà shɛ̌ lɛ: «Ɗonnzênì, sɛ wolâ li.» À lɛʼ li, à twuti ywiʼ mwum tòn ni, sɛ wolɔ̀ʼ ɓe.
42022052	Kɛ nyě yi, Yesù shɛ̀ lɛ̀ mɛ̀ ci-zwiʼ mɛ ci mfɛ sàtìkæ̀ʼ lɛ̀ mɛ̀ ci-zwiʼ mɛ ci-mɓòn nyenswæ̀b ndwun, kònndì lɛ̀ ɓwumŋkæ̀m mɛ Yudà ɓye kien nun ɓænni lɛ: «Yɛn sɛ ci lɛ ɓyin zwunnì mùn lɛ̀ mɛ̀ njìm, lɛ̀ mɛ̀ mɔ̀ʼ nun, wɛ̌ mùn ni ci-nywiʼ?
42022053	Mɛ̀ ŋgyinŋgyin mùn ɓe ɓɛ nyenswæ̀b ndwun ɓwiʼ lɛ̀ ɓyin, ɓyin fɔ̀ʼ kan m̀ɓæn yɛ̂m. Son, kwan sɛ ton sɛ, shin sɛ woli, she Satæ̀n nɛ tǎ ywɔʼ kɛ cǐ tǒn njimmi nun konndì tì kuʼ wòlì.»
42022054	Ɓɛ ɓæn Yesù, ɓɛ kɛn lɛ̀ nun kɛ nye mwumŋkæ̀m mɛ̀ ci-mfɛ sàtìkæ̀ʼ. Pìɛ̂r ɓe ɓon ɗonnzɔʼ mbyî læ̀bbi, à ɗwonŋgaʼ ɓon ɓe nùn.
42022055	Kɛ ɓònmbyi mwumŋkæ̀m mɛ̀ ci-mfɛ sàtìkæ̀ʼ, ɓɛ ɓanne win ndɔʼ kwe, ɓwum ɓi kean lɛ̀ ɓɛ yon wo. Pìɛ̂r kɛ̀n tǒn ŋkwìn yan nun.
42022056	Cikpuʼ nyɛ̌ m̀lib ndɔʼ kwaìn, à yɛn Pìɛ̂r moan win ǹtǒn, à sunndi nun cɛ à shɛ̀ lɛ: «Mwum tòn nɛ ɓe kuʼ ɓɛ lɛ̀ nun.»
42022057	Son, Pìɛ̂r ɓyìnnɔ̀ʼ, à shɛ̀ lɛ̀ nun lɛ: «Ɗyim mɛ̀ yib, mǔn lìmmi kan mûn nun.»
42022058	Kwan læ̀b kan, mwum ndɔʼ yɛn tì nun, à kònndì shɛ̀ lɛ: «Kwo fɛʼ wù, wù ni kuʼ kɛ læm shon nun.» Son, Pìɛ̂r fyònnzì tì lɛ̀ mwum tòn ni lɛ: «Mùn ɓà mûn nlim.»
42022059	Kwan læb ɓe li, ǹdɔʼ, nun: «Ŋgyi ɓan, mwum tòn nɛ ɓe kuʼ kɛ læm shon nun ntwiʼ mwum Gàlìlê nɛ.»
42022060	Pìɛ̂r kà fyònnzi nun son si ɗyě lɛ: «Mǔn tà ka kuʼ mùn swum sɛ wù yili wù lɛʼ ywo.» Kɛ fyònnzì lɛʼ nyon nun, ŋwum pyì kan ŋgyɔʼ, nyì kwɔʼ.
42022061	Nyɛli nyɛʼ Yesù yònnzì mɛʼ, yɛ ɓwumndì ɓon lɛ̀ Pìɛ̂r. Li, Pìɛ̂r ɓùn ǹzæ̀ʼ lɛʼ nɛ Nyɛli nyɛʼ shɛ̀e nun. À shɛ̀e nun lɛ: «Lɛ̀ nyì zwimbyiʼ kà ɗwǐ ǹkwu ɗye, a yɛ ɓɛ lɛ̀ wù ɓyìnnɔâ kæ̀mmì lê lɛ wǔ lìmmi kan mûn.»
42022062	Pìɛ̂r ɓùnmɛ li, à kweɔ̀n ɓe pisean, à ɗunmi kwe ŋkwu nji lɛ̀ mɛ̀ ɗuʼ ta kyì.
42022063	Kɛ kwe ɗwon mwumŋkæ̀m mɛ̀ ci-mfɛ sàtìkæ̀ʼ, mɛ̀ mɓòn ɓye ɓe Yesù ɓǒn ɓe nun kɔlea lɛ̀ ɓɛ nun ɓo.
42022064	Ɓɛ ɓe nun sɛti mɛʼ læ̀mmi, ɓɛ kà ywæʼ nun, li, ɓɛ cibbi nun ɓe lɛ: «Lìmmi mwum nɛ ywæʼ wû.»
42022065	Ǹzæ̌ʼ lɛʼ nsɛ̀m ndɔʼ yɛ ɓɛ ɓe lɛʼ lɛ̀ nun ɓe mèan ɗin.
42022066	Shikpon ɓwumnimɛ, ɓwumŋkæ̀m mɛ Yudà lɛ̀ mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ ci-nlìmmì mɛ lwuà nun hwæn swɔli kɛ cìcǐ nlin kyìtæ̀ʼ nyenswæ̀b ndwun, ɓɛ ci ɓɛ kiìn lɛ̀ Yesù kwe.
42022067	Ɓɛ ɓɛn lɛ̀ nun swi shan, ɓɛ cibbi nun lɛ: «Shɛ̀ lɛ ɓwiʼ, wù nɛ Kristò?» Yesǔ kà fyònnzi lɛ̀ ɓon lɛ: «Mùn nɛ shɛ fɛʼ ɓyin nùn ɓyin ɓa lɛʼ shɛ̂m kɛ̌ wɛ̌ lɛʼ,
42022068	mùn nɛ cibbi fɛʼ ɓyin ǹzæ̀ʼ lɛʼ ndɔʼ, ɓyin ɓa mun nun fyònnzi.
42022069	Son, mùn shɛ̀ ɓyin lɛ ǹɗunmi yɛ ɗunmâ jenɛ yɛ, Mwɛn Mwum yɛ̌ kɛ̌n tòn fyaʼ ji Mvɛ̀nnswæ̀b nɛ làn ywum hwæn lɛ̀ ǹkimmɔʼ.»
42022070	Ɓwum hwæn ɓye ɓe kwe kà cibbi nun lɛ: «Sɛ lisaʼ lɛ wù nɛ lɔʼ Mwɛn Mvɛ̀nnswæ̀b?» Yesù fyònnzì ɓon lɛ: «Sɛ ta ɓyin nɛʼ kwean ŋwum, ɓyin lim kan.»
42022071	Ɓɛ ywɔʼ li, ɓɛ kà shɛ̌ lɛ: «Son, yɛn sɛ ɓwiʼ ta tì yì shìtàkwù kæbbi nun? Ɓwiʼ nɛʼ, ɓwiʼ ywɔâ ǹzæ̌ʼ lɛʼ yon lɛ̀ mɛ̀ ywiʼ.»
42023001	Kɛ nyě màzwùm, ɓwum hwæn waʼ zwô, ɓɛ kɛn lɛ̀ Yesù kɛ cɛ̌ Pìlatwù.
42023002	Ɓɛ ɓɛn kwe, ɓɛ ɗunmi Yesù shɛ̀ nywi lɛ: «Ɓwiʼ ɓænnzi mwum tòn nɛ lɛ̀ à tǎ ɓwum ɓyɛʼ kwǔ kɛ̌n ɓyɛbbi lìsea, à tǎ ɓwum ndɛb lɛbbi lɛ ɓa ɓyi ɓi ɗɛb gàrimà lɛ̀ m̀vɛ̀n ndwun, à tà ti ma nun nɛʼ twɛli lɛ̀ Kristò, m̀vɛ̀n ndwun nɛ M̀vɛ̀nnswæ̀b ywìmɛ fyiì.»
42023003	Ɓɛ shɛ nun mɛ̀ lɛʼ nywi li, Pìlatwù ɗunmi nun cibbi lɛ: «Wù nɛ ɗyi m̀vɛ̀n mɛ̀ Yudà?» Yesù fyònnzì lɛ̀ nun lɛ: «À si wɛ̌ tà shɛ wù lɛʼ kuʼ si.»
42023004	Yesù fyònnzi li, Pìlatwù shɛ̀ lɛ̀ mɛ̀ ci-zwiʼ mɛ ci-mfɛ sàtìkæ̀ʼ lɛ̀ làn m̀bɔʼ ŋkwìn ɓwum lɛ: «Kɛ nywi mwum tòn nɛ, mǔn cinni kan mûn mwǔ lɛʼ nyɛnnzi vɛ̀nɛ̀ʼ ndɔʼ cì shon.»
42023005	Son, ɓwum ɓye kiìn nun swɛmmea ywɔʼ li, ɓɛ konndì ɗyi ǹzæ̀ʼ lɛʼ nyan nun lɛ̀ kim lɛ: «Ǹlìsàʼ ywum yon yɛ nun tǎ lìsàʼ ta ɓwum kim-mwù fɛ kɛ ŋgyɔʼ mɛ̀ Yudà nun hwæn. À ɗunme kɛ ŋgyɔʼ Gàlìlê nun, jenɛ à nɛ tî tì fɛ nɛ.»
42023006	Pìlatwù ywɔʼ ǹzæ̀ʼ lɛʼ ni, à cibbi lɛ: «Mwum tòn nɛ ni mwum Gàlìlê?»
42023007	Kwan sɛ ɓɛ shɛ nun lɛ Yesù wai kɛ Gàlìlê kɛ kpìnnzɔ̀ʼ ŋgyɔʼ she Èrôdɛ̀ nɛ ta ywɔʼ nun, à fyiɔ̀ʼ Yesù kɛ cì shon, ntwiʼ sɛ Èrôdɛ̀ ɓe ǹgyǐn màzwùm kwe Yèrusàlɛ̀m.
42023008	Ǹlim lwukaʼ Èrôdɛ̀ ǹzwɔnzwɔ̀ʼ lɛ̀ ǹyɛn yɛ nun yɛnne Yesù, ntwiʼ sɛ ɓe lɛ̀ à ywɔâ sèàn nyon, à ɓe yili ǹdìkàʼ ŋwê lɛ nun yɛn nun. À yile lwɛn lɛ nun yɛn hìlea Yesù ndɔʼ.
42023009	À cibbaʼ Yesù mɛ̀ mwù lɛʼ mèan. Kwo ǹzæ̀ʼ lɛʼ m̀bɔʼ, Yesǔ fyònnzi kan nun.
42023010	Mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ ci-nlìmmì mɛ lwuà ɓe tòn lɛ̀ ɓɛ ta Yesù mɛ̀ lɛʼ ŋglwɔkea shɛ̌ nywi.
42023011	Èrôdɛ̀, lɛ̀ mɛ̀ suzæ̀n ɓyon nun hwæn ɗunmi Yesù kɔlea, ɓɛ twɛʼ nun lɛ̀ swum ɗin. Kwan sɛ sɛ woli Èrôdɛ̀ fyaʼ lɛ nun fyɔsɔ̀ʼ Yesù ɓe cɛ̌ Pìlatwù, ɓɛ swiɔ̀ʼ nun plè lòn ndɔʼ ɓe nywi ǹlwɛn, lɛ̀ ɓɛ kà kɛ̌n lɛ̀ nun.
42023012	Nywɔʼ màzwùm ǹnywɛ̀n, mɛ̀ Èrôdɛ̀ ɓon lɛ̀ Pìlatwù fyonnì mɛ̀ ŋwè kɛ nɗwumni yɛ ɓon ɓe ɗwumni nun.
42023013	Pìlatwù swɔsi mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ ci-zwiʼ mɛ Yudà lɛ̀ ǹkwìn ɓwum ɓyan.
42023014	À shɛ̀ lɛ̀ ɓon lɛ: «Ɓyin kin fɛ lɛ̀ mwum tòn nɛ lɛ, à tǎ ɓwum ɓyin kwǔ kɛ̌n ɓyɛbbi lìsea? Cɛênì lɛ fɛʼ, mùn cibbeâ nun ǹzæ̌ʼ lɛʼ yɛ ɓyin shɛ nun nywi kɛ swiʼ shin ɓyin hwæn, mùn kɛ̀n yɛn lɛ kɛ nywi ywum màzwùm hwæn, she nun ɓwu nlim, kwo fɔʼ sɛ ɓan.
42023015	Kwo fɛʼ Èrôdɛ̀, ǎ cinni kan ǹzæ̀ʼ lɛʼ nɛ mwum tòn nɛ ɓwu kwo m̀bɔʼ. Son sɛ ci à fyɔ̀sì ɓwiʼ nun ɓe. À si seansean lɛ ǹzæ̀ʼ lɛʼ nɛ nun ɓwu nɛ ɓwiʼ woli ɓwiʼ wu nun ntwiʼ yi à ɓǎn.
42023016	Li, mùn yɛ̌ cì ɓɛ suʼ nun mɛ̀ mɔ̀ʼ ndɔʼ ɓo ɗin, mùn pæ̀ʼ fyàʼ lɛ̀ nun.» ((
42023017	Sɛ ɓe kwe ɓɛ̀ʼ shan nun lɛ Ŋ̀gwìn-ŋkwan-Èjîb wòlimɛ, Pìlatwù kwannzi ci-nye njè m̀bɔʼ ndɔʼ.))
42023018	M̀bɔ̀kì nɛ Pìlatwù ɓe yili lɛ nun pæʼ fyàʼ lɛ̀ Yesù, ɓwum ɗyi, ɓɛ ɗunmi kun m̀banmban lɛ: «Cì ɓɛ wu ɓwiʼ mwum tòn ni, wù pæ̀ʼ fyàʼ lɛ̀ Bàràbâs.»
42023019	Bàràbâs ni ɓe mwum nɛ ɗuen nye njè ntwiʼ mɛ lɛʼ kim-mwù ndɔʼ nɛ nun ɓe nlim kɛ nlim myi, lɛ̀ ntwiʼ lɛʼ ŋwu mwum ndɔʼ sɛ nun ɓe tì kuʼ kɛ nlim.
42023020	M̀bɔ̀kì nɛ Pìlatwù ɓe yili lɛ nun pæʼ fyàʼ lɛ̀ Yesǔ, à kònndì yili lɛ̀ nun lɛli tì lɛ̀ ǹkwìn ɓwum.
42023021	Son, ɓɛ ɗunmi kuɔ̀n mbyî lɛ: «Ywummɔʼ nun ŋgæʼ mɛ̀ ɓɔtɔʼ zwɛm, ywummɔʼ nun ŋgæʼ mɛ̀ ɓɔtɔʼ zwɛm mɛ̀.»
42023022	Pìlatwù kònndì ŋwum wèli ɓe kæ̀mmì mɛ nlè nun, à shɛ̀ lɛ̀ ɓon lɛ: «Yǎ lɛʼ ɓyɛbbi sɛ nun cì? Mùn kæbbâ nywi yon, mǔn cinni kan mûn ǹzæ̀ʼ lɛʼ nɛ yɛ̌ cì ɓɛ wu nun. Mùn yɛ̌ cì ɓɛ ɓɔʼ nun mɛ̀ mɔ̀ʼ ɗin, mùn pæ̀ʼ fyàʼ lɛ̀ nun.»
42023023	Son, ǹkwìn ɓwum ɓe kǎn ŋwum ɗwɔki lɛ̀ ŋgwusi ye lɛ ɓɛ ywummɔʼ Yesù kɛ ŋgæʼ mɛ̀ ɓɔtɔʼ zwɛ̂m. Ɓɛ kun kun li, kun shan kiìn Pìlatwù mwù lèan,
42023024	à yɛn lɛ ǹdikàʼ nun ci ɓyi swum sɛ ɓyi ta yili,
42023025	à pæ̀ʼ fyàʼ lɛ̀ mwum nɛ ɓon cibbi lɛ nyǐ ni pæʼ ɓon fyàʼ lɛ̀ nun, mwum nyɛ̌ ɓɛ kɛe nye njè lɛ̀ lɛʼ mwǔ kimmi, lɛʼ ŋwu mwum kpatɔ̀ʼ zwɛ̂m, à kyìli kuʼ ɓon Yesù fyaʼ, ɓǎ ɓon ci swum sɛ ɓon yili lɛ̀ nun.
42023026	Ɓɛ waʼ kɛ̀n lɛ̀ Yesù. M̀bɔ̀kì nɛ ɓon ɓe kɛ̌n mbyi nun lɛ̀ nun, ɓɛ ɓɛn cìcì ndɔʼ, ɓɛ cinni mwum nyɛ̌ wae nsòn ndɔʼ yɛ ɓɛ ta lon lɛ Sìrɛ̂n. Jin mwum màzwùm ɓe lɛ Sìmôn, lɛ̀ à waimɛ̀ ndɛm. Ɓɛ ɗyili nun fi, ɓɛ fɛ nun ŋgæʼ mɛ̀ ɓɔtɔʼ Yesù ŋgun lɛ̀ à shɛ, à ɗwon Yesǔ nyè.
42023027	Ŋ̀kwìn ɓwum mɛ Yudǎ mèan ndɔʼ ɓe kuʼ nun ɗwon nyè. Kɛ nyinnìm shan nun, mɛ̀ yib ɓe tì kuʼ kwe, ɓɛ ɓe kɛ̀n lɛ̀ ɓɛ ta kwe, ɓɛ ta fyonŋgaʼ nywi Yesù.
42023028	Yesù ɓɛ̌n cì ndɔʼ, à yònnzì mɛʼ, à cɛ ɓon, à shɛ̀ lɛ̀ mɛ̀ yib ɓye Yèrusàlɛ̀m ɓi lɛ: «Ɓa ɓyin gwannzì mɛ̀ ɗuʼ ɓyin ntwiʼ yɛ̂m, fyòênnì kwe kɛ nywi ɓwɛn ɓyin, ɓyin kwe tì kuʼ kɛ nywi ɓyin nɛʼ.
42023029	Ntwiʼ kwan ndɔʼ kà wòlàkàʼ she mwum yɛ̌ lɛʼ lɛ: “Tǒn lwɛn si lɛ̀ mɛ̀ kìm mɛ yib, sɛ ɓɛ tì kuʼ lɛ̀ ɓye ye kifɛʼ, lɛ̀ mɛ̀ nywon ɓye nywonnzi kifɛʼ mwɛn ndɔʼ.”
42023030	Kɛ kwan màzwùm nun, ɓwum yɛ ɗunmi lɛʼ lɛ: “Ǹdikàʼ mɛ̀ kpaʼ kiìn ɓon ɓwiʼ pyǐ nywi, mɛ̀ ŋgwùmŋgwùm shìmndàʼ ɓon ɓwiʼ.”
42023031	Sɛ lannzì kɛ nywi ŋgæʼ mflɔa wɛ̌ tà shɛ ɓyin ta yɛn sɛ, ɓɛ ɗyě nywi ŋgæʼ ŋwumndea, sɛ ɓê lɛ?»
42023032	Kɛ læm shan nun, mɛ̀ suzæ̀n ɓe ɓwum ɓî ndɔʼ kɛ̀nnzi ɓye ɓe mɛ̀ ci-ncǐ ɓyɛbbi. Ɓe lɛ̀ ɓɛ kɛnmɛ ɓon wu cìcǐ fɔʼ lɛ̀ Yesù.
42023033	Kwan sɛ ɓon kɛn ɓɛ̌n cìcì sɛ ɓɛ ɓe lon lɛ Gɔ̀lgɔ̀tâ, (sù ni lɛ ǹgwɔ̀ʼ mwù), ɓɛ ywummɔʼ Yesù kwe ŋgæʼ mɛ̀ ɓɔtɔʼ zwɛ̂m. Mɛ̀ ci-ncǐ ɓyɛbbi ɓî ɓi, ɓɛ ywummɔʼ tì kuʼ ɓon kwe kɛ mɛ ŋgæʼ ɓyan nun kyi. Ɓɛ kɛe Yesù nyɛ̌ m̀bɔʼ fyaʼ ji, nyɛ̌ m̀bɔʼ kuʼ fyaʼ mɛ̀ʼ.
42023034	Yesù wèli ŋwum, à shɛ̀ lɛ: «Ce nyɛ̀m, zùsi ɓon ɓyɛbbi nyan, ntwiʼ sɛ ɓɛ lìmmi kan swum sɛ ɓon ta cì.» Kɛ mɛ plè Yesù zwɛ̂m, ɓɛ ɗunmi ɗwì wɛ̌ ɓì, li, ɓɛ kyiilàʼ mɛ̀ plè ɓyon.
42023035	Ŋ̀kwìn ɓwum ɓe ɗyi, yɛ ta cɛ. Mɛ̀ ci-zwiʼ mɛ Yudà ɗyi, ɓɛ ta Yesù kɔlea lɛ̀ ɓɛ ta lɛʼ lɛ: «À swætâ ɓwùlu ɓwum ndɔʼ, à swæti tì kuʼ nun nɛʼ ɓɛshɛ nun ni Kristò, mwum nɛ M̀vɛ̀nnswæ̀b yæ̀n.»
42023036	Mɛ̀ suzæ̀n ɗunmi tì kuʼ nun kɔlea, ɓɛ sɛnndɔ̂ʼ nun ke, ɓɛ fɛ nun ɓæ̌ʼ sæbbi ndɔʼ.
42023037	Ɓɛ ɓe fɛ lɛ̀ ɓɛ ta lɛʼ lɛ: «Ɓɛshɛ wù ni m̀vɛ̀n mɛ̀ Yudà, swæti wǔ nɛʼ lɛ̀ mwù ywû.»
42023038	Ɓɛ kɔe kɛ mwu ŋgæʼ mɛ̀ ɓɔtɔʼ nyon lɛ: «Mwum tòn nɛ ni m̀vɛ̀n mɛ̀ Yudà.»
42023039	Ci-ncǐ ɓyɛbbi nyɛ̌ m̀bɔʼ ndɔʼ nɛ ɓɛ ywummɔe kuʼ kɛ ke Yesù ɗunmi Yesù kɔlea lɛ: «Wù nɛ ɓa Kristò? Swæti lɛ̀ wǔ nɛʼ, wù swæti tì kuʼ ɓwiʼ.»
42023040	Son, ci-ncǐ ɓyɛbbi nyɛ̌ m̀bɔʼ nɛ ɓe fyaʼ fɔʼ ɗunmi lwikwæ̌n lɛsi, à cibbi nun lɛ: «Wù hwæn, wù ni kɛ vɛ̀nɛ̌ʼ fɔʼ nun, wǔ tà ka M̀vɛ̀nnswæ̀b yi?
42023041	Ǹdikàʼ ɓwiʼ, vɛ̀nɛ̀ʼ shɛʼ sɛ ɓɛ ta ɓwiʼ yɛnnzi si kɛ mbyi nun, ntwiʼ sɛ à si kɛ lɛʼ ɓyɛbbi sɛ ɓwiʼ ciâ nun. Sɛ yili lwɛn lɛ ɓɛ ci ɓwiʼ li. Ti lɛ̀ nun, yǎ lɛʼ ɓyɛbbi sɛ nun cì kuʼ?»
42023042	À lɛsi lwikwæ̌n li, à lɛlɔ̂ʼ ɓe lɛ̀ Yesù lɛ: «Kwan sɛ wù ywìmɛ gbaʼ lwun swû yě, ɓa wù limnzi mùn.»
42023043	Yesù shɛ̀ nun lɛ: «Mùn shɛ̀ wu lɛ̀ lɛŋkæ̀m lɛ ɗyě nɛ zwô nɛ mùn yɛ̌ ɓɛ̌n Pàràdî ɓwiʼ lɛ̀ wù.»
42023044	-
42023045	Ɓe lɛ̀ a ti kǐn nywɔʼ nlwinni, ǹwanni shimndì, à ɗon tì ɗwùm. Njimmi pyǐ nǒnnǒn ŋgyɔʼ màzwùm nun hwæn, han nywɔʼ ɓyìtì mwù lɛ̀ ɓɛ kɛ njimmi nun. Plè ndwun nɛ ɓɛ ɓe cìcǐ mfɛ sàtìkæ̀ʼ lɛ̀ M̀vɛ̀nnswæ̀b gho nun nlim nyenswæ̀b ndwun kwùlì cìcì ɓî.
42023046	Yesù kun lɛ̀ ǹkwu kimmi lɛ: «Ce nyɛ̀m, mùn ɗonnzâ wù m̀pùn nyɛ̀m jenɛ fyaʼ.» À lɛʼ kuʼ ǹzæ̀ʼ lɛʼ ni ɗin, m̀pùn nyon kwan.
42023047	Ci-zwiʼ mɛ̀ suzæ̀n ɓye Rɔ̂m nyɛ̌ ɓe kwe yɛn swum sɛ lannzi, à ɗunmi M̀vɛ̀nnswæ̀b twuli, à shɛ̀ lɛ: «Lɛ̀ lɛŋkæ̀m, mwum tòn nɛ ɓe kǎn ci-ncǐ ɓyɛbbi.»
42023048	Ɓwum ɓye hwɛnne kɛ nlim nsòn lɛ̀ ɓon kɛn swum sɛ ywimɛ lànnzì cɛ, ɓɛ yɛn ywum hwæn. Ɓɛ yɛnmɛ li, ɓɛ fyôn ɓe lɛ̀ mɛ̀ fyǎʼ kìmmàʼ kwɔtea.
42023049	Mɛ̀ ŋwè Yesù lɛ̀ mɛ̀ yib ɓye ɗwoên nun ǹdìkàʼ ŋwaì ŋgyɔʼ Gàlìlê hwæn ɗyie ɓe læ̀bbi, lɛ̀ ɓon cɛ ywum hwæn yɛ ywimɛ lànnzì.
42023050	-
42023051	Mwum nyɛ̌ wae nsòn ndɔʼ yɛ ɓɛ ɓe lon lɛ Àrìmàtê ɓe kwe. Jin shon ɓe lɛ Jòsɛ̂ʼ. Mwum màzwùm ɓe ci-ncǐ lwɛn, à kònndì ɓɛ ǹlwinni. À ɓe kɛ mɓònŋgàʼ nun lɛ M̀vɛ̀nnswæ̀b ɓɛnnzì ywɔʼ shon kɛ ŋgyɔ̂ʼ wan nun. À ɓe mwum ndɔʼ nɛ kɛ læm mɓwɔki twun sɛ ɓe mɛ̀ kæ̀ʼ nyenswæ̀b ndwun linni, son, ǎ yile kǎn swum sɛ ɓwùlukwæ̌n yile ɓɛ ci lɛ̀ Yesù si, ɓe lɛ̀ ɓɛ lwinnzâ swum si nùn.
42023052	Jòsɛ̂ʼ ni wae, à kɛ̌n cɛ̌ Pìlatwù, à ɗɔa ɗwon Yesù.
42023053	Pìlatwù yilimɛ, Jòsɛ̂ʼ fyòin ɓe, à kyìlì ɗwon Yesù zwô mɛ ɓɔtɔʼ zwɛ̂m, à ɓwiʼ son lɛ̀ kwokwo, à kɛ̀n kɛ̀ kɛ mbyûʼ ndɔʼ nɛ ɓɛ cie kɛ mble nun. M̀byùʼ màzwǔm, ɓe lɛ̀ ɓɛ kɛ̀ kifɛʼ mwum ndɔʼ mbyî nlim.
42023054	Ŋ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔʼ màzwùm.
42023055	Mɛ̀ yib màzwùm ɓye ɓe Yesù ɗwon ǹwaì yɛ Gàlìlê kɛnne lɛ̀ Jòsɛ̂ʼ cǐ ŋgwùm Yesù. Ɓɛ yɛn m̀byùʼ, ɓɛ cɛ tì kuʼ wɛ̌ tà shɛ nun kɛ̀ nun nlim.
42023056	Kwan sɛ ɓɛ fyoin ɓe nlim nsòn, ɓɛ fɔsàʼ mɛ̀wu mɛ nwùm, lɛ̀ mlǎʼ ŋgwɔ̂ʼ yɛ ɓɛ yɛ kɛ̀n Yesù kɛ̌ ɓe nywi kɛ mbyûʼ nun. Ŋ̀gyìn mɛ̀ yìnnì mɛ̀ Yudà wòlimɛ, ɓɛ ton, ɓɛ yinnì wɛ̌ tà shɛ lwuà yili.
42024001	A ɓe shikpon fɔʼ hwìli lɛ̀ kpǒn, mɛ̀ yib màzwùm yê mbyi mbyùʼ Yesù lɛ̀ mɛ̀wu mɛ nwùm ɓye ɓon fɔsae, lɛ̀ mlǎʼ ŋgwɔ̂ʼ ɓi nun.
42024002	Ɓɛ ɓɛn kwe, ɓɛ cinni ǹgwɔ̀ʼ nɛ ɓɛ ɗwɔke ŋwum mbyûʼ Yesù nun pɛɗin, à ɓà tî ŋwum mbyûʼ.
42024003	Ɓɛ ɗuɔ̀n mbyûʼ nun, ɓɛ cinni kan ɗwon Nyɛli nyɛʼ Yesù.
42024004	M̀bɔ̀kì nɛ ɓon ɓe mwù yònnzea kɛ lɛʼ màzwùm nun ɗin, ɓwum ɓî ndɔʼ ɓwumnì ɓon kwe lɛ̀ mɛ̀ plè ndɔʼ nywi, mɛ̀ plě màzwùm ta ɓon mɛʼ shɛ nûn.
42024005	Kɛ nɗun yɛ yi ɗuen mɛ̀ yib ton ɓi zwum nun, ɓɛ yili kan ti ǹwasi mɛʼ zwô. Ɓwum ɓî ɓi kà shɛ̌ ɓon lɛ: «Sɛ ci lɛ, ɓyin ta kǐn mwum nɛ ǹzison kæbbi kɛ nyinnìm ɓwum ywi nun?
42024006	À ɓà tî fɛ, à yìmnâ ywi. Ɓa ǹlim fye ɓyin lɛ̀ lɛʼ sɛ nun shɛ̀e ɓyin lɛ̀ ǎ kɛ kɛ ŋgyɔʼ Gàlìlê.
42024007	À lɛle lɛ: “Sɛ yili lɛ ɓɛ kyilì Mwɛn Mwum kɛ fyaʼ mɛ ci-ncǐ ɓyɛbbi, ɓɛ ywummɔmɛ nun kɛ ŋgæʼ mɛ̀ ɓɔtɔʼ zwɛ̂m, kɛ ŋgyìn mɛ̀ nlè nun, à yìmnì ywi.” »
42024008	Mɛ̀ yib ton ɓi ɓi ɓunmɛ ǹzæ̌ʼ lɛʼ Yesù yi.
42024009	Ɓɛ kwan kwe mbyûʼ nun, ɓɛ kɛn lɛʼ màzwùm sùlea lɛ̀ mɛ̀ ci-ntwum wûm ɓlàn m̀bɔʼ Yesù, ɓɛ konndì tì kuʼ sùlàʼ lɛ̀ ɓwùlu ɓye fɔʼ hwæn.
42024010	Mɛ̀ yib màzwùm ɓe lɛ: Màrî nyɛ̌ wae kɛ Màdàlâ, Jânɛ̀, kònndì lɛ̀ Màrî nyɛ̌ mon Jâʼ. Mɛ̀ yib ɓye fɔʼ ndɔʼ ɓye kɛnne ɓon lànnzi sû tì kuʼ mɛ̀ ci-ntwum Yesù lɛʼ màzwùm kɛ ŋwum fɔʼ nun.
42024011	Son, ywum yɛ mɛ̀ yib ɓi ɓe mɛ̀ ci-ntwum Yesù sùlea yi, yɛ ɓe ɓon mɛ ywiʼ wɛ̌ ǹzæ̌ʼ lɛʼ pwìnpwìn ndɔʼ, ɓɛ kɛ̀ kan mwù lɛ̀ yon.
42024012	Son, Pìɛ̂r ywɔmɛ li, à waʼ zwô, à yè mbyi mbyùʼ Yesù lɛ̀ mɛ̀li. À ɓɛ̀n kwe, à wummi, à cɛɔ̀ʼ mbyûʼ nun, à suʼ mɛ̀ fyǎʼ kwokwo yɛnni. À yɛn li, à fyòn ɓe lɛ̀ à tǎ swum sɛ lannzi kwulea.
42024013	Kɛ nywɔʼ m̀bɔʼ màzwùm nun kɛ nyinnìm ɓwɛsɔʼ Yesù nun, ɓe lɛ̀ ɓye ɓî ndɔʼ kɛnmɛ kɛ nsòn yɛ ɓɛ ta lon lɛ Èmàyûsì. Ŋ̀waʼ yɛ Yèrusàlɛ̀m kɛ̌n mɓɛ̀n yɛ kwe ciâ mɛ̀ ŋgwɛn mbyi lìbbea lwɛn shân.
42024014	Ɓɛ ɓe kɛ̌n mbyi nun lɛ̀ ɓɛ ǹjè shɛ̌ nywi ywum yɛ lannze ŋgyin màzwùm nun.
42024015	Kwan sɛ ɓɛ ɓe lɛli lɛ̀ ɓɛ ŋgyi kwùmmi kɛ nyinnìm shan nun, Yesù nun nɛʼ ɓætɔ̂ʼ mɛ̀ kwǔ kɛ̀n lɛ̀ ɓon kɛ mbyi nun.
42024016	Ɓɛ ɓe lɔʼ nun yɛnni, son, ǹlìmmì yɛ ɓɛ limmì nun ɓɛ kan.
42024017	Yesù cibbi lɛ̀ ɓon lɛ: «Yǎ lɛʼ sɛ ɓyin ta kɛ̌n mbyi nun lɛ̀ ɓyin ŋgyi kwùmmi nlim li?» Ɓɛ ywɔʼ li, ɓɛ ɗyi lɛ̀ ŋgu swiʼ.
42024018	Kɛ nyinnìm ɓwum ɓî ɓi nun, nyɛ̌ m̀bɔʼ ndɔʼ nɛ jin shon ɓe lɛ Klèòpâ cibbɔ̂ʼ tì kuʼ Yesù ɓe lɛ: «Kɛ Yèrusàlɛ̀m sɛ nun hwæn, wù nɛ mwum nɛ tòn ɗin, ǎ ywɔʼ kan mɛ̀ lɛʼ nɛ lànnzi fɛ ŋgyin yɛ ton yɛ nun?»
42024019	Yesù cibbi ɓon ɓe lɛ: «Yǎ mɛ̀ lɛʼ nɛ?» Ɓɛ kà fyònnzi nun lɛ: «Swum sɛ lannzi kɛ nywi Yesù, mwum nɛ waʼ Nàzàrɛ̂ʼ, nɛ ɓe ci-nlɛli kɛ ŋwum Mvɛ̀nnswæ̀b nun. Nun nɛ mɛ̀ she nyon lɛ̀ ǹzæ̌ʼ lɛʼ yon nun hwæn cinni ǹkimmɔʼ kɛ swiʼ Mvɛ̀nnswæ̀b, lɛ̀ kɛ mɛ mɛʼ ɓwum.
42024020	Son, mɛ̀ ci-zwiʼ mɛ ci-mfɛ sàtìkæ̀ʼ ɓyɛʼ, lɛ̀ mɛ̀ ci-zwiʼ ɓyɛʼ ndɔʼ nun kyilì nun fyaʼ ŋkwìn ɓwum ɓǎ ɓɛ swilì nun ywi, ɓon ɓi kuʼ, ɓɛ ywummɔâ nun ŋgæʼ mɛ̀ ɓɔtɔʼ zwɛm.
42024021	Ɓwiʼ ɓe lɛ̀, ɓwiʼ ti ɓàkaʼ lɛ nun nɛ mwum nɛ yɛ̌ mvu ɓwum Izràɛ̂l nywæ̀si. A konndì ɓɛ, ɗyě nɛ ǹgyìn mɛ̀ nlè nɛ mɛ̀ lɛʼ màzwùm lànnze.
42024022	A si kuʼ lɛŋkæ̀m lɛ mɛ̀ yib ndɔʼ ɓye kɛ læm shɛʼ nun kà kǐn tì ɓwiʼ lɛʼ ŋgwuli ndɔʼ shɛ̌. Ɓɛ kɛnni shikpon lɛ̀ kpòn kɛ mbyûʼ Yesù nun,
42024023	ɓɛ ɓɛn, ɓɛ cinni kan ɗwon shon. Ɓɛ fyoìn ɓe, ɓɛ kiìn ɓwiʼ shɛ̌ lɛ mɛ̀ cikpuʼ Mvɛ̀nnswæ̀b ɓî ndɔʼ ɓwumni ɓon kwe swiʼ, ɓyi ɓi shɛ ɓon lɛ Yesù ni ti ɓe lɛ̀ mɛʼ.
42024024	Ɓwùlukwæ̌n ɓyɛʼ ndɔʼ kɛnnâ tì kuʼ ɓìn kwe mbyûʼ nyon nun, ɓɛ cinni kuʼ ywum hwæn wɛ̌ tà shɛ mɛ̀ yib lɛle. Ɓɛ yɛn kan nun.»
42024025	Ɓɛ lɛli hwæn, Yesǔ kà shɛ̌ ɓon lɛ: «Àma. Ɓyin ɓi ɓwum ɓɛ cinni kan mwǔ mɓàkàʼ. Yǎ kwan sɛ ɓyin yɛ tì mwù kɛ̌ lɛ̀ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle?
42024026	Sɛ ɓe kǎn kɔa lɛ sɛ yili lɛ Kristò yɛn vɛ̀nɛ̀ʼ, lɛ̀ ǎ kà cinni ǹtwu yɛ M̀vɛ̀nnswæ̀b yɛ̌ nun fɛ?»
42024027	Kɛ nyè yɛ nun cibbi ɓon li, à ɗunmi ɓon ywum yɛ ɓɛ kɔe kɛ nywi yon kɛ ɗèwǎ Mvɛ̀nnswæ̀b nun sannzi, ǹɗunmi yɛ kɛ yi ɗèwà yɛ Mòîzɛ̀ kɔe nun, a kɛn ɓɛ̀n kɛ yi ɗèwà mɛ ci-nlɛli kɛ ŋwum Mvɛ̀nnswæ̀b nun hwæn.
42024028	Ɓɛ kɛn ɓɛ̀n moan nsòn yɛ ɓe lɛ̀ ɓɛ kɛnmɛ kwe, Yesù cì wɛ̌ nun yili nun leɔ̀n mbyî læ̀bbi.
42024029	Son, ɓwɛsɔʼ ɓî ɓi yili kan lɛ à lan. Ɓɛ shɛ nun lɛ: «Nywɔʼ ɓà tî zwô, kpòn pyìmɛ nùn, kìîn, ɓwiʼ toènnì fɛ.» Yesù ni ɗunmɛ ni, à tòn kwe lɛ̀ ɓon.
42024030	Kwan sɛ ɓe lɛ̀ ɓɛ ti cɛ̌ ji, Yesù sheli brɛ̂ʼ, à yili M̀vɛ̀nnswæ̀b osɔ̀kɔ̀ʼ, ǎ kà ɗunmi ɓon son ɓɔtea.
42024031	Cì nɛ si sɛ mɛʼ weli ɓon mwu, ɓɛ kà lìmmi lɛ Yesù nɛ ɓi lɛ̀ ɓon. Son, ǎ mgbæ̀nni kan tî, à ɓwu ɓon mɛʼ.
42024032	Ɓɛ ɗunmi lɛli ɓe nyinnìm shan nun lɛ: «Kwan sɛ nun ɓi lɛli mbyi nun lɛ̀ ɓwiʼ kɛ nsannzi ywum yɛ kɛ ɗèwǎ Mvɛ̀nnswæ̀b nun, ǹlim ndɔʼ ɓi kàn wû yèan zwum?»
42024033	Ɓɛ mgbæ̀nni kan tî ɓe cɛ̌ ji, ɓɛ waʼ kɛ̀n ɓe Yèrusàlɛ̀m. Ɓɛ ɓɛn, ɓɛ cinni mɛ̀ ci-ntwum wûm ɓlàn m̀bɔʼ Yesù swɔli ɓon lɛ̀ ɓwùlu ɓye fɔʼ ndɔʼ,
42024034	lɛ̀ ɓɛ ta lɛʼ mbyî lɛ: «Lɛ̀ lɛŋkæ̀m, Nyɛli nyɛʼ yìmnâ ywi, Sìmôn yɛnnâ nun.»
42024035	Ɓon ɓɛ ɓɛn ɓi, ɓɛ ɗunmi tì kuʼ ɓwùlu swum sɛ lannzi ɓon mbyi nun sùlea, kɛ mbɔ̀kì nɛ ɓon limmi Yesù kwan sɛ nun ɓɔtaʼ ɓon brɛ̂ʼ.
42024036	Kwan sɛ ɓon ɓe sùlàʼ li, ɓɛ sɛm Yesù nun nɛʼ ti ŋkwìn yan nun ǹɗyi, à hwæsi ɓon lɛ: «M̀vɛ̀nnswæ̀b fɛ flɔa kɛ nyinnìm shin nun.»
42024037	Ǹlim sænndi ɓon, yi ɗun ɓon zwum, ntwiʼ sɛ ɓɛ ɓe ɓàkàʼ lɛ ǹswæ̀b ndɔʼ yɛ ɓon yɛn.
42024038	Son, Yesǔ kà cibbi ɓon lɛ: «Yɛn sɛ mwù yon ɓyin nlim nun? Yɛn sɛ ɓyin ta ŋgyi kwùmmi mɛ nlim nun?
42024039	Cɛênì fɛʼ mûn mɛ fyàʼ, ɓyin cɛ tì kuʼ mɛ̀ kwù, mùn nɛ ɓa lɔʼ nyɛ̌? Yìnndênì fɛʼ mûn lɛ̀ fyàʼ, ɓyin yɛ lìmmì. Ǹswæ̀b ndɔʼ ta ɓɛkì lɛ̀ kwæʼ nywi nun wɛ̌ shɛ mùn tòn sɛ?»
42024040	À ɓe lɛʼ li lɛ̀ à tà ɓon mɛ̀ fyàʼ ɓyon lìsea lɛ̀ mɛ̀ kwù ɓyon nun.
42024041	Kɛ ndàli yɛ ɓwɛsɔʼ ɓyon ɓe ywɔʼ, lɛ̀ kɛ lɛʼ shìmmea sɛ ɓon yɛn nun, ɓe lɛ̀ ɓɛ kɛ̀ kifɛʼ son wɛ̌ lɛʼ lɛŋkæ̀m ndɔʼ. Yesù yɛn li, à cibbi ɓon lɛ: «Ɓyin cinni kan swum ji ndɔʼ fɛ?»
42024042	Ɓɛ pæʼ kpìnnzɔ̀ʼ ŋgìshì nyean ndɔʼ, ɓɛ fɛ nun.
42024043	À yè son, à ɗunmi son ji swiʼ shan.
42024044	À ji hwæn, à shɛ̀ lɛ̀ ɓon lɛ: «Li nɛ mùn shɛ̀e kǎn ɓyin, kwan sɛ ɓe lɛ̀ mǔn kɛ ɓwiʼ lɛ̀ ɓyin? Mùn shɛ̀e kǎn ɓyin lɛ ywum yɛ ɓɛ kɔe kɛ mwu yɛ̂m hwæn kɛ ɗèwà mɛ lwuǎ Mòîzɛ̀ nun, ye kɛ ɗèwà mɛ ci-nlɛli kɛ ŋwum Mvɛ̀nnswæ̀b nun, lɛ̀ yɛ kɛ ɗèwǎ nsàkǎʼ Mvɛ̀nnswæ̀b nun, lɛ sɛ yili lɛ yɛ kpeli mwù?»
42024045	À lɛli li, à wò ɓon mɛ̀ ywiʼ, ɓǎ ɓɛ ywɔʼ ywum yɛ ɗèwǎ Mvɛ̀nnswæ̀b lɛli,
42024046	à shɛ̀ lɛ̀ ɓon lɛ: «Ɓɛ kɔʼ kɛ ɗèwǎ Mvɛ̀nnswæ̀b nun lɛ, sɛ yili lɛ Kristò yɛn vɛ̀nɛ̀ʼ, à ywi, ɓɛ gwum nun, kɛ ŋgyin mɛ̀ nlè nun, à yìmnì ywi.
42024047	Kɛ nyě yi, sɛ yili lɛ ɓɛ lɛli kɛ ŋkimmɔʼ yon nun kɛ swiʼ paʼ ɓwum hwæn, ǹɗunmi yɛ kɛ Yèrusàlɛ̀m, a kɛn ɓɛ̀n cìcì hwæn. Ɓɛ shɛ lɛ̀ mwum hwæn lɛ, à kwɛbsi m̀bɔ̀kì tòn nyon ɓǎ M̀vɛ̀nnswæ̀b zusì nun ɓyɛbbi nyon nɛ nun cìâ.
42024048	Ɓyin ɓɛ ŋgyɔʼ tǒn ɓɛ, sɛ yili lɛ ɓyin ɓɛ ɗyi shìtàkwǔ màzwùm.
42024049	Mǔn nɛʼ, mùn yɛ̌ ɓyin M̀pùn Nsanmi nɛ Ce nyɛ̀m cìe ɓyin ǹkàli nun fyii nywi. Ɓyin yɛ làn nyin tǒn fɛ nlim nsòn, a kɛn ɓɛ̀n kwan sɛ ǹkimmɔʼ Mvɛ̀nnswæ̀b yi yɛ ɓyin ɓɛ̀nni nywi.»
42024050	Kɛ nyě yi, Yesù kwan Yèrusàlɛ̀m, à twɛlɔ̀ʼ ɓon cì ndɔʼ moan Bètànî. Ɓɛ ɓɛn kwe cìcǐ màzwǔm, à wasi mɛ̀ fyàʼ zwô, à ŋgæ̀nnì ɓon.
42024051	Kwan sɛ nun ɓe ɓon ǹŋgæ̀nni fɛ si, à ɗonnzi ɓon, M̀vɛ̀nnswæ̀b twɛlɔ̀ʼ nun zwô.
42024052	Ɓon ɓɛ lwæbbe ɓe fɛ nun ǹtwu, ɓɛ fyonnì ɓe Yèrusàlɛ̀m lɛ̀ mɛ̀ nlim tà ɓon yèan zwum.
42024053	Kɛ kwe nlim nsòn, ɓɛ ɓe kǎn ɗye lɛ̀ kɛ̌n ntwuli Mvɛ̀nnswæ̀b kɛ nyenswæ̀b ndwun.
43001001	Kwan sɛ ɓe lɛ̀ ŋgyɔ̂ʼ wan ɗunmi kifɛʼ, ɓe lɛ̀ Ǹzæ̀ʼ lɛʼ ti kwe. À ɓe tòn ɓon lɛ̀ M̀vɛ̀nnswæ̀b m̀ban, à ɓe M̀vɛ̀nnswæ̀b.
43001002	À ɓe ɓon lɛ̀ M̀vɛ̀nnswæ̀b lɛ̀ ŋgyɔ̂ʼ wan ɗunmi kifɛʼ.
43001003	Ɓɛ fɔe ywum hwæn ɓon lɛ̀ nun. M̀vɛ̀nnswæ̌b fɔ̀e kǎn swum ndɔʼ, à shì ɓɛ kwe.
43001004	Mwum hwæn tǎ ǹzison cinni cì shon, ǹzison màzwùm si wɛ̌ ǹwanni sɛ ta ɓwum mɛʼ sannzi.
43001005	Ŋ̀wanni ta ɗwùm kɛ njimmi nun, son, njimmi cinni kan ǹkimmɔʼ lɛ̀ nun njimnzaʼ ǹwanni màzwùm.
43001006	Mwum ndɔʼ ɓɛ̀nne nyɛ̌ M̀vɛ̀nnswæ̀b fyii, jin shon ɓe lɛ Jân.
43001007	À kǐn ɓǎ nun ɗyi shìtàkwù, shìtàkwù she kɛ nywi ǹwanni, lɛ̀ ɓwum hwæn kɛ ǹlim lɛ̀ Yesù Kristò kɛ nyě lɛʼ sɛ nun yɛ̌ lɛli.
43001008	Nun nɛʼ nɛ ɓe kǎn ǹwanni, son, à kǐn shìtàkwù ɗyi kɛ nywi ŋwanni.
43001009	Ŋ̀wanni màzwùm, son sɛ ɗyi she ǹkæ̀mŋkæm. Kɛ mɓɛ̀n yɛ son ɓɛnnâ kɛ ŋgyɔ̂ʼ wan, son sɛ ta ɓwum hwæn mɛʼ sannzi.
43001010	Ǹzæ̀ʼ lɛʼ màzwùm ɓe kɛ cɛ̌ ŋgyɔ̂ʼ wan nun. M̀vɛ̀nnswæ̀b fɔ̀e ŋgyɔ̂ʼ wan ɓon lɛ̀ nun, son, lan ŋgyɔ̂ʼ wan lìmme kàn nun.
43001011	À kìen kɛ cǐ ɓwum ɓyon, son, ɓɛ yè kan nun.
43001012	Kwo fɛʼ li, ɓyindɔʼ ɓɛ ye nun, ɓɛ kɛ ǹlim lɛ̀ nun. Ɓon màzwùm, à wò ɓon mbyi lɛ ɓɛ ɓɛ ɓwɛn Mvɛ̀nnswæ̀b.
43001013	Ǹɗun yɛ ɓon ɗun kɛ læm ɓwɛn Mvɛ̀nnswæ̀b nun, ɓɛ ye kan ɓon wɛ̌ tà shɛ ɓɛ ta ɓwum ɓɛ ŋgyɔ̂ʼ wan ye, shìkì a ɓɛ lɛ̀ ǹkimmɔʼ mwum ndɔʼ, son, M̀vɛ̀nnswæ̀b nɛ ci.
43001014	Ǹzæ̀ʼ lɛʼ màzwùm fyònne mwum wɛ̌ ɓwiʼ, à kìn tòn kɛ nyinnìm shɛʼ nun. M̀vɛ̀nnswæ̀b kwàsâ kwɛ̀nnzǐ nlim shon lɛ̀ lɛŋkæ̀m shon kɛ nywi yon. Ɓwiʼ yɛnnâ ǹtwu yon, ǹtwu yɛ Ce nyon M̀vɛ̀nnswæ̀b fɛ nun, nun mwɛn m̀bɔʼ ti kuʼ mbɔʼ nyon.
43001015	Jân ɗyi shìtàkwù shon, à ɗunmi ɗæ̀mmì lɛ: «Nun nɛ mùn ɓe lɛli kɛ nywi yon lɛ: mwum ndɔʼ tǎ kìn nyè yɛ̂m, à cinni ǹtwu, à làn mùn, ntwiʼ sɛ ɓe lɛ̀ à ti mbyî lɛ̀ ɓɛ ye kifɛʼ mûn.»
43001016	Kɛ nlwinni yɛ nun ni ǹlwinni lɛ̀ kwɛ̀nnzǐ nlim, ɓwiʼ hwæn, à tà ɓwiʼ flɔa yon fɛ kɛ moan zwɛ̂m.
43001017	M̀vɛ̀nnswæ̀b fɛâ ɓwiʼ lwuà nyon fyaʼ Mòîzɛ̀. Ti lɛ̀ kwɛ̀nnzǐ nlim shon, kònndì lɛ̀ lɛŋkæ̀m shon, à kwàsâ yon kɛ nywi Yesù.
43001018	Mwum ndɔʼ yɛn kifɛʼ M̀vɛ̀nnswæ̀b. Son, Mwɛn m̀bɔʼ nyon nyɛ̌ ɓon ta tòn ɓon lɛ̀ nun, à sannzâ m̀bɔ̀kì nɛ Ce nyon tǒn.
43001019	-
43001020	A kien ɓɛ̀n nywɔʼ m̀bɔʼ ndɔʼ, mɛ̀ ci-zwiʼ mɛ Yudà ɓye kɛ Yèrusàlɛ̀m, ɓɛ fyiì mɛ̀ ci-mfɛ sàtìkæ̀ʼ ɓon lɛ̀ ǹkwìn ɓwum mɛ Lèvî, lɛ̀ ɓɛ kiìn Jân cibbi lɛ yà mwum nɛ kuʼ nyǐ? À ywɔmɛ ǹcibbi màzwùm li, ǎ ɓyìnnɔʼ kan lɛ nun ɓǎ ɓyi lɛʼ fyònnzi ŋwum, son, à yili lɛʼ kɛ swiʼ shan lɛ̀ lɛŋkæ̀m. Shìtàkwù she nun ɗyi ɓe lɛ: «Mùn nɛ ɓa mûn Kristò, mwum nɛ M̀vɛ̀nnswæ̀b yɛ̌ fyiì.»
43001021	Ɓɛ cibbi lɛ̀ nun lɛ: «Ti wù, wù ni wɛn? Wù nɛ ɗyi Èlî?» Jân fyònnzì lɛ̀ ɓon lɛ: «Ayi, mùn nɛ ɓan.» Ɓɛ kà kònndi cibbi ɓe lɛ̀ nun lɛ: «Wù ni ci-nlɛli kɛ ŋwum Mvɛ̀nnswæ̀b nun?» Jân fyònnzi lɛ: «Ayi.»
43001022	Ɓɛ kà shɛ̌ lɛ̀ nun lɛ: «Shɛ̀ lɛ ɓwiʼ, wù ni kuʼ wɛn? Ntwiʼ sɛ a yili lɛ ɓwiʼ kɛn ɓwum ɓɛ fyii ɓwiʼ ǹzæ̀ʼ lɛʼ ndɔʼ shɛ̌ ɓe kɛ nywi ywû. Ti kuʼ wǔ nɛʼ, wù tà kuʼ shɛ̀ lɛ wù ni kuʼ wɛn?»
43001023	Jân kà fyònnzi lɛ̀ ɓon lɛ: «Mùn ni mwum nɛ Èzaì, ci-nlɛli kɛ ŋwum M̀vɛ̀nnswæ̀b nun lɛle kɛ nywi yon lɛ: “Mwum ndɔʼ tǎ ɗæ̀mmì kɛ nlim kyɔʼ lɛ: Ɗyilênì mbyi nyɛli nyɛʼ zuʼ.” »
43001024	Kɛ nyinnìm ɓwum ɓye ɓɛ fyi cǐ Jân, mɛ̀ Fàrìzìɛ̂n ndɔʼ ɓe kwe.
43001025	Ɓɛ kà cibbi lɛ̀ nun lɛ: «Kɛ wù ɓǎ Kristǒ, wù ɓà kuʼ wù Èlî, shìkì wù ɓɛ kuʼ wù ci-nlɛli kɛ ŋwum Mvɛ̀nnswæ̀b nun ni, yɛn sɛ ci wù tǎ ɓwum jimnzi nun?»
43001026	Jân kà fyònnzi lɛ̀ ɓon lɛ: «Mǔn, mùn tà ɓon jimnzi lɛ̀ mlǎʼ, son, mwum ndɔʼ ni kɛ nyinnìm shin nun nyɛ̌ ɓyin lìmmi kan.
43001027	À tǎ kìn ɓe nyè yɛ̂m, mǔn wòli kan ma kim mùn kwɛmmi lɛ̀ nun, lɛ̀ mùn sû mɛ̀ nɗuʼ mɛ̀ dibaʼ ɓyon.»
43001028	Ywum màzwùm hwæn li lannze kɛ nsòn yɛ ɓɛ ɓe lon lɛ Bètànî, kɛ ŋgyin Jùrdɛ̂n. Cìcǐ màzwùm sɛ Jân ɓe ɓwum jimnzi kwe.
43001029	A kien ɓɛ̀n ɓe shikpon màzwùm, Jân yɛn Yesù tǎ kìn cì shon, à shɛ̀ lɛ: «Cɛênì fɛʼ mwɛn nzwumŋgan nɛ M̀vɛ̀nnswæ̀b fyii lɛ nyǐ ni kiìn ɓyɛbbi lan ŋgyɔ̂ʼ wan zùsi.
43001030	Nun nɛ mùn lɛle kɛ nywi yon kwan sɛ mùn ɓe lɛʼ lɛ: “Mwum ndɔʼ tǎ kìn ɓe nyè yɛ̂m, à cinni ǹtwu, à làn mùn, ntwiʼ sɛ ɓe lɛ̀ à ti mbyî lɛ̀ ɓɛ ye kifɛʼ mûn.”
43001031	Mùn, mǔn lìmme kǎn mûn nun, son, mùn kìen ɓwum jimnzi lɛ̀ mlǎʼ lɛ̀ mùn ci ɓwum Izràɛ̂l limmì nun.»
43001032	-
43001033	Jân kwùbtàʼ tì ǹzæ̀ʼ lɛʼ ni ɓe, à shɛ̀ lɛ: «Mǔn lìmme kàn mûn nun, son, M̀vɛ̀nnswæ̀b nɛ fyii mùn lɛ̀ mùn kiìn ɓwum jimnzi lɛ̀ mlǎʼ, à shɛ̀e mùn lɛ: “Wù yɛ̌ M̀pùn Nsanmi yɛnni, à tǎ wai kɛ zwô, à kìn tòn kɛ nywi mwum ndɔʼ, mwum màzwùm nɛ yɛ ɓwum jimnzi lɛ̀ M̀pùn Nsanmi.” Mùn yɛnnâ M̀pùn Nsanmi wai kɛ zwô wɛ̌ mwɛn pyìʼ, à kìn tòn kɛ nywi yon.
43001034	Kɛ nyɛn yɛ mùn yɛnnâ ywum màzwùm hwæn li, mùn tǎ shìtàkwù ɗyi lɛ mwum màzwùm ni Mwɛn Mvɛ̀nnswæ̀b.»
43001035	Shikpon fɔʼ, Jân ɓe tì kwe lɛ̀ kì-ɓî ɓwɛsɔʼ ɓyon.
43001036	À yɛn Yesù tǎ làn, à shɛ̀ lɛ̀ ɓon lɛ: «Cɛênì fɛʼ mwɛn nzwumŋgan nɛ M̀vɛ̀nnswæ̀b fyii.»
43001037	Kì-ɓî ɓwɛsɔʼ Jân ywɔmɛ swum sɛ nun ɓe lɛʼ li, ɓɛ ɗonnzi nun, ɓɛ ɗwon Yesǔ nyè.
43001038	Yesù yònnzì mɛʼ, à yɛn ɓwɛsɔʼ ɓî Jân ɓi ta nun ɗwon nyè, ǎ kà cibbi lɛ̀ ɓon lɛ: «Yɛn sɛ ɓyin yili?» Ɓɛ fyonnzi lɛ̀ nun lɛ: «Wù tǎ tòn fɛn, Ræbbì?» (Sù Ræbbì ni lɛ ǹlìsàʼ.)
43001039	À fyònnzì lɛ̀ ɓon lɛ: «Kìênnì, ɓyin yɛn cìcǐ màzwùm.» Li, ɓɛ wai kɛ̀n, ɓɛ kɛn ɓɛ̀n, ɓɛ yɛn cɛ̌ nun ɓe tòn nun, ɓɛ lannzì kwæ̀bbi màzwùm kwe ɓon lɛ̀ ɓon. Ɓe lɛ̀ a ti kɛ̀nni lànmɛ̀ nywɔʼ nyî kwæ̀bbi nun.
43001040	Kɛ nyinnìm ɓwum ɓî ɓi ɓye ywɔe ǹzæ̀ʼ lɛʼ Jân, ɓɛ ɗwon tì Yesù kɛ nyè, jin nyɛ̌ m̀bɔʼ ɓe lɛ Àndrê. Ŋgyinni Sìmôn Pìɛ̂r nɛ ɓe.
43001041	Àndrê sɛte kɛ̌n ŋgyinni nyon Sìmôn cinni, à shɛ̀ lɛ̀ nun lɛ: «Ɓwiʼ cinnâ ɓwiʼ Kristò, mwum nɛ M̀vɛ̀nnswæ̀b fyii.»
43001042	À twɛʼ Sìmôn, à kɛ̀n lɛ̀ nun cǐ Yesù. Yesù yɛnmɛ Sìmôn, à shɛ̀ lɛ̀ nun lɛ: «Wù ni Sìmôn mwɛn Jân. Mùn kɛ̀â wù jin she fɔʼ lɛ Sefà.» Kɛ lɛʼ she fɔʼ nun, ɓɛ ta tì son lon lɛ Pìɛ̂r. (Sù jin màzwùm ni lɛ mble.)
43001043	Shikpon she fɔʼ, Yesù yile nun kɛn kɛ ŋgyɔʼ Gàlìlê nun. À cinni Fìlipò, à shɛ̀ lɛ̀ nun lɛ: «Ɗwoìn mǔn nyè.»
43001044	Fìlipò ɓe mwum nyɛ̌ wai kɛ Bètsaìdà. À ɓe myi fɔʼ ɓon lɛ̀ Àndrê lɛ̀ tì Pìɛ̂r.
43001045	Kɛ nyě yi, Fìlipò cinni Nàtànàɛ̂l, à shɛ̀ lɛ̀ nun lɛ: «Mwum nɛ Mòîzɛ̀ lɛle kɛ nywi yon kɛ ɗèwà mɛ lwuà nun, mɛ̀ ci-nlɛli kɛ ŋwum Mvɛ̀nnswæ̀b nun konndì tì kuʼ lɛli kɛ nywi yon, ɓwiʼ cinnâ ɓwiʼ nun ɗyě. Mwum màzwùm ni Yesù, mwum Nàzàrɛ̂ʼ, mwɛn Jòsɛ̂ʼ.»
43001046	Nàtànàɛ̂l ywɔmɛ li, à shɛ̀ lɛ̀ nun lɛ: «Swum lwɛn ndɔʼ yɛ ɓwiʼ kwain ɗyě kɛ Nàzàrɛ̂ʼ?» Fìlipò fyònnzì lɛ̀ nun lɛ: «Kìîn, wù yɛn lɛ̀ zɛʼ swû.»
43001047	Kwan sɛ Yesù yɛn Nàtànàɛ̂l tǎ kǐn cì shon, à ɗunmi lɛli mbyî nywi yon lɛ: «Seansean nun nɛʼ mwum Ìzràɛ̂l nɛ nyɛ̌. Swum wɛ̀si ndɔʼ ɓa nun nywi.»
43001048	Nàtànàɛ̂l ywɔmɛ li, à cibbi lɛ̀ nun lɛ: «Wù lìmmi mûn fɛn?» Yesù fyònnzì lɛ̀ nun lɛ: «Lɛ̀ Fìlipǒ kà loin wù kɛ ndùʼ ŋgæʼ kwùmmvu, ɓi lɛ̀ mùn yɛnnâ wù.»
43001049	Nàtànàɛ̂l kà shɛ̌ lɛ̀ nun lɛ: «Ǹlìsàʼ, lɛ̀ lɛŋkæ̀m, wù ni Mwɛn Mvɛ̀nnswæ̀b, wù ni m̀vɛ̀n Ìzràɛ̂l.»
43001050	Yesǔ kà shɛ̌ lɛ̀ nun lɛ: «Ntwiʼ sɛ mùn lɛʼ lɛ mùn yɛnni wù kɛ ndùʼ kwùmmvu, son sɛ wù yili nun? Wǔ yɛn kifɛʼ swum ndɔʼ, wù yɛ̌ ywum klwɔkea yɛ lan yi ton yɛ yɛnni.»
43001051	A kà kònndi tî lɛʼ ɓe lɛ: «Mùn tà ɓyin shɛ̌ lɛ̀ lɛŋkæ̀m lɛ: Ɓyin kà yɛnkàʼ ɗɛb lwon lɛ̀ mɛ̀ cikpuʼ Mvɛ̀nnswæ̀b ta nàn lɛ̀ ɓɛ ta kyìlì kɛ nywi Mwɛn Mwum.»
43002001	Ŋ̀gyìn leân ɓe ɓî, ɓɛ kpæmme ɗæm ndɔʼ kɛ myi yɛ ɓɛ ta lon lɛ Kanà, yɛ ɓe kɛ ŋgyɔʼ Gàlìlê nun. Mon Yesù ɓe lɛ̀ à ti kwe.
43002002	Ɓɛ loin tì kuʼ Yesù ɓon lɛ̀ ɓwɛsɔʼ ɓyon lɛ̀ ɓyi ɓi kiìn kwe cìcǐ ɗæm màzwùm.
43002003	A kien ɓɛ̀n kwan sɛ ɓæ̀ʼ mlɔe kwe cìcǐ ɗæm, mon Yesù kɛ̀n Yesù shɛ̌ lɛ ɓæ̀ʼ ɓa tî.
43002004	Yesù ywɔmɛ li, à shɛ̀ lɛ̀ mon nyon lɛ: «Mon nyɛ̀m, wù nɛ woli wù shɛ̀ mùn swum sɛ mùn yɛ̌ cì? Kwan shɛ̂m wòli kifɛʼ.»
43002005	Mon nyon ywɔmɛ li, à shɛ̀ lɛ̀ mɛ̀ ci-she lɛ: «Cìênì swum sɛ nun yɛ̌ ɓyin shɛ̌.»
43002006	Kwe nye màzwùm nun, mɛ̀ ŋgwu ndɔʼ ɓe kwe ɓon fyuru. Mɛ̀ Yudà ɓe mlǎʼ kɛ̌ kɛ mɛ ŋgwu màzwùm nun lɛ̀ ɓɛ ɓɔsaʼ nywi nun kwan sɛ ɓi lɛ̀ ɓɛ yɛ ɓɛ̌ʼ nyenswæ̀b shan cǐ. Ŋgwu m̀bɔʼ ɓe twɛʼ lànmɛ̀ letà mlaʼ nɗuʼ.
43002007	Yesù shɛ̀ lɛ̀ mɛ̀ ci-she màzwùm lɛ: «Lwinnzênì mɛ̀ ŋgwu ɓi lɛ̀ mlǎʼ.» Mɛ̀ ci-she lwinnzâ ɓon lwɛn han, ɓɛ pwipwɛ̀ʼ.
43002008	Yesǔ kà shɛ̌ lɛ̀ ɓon lɛ: «Jenɛ lwɔênì kwæʼ, ɓyin kɛn fɛ lɛ̀ mwum nyɛ̌ cinni ǹkimmɔʼ lɛ̀ ǹgwìn. Ɓɛ lwɔmɛ li, ɓɛ kɛn nun fɛ.
43002009	Mwum màzwùm ɓwɛb mlǎʼ yɛ ɓi lɛ̀ yɛ fyonnâ ɓæ̀ʼ. Ǎ lìmme kǎn cɛ̌ ɓæ̌ʼ màzwùm wai nun, son, mɛ̀ ci-she ɓye lwɔe mlǎʼ ɓɛ limme. À loìn ci-ɗæm,
43002010	à shɛ̀ lɛ̀ nun lɛ: “Cìcì hwæn sɛ ɓɛ ta ǹgwìn kèa, ɓwum hwæn ta sɛti ɓwum ɓɛ ɓɛ loin ɓæ̌ʼ lwɛn fɛ, kwan sɛ a yɛ ɓɛ lɛ̀ ɓɛ ti ywi nǔn, wǔ kà fɛ ɓon she sæbbi. Ti lɛ̀ wù, wù lwæ̀si wû she lwɛn ɓe han a kin ɓɛ̀n jenɛ.” »
43002011	Hìlea sɛ si hìlea she zwimbyiʼ sɛ Yesù cìe. À cìe son kɛ Kanà kɛ ŋgyɔʼ Gàlìlê nun. Kɛ ncì yɛ nun cìe hìlea màzwùm, à lìsea ǹtwu yon, ɓwɛsɔʼ ɓyon ɗunmi zwùm tɛ̀li lɛ̀ nun.
43002012	Kɛ nyě yi, à wai kɛ̀n kɛ Kàpɛ̀rnàô ɓon lɛ̀ mon nyon, lɛ̀ mɛ̀ ŋgyinni ɓyon, kònndì lɛ̀ ɓwɛsɔʼ ɓyon, son, ɓɛ cì kan kwe ǹgyìn mèan.
43002013	Ɓe lɛ̀ ǹgwìn mɛ̀ Yudà nyɛ̌ ɓɛ ta lon lɛ Ŋ̀gwìn-ŋkwan-Èjîb ti kwukwâʼ, li, Yesù kɛ̀n kɛ Yèrusàlɛ̀m.
43002014	À ɓɛ̀n kwe, à kɛ̀n nyenswæ̀b ndwun, à cinni ɓwum ɓye ta mɛ̀ nje kyǐ, mɛ̀ pɔʼ, lɛ̀ mɛ̀ pyìʼ nun. À cinni tì mɛ̀ ci-ŋkwɛbsi lòn kwe njiʼ ǹtònmi kɛ mɛ tâblɛ̀ ɓyan zwɛm.
43002015	À yɛnmɛ ɓon li, à twon ǹgwæ̀ʼ ndɔʼ lɛ̀ ǹɗuʼ, à kwannzi ɓon lɛ̀ mɛ̀ nyæ̀m ɓyan nun hwæn. À nywæsaʼ lòn yan, à twɔtɔ̂ʼ mɛ̀ tâblɛ̀ ɓyan ŋgyɔʼ,
43002016	à shɛ̀ lɛ̀ mɛ̀ ci-ŋkyì mɛ pyìʼ lɛ: «Pæ̀lênì mɛ̀ pyìʼ ɓi kɛ cɛ̌, ɓa ɓyin twɛʼ nye Ce nyɛ̀m wɛ̌ pàʼ lwùmwù.»
43002017	Kwan sɛ ɓwɛsɔʼ ɓyon yɛnmɛ li, ɓɛ ɓun ǹzæ̌ʼ lɛʼ yɛ ɓɛ kɔe kɛ ɗèwǎ Mvɛ̀nnswæ̀b nun lɛ: «O, M̀vɛ̀nnswæ̀b, ǹyili yɛ mùn kɛ̀ kɛ nye nywù nun ta mun ǹlim twɛ̀nni kɛ zwum wɛ̌ win.»
43002018	Mɛ̀ ci-zwiʼ mɛ Yudà yɛnmɛ swum sɛ nun cìe nyenswæ̀b li, ɓɛ cibbi lɛ̀ nun lɛ: «Yǎ hìlea sɛ wù yɛ̌ cì ɓǎ sɛ lisàʼ ɓwiʼ lɛ M̀vɛ̀nnswæ̀b nɛ fɛ wû ǹkimmɔʼ ncì yi?»
43002019	Yesǔ kà fyònnzi lɛ̀ ɓon lɛ: «Ɓwùmmɔênì nyenswæ̀b nɛ, mùn yɛ̌ nun ɓwɛmmi ɓe kɛ nyě ŋgyin lê nun.»
43002020	Mɛ̀ ci-zwiʼ mɛ Yudà ɓi ywɔmɛ li, ɓɛ kà fyònnzi kuʼ ɓe lɛ̀ nun lɛ: «Ɓɛ ɓwɛmmɛ nyenswæ̀b nɛ kɛ ɗwǔm mwum nyî ɓlàn fyuru nun. Son ti wǔ, wù lɛʼ lɛ wù ni yɛ nun ɓwɛmmi ɓe kɛ ŋgyin lê nun?»
43002021	Son, nyenswæ̀b nɛ Yesù ɓe lɛʼ ɓe kwæʼ nywi shon nɛʼ.
43002022	Kwan sɛ à yìmne ywi, ɓwɛsɔʼ ɓyon kà ɓǔn swum sɛ nun lɛle, ɓɛ kɛ mwù kɛ nzæ̌ʼ lɛʼ yɛ ɓɛ kɔe kɛ ɗèwǎ Mvɛ̀nnswæ̀b nun, kònndì lɛ̀ ǹzæ̌ʼ lɛʼ yɛ Yesù shɛ̀e ɓon yi.
43002023	Kɛ kwan sɛ Yesù ɓe kɛ Yèrusàlɛ̀m lɛ̀ Ŋ̀gwìn-ŋkwan-Èjîb wòlimɛ, à ɓe yì hìlea cǐ. Ɓwum mèan ɓɛ ɓe kwe ɗunmi zwùm tɛ̀li lɛ̀ nun kɛ nyɛn yɛ ɓon yɛnne yì hìlea màzwùm.
43002024	Son, Yesù ɓe kǎn zwùm tɛ̀li lɛ̀ ɓon, ntwiʼ sɛ nun lìmme mɛ̀ mɓàkàʼ nyan hwæn.
43002025	Ǎ ɓe kǎn ɓònŋgàʼ lɛ ɓɛ ɗyi shìtàkwù kɛ nywi mwum ndɔʼ, kɛ ntwiʼ sɛ nun lìmmi swum sɛ ɗyi kɛ nlim mwum nun.
43003001	Mwum ndɔʼ ɓe kwe, jin shon ɓe lɛ Nìkòdɛ̂m. À ɓe mwum nyɛ̌ kɛ ŋkwìn mɛ Fàrìzìɛ̂n nun, à ɓɛ tì ci-zwiʼ mɛ̀ Yudà ndɔʼ.
43003002	Mwum màzwùm kìen nywɔʼ m̀bɔʼ ndɔʼ kpon nun cǐ Yesù, à shɛ̀ lɛ̀ nun lɛ: «Ǹlìsàʼ, ɓwiʼ limmi lɛ M̀vɛ̀nnswæ̀b fyii wù lɛ wù ni kin ɓwiʼ ywum lìsea, ntwiʼ sɛ mwum ndɔʼ wòli kan kim à cì hìlea wɛ̌ tà shɛ wù tǎ cì, a M̀vɛ̀nnswæ̀b shì ɓɛ lɛ̀ nun.»
43003003	Yesù fyònnzì lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ mwum ndɔʼ wòli kan à ɗun kɛ ywɔʼ Mvɛ̀nnswæ̀b nun, ɓɛ shi nun ye kæ̀mmì ɓî.»
43003004	Nìkòdɛ̂m kà cibbi lɛ̀ nun lɛ: «Ɓɛshɛ mwum ti mwumŋkæ̀m, à yɛ̌ cì lɛ ɓɛ kà ye tî nun kæ̀mmì she mɛ mɓì? À yɛ̌ tì ɗun ɓe zwum mon nyon, ɓɛ ye tì nun ɓe?»
43003005	Yesǔ kà fyònnzi lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ mwum ndɔʼ wòli kan à ɗun kɛ ywɔʼ Mvɛ̀nnswæ̀b nun ɓɛ shi nun ye lɛ̀ mlǎʼ, kònndì lɛ̀ ǹkimmɔʼ Mpùn Mvɛ̀nnswæ̀b.
43003006	Mwɛn nɛ mwum ye ni kuʼ wɛ̌ mwum, mwum nɛ ɓɛ ye lɛ̀ ǹkimmɔʼ Mpùn Nsanmi ni kuʼ ǹlwinni lɛ̀ M̀pùn Nsanmi.
43003007	Ɓa shìmmea ci wù lɛ̀ ǹshɛ̀ yɛ mùn shɛ̀ wu lɛ sɛ yili lɛ ɓɛ ye wù ye nyɛ̌ mɛ̀ mɓì.
43003008	Mùn twɛʼ fɛʼ m̀bɔ̀kì nywi mpùn. M̀pùn ta ɗwì wɛ̌ tà shɛ yon yili, wù ywɔʼ ǹgìnnɔʼ yɛ yon ta cì, son, wǔ lìmmi kan cǐ yon wai nun, shìkì wù lìmmì cɛ̌ yon kɛnmɛ. Li nɛ sɛ ta lànnzì kɛ nywi mwum nyɛ̌ ɓɛ ye lɛ̀ ǹkimmɔʼ Mpùn Nsanmi.»
43003009	Nìkòdɛ̂m ywɔmɛ li, ǎ kà cibbi lɛ̀ nun lɛ: «Swum màzwùm yɛ kuʼ yili lànnzì lɛ?»
43003010	Yesǔ kà fyònnzi ɓe lɛ̀ nun lɛ: «Wù ni kǎn ǹlìsàʼ ndwun kɛ ŋkwìn ɓwum Izràɛ̂l nun? Ti, a ci lɛ, wǔ lìmmi kan ywum màzwùm nun?
43003011	Mùn tà wu shɛ̌ lɛ̀ lɛŋkæ̀m lɛ ɓwiʼ ta lɛli kɛ nywi ywum yɛ ɓwiʼ limmi, ɓwiʼ konndì shìtàkwù ɗyi kɛ nywi ywum yɛ ɓwiʼ yɛnnâ lɛ̀ zɛʼ, son, ɓyin yili kan shìtàkwù shɛʼ.
43003012	Ɓyin tà ka ǹlim kɛ̌ kɛ nzæ̌ʼ lɛʼ yɛ mùn tà ɓyin shɛ̌ kɛ nywi ywum yɛ ta lànnzì kɛ ŋgyɔ̂ʼ wan. Kɛ kæ̀mmì nyi nun, ɓyin yɛ ǹlim kɛ̌ kɛ nywi ywum yɛ ta lànnzì kɛ ɗɛb?
43003013	«Mwum ndɔʼ nàn kifɛʼ ɗɛb a shi kuʼ ɓɛ Mwɛn Mwum nyɛ̌ kyìli ǹwai ye kɛ ɗɛb.
43003014	Kwan sɛ Mòîzɛ̀ ɓe kɛ nlim kyɔʼ, à sheli paʼ ŋwum ndɔʼ, à fɔʼ nywun lɛ̀ yon. Ɓe nyě yi, à yìlì nywun màzwùm kɛ ŋgæʼ zwɛm, à wasi nun zwô. M̀banmbɔʼ kuʼ, ɓɛ yɛ kuʼ Mwɛn Mwum wasi li,
43003015	lɛ̀ mwum nɛ yɛ̌ zwùm tɛ̀li lɛ̀ nun, à yɛ̌ ǹzison ɗwùmɗwùm cinni.
43003016	À si li ntwiʼ, kɛ nyili yɛ M̀vɛ̀nnswæ̀b yili ŋgyɔ̂ʼ wan ǹzwɔnzwɔ̀ʼ, li nɛ ci à fyiì Mwɛn m̀bɔʼ ti kuʼ mbɔʼ nyon ɓǎ mwum nɛ yɛ̌ ǹlim kɛ̌ lɛ̀ nun læ̀kì ɓwu, son, ɓǎ nun cinni ǹzison ɗwùmɗwùm.
43003017	M̀vɛ̀nnswæ̌b fyii kǎn Mwɛn nyon cɛ̌ ŋgyɔ̂ʼ wan lɛ̀ nyǐ ni kiìn lan ŋgyɔ̂ʼ wan vɛ̀nɛ̀ʼ yɛnnzi, son, à fyiì nun lɛ̀ ɓɛ fyôn swæʼ kɛ nyè yon.
43003018	«Mwum nɛ kɛ̀â ǹlim kɛ nywi Mwɛn Mvɛ̀nnswæ̀b, à ɓà tî làn kɛ mɛ kæ̀ʼ nun, son, mwum nɛ kɛ̀ kan ǹlim kɛ nywi yon, mɛ̀ kæ̀ʼ ɓænnâ nun, ntwiʼ sɛ ǎ kɛ̀ kan ǹlim kɛ nywi Mwɛn m̀bɔʼ M̀vɛ̀nnswæ̀b nun.
43003019	Mwù mɛ kæ̀ʼ màzwùm yi lɛ ǹwanni ɓɛnne ŋgyɔ̂ʼ wan, son, lan ŋgyɔ̂ʼ wan yili tòn she njimmi nun, a lan she ɓɛ yɛ tòn kɛ ŋwanni nun, ntwiʼ sɛ mɛ̀ she nyan ɓe m̀ɓyibbɔa seansean.
43003020	Ɓyin limmi lwɛn lɛ mwum nɛ tǎ ɓyɛbbi cǐ, à tǎ ǹwanni ɓyìnnɔa nûn, ǎ kɛ̀n kan kɛ cìcì sɛ ǹwanni si kwe, ntwiʼ sɛ yi ta nun kwɛ̀nni lɛ ɓyɛbbi nyon yɛ̌ kwàlì kɛ pisean.
43003021	Son, ti lɛ̀ mwum nɛ tǎ swum sɛ M̀vɛ̀nnswæ̀b yili cǐ, à tǎ kɛ̀n kɛ ŋwanni nun lɛ̀ ɓwum hwæn pæʼ yɛn seansean lɛ à tǎ ŋwum Mvɛ̀nnswæ̀b ywɔli kɛ mɛ she nyon nun hwæn.»
43003022	Kɛ nyě yi, Yesù ɓon lɛ̀ ɓwɛsɔʼ ɓyon kɛnnɔ̂ʼ kɛ kpìnnzɔ̀ʼ ŋgyɔʼ sɛ ɓɛ ta lon lɛ Jùdê. À lànnzì kwan ndɔʼ kwe lɛ̀ ɓon, lɛ̀ à tǎ ɓwum jimnzi.
43003023	Jân ɓe kuʼ làn nyon ɓwum jimnzi ɓe kɛ Ènôn. Myi màzwùm ɓe kwukwæʼ lɛ̀ Sàlîm. À ɓe ɓwum jimnzi kwe, ntwiʼ sɛ mlǎʼ ɓe kwe mèan. Ɓwum ɓe kǐn cì shon lɛ̀ à tà ɓon jimnzi.
43003024	(Ɓe lɛ̀ ɓɛ kɛ̀ kifɛʼ Jân kɛ nye njè.)
43003025	Li, kɛ nyinnìm ɓwɛsɔʼ Jân nun, ɓyindɔʼ ɗunmi ŋgyi kwùmmi lɛ̀ mwum Yudà ndɔʼ kɛ nywi mbɔ̀kì nɛ ɓon ta nywi ɓɔsi kɛ ɓɛ̀ʼ nyenswæ̀b nyan nun.
43003026	Ɓe nyě yi, ɓɛ kɛnnɔ̂ʼ ke Jân, ɓɛ cibbi lɛ̀ nun lɛ: «Ǹlìsàʼ, wù tà tî kuʼ fɛʼ mwum nyɛ̌ ɓyin ɓe ɓyin lɛ̀ nun kɛ ŋgyin Jùrdɛ̂n ni ɓǔn? Nyɛ̌ wù kònndì tì kuʼ ɓwiʼ ǹjè nyon shɛ̌ ni? Ywɔʼ fɛʼ, à ti ɓwum jimnzi nun, ɓwum hwæn ti suʼ kɛ̀n kɛ cì shon. Wù yɛn kɛ lɛʼ màzwùm lɛ?»
43003027	Jân ywɔmɛ li, ǎ kà fyònnzi ɓe lɛ̀ ɓon lɛ: «Mwum ndɔʼ wòli kan kim à cinni swum ndɔʼ ɓɛshɛ M̀vɛ̀nnswæ̀b nɛ shi nun fɛ.
43003028	Ɓyin nɛʼ, ɓyin woli kim ɓyin ɗyi shìtàkwù lɛ mùn lɛle lɛ mùn nɛ ɓa mun Kristò, mwum nɛ M̀vɛ̀nnswæ̀b fyii, son, M̀vɛ̀nnswæ̀b sɛte mùn fyii kɛ swiswiʼ shon.
43003029	Mwum nɛ ɓɛ lannzi m̀lib hwù cì shon, nun nɛ ɗyi kuʼ lɛ̀ m̀lib màzwùm. Son, ti lɛ̀ ŋwè ci-ɗæm, à tǎ ɗyi moan ke yon lɛ̀ nun ywɔʼ ǹkwu yon. Kwan sɛ nun tǎ ǹkwu yon ywo, ǹlim ta nun lwukea zwum ǹzwɔnzwɔ̀ʼ. Li, mùn lwinnâ jenɛ lɛ̀ ǹdàli.
43003030	Ǹdikàʼ à yæki ǹtwu cinni, mǔn, mùn fyòn kuʼ mùn ɓe ŋgyɔʼ.
43003031	«Mwum nɛ wai kɛ ɗɛb nɛ ɗyi swiswiʼ ɓwum hwæn. Ti lɛ̀ nyɛ̌ cɛ̌ ŋgyɔ̂ʼ wan, à suʼ kuʼ ɗin mwum nɛ cɛ̌ ŋgyɔ̂ʼ wan. Ǹzæ̌ʼ lɛʼ yɛ nun tǎ lɛli, a suʼ ywum ŋgyɔ̂ʼ wan yɛnni. Mwum nɛ wai ɗɛb ni swiswiʼ ɓwum hwæn.
43003032	À tǎ shìtàkwù ɗyi kɛ nywi ywum yɛ nun yɛnnâ, lɛ̀ ye nun ywɔâ kwe, kwo fɛʼ li, mwum ndɔʼ tà ka shìtàkwù shon yili.
43003033	Mwum nɛ tǎ shìtàkwù shon yili, à yilâ M̀vɛ̀nnswæ̀b ǹgwòn.
43003034	Mwum nɛ M̀vɛ̀nnswæ̀b fyiâ tà kuʼ ǹzæ̌ʼ lɛʼ yon shɛ̌, ntwiʼ sɛ M̀vɛ̀nnswæ̀b tà nun lwinnzi lɛ̀ M̀pùn Nsanmi nyon.
43003035	Ce nyɛʼ M̀vɛ̀nnswæ̀b tǎ Mwɛn nyon yili, à fɛâ nun ywum hwæn pæʼ fyaʼ.
43003036	Mwum nyɛ̌ tǎ ǹlim kɛ̌ nywi mwɛn Mvɛ̀nnswæ̀b cinnâ ǹzison ɗwùmɗwùm. Ti lɛ̀ mwum nyɛ̌ tǎ ŋwum yon fyinnzi, à ɓǎ ǹzison ɗwùmɗwǔm màzwùm cinni, son, nyeni nlim Mvɛ̀nnswæ̀b ta suʼ lwæ̀b kɛ nywi yon.»
43004001	-
43004003	Ɓe lɛ̀ mɛ̀ Fàrìzìɛ̂n ywɔâ lɛ Yesù ɓe ɓwɛsɔʼ cinni mèan lɛ̀ à tà tî ɓon jimnzi, ɓwɛsɔʼ ɓyon lan ɓye Jân. (Lɛ̀ lɛŋkæ̀m Yesù nɛ ɓe kǎn ɓwum jimnzi, ɓwɛsɔʼ ɓyon ɓɛ ɓe ɓon jimnzi.) Kɛ nlìmmì yɛ Yesù lìmme lɛ ɓɛ ywɔâ li, à waʼ ŋgyɔʼ Jùdê, à kɛ̀n ɓe ŋgyɔʼ Gàlìlê nun.
43004004	Lɛ̀ ǎ kà kɛ̌n ɓɛ̀n ŋgyɔʼ Gàlìlê nun, sɛ cibbi lɛ à fyiɔ̀ʼ kɛ ŋgyɔʼ Sàmàrî nun.
43004005	Kɛ mfyi yɛ nun fyie Sàmàrî, à kìen ɓɛ̀n kɛ moan myi ndɔʼ ye ɓɛ ta lon lɛ Sìshâr yɛ ɓe kwukwæʼ lɛ̀ ndɛm nɛ Yàkɔ̂b fɛe lɛ̀ mwɛn nyon Jòsɛ̂ʼ.
43004006	Kɛ moan myi màzwùm, swuʼ mlaʼ Yàkɔ̂b ɓe kwe. Yesù ɓe lɛ̀ à hwummâ lɛ̀ kɛ̀n. Li, à tòn kwe njiʼ moan swuʼ mlaʼ màzwùm. Ɓe lɛ̀ nywɔʼ mwum sɛ ti.
43004007	M̀lib Sàmàrî ndɔʼ wae lɛ̀ nun kiìn mlǎʼ lwo. Yesù yɛnmɛ nun, à shɛ̀ lɛ̀ nun lɛ: «Fɛ mun mlǎʼ, mùn nwi.»
43004008	(Ɓe lɛ̀ ɓwɛsɔʼ ɓyon kɛnnâ kɛ nlim myi lɛ̀ ɓon hwinnì ywum ji.)
43004009	M̀lib Sàmàrî ni kà shɛ̌ lɛ̀ Yesù lɛ: «Wù ɓǎ mwum Yudà? Sɛ ci lɛ wù cibbi mlǎʼ nwi lɛ̀ mùn nɛ mwum Sàmàrî?» (M̀lib màzwùm lɛli li ntwiʼ sɛ ɓwum Yudǎ ɓe kǎn lwuni ɓon lɛ̀ ɓwum Sàmàrî.)
43004010	Yesù fyònnzì lɛ̀ nun lɛ: «Wǔ limmè swum sɛ M̀vɛ̀nnswæ̀b tǎ fɛ, wù lìmmì tì kuʼ mwum nɛ tà wu mlǎʼ nwi cibbi, wù nɛ sɛtè nun cibbi, ǎ fɛè wù mlǎʼ ye ta ǹzison fɛ.»
43004011	M̀lib ni shɛ̀ lɛ̀ nun lɛ: «Mwumŋkæ̀m, wù ɓǎ lɛ̀ lwùnŋgan ntɛ̀ʼ mlaʼ fyaʼ, li ma swuʼ si jimmi, wù yɛ̌ mlǎʼ nzison màzwùm cinni fɛn?
43004012	Mbibea nyɛʼ Yàkɔ̂b nɛ fɛe ɓwiʼ swuʼ mlaʼ sɛ. Nun nɛʼ nwie mlǎʼ màzwùm lɛ̀ ɓwum ɓyon nun hwæn, mɛ̀ nyæ̀m ɓyon konndì nwi. Wù nɛ ɗyi ǹdwun, wù làn nun?»
43004013	Yesù fyònnzì lɛ̀ nun lɛ: «Mwum nɛ tǎ mlǎʼ yɛ nwi, ǹjè mlǎʼ yɛ̌ tî nun kònndi kwɛ̀nni ɓe.
43004014	Son, ti lɛ̀ mwum nɛ yɛ̌ mlǎʼ yɛ mùn yɛ̌ nun fɛ nwi, ǹjè mlǎʼ ɓà tî nun kwɛ̀nni nywɔʼ ndɔʼ. Ntwiʼ sɛ mlǎʼ yɛ mùn yɛ̌ nun fɛ yɛ nun ɓɛ zwum wɛ̌ yon mlǎʼ she ta ǹzison ɗwùmɗwùm fɛ.»
43004015	M̀lib ni shɛ̀ lɛ̀ nun lɛ: «Mwumŋkæ̀m, fɛ lɛ mùn mlǎʼ màzwùm, lɛ̀ ǹjè mlǎʼ læ̀kì tì mùn kwɛ̀nni, shìkì mùn kìn tì mlǎʼ lwo cɛ̌.»
43004016	Yesù shɛ̀ lɛ̀ nun lɛ: «Kɛ̀nne, wù loìn ywû, ɓyin kiìn cɛ̌ ɓyin lɛ̀ nun.»
43004017	-
43004018	M̀lib ni fyònnzì lɛ̀ nun lɛ: «Mǔn cinni kan mun ǹɗwɛb.» Yesù ywɔmɛ li, à shɛ̀ lɛ̀ nun lɛ: «Wǔ ɓwɛ̀li kan, wù lɛʼ lɛŋkæ̀m lɛ wǔ cinni kan ǹɗwɛb, ntwiʼ sɛ ɓe lɛ̀ wù shɛâ mɛ̀ ɗwɛb shân. Ti lɛ̀ nyɛ̌ ɓyin ton jenɛ ɓyin lɛ̀ nun ni, ywû nɛ ɓan.»
43004019	Kɛ nyě yi, m̀lib ni kà shɛ̌ lɛ̀ nun lɛ: «Mwumŋkæ̀m, mùn yɛn lɛ wù ni wɛ̌ ci-shelì.
43004020	Mɛ̀ mbibea ɓyɛʼ ɓe M̀vɛ̀nnswæ̀b ɗɔa kɛ kpaʼ nɛ zwɛ̂m. Ti lɛ̀ ɓyin, mɛ̀ Yudà, ɓyin lɛʼ lɛ cìcǐ nɗɔa Mvɛ̀nnswæ̀b sukuʼ kɛ Yèrusàlɛ̀m.»
43004021	Yesù fyònnzì ɓe lɛ̀ nun lɛ: «Ɗyim mɛ̀ yib, ywɔʼ fɛʼ swum sɛ mùn yɛ̌ wù shɛ̌ sɛ. Kwan ndɔʼ kà wòlàkàʼ, ɓyin ɓa tî suʼ Ce nyɛʼ M̀vɛ̀nnswæ̀b ɗɔa kɛ cɛ̌ kpaʼ nɛ zwɛ̂m, shìkì a ɓɛ kuʼ kɛ Yèrusàlɛ̀m.
43004022	Ɓyin, lan Sàmàrî, ɓyin lìmmi kan mwum nɛ ɓyin ta ɗɔa. Ti lɛ̀ ɓwiʼ, mɛ̀ Yudà, ɓwiʼ limmi mwum nɛ ɓwiʼ ta ɗɔa, ntwiʼ sɛ mwum nɛ yɛ̌ ɓwum swæti yɛ̌ wai kɛ mvu ɓwum mɛ Yudà nun.
43004023	Son, kwan ndɔʼ ta kìn, sɛ ɓɛnnâ ma nùn, she mɛ̀ ci-nɗɔa Mvɛ̀nnswæ̀b ɓye ǹkæ̀mŋkæm yɛ nun ɗɔa lɛ̀ ǹlim fɔʼ kɛ mbyi lɛŋkæ̀m nun, ntwiʼ sɛ Ce nyɛʼ M̀vɛ̀nnswæ̀b yili ɓwum ɓɛ ta nun ɗɔa li.
43004024	M̀vɛ̀nnswæ̀b ni m̀pùn, ɓwum ɓɛ ta nun ɗɔa, sɛ yili lɛ ɓɛ ɗɔa nun lɛ̀ ǹlim fɔʼ kɛ mbyi lɛŋkæ̀m nun.»
43004025	M̀lib ni shɛ̀ lɛ̀ Yesù lɛ: «Mùn lìmmì lɛ Kristò yɛ̌ ɓɛ̀n. Kwan sɛ nun ywìmɛ ɓɛ̌n, à yɛ̌ ɓwiʼ ywum hwæn pæʼ sannzi.»
43004026	Yesù shɛ̀ lɛ̀ nun lɛ: «Mùn nɛ tǎ lɛli nɛ, mùn nɛ ɗyi mwum màzwùm.»
43004027	Kɛ kwan màzwùm nun, ɓwɛsɔʼ Yesù fyoin. Shìmmea ci ɓon lɛ̀ ǹyɛn yɛ ɓon yɛnne Yesù lɛ̀ à tǎ lɛli lɛ̀ m̀lib. Kwo fɛʼ li, mwum ndɔʼ cibbi kan nun lɛ: «Yɛn sɛ wu tǎ cibbi fyaʼ yon? Wù tǎ lɛli lɛ̀ nun lɛ̀ ntwiʼ yɛn?»
43004028	M̀lib ni ɗonnzi ŋgwu mlǎʼ nyon kwe, à fyòn ɓe myi, à kɛ̀n ɓwum shɛ̌ lɛ:
43004029	«Kìênnì, ɓyin cɛ fɛʼ mwum ndɔʼ nɛ shɛ̀ mûn ywum hwæn yɛ mùn cìâ. Kɛ̀ shindɔʼ Kristò nɛ?»
43004030	Li, ɓwum wai myi, ɓɛ kiìn cǐ Yesù.
43004031	Kɛ kwan màzwùm nun, ɓwɛsɔʼ Yesù loin nun cǐ ji, ɓɛ shɛ lɛ̀ nun lɛ: «Ǹlìsàʼ, kìîn, wù mgbati fɛʼ ŋwum.»
43004032	Son, Yesǔ kà fyònnzi lɛ̀ ɓon lɛ: «Mùn cinni ji ndɔʼ nyɛ̌ mùn tǎ ji, nyɛ̌ ɓyin lìmmi kan.»
43004033	Kɛ nywɔʼ yɛ ɓwɛsɔʼ ɓyon ywɔmɛ li, ɓɛ ɗunmi lɛli nyinnìm shan nun lɛ: «Mwum ndɔʼ kìen nun ji fɛ ɓe?»
43004034	Yesù ywɔmɛ li, à shɛ̀ lɛ̀ ɓon lɛ: «Ji nyɛ̀m ni lɛ mùn lwinnzi ǹyili mwum nɛ fyii mùn lɛ̀ mùn mlɔ̂ʼ tì kuʼ she sɛ nun fi mùn fyaʼ lɛ mùn ci son.
43004035	Ɓyin, ɓyin ta ka lɛli lɛ: “Kwan mfyæ̀b ywum ji nzwonmɛ mɛ̀ nywiʼ nyî?” Son, mǔn, mùn tà ɓyin shɛ̌ lɛ: Wasênì fɛʼ mɛʼ, ɓyin cɛɔ̀ʼ ndɛm nun. Ywum ji kimmâ nùn, fyæ̀b fyæ̀bbi nɛ ti.
43004036	Mwum nɛ tǎ ywum ɗyìm fyæ̀bbi, à ti ɗɛ̀bbi nyon yě, à tǎ ywum ɗyìm swɔsi, yɛ yɛ tòn ɗwùmɗwùm. Li, mwum nɛ tǎ ywum ɗyìm myìli, lɛ̀ nyɛ̌ tǎ fyæ̀b nun, ɓɛ ta ǹdàli ywo m̀banmban.
43004037	Ŋ̀kæ̌n lɛʼ ndɔʼ lɛli lɛ: “Mwum ndɔʼ tǎ myìʼ, nyɛ̌ m̀bɔʼ ndɔʼ fyæ̀b nun.” Ŋ̀kæ̌n lɛʼ màzwùm yi lɛŋkæ̀m.
43004038	Mùn fyie ɓyin lɛ ɓyin kɛn ywum ɗyìm fyæ̀bbi kɛ ndɛm nɛ ɓyin ɗyìmme kǎn. Ɓe lɛ̀ ɓwum ndɔʼ ɗyimmâ mbyî nùn, ɓyin seâ tì kuʼ nyě she shan.»
43004039	Màn ɓwum Sàmàrî ɓɛ ɓe kwe kɛ myi màzwùm nun, ɓɛ kɛ ǹlim lɛ̀ Yesù, ntwiʼ sɛ m̀lib ni shɛ̀e ɓon lɛ: «À shɛ̀â mùn ywum hwæn yɛ mùn cìâ.»
43004040	Li nɛ ci, kwan sɛ ɓwum Sàmàrî kin kɛ cì shon, ɓɛ swulea nun lɛ nyǐ ni ton fɛʼ lɛ̀ ɓon. Yesù nòen kwe lɛ̀ ɓon ǹgyìn ɓî.
43004041	Ɓwum ɓɛ ɓe ǹlim kɛ̌ lɛ̀ nun yæke màn nùn, ntwiʼ swum sɛ nun nɛʼ ɓe lɛli.
43004042	Ɓwum màzwùm shɛ lɛ̀ m̀lib ni lɛ: «Jenɛ, ɓwiʼ suʼ kan ǹlim kɛ̌ ntwiʼ ǹzæ̀ʼ lɛʼ nɛ wù shǐ ɓwiʼ ni, son, ɓwiʼ nɛʼ ɓwiʼ ywɔâ lɛ̀ mɛ̀ ywiʼ ɓyɛʼ, ɓwiʼ limmâ lɛ̀ lɛŋkæ̀m lɛ mwum màzwùm ni Ci-nswæti ŋgyɔ̂ʼ wan.»
43004043	Kɛ nyè yɛ Yesù nòen kwe myi màzwùm ǹgyìn ɓî, à waʼ kwe, à yè mbyi ŋgyɔʼ Gàlìlê.
43004044	Ntwiʼ sɛ nun nɛʼ shɛ̀e lɛ: «Ɓɛ tà ka ci-ntwum mwumnzi kɛ ndǔʼ nsòn yon.»
43004045	Lan Gàlìlê kɛnne Ŋ̀gwìn-ŋkwan-Èjîb ji kɛ Yèrusàlɛ̀m ɓon lɛ̀ mɛ̀ Yesù m̀ban. Kɛ kwe, ɓɛ yɛnne ywum yɛ Yesù cìe. Li, kwan sɛ nun ɓɛ̀n kɛ ŋgyɔʼ Gàlìlê nun, ɓɛ ye nun lwɛn.
43004046	À fyòin ɓe kɛ ŋgyɔʼ Gàlìlê, à kɛ̀n kɛ myi yɛ ɓɛ ta lon lɛ Kanà, cìcǐ sɛ nun kwɛbse mlǎʼ, yɛ fyonnì ɓæ̀ʼ. Mwum ndwun ndɔʼ nɛ mɛ ŋgyɔʼ nun ɓe kwe, à ɓe lɛ̀ mwɛn nɛ ǹɗwɛb kɛ Kàpɛ̀rnàô, ǹgwɛ̀nŋgwɛ̀n.
43004047	Kwan sɛ nun ywɔʼ lɛ Yesù weâ kɛ Jùdê, à ti kɛ Gàlìlê, à kɛ̀n kwe cǐ Yesù, à ɗunmi nun pyìtea lɛ nyǐ ni kiìn kɛ Kàpɛ̀rnàô, lɛ̀ nyǐ ni kimnzi nun mwɛn nyon nɛ ywimɛ.
43004048	Yesù shɛ̀ lɛ̀ nun lɛ: «Ɓɛshɛ ɓyin shi hìlea yɛnni lɛ̀ ywum ŋgwulea, ɓɛ ɓyin, ɓyin kɛ̀ kan ǹlim?»
43004049	Mwum tòn ni tǎ lɔʼ Yesù fɛbbi lɛ nyǐ ni kiìn, ɓon kɛn lɛ̀ mwɛn nyon ni læ̀kì ywi.
43004050	Yesù shɛ̀ lɛ̀ nun lɛ: «Fyòn ɓe, mwɛn nywù kimmɔâ.» Mwum tòn ni kɛ̀ mwù lɛ̀ ǹzæ̀ʼ lɛʼ nɛ Yesù lɛʼ ni, à waʼ kɛ̀n.
43004051	Kwan sɛ ɓe lɛ̀ à ti mbyi ɗwòn nyon yě ɓe, à cinni mɛ̀ ci-she ɓyon mbyi nun, ɓɛ kiân nun ɓònŋgea. Ɓɛ shɛ nun lɛ: «Mwɛn nywù kimmɔâ ɓe.»
43004052	À cibbi ɓon lɛ m̀pùn ni ɗunmi mwɛn nyon fyii nywi yǎ kwan? Ɓon lɛ: sɛ ɓe ɗǔn, lɛ̀ nywɔʼ m̀bɔʼ nyɛ̌ nywɔʼ-mwum, mbɛb nyǐ mlɔ̀ʼ.
43004053	Mwum tòn ni kɛ̀n yɛn lɛ kwan màzwùm sɛ Yesù shɛ̀e kuʼ nun ɗǔn lɛ: «Mwɛn nywù kimmɔâ.» Mwum tòn ni lɛ̀ ɗwòn nyon nun hwæn, ɓɛ tɛʼ zwùm lɛ̀ Yesù.
43004054	Kwan sɛ Yesù wai Jùdê, à fyòn ɓe kɛ Gàlìlê, kɛ kwan si nun, hìlea she mɛ mɓì sɛ nun cìe kwe, son sɛ shi.
43005001	Kɛ nyě yi, mɛ̀ Yudà cinne ǹgwìn ndɔʼ kɛ Yèrusàlɛ̀m. Yesù kɛ̀nnɔ̀ʼ kuʼ kwe.
43005002	Kɛ kwe Yèrusàlɛ̀m, moan ŋwum ŋkaʼ yɛ ɓɛ ɓe lon lɛ ŋwum nye mɛ pɔʼ, yon mlaʼ ndɔʼ ɓe kwe. Kɛ moan yon mlaʼ màzwǔm, mɛ̀ pàʼ ɓe kwe ɓon shân. Ɓɛ ɓe cìcǐ màzwùm lon kɛ lɛʼ Èbrû nun lɛ Bètzatà.
43005003	Kɛ mɛ pǎʼ màzwùm nji, mɛ̀ ŋgwɛ̀nŋgwɛ̀n mèan ndɔʼ ɓe kwe nònŋgea, mɛ̀ ci-ɓwubè, mɛ̀ ɗyɛmɗyɛm, lɛ̀ mɛ̀ ɓlɔ̀ɓlɔ̂ʼ ɓe kwe. (Ɓɛ ɓe ɓònŋgàʼ lɛ mlǎʼ yon màzwùm funnzi.
43005004	Ntwiʼ sɛ cikpuʼ Mvɛ̀nnswæ̀b ndɔʼ ɓe kyìlàʼ ǹwaì ye ɗɛb, lɛ̀ à tǎ kǐn mlǎʼ yi funnzi. Kwan sɛ nun funnzâ mlǎʼ, ǹgwɛ̀nŋgwɛ̀n nyɛ̌ zwimbyiʼ nɛ sɛtâ ɗun kɛ yon màzwùm nun kimmɔʼ, kwo fɛʼ ǹgwɛ̀nŋgwɛ̀n shon ɓɛ fɛʼ lɛ.)
43005005	Mwum ndɔʼ ɓe kuʼ kwe nyɛ̌ nòân kɛ ŋgwɛ̀nŋgwɛ̀n nun ɗwǔm mwum lê ɓlàn nìni.
43005006	Kwan sɛ Yesù yɛnne nun lɛ̀ à ni kɛ nji ǹnònmi, à lìmmì lɛ nyǐ ni nòân kɛ ŋgwɛ̀nŋgwɛ̀n nun kwan læ̀bbi, à cibbi lɛ̀ nun lɛ: «Wù yili lɛ ǹgwɛ̀nŋgwɛ̀n swû kimmɔʼ?»
43005007	Mwum màzwǔm kà fyònnzi lɛ̀ nun lɛ: «Mwumŋkæ̀m, mǔn cinni kan mwum nɛ yɛ̌ mùn sheli, à ɗunnzi mùn yon mlaʼ nun kwan sɛ mlǎʼ ta funnzi. Kwan sɛ mùn tǎ shɛ̀ mùn ɗuɔ̂n kɛ mlaʼ nun, nyɛ̌ m̀bɔʼ ndɔʼ nɛ sɛti ɗun mbyî.»
43005008	Yesù shɛ̀ lɛ̀ nun lɛ: «Waʼ zwô, wù hwɛʼ kè swû, wù kɛ̀n.»
43005009	Kɛ fyaʼ zwɛm ǹnywɛ̀n, mwum tòn ni kimmɔʼ, à sheli kè shon, à waʼ kɛ̀n. Ŋ̀gyìn mɛ̀ yìnnì mɛ̀ Yudà nɛ ɓe.
43005010	Li nɛ ci, mɛ̀ ci-zwiʼ mɛ Yudà shɛ lɛ̀ mwum nɛ Yesù kimnze ni lɛ: «Ŋ̀gyìn mɛ̀ yìnnì nɛ kǎn? Lwuà nyɛʼ yili lɛ wù shɛ kè swû ɗyě?»
43005011	Ǎ kà fyònnzi ɓe lɛ̀ ɓon lɛ: «Mwum nɛ kimnzi mùn shǐ mùn lɛ: “Sheli kè swû, wù waʼ kɛ̀n.” »
43005012	Ɓɛ kà cibbi lɛ̀ nun lɛ: «Yǎ mwum nɛ shǐ lɛ: “Sheli kè swû, wù waʼ kɛ̀n”?»
43005013	Son, mwum tòn ni lìmmi kan mwum nɛ kimnze nun, ntwiʼ sɛ, she ɓwum ɓe kwe mèan si, Yesù kɛ̀nne nun.
43005014	Kwan læb kwæʼ, Yesù kɛ̀nne nun cinni ɓe nyenswæ̀b ndwun, à shɛ̀ lɛ̀ nun lɛ: «Cɛ fɛʼ she wù kimmɔâ jenɛ. Ɓa wù cì tì ɓyɛbbi ɓe lɛ̀ wǔ læ̀kì vɛ̀nɛ̀ʼ yæki yɛnni.»
43005015	Kwan sɛ mwum ni ywɔʼ li, à kɛ̀n mɛ̀ Yudà shɛ̌ lɛ Yesù ni nɛ kimnze nun.
43005016	Li nɛ ci mɛ̀ Yudà ɗunmi mbyi kæbbi lɛ̀ ɓɛ yɛnnzi Yesù vɛ̀nɛ̀ʼ, ntwiʼ sɛ nywɔʼ mɛ̀ yìnnì nyan nɛ nun cìe she màzwùm.
43005017	Son, Yesǔ kà fyònnzi lɛ̀ ɓon lɛ: «Ce nyɛ̀m tǎ she cǐ kwan mèan hwæn, sɛ yili lɛ mùn ci kuʼ she li.»
43005018	Kwan sɛ mɛ̀ Yudà ywɔʼ ǹzæ̀ʼ lɛʼ ni, ɓɛ yæki mbyi fɔ̀si kæbbi, lɛ̀ ɓɛ wu Yesù. A sue kǎn ntwiʼ sɛ nun gwànnze lwuà ŋgyìn mɛ̀ yìnnì nyan, son, ntwiʼ à kònnde lɛʼ lɛ M̀vɛ̀nnswæ̀b ni Ce nyon. Li, à kɛ̀nne mwù wòsi lɛ̀ M̀vɛ̀nnswæ̀b m̀ban.
43005019	Li nɛ ci, Yesù wèlì tì ŋwum ɓe, à shɛ̀ lɛ: «Mùn tà ɓyin shɛ̌ lɛ̀ lɛŋkæ̀m lɛ, Mwɛn tà ka swum ndɔʼ cǐ lɛ̀ mwù yon, son, à tǎ Ce nyon kònnzea. Swum sɛ Ce nyon tǎ cì, son sɛ nun tà kuʼ cì.
43005020	Ntwiʼ sɛ Ce yili Mwɛn nyon, à tà nun swum sɛ nun tǎ cì lɛ̀ nun nɛʼ lìsea hwæn. À yɛ̌ tì nun ywum cǐ ye ɗin ndɔʼ lìsea, ye ɗyi klwɔkea, ye lan yi ton yɛ. Kwan sɛ ɓyin yɛ yon yɛnni, yɛ yɛ ɓyin shìmmea cǐ.
43005021	Ntwiʼ ǹyìmnzì yɛ Ce nyɛ̀m tǎ ɓwum yìmnzi kɛ ywi nun, à fɛ ɓon ǹzison ɓe, m̀banmbɔʼ kuʼ, mǔn, Mwɛn nyon, mùn tà kuʼ ǹzison fɛ lɛ̀ ɓwum ɓɛ mùn yili m̀fɛ.
43005022	Ce nyɛ̌m tà ka mwum ndɔʼ mɛ̀ kæ̀ʼ lànnzi, son, à fɛ ǹkimmɔʼ nlànnzì mɛ kæ̀ʼ hwæn kɛ fyaʼ yɛ̂m, mùn nɛ Mwɛn nyon.
43005023	À cì li lɛ̀ mwum hwæn mwumnzi kuʼ Mwɛn wɛ̌ tà shɛ ɓɛ ta kuʼ Ce nyon mwumnzi. Mwum nɛ tà ka Mwɛn mwumnzi, ǎ tà ka kuʼ Ce nyon nɛ fyii nun mwumnzi.
43005024	«Mùn tà ɓyin shɛ̌ lɛ̀ lɛŋkæ̀m lɛ, mwum nɛ tǎ ǹzæ̌ʼ lɛʼ yɛ̂m ywo, à kɛ̀ ǹlim lɛ̀ mwum nɛ fyii mùn, à cinnâ ǹzison ɗwùmɗwùm, mɛ̀ kæ̀ʼ ɓa tî nun ɓænni; à nywæ̀lâ kɛ ywi nun, à ɗun kɛ nzison nun.
43005025	Mùn tà ɓyin shɛ̌ lɛ̀ lɛŋkæ̀m lɛ, kwan ndɔʼ ta kìn, sɛ ɓɛnnâ ma jenɛ nùn, she ɓwum ɓye ɓa lɛ̀ mɛʼ yɛ ǹkwu Mwɛn Mvɛ̀nnswæ̀b ywo. Kɛ nyě nywɔʼ yɛ ɓɛ yɛ yon ywo, ɓɛ yɛ ǹzison cinni.
43005026	M̀bɔ̀kì nɛ Ce nyɛ̀m cinni ǹkimmɔʼ lɛ nun fɛ ǹzison, m̀banmbɔʼ kuʼ, à fɛâ kuʼ mùn nɛ Mwɛn nyon ǹkimmɔʼ màzwùm.
43005027	À fɛâ tì mùn mbyi nlànnzì ɓwum mɛ̀ kæ̀ʼ, ntwiʼ sɛ mùn nɛ ɗyi Mwɛn Mwum.
43005028	Ɓa lɛʼ si ci ɓyin shìmmea, ntwiʼ sɛ kwan ndɔʼ yɛ ɓɛ̀n she ɓwum ywi ɓɛ ɓɛ gwummâ kɛ mɛ mbyùʼ ɓyan nun yɛ ǹkwu yon ywo,
43005029	ɓɛ kwaìn kɛ mɛ mbyùʼ nun. Ɓwum ɓye ɓe lwɛn cǐ, ɓɛ yɛ ywi yìmni, lɛ̀ ɓɛ cinni ǹzison ɗwùmɗwùm. Ti lɛ̀ ɓwum ɓye ɓe ɓyɛbbi cǐ, ɓɛ yɛ làn nyan ywi yìmni, ɓɛ lan kɛ vɛ̀nɛ̀ʼ nun kɛ nyě kyìtæ̀ʼ.»
43005030	«Mǔn wòli kan kim mùn cì swum ndɔʼ lɛ̀ mwù yɛ̂m. Mùn tǎ mɛ̀ kæ̀ʼ linni wɛ̌ tà shɛ M̀vɛ̀nnswæ̀b shɛ̀ mun. Ǹlànnzì mɛ kæ̀ʼ yɛ̂m yi kɛ mbyi nun, ntwiʼ sɛ mǔn tà ka kæb lɛ mùn ci swum sɛ ǹlim yɛ̂m yili, son, mùn tǎ fyǒn swum sɛ mwum nɛ fyii mùn lwinnzi.
43005031	A mùn ɗyi shìtàkwù shɛ̂m lɛ̀ mùn nɛʼ, lɛ̀ ɓyin ɓa son twɛli lɛ̀ lɛŋkæ̀m.
43005032	Son, mwum ndɔʼ ni kwe nyɛ̌ tǎ shìtàkwù ɗyi kɛ jin shɛ̂m nun. Swum sɛ nun tǎ lɛli kɛ nywi yɛ̂m, mùn lìmmi lɛ à si lɛŋkæ̀m.
43005033	Ɓyin fyiâ ɓwum kɛ cǐ Jân, à ɗyiâ shìtàkwù kɛ nywi swum sɛ ɗyi lɛŋkæ̀m.
43005034	Sɛ ɓa mun nywi dòlɛ̀ʼ lɛ mwum wan nɛ ɗyi shìtàkwù kɛ nywi yɛ̂m, son, mùn twɛli kuʼ mùn m̀bɔ̀kì kɛ nywi Jân, ɓǎ ɓyin swæʼ.
43005035	Jân ɓe wɛ̌ lâm nnyæ̀nni nɛ tǎ ǹwanni fɛ. Ɓyin yile lɛ ɓyin dalì kwan kwæʼ kɛ ŋwanni shon nun.
43005036	Son mǔn, mùn cinni ywum yɛ ta shìtàkwù shɛ̂m ɗyi, a lan she Jân ɓe ɗyi. A si lɛ mɛ̀ she nyɛ̌ mùn tǎ cì, nyɛ̌ Ce nyɛ̀m fɛ mûn fyaʼ lɛ mùn ci ni, yon hwæn li ta lìsàʼ lɛ Ce nyɛ̀m nɛ fyii mùn.
43005037	Ce nyɛ̀m nɛ fyii mùn tǎ tì kuʼ shìtàkwù ɗyi kɛ nywi yɛ̂m. Ɓyin ywɔʼ kifɛʼ ǹkwu yon, shìkì ɓyin yɛn kuʼ fli mɛʼ shon.
43005038	Ǹzæ̌ʼ lɛʼ yon tà ka ɓyin tǒn kɛ nlim nun, ntwiʼ sɛ ɓyin tà ka zwùm tɛ̀li lɛ̀ Mwum nɛ nun fyii.
43005039	Ɓyin ta kɛ̌n tæ̀ʼ kɛ ɗèwǎ Mvɛ̀nnswæ̀b nun, ntwiʼ sɛ ɓyin ɓakaʼ lɛ ɓyin yɛ mbyi nzison ɗwùmɗwùm cinni kɛ nlim, kànmbɛʼ, ɗèwǎ màzwùm ta ma kònndi lɛli kɛ nywi yɛ̂m.
43005040	Kwo fɛʼ li, ɓyin yili kan ɓyin kiìn cì shɛ̂m, lɛ̀ ɓyin cinni ǹzison she ǹkæ̀mŋkæm.
43005041	«Mǔn tà ka kæb lɛ̀ mwum wan twuli mùn.
43005042	Son, mùn lìmmi ɓyin, mùn lìmmi lɛ ɓyin tà ka M̀vɛ̀nnswæ̀b yili.
43005043	Mùn kìân kɛ jin Ce nyɛ̀m nun, son, ɓyin yili kan lɛʼ shɛ̂m. Son, ɓɛshɛ mwum ɗin ndɔʼ kìn kɛ jin shon nɛʼ nun, nun nɛ ɓyin yɛ lɛʼ shon yili.
43005044	Ɓyin yili ǹtwuli ɓyin nɛʼ kɛ nyinnìm shin nun, ɓyin tà ka ǹtwu kæbbi fyaʼ Mvɛ̀nnswæ̀b nɛ ɗyi M̀vɛ̀nnswæ̀b nun nɛʼ. Ti, a yɛ cì lɛ, ɓyin kà kɛ̌ ǹlim kɛ nywi yon?
43005045	Ɓa ɓyin ɓakàʼ lɛ mùn yɛ̌ ɓyin wulea kɛ swiʼ Ce nyɛ̀m. Mwum nɛ tà ɓyin wulea ni Mòîzɛ̀. Nun nɛ ɓyin ta zwùm tɛ̀li lɛ̀ nun.
43005046	Ɓyin kɛè mwù lɛ̀ ǹzæ̌ʼ lɛʼ yɛ Mòîzɛ̀ ɓe lɛli, ɓyin kɛè tì kuʼ lɛ̀ yɛ̂m, ntwiʼ sɛ ǹzæ̌ʼ lɛʼ yɛ nun kɔe ta lɛli kɛ nywi yɛ̂m.
43005047	M̀bɔ̀kì nɛ ɓyin kɛ̀ kan ǹlim lɛ̀ swum sɛ Mòîzɛ̀ lɛkàʼ, a yɛ cì lɛ, ɓyin kà kɛ̌ ǹlim lɛ̀ ǹzæ̌ʼ lɛʼ yɛ̂m?»
43006001	Kɛ nyě yi, Yesù shèɔ̀ʼ kɛ ŋgyin swǔm Gàlìlê nun, sɛ ɓɛ ɓe tì kuʼ lon lɛ swǔm Tìbɛ̀rìâʼ.
43006002	Ŋ̀kwìn ɓwum mèan ndɔʼ ɗwoɔ̂n nun kwe, ntwiʼ sɛ ɓɛ yɛnne yì hìlea yɛ nun ɓe cì kɛ ŋkimnzi yɛ nun ɓe mɛ̀ ŋgwɛ̀nŋgwɛ̀n kimnzi nun.
43006003	Yesù nèɔ̀n kpaʼ ndɔʼ zwɛ̂m, à kɛ̀n tòn kwe lɛ̀ ɓwɛsɔʼ ɓyon.
43006004	Ɓe lɛ̀ ǹgwìn mɛ̀ Yudà nyɛ̌ ɓɛ ɓe lon lɛ Ŋ̀gwìn-ŋkwan-Èjîb ti kwukwæʼ.
43006005	Yesù wasi mɛʼ, à cɛ, à yɛn ǹkwìn ɓwum mèan ndɔʼ ta kìn kɛ cì shon. À shɛ̀ lɛ̀ Fìlipò lɛ: «Yǎ cìcǐ sɛ ɓwiʼ ywimɛ kɛ̌n ji hwìnni kwe, ɓwiʼ fɛ ɓwum ɓɛ ton ɓɛ lɛ̀ ɓɛ ji?»
43006006	(À lɛle li lɛ̀ nun ywɔʼ swum sɛ Fìlipò yɛ̌ fyònnzì, ntwiʼ sɛ ɓe lɛ̀ à lìmmâ swum sɛ nun yɛ̌ cì.)
43006007	Fìlipò fyònnzì lɛ̀ nun lɛ: «Kwo fɛʼ ɓwiʼ cinnè fɛʼ lǒn ŋkæm nɗuʼ mɓì, yɛ wolè kǎn lɛ̀ ǹhwǐn ji, lɛ̀ wɛn nɛ hwæn cinni kìtɔ̌ʼ ji shon.»
43006008	Mwɛsɔ̀ʼ Yesù ndɔʼ ɓe kwe nɛ jin shon ɓe lɛ Àndrê. Ŋgyinni Sìmôn Pìɛ̂r nɛ ɓe. À ɗyi, à shɛ̀ lɛ̀ Yesù lɛ:
43006009	«M̀bìpàn mwɔ̂ʼ ndɔʼ ni cɛ̌, à cinni brɛ̂ʼ yon shân lɛ̀ ɓwɛn ŋgishì ɓî. Son, kɛ ɓwum ɓi mèan li, a yɛ ɓon kpea lɛ̀ yɛn?»
43006010	Yesǔ kà shɛ̌ lɛ̀ ɓon lɛ: «Shɛ̀ênì ɓon lɛ ɓɛ ton njiʼ.» Kæʼ ɓwæli ɓe kwe cìcǐ màzwùm. Li, ɓwum hwæn toen kɛ njiʼ. Kɛ ŋkwìn ɓwum màzwùm nun, mɛ̀ ɗwɛb ɓe lànmɛ̀ ŋkæm nshân.
43006011	Ɓɛ tonmɛ njiʼ, Yesù sheli brɛ̂ʼ lɛ̀ ǹgishì nun, à keli M̀vɛ̀nnswæ̀b, à yili nun osɔ̀kɔ̀ʼ, à kyììlàʼ brɛ̂ʼ kɛ nyinnìm ɓwum ɓɛ ɓe njiʼ ǹtònmi ɓi nun. À kyììlàʼ tì kuʼ ɓon ǹgishì. Ɓɛ ji wɛ̌ tà shɛ ǹlim yan yili.
43006012	Kwan sɛ ɓɛ ji, ɓɛ ɓyim, Yesù shɛ̀ lɛ̀ ɓwɛsɔʼ ɓyon lɛ: «Swɔseànì yì kìtɔ̌ʼ brɛ̂ʼ yɛ nzwon yi, shindɔʼ læ̀kì ɓwu.»
43006013	Ɓwɛsɔʼ ɓyon ci kuʼ wɛ̌ tà shɛ nun shɛ̀e ɓon, ɓɛ swɔsaʼ yì kìtɔ̌ʼ brɛ̂ʼ yɛ lwæb ɓe, ɓɛ lwinnzi yì sǎʼ wûm ɓlàn ɓî.
43006014	Kwan sɛ ɓwum yɛnne hìlea sɛ Yesù cì si, ɓɛ shɛ lɛ: «Lɛ̀ lɛŋkæ̀m, mwum tòn nɛ ni ci-nlɛli kɛ ŋwum Mvɛ̀nnswæ̀b nun nyɛ̌ ɓɛ lɛkàʼ lɛ nyǐ ni yɛ̌ ɓɛ̀n.»
43006015	Li, ɓɛ yili ɓon ɓæn nun m̀vɛ̀n fyaʼ zwɛm ǹnywɛ̀n lɛ̀ kim. Kɛ nlìmmì yɛ Yesù lìmme li, à nèɔ̀n nun ɓe kpaʼ zwɛm, nun kyishon.
43006016	Kwæ̀bbi pyimɛ, ɓwɛsɔʼ Yesù kyilɔ̀ʼ kɛ moan swùm.
43006017	Ɓɛ ɓɛn kwe, ɓɛ nan kɛ cìʼ ndɔʼ nun, lɛ̀ ɓɛ sheɔ̀ʼ swùm, ɓon kɛn kɛ Kàpɛ̀rnàô. Kpòn pyìe lɛ̀ Yesǔ ɓɛ̀n kifɛʼ cì shan.
43006018	M̀pùn ɗunme ɗwì lɛ̀ a ta mlǎʼ swùm funnzi lɛ̀ kim.
43006019	Ɓe lɛ̀ ɓɛ twɛnnâ cìʼ, a ti kɛ̀nni swum mɛ̀ kilòmɛtà shân, shindɔʼ fyuru. Ɓɛ sɛm Yesù tǎ kìn mlaʼ zwɛ̂m lɛ̀ à ti kwɛmmi lɛ̀ cìʼ. Ɓɛ yɛnmɛ li, yi kwɛn ɓon.
43006020	Son, Yesù shɛ̀ lɛ̀ ɓon lɛ: «Ɓa yi kwɛn ɓyin, mùn nɛ.»
43006021	Ɓɛ ywɔmɛ li, ɓɛ yili ɓɛ ɗunnzi nun kɛ ciʼ nun, son, kɛ fyaʼ zwɛm ǹnywɛ̀n, cìʼ ɓɛ̌n cɛ̌ ɓe lɛ̀ ɓɛ kɛnmɛ nun.
43006022	Shikpon wannimɛ, ǹkwìn ɓwum ɓɛ nzwoin ɓe ŋgyin swùm kin ɓàkàʼ ɓe mwu nun lɛ cìʼ sue kuʼ ɗǔn kwe m̀bɔʼ. Ɓɛ limme lɛ cìʼ màzwùm nɛ ɓwɛsɔʼ Yesù kɛnne nlim. Ɓɛ limmi tì kuʼ lɛ Yesù kɛ̀nne kǎn lɛ̀ ɓwɛsɔʼ ɓyon m̀ban.
43006023	Kɛ kwan màzwùm nun, mɛ̀ cìʼ ɓyindɔʼ wae kɛ Tìbɛ̀rìâʼ, ɓɛ kiìn ǹkwìn ɓwum màzwùm cinni kwe kɛ lwùmmɔ̀ʼ sɛ ɓon jie brɛ̂ʼ kɛ nyè yɛ Yesù ɓe lɛ̀ à yilâ M̀vɛ̀nnswæ̀b osɔ̀kɔ̀ʼ.
43006024	Kɛ nyɛn yɛ ǹkwìn ɓwum yɛnne lɛ kwo fɛʼ Yesù, kwo fɛʼ ɓwɛsɔʼ ɓyon ɓe kǎn kwe, ɓɛ ɗuɔ̀n kɛ mɛ cǐʼ màzwùm nun, ɓɛ kɛn kɛ Kàpɛ̀rnàô lɛ̀ ɓɛ kɛn nun kæbbi.
43006025	Kwan sɛ ǹkwìn ɓwum ɓɛnne kwe ŋgyin swǔm, ɓɛ cinni Yesù. Ɓɛ cibbi lɛ̀ nun lɛ: «Ǹlìsàʼ, wù ɓɛ̌n cɛ̌ yǎ kwan?»
43006026	Yesù fyònnzì lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ ɓyin tà ka mun kæbbi ntwiʼ sɛ ɓyin ywɔtâ yì hìlea yɛ mùn tǎ cǐ, son, ntwiʼ sɛ mɛ̀ zwùm nyin ti ǹlwinni lɛ̀ brɛ̂ʼ.
43006027	Kpæmmênì mɛʼ, lɛ̀ ɓyin cinni ji nyɛ̌ tǎ tòn ɗwùmɗwùm, ɓa kì ɓyin kɛ mwù lɛ̀ ǹkæb ji nyɛ̌ yɛ̌ ɓɛ kwan kwæʼ lɛ̀ à gwèân. Ji nyɛ̌ ɗwùmɗwùm màzwùm, mùn, Mwɛn Mwum nɛ ta nun fɛ, ntwiʼ sɛ Ce nyɛ̀m M̀vɛ̀nnswæ̀b ɗwìâ mùn swu ŋgun.»
43006028	Ɓɛ kà cibbi lɛ̀ nun lɛ: «Ɓwiʼ yɛ kuʼ cì lɛ, ɓwiʼ kà lwinnzi she sɛ M̀vɛ̀nnswæ̀b yili?»
43006029	Yesù fyònnzì lɛ̀ ɓon lɛ: «She sɛ M̀vɛ̀nnswæ̀b yili si lɛ ɓyin tɛʼ zwùm lɛ̀ mwum nɛ nun fyii.»
43006030	Ɓɛ cibbi tì lɛ̀ nun lɛ: «Kɛ à si li, yǎ hìlea sɛ wù yɛ̌ ɓwiʼ lìsea, lɛ̀ ɓwiʼ yɛn lɛ wù ni mwum nɛ nun fyii? Ɓe nyě yi, ɓwiʼ kɛ ǹlim kɛ nywi ywû? Yǎ she sɛ wù yɛ̌ kuʼ cì?
43006031	Mɛ̀ mbibea ɓyɛʼ jie ji ndɔʼ nɛ ɓɛ ɓe lon lɛ mânɛ̀ kwan sɛ ɓɛ ɓe kɛ nlim kyɔʼ, wɛ̌ tà shɛ ɓɛ kɔe kɛ ɗèwǎ Mvɛ̀nnswæ̀b nun. Ɓɛ lɛʼ kwe lɛ: “À fɛâ ɓon ji nyɛ̌ wai kɛ ɗɛb.” »
43006032	Yesù fyònnzì lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, Mòîzɛ̀ nɛ fɛe kan ɓyin ji nyɛ̌ wae kɛ ɗɛb, son, Ce nyɛ̀m M̀vɛ̀nnswæ̀b nɛ ta ji ŋkæ̀mŋkæm nyɛ̌ wai kɛ ɗɛb fɛ.
43006033	Ntwiʼ sɛ ji nɛ M̀vɛ̀nnswæ̀b tǎ fɛ, à ni nyɛ̌ tǎ kyìlì ǹwaì ye kɛ ɗɛb lɛ̀ à tǎ lan ŋgyɔ̂ʼ wan ǹzison ŋkæ̀mŋkæm fɛ.»
43006034	Ɓɛ kà shɛ̌ lɛ̀ nun lɛ: «Mwumŋkæ̀m, sukuʼ ɓon ɓwiʼ ji màzwùm fɛ.»
43006035	Yesù wèlì ŋwum, à shɛ̀ lɛ̀ ɓon lɛ: «Mùn nɛʼ nɛ ɗyi ji nyɛ̌ tǎ ǹzison ŋkæ̀mŋkæm fɛ. Mwum nɛ tǎ kìn kɛ cì shɛ̂m, ǹjè ji ɓà tî nun kwɛ̀nni ɓe. Mwum nɛ tɛ̀ʼ tì kuʼ zwùm lɛ̀ mùn, ǹjè mlǎʼ ɓà tî nun kwɛ̀nni nywɔʼ ndɔʼ.
43006036	Son, mùn shɛ̀â lɔʼ ɓyin mbyî nùn lɛ kwo fɛʼ she ɓyin yɛnnâ ma mùn lɛ̀ mɛ̀ mɛʼ nyin si, ɓyin tɛ̀ʼ kan zwùm lɛ̀ mùn.
43006037	Ɓwum ɓɛ Ce nyɛ̀m fɛ mùn fyaʼ hwæn yɛ kǐn kɛ cì shɛ̂m. Mùn ɓà kuʼ mùn mwum nɛ tǎ kǐn cì shɛ̂m ɓyìnnɔa.
43006038	Ntwiʼ sɛ mǔn kyìli kǎn ǹwaì ye kɛ ɗɛb lɛ̀ mùn kiìn she shɛ̂m nɛʼ cǐ, son, mùn fyǒn kǐn lɛ̀ mùn ci she mwum nɛ fyii mùn.
43006039	Swum sɛ mwum nɛ fyii mùn yili mùn ci, à si lɛ ɓǎ mùn ɓwuli mwum m̀bɔʼ ndɔʼ kɛ nyinnìm ɓwum ɓɛ nun fɛ mun fyaʼ, son, mùn yimnzì ɓon hwæn kɛ ywi nun, kwan sɛ m̀mlɔ̀kǎʼ ŋgyɔ̂ʼ wan yɛ wòlì.
43006040	Ntwiʼ sɛ swum sɛ Ce nyɛ̀m yili si lɛ, mwum nɛ tà mûn yɛnni hwæn, à kɛ̀ ǹlim kɛ nywi yɛ̂m, lɛ̀ à cinni ǹzison she ɗwùmɗwùm, lɛ̀ mùn konndì nun ywi yìmnzi, kwan sɛ m̀mlɔ̀kàʼ ŋgyɔ̂ʼ wan yɛ wòlì.»
43006041	Kɛ nywɔʼ yɛ mɛ̀ Yudà ywɔe lɛ Yesù lɛli, à shɛ̀ lɛ: «Mùn ni ji nɛ kyìlì ǹwaì ye kɛ ɗɛb», ɓɛ ɗunmi nun njìli kɛ nlim yan nun,
43006042	lɛ̀ ɓɛ ta lɛʼ lɛ: «Yesù nɛ mwɛn Jòsɛ̂ʼ nɛ ɓan? Ɓwiʼ limmi kan ce nyon lɛ̀ mon nyon nun? Ti, a ci jenɛ lɛ, à shɛ̀ lɛ nun nɛ kyìli ǹwaì ye kɛ ɗɛb?»
43006043	Yesù ywɔmɛ li, à shɛ̀ lɛ̀ ɓon lɛ: «Ɗonnzênì ǹnjìlì yɛ ɓyin ta mûn njìli yi.
43006044	Mwum ndɔʼ wòli kan kim à kǐn cì shɛ̂m, ɓɛshɛ Ce nyɛ̀m shì nun kwɛmnzi kɛ ke shɛ̂m. Mǔn, mùn yɛ̌ nun yìmnzi kɛ ywi nun, kwan sɛ m̀mlɔ̀kàʼ ŋgyɔ̂ʼ wan yɛ wòlì.
43006045	Ɓɛ kɔʼ kɛ ɗèwà mɛ ci-nlɛli kɛ ŋwum Mvɛ̀nnswæ̀b nun lɛ: “M̀vɛ̀nnswæ̀b nɛ yɛ ɓon hwæn ywum lìsea”. Mwum hwæn nɛ tǎ ǹkwu Ce nyɛ̀m ywɔti, à yili swum sɛ nun tǎ lìsàʼ, à tǎ kǐn cì shɛ̂m.
43006046	Son sɛ lìsaʼ kan lɛ mwum ndɔʼ yɛnnâ Ce nyɛ̀m, sukuʼ nun nɛ wai kɛ cì shon, nun nɛ kyishon nɛ yɛnnâ nun.
43006047	«Mùn tà ɓyin shɛ̌ lɛ̀ lɛŋkæ̀m lɛ mwum nɛ tɛ̀lâ zwùm lɛ̀ mùn cinnâ ǹzison ɗwùmɗwùm.
43006048	Mùn nɛ ɗyi ji nyɛ̌ tǎ ǹzison ŋkæ̀mŋkæm fɛ.
43006049	Mɛ̀ mbibea ɓyin jie ji nyɛ̌ ɓɛ ɓe lon lɛ mânɛ̀ kɛ nlim kyɔʼ. Kwo fɛʼ li, ɓɛ ywie ɓon hwæn.
43006050	Son, ji ŋkæ̀mŋkæm nyɛ̌ kyìli ǹwaì ye kɛ ɗɛb, nun nɛ nyɛ̌ lɛ mwum ndɔʼ ji nun, lɛ̀ à ɓà tî ywi.
43006051	Mùn nɛ ɗyi ji nyɛ̌ tǎ ǹzison ŋkæ̀mŋkæm fɛ, yɛ kyilì ǹwaì ye kɛ ɗɛb. A mwum ndɔʼ ji ji màzwùm, à yɛ̌ ǹzison ɗwùmɗwùm cinni. Ji ŋkæ̀mŋkæm nyɛ̌ mùn yɛ̌ fɛ ɓǎ lan ŋgyɔ̂ʼ wan cinni ǹzison ɗwùmɗwùm, à ni nwɔ̀ʼ nywi yɛ̂m.»
43006052	Mɛ̀ Yudà ywɔmɛ li, ɓɛ ɗunmi ŋgyi kwùmmi kɛ nyinnìm shan nun lɛ: «Mwum tòn nɛ yɛ̌ kuʼ cì lɛ, ǎ kà fɛ ɓwiʼ nwɔ̀ʼ nywi yon, ɓwiʼ ji?»
43006053	Yesù shɛ̀ lɛ̀ ɓon lɛ: «Mùn tǎ ɓyin shɛ̌ lɛ̀ lɛŋkæ̀m lɛ ɓyin shi nwɔ̀ʼ nywi Mwɛn Mwum ji, shìkì ɓyin nwi mvæb nywi yon, ɓyin ɓa ǹzison ŋkæ̀mŋkæm cinni.
43006054	Mwum nɛ tǎ nwɔ̀ʼ nywi yɛ̂m ji, à nwi tì kuʼ mvæb nywi yɛ̂m, à cinnâ ǹzison ɗwùmɗwùm. Mùn yɛ̌ nun yìmnzi kɛ ywi nun kɛ mmlɔ̀kàʼ ŋgyɔ̂ʼ wan nun.
43006055	Ntwiʼ sɛ nwɔ̀ʼ nywi yɛ̂m yi ji nyɛ̌ ǹkæ̀mŋkæm, mvæb nywi yɛ̂m yi swum nwi she ǹkæ̀mŋkæm.
43006056	Mwum nyɛ̌ tǎ nwɔ̀ʼ nywi yɛ̂m ji, à nwi tì kuʼ mvæb nywi yɛ̂m, à tǎ tòn m̀ɓæti lɛ̀ mùn, mùn tòn kuʼ m̀ɓæti lɛ̀ nun.
43006057	M̀bɔ̀kì nɛ Ce nyɛ̀m nɛ fyii mùn cinni ǹzison, mùn kuʼ, mùn cinni ǹzison màzwùm kɛ nyè yon. Li, mwum nɛ tǎ nwɔ̀ʼ nywi yɛ̂m ji, à cinni kuʼ ǹzison nyè yɛ̂m.
43006058	Nwɔ̀ʼ nywi yɛ̂m yɛ ɗyi ji nyɛ̌ kyìli ǹwaì ye kɛ ɗɛb. À ɓǎ wɛ̌ ji nyɛ̌ mɛ̀ mbibea ɓyin jie. Kwo fɛʼ she ɓɛ jie nun, ɓon, ɓɛ ywie. Ti lɛ̀ ji nyɛ̌ mùn fɛ nɛ, mwum nɛ tǎ nun ji, à yɛ̌ ǹzison ɗwùmɗwùm cinni.»
43006059	Yesù ɓe ǹzæ̌ʼ lɛʼ yi lɛli kwan sɛ nun ɓe ywum lìsea kɛ nyenswæ̀b mɛ̀ Yudà kɛ Kàpɛ̀rnàô.
43006060	Màn ɓwɛsɔʼ Yesù nɛ ɓe lɛʼ si ywo ɗunmi lɛli kɛ nyinnìm shan nun lɛ: «Ǹzæ̀ʼ lɛʼ nɛ ni ɗyě kyìbli ǹzwɔʼ. Wɛn nɛ yɛ kuʼ nun ywo?»
43006061	Kɛ nlìmmì yɛ Yesù lìmme kɛ nlim yon nun lɛ ɓwɛsɔʼ ɓyon ta fyon kɛ nyinnìm shan nun li, à shɛ̀ lɛ̀ ɓon lɛ: «Ǹzæ̀ʼ lɛʼ màzwùm tà ɓyin hwumnzi ǹzwɔʼ?
43006062	Kɛ à si li, sɛ yɛ ɓɛ ɗyě lɛ, ɓɛshɛ ɓyin ta Mwɛn Mwum yɛnni lɛ̀ à tǎ nàn ɓe ɗɛb cɛ̌ nun wae nun?
43006063	M̀pùn Mvɛ̀nnswæ̀b nɛ ta ǹzison ŋkæ̀mŋkæm fɛ, mwum ɗin wòli kan kim à cì swum màzwùm lɛ̀ ǹkimmɔʼ yon nɛʼ. M̀pùn Mvɛ̀nnswæ̀b kìen tòn kɛ nyinnìm shin nun, kɛ nzæ̌ʼ lɛʼ yɛ mùn kìin ɓyin shɛ̌ yi nun, yon yɛ lisaʼ ɓyin mbyi nzison ŋkæ̀mŋkæm.
43006064	Son, ɓyindɔʼ ɓi kwe nyinnìm shin nun, ɓɛ kɛ̀ kan ǹlim kɛ nywi yɛ̂m.» (Ntwiʼ sɛ ǹdìkàʼ nɗunmi yɛ nun ɗunme she shon, Yesù lìmme ɓwum ɓɛ ɓa ǹlim kɛ̌ lɛ̀ nun, kònndì lɛ̀ mwum nɛ yɛ̌ nun fyaʼ fɛ wan.)
43006065	Ǎ kà kònndi lɛli lɛ: «Kɛ ntwiʼ màzwùm yɛ mùn shɛ̀e ɓyin lɛ mwum ndɔʼ wòli kan kim à kìn kɛ cì shɛ̂m ɓɛshɛ M̀vɛ̀nnswæ̀b shì nun kwɛmnzi kɛ ke shɛ̂m.»
43006066	Ŋ̀waì kwan màzwǔm, ɓwɛsɔʼ mèan ɓyon ɓɛ ɓe nun ɗwon nyè kyiile lɛ̀ nun, ɓɛ kɛ̀n kan tî lɛ̀ nun m̀ban.
43006067	Yesǔ kà shɛ̌ lɛ̀ kì-wûm ɓlàn ɓî ɓwɛsɔʼ ɓyon lɛ: «Ti kuʼ lɛ̀ ɓyin, ɓyin yili ti kuʼ kɛ̀n?»
43006068	Sìmôn Pìɛ̂r fyònnzì lɛ̀ nun lɛ: «Mwumŋkæ̀m, ɓwiʼ yɛ kɛ̀n cǐ wɛn? Wù nɛ cinni kan ǹzæ̌ʼ lɛʼ yɛ ta ǹzison ɗwùmɗwùm fɛ?
43006069	Ɓwiʼ kɛâ mwù lɛ̀ ǹzæ̌ʼ lɛʼ ywû, ɓwiʼ limmi tî kuʼ lɛ wù ni Mwum nsanmi nɛ wai cǐ Mvɛ̀nnswæ̀b.»
43006070	Yesù ywɔmɛ li, à cibbi lɛ̀ ɓon lɛ: «Mùn nɛ yæ̀nne kǎn ɓyin? ɓyin wûm ɓlàn ɓî hwæn? Son, mwum ndɔʼ ni kɛ nyinnìm shin nun nɛ mwum Satæ̀n.»
43006071	À ɓe lɛli li lɛ̀ Judà, mwɛn Sìmôn Ìskàrìô. Ntwiʼ kwo fɛʼ she nun ɓe kɛ nyinnìm kì-wûm ɓlàn ɓî ɓwɛsɔʼ Yesù nun si, nun nɛ yɛ nun fyaʼ fɛ wan.
43007001	Kɛ nyè nɛ yi, Yesù ɓe yòn kɛ mɛ myi nɛ kɛ ŋgyɔʼ Gàlìlê nun. Ǎ yile kǎn nun yon kɛ mɛ myi nɛ kɛ ŋgyɔʼ Jùdê nun, ntwiʼ sɛ mɛ̀ ci-zwiʼ mɛ Yudà ɓe kæb lɛ̀ ɓɛ wu nun.
43007002	Ɓe lɛ̀ ǹgwìn mɛ̀ Yudà nyɛ̌ ɓɛ ɓe lon lɛ Ŋ̀gwìn-yì-ɗwun ti kwɛmmi nûn.
43007003	Li, mɛ̀ ŋgyinni Yesù shɛ lɛ̀ nun lɛ: «Waʼ kɛ cɛ̌, wù kɛ̀n ɓe kɛ Jùdê ɓǎ ɓwɛsɔʼ ɓyû ɓye kwe yɛn kuʼ mɛ̀ she nɛ wù tǎ cì.
43007004	Kɛ wu tǎ paʼ mɛ she sɛ cǐ, kwàsi wù nɛʼ swiʼ ɓwum hwæn pæʼ. Ntwiʼ sɛ mwum ndɔʼ tà ka swum sɛ nun tǎ cì gwùmnzi, ɓɛshɛ nun yili lɛ ɓwum limmì nun.»
43007005	(Mɛ̀ ŋgyinni ɓyon nɛʼ ɓe kǎn zwùm tɛ̀li lɛ̀ nun.)
43007006	Yesù shɛ̀ lɛ̀ ɓon lɛ: «Ɓyin, ɓyin cinni kwan kwan hwæn, ti lɛ̀ mǔn, kwan shɛ̂m wòli kifɛʼ.
43007007	Lan wan wòli kan kim ɓɛ ɓyinnzì ɓyin. Ti lɛ̀ mǔn, ɓɛ ta mûn ɓyìnnzi ntwiʼ sɛ mùn tà ɓon mɛ̀ ywiʼ ɗwosi lɛ mɛ̀ she nɛ ɓon ta cì ni m̀ɓyibbɔa.
43007008	Ɓyin, kɛ̀nnênì ɓyin ǹgwìn ji. Ti lɛ̀ mǔn, mùn ɓǎ ǹgwìn nɛ tòn nɛ kɛ̀nni, ntwiʼ sɛ kwan shɛ̂m wòli kifɛʼ.»
43007009	Kɛ nyè yɛ nun shɛ̀e ɓon ǹzæ̌ʼ lɛʼ yi, à lwæ̀b nun ɓe Gàlìlê.
43007010	Son, kwan sɛ ɓe lɛ̀ mɛ̀ ŋgyinni ɓyon kɛnnâ cǐ nji ŋgwin, Yesù kuʼ, à kɛ̀nnɔ̀ʼ tì kuʼ kwe, son, ǎ kwàsi kan nun nɛʼ pisean.
43007011	Mɛ̀ ci-zwiʼ mɛ Yudà ɓe nun kæbbi kwe ŋgwìn màzwùm nun, lɛ̀ ɓɛ ta cibbi lɛ: «À ni kuʼ fɛn?»
43007012	Ɓwum ɓɛ ɓe kwe, ɓɛ ɓe ŋgyi kwùmmi kɛ ŋgun nji, lɛ̀ ɓyindɔʼ ta lɛʼ lɛ: «Mwum tòn ni tǎ lwɛn cǐ.» Ɓyindɔʼ kuʼ, ɓon lɛ: «Ayi. Nyǐ ni tǎ ɓwum kwǔ kɛ̌n ɓyɛbbi lìsea.»
43007013	Son, kwo fɛʼ li, mwum ndɔʼ lwùmme kǎn fɔ̀ʼ lɛ̀ nun lɛli nywi yon mwù zwô, ntwiʼ sɛ ɓɛ ɓe mɛ̀ ci-zwiʼ mɛ Yudà yi.
43007014	Ɓe lɛ̀ ǹgyìn yɛ ɓɛ ɓe ǹgwìn ji nun kyiilâ kɛ nyinnìm, Yesù kɛ̀n ɗun kɛ nyenswæ̀b ndwun, à ɗunmi ɓwum ywum lìsea.
43007015	Mɛ̀ Yudà ywɔmɛ ǹlìsàʼ ywum yon li, sɛ ci ɓon lɛ̀ shìmmea, ɓɛ ɗunmi lɛli lɛ: «A ci lɛ, mwum tòn nɛ lìmmi ywum ye ɗèwǎ Mvɛ̀nnswæ̀b nun li, shìkì à yusaʼ yon mbyî?»
43007016	Yesù ywɔmɛ li, à fyònnzì lɛ̀ ɓon lɛ: «Ywum yɛ mùn tǎ lìsàʼ yi tà ka wai kɛ zwum shɛ̂m nun, son, M̀vɛ̀nnswæ̀b nɛ fyii mùn, nun nɛ ta mûn yon fɛ.
43007017	Mwum nɛ tǎ yili nun ci swum sɛ M̀vɛ̀nnswæ̀b yili yɛ̌ lìmmì ɓɛshɛ ǹlìsàʼ ywum yɛ̂m ta wai kɛ cǐ Mvɛ̀nnswæ̀b, kɛ̀ ɓɛshɛ yɛ ta wai kɛ ŋkimmɔʼ yɛ̂m nun.
43007018	Mwum nɛ tǎ lɛli kɛ ŋkimmɔʼ yon nun yili lɛ ɓwum twuli nun nɛʼ, son, mwum nɛ tǎ yili lɛ ɓɛ twuli mwum nɛ fyii nun, mwum màzwùm ni ci-lɛŋkæ̀m, lɛʼ mɛ mɓwɛ̀ʼ ndɔʼ ɓa nun nywi.
43007019	Mòîzɛ̀ nɛ fɛe kàn ɓyin mɛ̀ lwuà? Son, kwo fɛʼ li, mwum m̀bɔʼ ndɔʼ kɛ nyinnìm shin nun tà ka mɛ̀ lwuà màzwùm lwinnzi. Ti, yɛn sɛ ɓyin ta mbyi kæbbi lɛ̀ ɓyin wu mùn nun?»
43007020	Ŋ̀kwìn ɓwum ywɔmɛ li, ɓɛ shɛ lɛ̀ nun lɛ: «M̀pùn ndɔʼ ni wù mwu? Wɛn nɛ ta mbyi kæbbi lɛ̀ nun wu wù?»
43007021	Yesù fyònnzì lɛ̀ ɓon lɛ: «Mùn cìkàʼ hìlea kɛ nyinnìm shin nun, nywɔʼ mɛ̀ yìnnì nyin ndɔʼ, kæ̀mmì fɔʼ. Ɓyin yɛnmɛ li, shìmmea ciɔ̀ʼ ɓyin hwæn.
43007022	Ɓe lɛ̀ Mòîzɛ̀ cìâ ɓyin lɛ̀ ǹkimmɔʼ lɛ ɓyin ɗunnzi ɓwɛn mɛ̀ ɗwɛb ǹdùn. (Lɛ̀ lɛŋkæ̀m Mòîzɛ̀ nɛ ɗunme kǎn ǹɗunnzi ndǔn màzwùm, son, mɛ̀ mbibea ɓyin ɓɛ ɗunme.) Kwo fɛʼ nywɔʼ mɛ̀ yìnnì nyin, ɓyin ta ɓwɛn ǹdùn ɗunnzi.
43007023	Ɓɛshɛ ɓyin woli kim ɓyin ɗunnzi mwɛn nɛ nɗwɛb ǹdùn nywɔʼ mɛ̀ yìnnì nyin lɛ̀ ɓyin lwinnzi lwuà Mòîzɛ̀, ti yɛn sɛ ci ɓyin ta nyeni lɛ̀ mùn, kɛ ŋkimnzi yɛ mun kimnze kwæʼ nywi mwum gwùm, nywɔʼ mɛ̀ yìnnì nyin?
43007024	Kyììlênì lɛ̀ ǹlin mɛ kæ̀ʼ kɛ nywi ywum yɛ ɓyin ta yɛn kɛ mɛʼ zwɛ̂m. Ǹdikàʼ ɓyin lin mɛ̀ kæ̀ʼ kɛ mbyi lɛŋkæ̀m nun.»
43007025	Lan Yèrusàlɛ̀m ndɔʼ ɓe lɛli lɛ: «Mwum nɛ tòn ni nɛ ɓɛ ta ka kæb lɛ̀ ɓɛ wu nun?
43007026	Cɛênì fɛʼ, à tǎ lɛli kɛ pisean, shìkì mwum ndɔʼ shɛ̀ kuʼ nun lɛʼ ndɔʼ. Mɛ̀ ci-zwiʼ ɓyɛʼ ta lɔʼ mwù kɛ̌ lɛ̀ lɛŋkæ̀m lɛ mwum tòn nɛ ni Kristò, mwum nɛ M̀vɛ̀nnswæ̀b yɛ̌ fyii?
43007027	Ɓwiʼ, ɓwiʼ limmi cɛ̌ mwum nɛ tòn nɛ wai nun. Son, kwan sɛ Kristò yɛ̌ ɓɛ̌n, mwum ndɔʼ ɓǎ lìmmì cɛ̌ nun wai nun.»
43007028	Kɛ kwan màzwùm nun, Yesù ɓe ywum lìsea kɛ nyenswæ̀b ndwun. À ywɔmɛ she ɓwum màzwùm ɓe lɛʼ si, à shɛ̀ lɛ̀ ǹkwu kimmi lɛ: «Lɛŋkæ̀m sɛ, ɓyin limmi mûn. Ɓyin limmì tì kuʼ cɛ̌ mùn wai nun. Son, ɓyin lìmmi kan lɛ mǔn ɓɛ̀n kan cɛ̌ lɛ̀ ǹkimmɔʼ yɛ̂m, son, mwum ndɔʼ nɛ fyii mùn. Nun nɛ ɗyi ci-lɛŋkæ̀m. Ɓyin lìmmi kan nun.
43007029	Son, mǔn, mùn lìmmi nun, ntwiʼ sɛ mùn wai moan ke shon, nun nɛ fyii mùn.»
43007030	Kwan sɛ ɓon ywɔe li, ɓɛ ɗunmi mbyi kæbbi lɛ̀ ɓɛ ɓæn nun, son, mwum ndɔʼ yìnndi kan nun lɛ̀ fyàʼ, ntwiʼ sɛ ɓe lɛ̀ kwan mɓæn shon wòli kifɛʼ.
43007031	Kwo fɛʼ li, kɛ nyinnìm ɓwum ɓɛ ɓe kwe, ɓye tɛle zwùm lɛ̀ nun ɓe mèan. Ɓɛ ɓe lɛʼ lɛ: «Kwan sɛ Kristò yɛ̌ ɓɛ̌n, à yɛ̌ hìlea cǐ a lan ye mwum tòn nɛ cì?»
43007032	Mɛ̀ Fàrìzìɛ̂n ndɔʼ ywɔʼ swum sɛ ɓwum ɓe lɛli kɛ ŋgun nji kɛ nywi Yesù. Ɓɛ pyie ŋwum fɔʼ ɓon lɛ̀ mɛ̀ ci-zwiʼ mɛ ci-mfɛ sàtìkæ̀ʼ, li, ɓɛ fyiɔ̀ʼ mɛ̀ ci-mɓòn nyenswæ̀b ndwun lɛ ɓɛ kɛn Yesù ɓænni.
43007033	Yesù ywɔmɛ li, à shɛ̀ lɛ̀ ɓon lɛ: «Ɓwiʼ kɛ tòn ɓwiʼ lɛ̀ ɓyin nùn, son, kɛ kwan kwæʼ nun, mùn yɛ̌ ɓyin ɗonnzi, mùn kɛ̀n ɓe cɛ̌ mwum nɛ fyii mùn.
43007034	Ɓyin yɛ mùn kæbbi, son, ɓyin ɓa mûn cinni, ntwiʼ sɛ ɓyin wòli kan kim ɓyin ɓɛn cɛ̌ mùn yɛ̌ ɓɛ nun.»
43007035	Mɛ̀ Yudà ɗunmi lɛli nyinnìm shan nun lɛ: «Yǎ cìcì sɛ nun yɛ̌ kɛ̀n ɗyě nun, ɓwiʼ shi nun cinni? À yili nun kɛn ɗyě kɛ cɛ̌ mɛ̀ ŋgyinni mɛ Yudà ɓye nywæleâ kɛ nyinnìm ɓwum ɓɛ ɓa mɛ̀ Yudà nun, lɛ̀ nun lisàʼ mɛ̀ kyǐn màzwùm ywum?
43007036	À shɛ̀ tì lɛ ɓwiʼ yɛ nun kæbbi, son, ɓwiʼ ɓa nun cinni, ntwiʼ sɛ ɓwiʼ wòli kan kim ɓwiʼ kɛn ɓɛ̌n cɛ̌ nun yɛ̌ ɓɛ nun. Sù nzæ̀ʼ lɛʼ màzwùm ni kuʼ lɛ?»
43007037	Nywɔʼ nɛ ǹgwìn mlɔ̀e, ǹgyìn màzwùm nɛ ɓe ǹgyìn ndwun, à làn mɛ̀ ŋgyìn ɓye fɔʼ. Nywɔʼ màzwùm, Yesù waʼ zwô kɛ nyinnìm ɓwum, à shɛ̀ lɛ̀ ǹkwu kimmi lɛ: «Ɓɛshɛ ǹjè mlǎʼ tǎ mwum ndɔʼ kwɛ̀nni, à kiìn cì shɛ̂m lɛ̀ nun nwi mlǎʼ.
43007038	A si wɛ̌ tà shɛ ɓɛ lɛli kɛ ɗèwǎ Mvɛ̀nnswæ̀b nun lɛ: “Mwum nɛ tǎ zwùm tɛ̀li lɛ̀ mǔn, mlǎʼ ye ta ǹzison ŋkæ̀mŋkæm fɛ yɛ kwain kɛ zwum shon nun.” »
43007039	Kɛ nlɛli yɛ Yesù ɓe lɛli li, à ɓe lɛli kɛ nywi Mpùn Nsanmi nɛ ɓwum ɓɛ yɛ zwùm tɛ̀li lɛ̀ nun yɛ cinni. Kɛ kwan màzwùm nun, ɓe lɛ̀ M̀vɛ̀nnswæ̀b fyii kifɛʼ M̀pùn nyon, ntwiʼ sɛ ɓe lɛ̀ M̀vɛ̀nnswæ̀b fɛ kifɛʼ Yesù ǹtwu yon.
43007040	Kɛ nyè yɛ ɓɛ ywɔʼ ǹzæ̌ʼ lɛʼ yi, ɓyindɔʼ lɛ̀ ɓwum ɓye ɓe kɛ ŋkwìn ɓwum nun ɗunmi lɛli kɛ nyinnìm shan nun lɛ: «Lɛ̀ lɛŋkæ̀m, mwum nɛ tòn nɛ ni ci-nlɛli kɛ ŋwum Mvɛ̀nnswæ̀b nun nyɛ̌ ɓɛ lɛkàʼ lɛ M̀vɛ̀nnswæ̀b yɛ̌ fyiì.»
43007041	Ɓyindɔʼ, ɓon lɛ: nyǐ ni Kristò, mwum nɛ M̀vɛ̀nnswæ̀b fyii. Son, ɓyindɔʼ lɛʼ kuʼ làn nyan lɛ: «Lɛŋkæ̀m sɛ lɛ Kristò yɛ̌ wai kɛ ŋgyɔʼ Gàlìlê nun?
43007042	Ɓɛ kɔʼ kan kɛ ɗèwǎ Mvɛ̀nnswæ̀b nun lɛ Kristò yɛ̌ ɓɛ mwum nyɛ̌ kɛ mvu ɓwum mvɛ̀n Dàvîd nun? Lɛ à yɛ̌ waì kɛ Bɛ̀tlèhɛ̂m, yɛ ɓe myi mvɛ̀n Dàvîd?»
43007043	Kɛ ŋkwùm yɛ ǹkwìn ɓwum màzwùm kwùm ŋgyi li, ǹkyììli ɓɛn kɛ nyinnìm shan nun.
43007044	Ɓyindɔʼ lɛ̀ ɓwum yili lɛ ɓon ɓæn Yesù, son, mwum ndɔʼ yìnndi kan nun lɛ̀ fyàʼ.
43007045	Mɛ̀ ci-mɓòn nyenswæ̀b ndwun fyoìn ɓe kɛ cɛ̌ mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ Fàrìzìɛ̂n, fyàʼ pwìn. Ɓɛ ɓɛnmɛ kwe, mɛ̀ ci-zwiʼ màzwǔm kà cibbi lɛ̀ ɓon lɛ: «Yɛn sɛ ci ɓyin kɛ̀nnzi kǎn Yesù cɛ̌?»
43007046	Mɛ̀ ci-mɓòn nyenswæ̀b ndwun màzwǔm kà fyònnzi ɓe lɛ̀ ɓon lɛ: «Mwum ɗin ndɔʼ lɛli kifɛʼ mbyî wɛ̌ mwum nɛ tòn ni.»
43007047	Mɛ̀ Fàrìzìɛ̂n kà cibbi lɛ̀ ɓon lɛ: «Ɓyin tì kuʼ, ɓyin ti tì mɛ̀ mɓwɛ̀ʼ ɓyon ɓi ɗwon?
43007048	Ɓyin ywɔâ nywɔʼ ndɔʼ lɛ ci-zwiʼ nyɛʼ ndɔʼ m̀bɔʼ kɛ̀â ǹlim kɛ nywi yon? Kɛ̀ shindɔʼ, ɓyin ywɔâ lɛ Fàrìzìɛ̂n ndɔʼ kɛ̀â tì ǹlim lɛ̀ nun?
43007049	Ɓwum ɗinɗin ɓɛ ta ǹlim kɛ̌ lɛ̀ nun, ntwiʼ sɛ ɓon lìmmi kan lwuà Mòîzɛ̀. M̀vɛ̀nnswæ̀b yɛ̌ ɓon vɛ̀nɛ̀ʼ yɛnnzi.»
43007050	Nìkòdɛ̂m ɓe kwe ŋkwìn mɛ Fàrìzìɛ̂n màzwùm nun. Nun nɛ kìen Yesù yɛnni nywɔʼ ndɔʼ. À ɗyi, à shɛ̀ lɛ̀ ɓon lɛ:
43007051	«Kɛ ɓɛ̀ʼ lwuà shɛʼ nun, ɓwiʼ wòli kan kim ɓwiʼ yɛnnzi mwum ndɔʼ vɛ̀nɛ̀ʼ ɗin, shìkì ɓwiʼ limmì swum ndɔʼ sɛ nun cǐ.»
43007052	Mɛ̀ Fàrìzìɛ̂n ɓye fɔʼ ywɔmɛ swum sɛ Nìkòdɛ̂m lɛli li, ɓɛ kà cibbi lɛ̀ nun lɛ: «Wù hwæn, wù ni tì mwum Gàlìlê? Kɛ̀nne, wù cɛ kɛ ɗèwǎ Mvɛ̀nnswæ̀b nun, wù yɛ̌ yɛn lɛ kwo fɛʼ ci-nlɛli kɛ ŋwum Mvɛ̀nnswæ̀b nun ndɔʼ m̀bɔʼ ɓǎ wai kɛ ŋgyɔʼ Gàlìlê.» ((
43007053	Kɛ nyě màzwùm, wɛn nɛ hwæn yè mbyi ɗwòn nyon ɓe.
43008001	Yesù nèɔn nun kɛ ŋgwùmŋgwùm sɛ cinni mɛ̀ njì ŋgæʼ òlîvɛ̀.
43008002	Shikpon hwìli, à kyìlì ɓe, à kɛ̀n kɛ nyenswæ̀b ndwun, ǹkwìn ɓwum hwæn swɔli nun ke. À tòn njiʼ, à ɗunmi ɓon ywum lìsea.
43008003	Mɛ̀ ci-nlìmmì mɛ lwuà lɛ̀ mɛ̀ Fàrìzìɛ̂n kɛnnzì m̀lib ndɔʼ kɛ cì shon. Ɓɛ ɓænnze nun lɛ̀ à tǎ ǹlàʼ ywi. Ɓɛ ɗyili nun swiʼ ɓwum hwæn pæʼ,
43008004	ɓɛ kà shɛ̌ lɛ̀ Yesù lɛ: «Ǹlìsàʼ, ɓɛ ɓænni m̀lib nɛ jenɛ kɛ nywi nlàʼ nun.
43008005	Mòîzɛ̀ lɛle kɛ lwuà nyon nun lɛ ɓwiʼ ɓi wu paʼ mɛ yib màzwùm lɛ̀ mɛ̀ ŋgwɔ̀ʼ. Ti lɛ̀ wù, wù lɛʼ kuʼ lɛ?»
43008006	Ɓɛ lɛle kǎn li ɗin, ɓɛ lɛle li lɛ̀ ɓɛ ɓwɛb nun, ɓon ywɔʼ swum sɛ yɛ nun kwean ŋwum, kɛ nyě yi, ɓɛ kɛn nun wulea ɓe lɛ̀ son. Son, Yesù swɔ̀sì nun mwù ŋgyɔʼ lɛ̀ à tǎ ŋgɔʼ ndɔʼ kɔa kɛ kwub nun lɛ̀ mwɛnŋgwu.
43008007	M̀bɔ̀kì nɛ ɓɛ ɓe ŋæti lɛ̀ ǹcibbaʼ lɛʼ màzwǔm, Yesù wasi mwù zwô, à cɛ ɓon, à shɛ̀ lɛ̀ ɓon lɛ: «Mwum ndɔʼ m̀bɔʼ kɛ nyinnìm shin nun nyɛ̌ lìmmi lɛ nun ni cì kifɛʼ ɓyɛbbi ndɔʼ, à sɛti nun ywummi lɛ̀ ǹgwɔ̀ʼ.»
43008008	À lɛli li, à swɔ̀sɔ̀ʼ nun mwù yon ɓe ŋgyɔʼ, lɛ̀ à tǎ ŋgɔʼ yon kɔa.
43008009	Ɓwum màzwùm ywɔmɛ ǹzæ̌ʼ lɛʼ yi li, ɓɛ ɗunmi waʼ ɓe nɗwonnɗwon, ǹɗunmi ɓye ɓwumŋkæ̀m nun, a kɛn ɓɛ̀n ɓye ɓwɔʼ nun. Yesù nzwon ɓe kyi ɓon lɛ̀ m̀lib ni nyɛ̌ ɓe lɛ̀ ǎ kɛ swiʼ shon ǹɗyi.
43008010	Kɛ nyě yi, Yesù wasi mwù zwô, à cibbi lɛ̀ m̀lib ni lɛ: «Ɓwum ɓye kin wù wulea ɓi fɛn? Mwum ndɔʼ wɛ̀si kan wû?»
43008011	M̀lib ni fyònnzì lɛ̀ nun lɛ: «Mwumŋkæ̀m, kwo fɛʼ mwum m̀bɔʼ ɓǎn.» Yesù shɛ̀ lɛ̀ nun lɛ: «Mùn kuʼ, mùn ɓà kuʼ ɓon mun wù wɛ̀si. Kɛ̀nne, son, ɓa wù cì tì ɓyɛbbi nywɔʼ ndɔʼ.»))
43008012	Yesù ɗyi, à kònndì tì shɛ̀ ɓe lɛ̀ ǹkwìn ɓwum lɛ: «Mùn nɛ ɗyi ǹwanni she ta ɗwùm kɛ nyinnìm ɓwum ɓɛ ŋgyɔ̂ʼ wan nun. Mwum nyɛ̌ tà mun ɗwon nyè yɛ̌ ǹwanni she ta ǹzison ŋkæ̀mŋkæm fɛ cinni. À ɓà tî kɛ̀nni kɛ njimmi nun.»
43008013	Mɛ̀ Fàrìzìɛ̂n ywɔmɛ li, ɓɛ shɛ lɛ̀ nun lɛ: «Wù tǎ shìtàkwù swû ɗyi lɛ̀ wǔ nɛʼ. Li, swum sɛ wù tǎ lɛli, ɓwiʼ wòli kan ɓwiʼ twɛʼ son lɛ̀ lɛŋkæ̀m.»
43008014	Yesù fyònnzì ɓe lɛ̀ ɓon lɛ: «Mun ɗyi fɛʼ shìtàkwù shɛ̂m lɛ̀ mǔn nɛʼ, swum sɛ mùn tǎ lɛli à si lɛŋkæ̀m, ntwiʼ sɛ mùn lìmmi cìcì sɛ mùn wai nun, mùn lìmmi tî cɛ̌ mùn kɛ̀nmɛ nun, son ɓyin, ɓyin lìmmi kan cɛ̌ mùn wai nun, shìkì ɓyin limmì kuʼ cɛ̌ mùn kɛ̀nmɛ nun.
43008015	Ɓyin ta mɛ̀ kæ̀ʼ linni kɛ nlìmmì yɛ ɓwum wan limmi nun. Ti lɛ̀ mǔn, mǔn tà ka mwum ndɔʼ mɛ̀ kæ̀ʼ linni.
43008016	Son, ɓɛshɛ a ta ɓɛ lɛ̀ mùn lin mɛ̀ kæ̀ʼ, ǹlin mɛ kæ̀ʼ yɛ̂m yi kɛ mbyi nun, ntwiʼ sɛ mǔn tà ka mɛ̀ kæ̀ʼ linni mùn kyishɛ̂m, son, ɓwiʼ ɓi ɓwiʼ lɛ̀ Ce nyɛ̀m nɛ fyii mùn.
43008017	Ɓɛ kɔʼ kɛ ɗèwà mɛ lwuà shin nun lɛ ɓɛshɛ ɓwum ɓî ndɔʼ ɗyi shìtàkwù kɛ swum fɔʼ nun, lɛ̀ shìtàkwǔ màzwùm si she lɛŋkæ̀m.
43008018	Mùn tǎ shìtàkwù shɛ̂m nɛʼ ɗyi. Ce nyɛ̀m nɛ fyii mùn tà tî kònndì shìtàkwù ɗyi kɛ nywi yɛ̂m.»
43008019	Ɓɛ cibbi lɛ̀ nun lɛ: «Ti lɛ̀ Ce nywù, à ni fɛn?» Yesù fyònnzì lɛ̀ ɓon lɛ: «Ɓyin lìmmi kan mûn, shìkì ɓyin limmì kuʼ Ce nyɛ̀m. Ɓyin limmè mǔn, ɓyin limmè tì kuʼ Ce nyɛ̀m.»
43008020	Yesù ɓe ɓon ǹzæ̌ʼ lɛʼ yi shɛ̌ kwan sɛ nun ɓe ɓon ywum lìsea kɛ nyenswæ̀b ndwun. À ɓe ǹtònmi kɛ moan mɛ̀ ŋgwǔm lòn ye ɓɛ ɓe mbe Mvɛ̀nnswæ̀b kɛ̌ kɛ nlim. Mwum ndɔʼ ɓæn kan nun, ntwiʼ sɛ ɓe lɛ̀ kwan mɓæn shon wòli kifɛʼ.
43008021	Yesù kònndì ɓon shɛ̌ lɛ: «Mùn yɛ̌ kɛ̀n, ɓyin yɛ mùn kæbbi ɓe, son, ɓyin ɓa mûn cinni, ɓyin yɛ ywi kɛ ɓyɛbbi nyin nun. Ɓyin wòli kan kim ɓyin kɛn cɛ̌ mùn kɛ̀nmɛ nun.»
43008022	Mɛ̀ Yudà ywɔmɛ li, ɓɛ ɗunmi lɛli nyinnìm shan nun lɛ: «À yɛ̌ nun nɛʼ wu? Kɛ nun shɛ̌ lɛ ɓwiʼ wòli kan kim ɓwiʼ kɛn cɛ̌ nun kɛ̀nmɛ nun?»
43008023	Yesù ywɔmɛ li, à fyònnzì lɛ̀ ɓon lɛ: «Ɓyin, ɓyin ɓi ɓwum ɓɛ waʼ kɛ cɛ̌ ŋgyɔ̂ʼ wan nun, son, ti lɛ̀ mǔn, mùn wai kɛ ɗɛb. Ɓyin, ɓyin ɓi ɓwum ɓɛ cɛ̌ ŋgyɔ̂ʼ wan nun, mùn ɓà mun mwum nɛ cɛ̌ ŋgyɔ̂ʼ wan nun.
43008024	Son sɛ ci, mùn shɛ̌ lɛ̀ ɓyin lɛ, ɓyin yɛ ywi kɛ ɓyɛbbi nyin nun. Ɓyin shi mùn twɛli wɛ̌ tà shɛ mùn tòn sɛ, lɛ̀ ɓyin yɛ ywi ɓyɛbbi nyin nun.»
43008025	Mɛ̀ Yudǎ kà cibbi ɓe lɛ̀ nun lɛ: «Yǎ mwum nɛ wù?» Yesù fyònnzi lɛ̀ ɓon lɛ: «Mùn shɛ̀kàʼ ɓyin son ǹdìkàʼ nɗunmi yɛ mùn ɗunme ɓyin ywum sannzi.
43008026	Mùn cinni mɛ̀ lɛʼ mèan nyɛ̌ mùn yɛ̌ shɛ̀ kɛ nywi yin, nyɛ̌ mùn yɛ̌ ɓyin mɛ̀ kæ̀ʼ linni nlim. Son, mwum nɛ fyii mùn, à ni ci-lɛŋkæ̀m, mùn tǎ sukuʼ lan ŋgyɔ̂ʼ wan swum sɛ mùn ywɔe ŋwum yon shɛ̌.»
43008027	Kɛ nlɛli yɛ Yesù lɛle li, ǹzæ̌ʼ lɛʼ yon lean ŋgyɔʼ ɗin. Ɓwum ɓɛ ɓe ŋgyɔʼ lìmmi kan lɛ à tǎ lɛli kɛ nywi Ce nyon.
43008028	Li, Yesǔ kà shɛ̌ lɛ̀ ɓon lɛ: «Kwan sɛ ɓyin kà wasakàʼ mùn, Mwɛn Mwum, ɓyin kà twɛkàʼ mùn wɛ̌ tà shɛ mùn tǒn, ɓyin kà lìmmàkàʼ lɛ mǔn tà ka swum ndɔʼ cǐ lɛ̀ mwù yɛ̂m, mùn tǎ sukuʼ swum sɛ Ce nyɛ̀m lìsaʼ mun shɛ̌.
43008029	Ɓwiʼ ɓi ɓæti lɛ̀ mwum nɛ fyii mùn, ǎ ɗonnzi kan mûn kyi, ntwiʼ sɛ mùn tǎ suʼ swum sɛ ta nun ǹlim lwukea cǐ.»
43008030	M̀bɔ̀kì nɛ Yesù ɓe lɛli li, ɓwum mèan tɛle zwùm lɛ̀ nun.
43008031	Yesǔ kà shɛ̌ lɛ̀ mɛ̀ Yudà ɓye kɛe ǹlim lɛ̀ nun ɓi lɛ: «Ɓɛshɛ ɓyin kɛ mwù kɛ ywum yɛ mùn lìsàʼ ɓyin nun, ɓyin yɛ ɓɛ ɓwɛsɔʼ ɓyɛ̂m lɛ̀ lɛŋkæ̀m.
43008032	Li, ɓyin yɛ lɛŋkæ̀m lìmmi, lɛŋkæ̌m màzwùm yɛ ɓyin fyɔ̀si mgbonmgbon.»
43008033	Ɓɛ kà fyònnzi ɓe lɛ̀ nun lɛ: «Ɓwiʼ ɓi ɓwum ɓɛ kɛ mvu ɓwum Abràhâm nun. Kwo fɛʼ ǹgyìn m̀bɔʼ, ɓwiʼ ɗun kifɛʼ son kɛ nye mwum ndɔʼ. Ti, sɛ ci lɛ wù lɛʼ lɛ ɓwiʼ yɛ fyònnì mgbonmgbon?»
43008034	Yesù fyònnzì ɓe lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ ɓyɛbbi cǐ hwæn, à ni son ɓyɛbbi.
43008035	Son tà ka tòn kwan hwæn kɛ nye m̀bɔʼ nun, son, mwɛn ci-nye ni kwan hwæn kɛ ɗwon nyan.
43008036	Ɓɛshɛ Mwɛn Mvɛ̀nnswæ̀b fyɔ̀sì ɓyin mgbonmgbon, lɛ̀ lɛŋkæ̀m ɓyin yɛ ɓɛ kwan hwæn mgbonmgbon.
43008037	Mùn lìmmi lìmmi lwɛn lɛ ɓyin ɓi kɛ mvu ɓwum Abràhâm nun. Son, ɓyin ta kæb lɛ̀ ɓyin wu mùn, ntwiʼ sɛ ɓyin kɛ̀ kan mwù kɛ ywum yɛ mùn lìsaʼ ɓyin nun.
43008038	Mùn tǎ lɛli kɛ nywi ywum yɛ Ce nyɛ̀m lìsaʼ mun, son, ti lɛ̀ ɓyin, ɓyin ta ywum yɛ ce nyin shɛ̀e ɓyin cǐ.»
43008039	Ɓɛ kà fyònnzi ɓe lɛ̀ nun lɛ: «Ce nyɛʼ nɛ Abràhâm.» Yesù shɛ̀ lɛ̀ ɓon lɛ: «Ɓɛshɛ ɓyin ɓê ɓwɛn Abràhâm lɛŋkæ̀m, ɓyin cinnê mɛ̀ kìkæ̀n nɛ nun cinne kuʼ.
43008040	Son jenɛ, kwo fɛʼ she mùn shɛ̀e ɓyin lɛŋkæ̀m she mùn ywɔe cǐ Mvɛ̀nnswæ̀b si, ɓyin ta mbyi kæbbi lɛ ɓyin wu mùn. Abràhâm fɔ̀e kǎn swum màzwùm cǐ.
43008041	Ɓyin ta fyǒn mɛ̀ kìkæ̀n ce nyin ɗwon.» Ɓɛ kà fyònnzi lɛ̀ nun lɛ: «Ɓɛ ye kan ɓwiʼ wan. Ɓwiʼ cinni kan ce ndɔʼ mbyî, sukuʼ M̀vɛ̀nnswæ̀b.»
43008042	Yesù shɛ̀ lɛ̀ ɓon lɛ: «M̀vɛ̀nnswæ̀b ɓê Ce nyin lɛŋkæ̀m, ɓyin yilê mùn, ntwiʼ sɛ mùn wai cì shon, mùn ni kɛ cɛ̌ ntwiʼ yon. Mǔn kǐn kǎn cɛ̌ lɛ̀ mwù yɛ̂m, son, nun nɛ fyii mùn.
43008043	Yɛn sɛ ci ɓyin tà ka swum sɛ mùn tà ɓyin shɛ̌ ywo? À si ntwiʼ sɛ ɓyin wòli kan lɛ ɓyin nonnzì mɛ̀ ywiʼ kɛ nzæ̌ʼ lɛʼ yɛ̂m nun.
43008044	Ce nyin ni Satæ̀n. Li, ɓyin yili ɓyin ci swum sɛ nun yili. À ɓe ɓwum wukea ǹdìkǎʼ nɗunmi ŋgyɔ̂ʼ wan. Ǎ tà ka lɛŋkæ̀m lɛli, ntwiʼ sɛ lɛʼ lɛŋkæ̀m ndɔʼ ɓa nun nywi. She shon si she mɛ mɓwɛ̀ʼ ntwiʼ sɛ nun nɛ ɗyi ci-mɛ mɓwɛ̀ʼ, mɛ̀ mɓwɛ̀ʼ hwæn ta wai cì shon.
43008045	Ti lɛ̀ mǔn, mùn tǎ lɛŋkæ̀m lɛli. Son sɛ ci, ɓyin tà ka mwù kɛ̌ kɛ nzæ̌ʼ lɛʼ yɛ̂m nun.
43008046	Wɛn nɛ kɛ nyinnìm shin nun nyɛ̌ cinni ǹkimmɔʼ lɛ nun lisàʼ mùn ɓyɛbbi m̀bɔʼ ndɔʼ nɛ mùn cìâ? Ɓɛshɛ mùn tǎ lɛŋkæ̀m lɛli, yɛn sɛ ci ɓyin tà ka mwù kɛ̌ kɛ nzæ̌ʼ lɛʼ yɛ̂m nun?
43008047	Mwum nɛ ɗyi mwum Mvɛ̀nnswæ̀b, à tǎ ǹzæ̌ʼ lɛʼ yon ywo. Son ɓyin, ɓyin tà ka ǹzæ̌ʼ lɛʼ yon ywo, ntwiʼ sɛ ɓyin ɓa ɓwum ɓyon.»
43008048	Mɛ̀ Yudǎ kà shɛ̌ lɛ̀ nun lɛ: «À si lɛŋkæ̀m kɛ nshɛ̀ yɛ ɓwiʼ ta shɛ̀ lɛ wù ni mwum nɛ wai Sàmàrî, m̀pùn mɓyɛbbi ndɔʼ ni wù nywi.»
43008049	Yesù fyònnzì lɛ̀ ɓon lɛ: «Mǔn cinni kan mûn m̀pùn mɓyɛbbi ndɔʼ nywi yɛ̂m, son, mùn tǎ Ce nyɛ̀m twuli. Ti lɛ̀ ɓyin, ɓyin ta mûn twɛli wɛ̌ swum ɗin.
43008050	Mǔn tà ka ǹtwu yɛ̂m nɛʼ kæbbi. Mwum ndɔʼ ni kwe nyɛ̌ tà mûn yon kæbbi, lɛ̀ à tǎ ǹgìm yɛ̂m ɗyi.
43008051	Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ mwù kɛ̌ kɛ nzæ̌ʼ lɛʼ yɛ̂m nun, ywi ɓà nun ɓænni.»
43008052	Mɛ̀ Yudà shɛ lɛ̀ nun lɛ: «Jenɛ, ɓwiʼ limmâ lwɛn lɛ wù cinni m̀pùn mɓyɛbbi ndɔʼ mwu. Cɛ fɛʼ, Abràhâm ywiâ, mɛ̀ ci-nlɛli kɛ ŋwum Mvɛ̀nnswæ̀b nun, ɓɛ ywi tì nùn. Son wǔ, wù tǎ lɛʼ lɛ mwum nɛ tǎ mwù kɛ̌ kɛ nzæ̌ʼ lɛʼ ywû nun, ywi ɓà nun ɓænni.
43008053	Mbibea nyɛʼ Abràhâm ywiâ. Wù nɛ cinni ǹtwu, wù làn nun? Mɛ̀ ci-nlɛli kɛ ŋwum Mvɛ̀nnswæ̀b nun ywiâ tì kuʼ nùn. Wù tà kuʼ wù nɛʼ twɛli lɛ̀ wɛn?»
43008054	Yesù fyònnzì lɛ̀ ɓon lɛ: «Mǔn twulè mǔn nɛʼ lɛ̀ mwù yɛ̂m, ǹtwu yɛ̂m ɓê swum ɗinɗin. Mwum nɛ tà mûn twuli ni Ce nyɛ̀m, nun nɛ ɓyin ta shɛ̀ lɛ nun nɛ ɗyi M̀vɛ̀nnswæ̀b nyin.
43008055	Son, ɓyin lìmmi kan nun. Mǔn, mùn lìmmi nun. Mǔn shɛè lɛ mǔn lìmmi kan nun, mǔn ɓê kuʼ ci-mɛ mɓwɛ̀ʼ wɛ̌ ɓyin. Son, mùn lìmmi nun, mùn tǎ mwù kɛ̌ kɛ nzæ̌ʼ lɛʼ yon nun.
43008056	Ǹlim lwukae mbibea nyin Abràhâm zwum lɛ̀ she nun yɛ̌ ǹgyìn nyɛ̌ mùn yɛ̌ ɓɛ̀n nun yɛnni. À yɛnne nun, à ɓe ǹlwinni lɛ̀ ǹdàli.»
43008057	Mɛ̀ Yudǎ kà shɛ̌ lɛ̀ nun lɛ: «Wǔ wòli kifɛʼ ɗwǔm mwum shân, sɛ ci lɛ wù shɛ̀ lɛ wù yɛnnâ Abràhâm?»
43008058	Yesù shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, lɛ̀ ɓɛ kà ye Abràhâm, ɓe lɛ̀ mùn ti kwe.»
43008059	Mɛ̀ Yudà ywɔmɛ li, ɓɛ sheli mɛ̀ ŋgwɔ̀ʼ lɛ ɓon yɛ nyǐ ywummɔa nun, son, Yesù gwùmnì nun, à kwan nyenswæ̀b ndwun, à kɛ̀n nun.
43009001	Kwan sɛ Yesù ɓe làn kɛ cìcì ndɔʼ, à yɛn mwum ndɔʼ nɛ ɓe ci-ɓwubè ǹdìkǎʼ ye shon.
43009002	Ɓwɛsɔʼ Yesǔ kà cibbi lɛ̀ nun lɛ: «Ǹlìsàʼ, yɛn sɛ ci ɓɛ ye mwum nɛ tòn nɛ lɛ̀ à ni ci-ɓwubè? Ɓyɛbbi mɛ̀ ce nyon nɛ ci, kɛ̀ ɓyɛbbi nyon nɛʼ nɛ cì nun?»
43009003	Yesù fyònnzì lɛ̀ ɓon lɛ: «A ɓa kuʼ ɓon ntwiʼ ɓyɛbbi mɛ̀ ce nyon, shìkì a ɓɛ kuʼ ntwiʼ ɓyɛbbi nyon nɛʼ. À ni ci-ɓwubè li lɛ̀ ɓwum yɛn she twun sɛ M̀vɛ̀nnswæ̀b yɛ̌ cì nywi yon.
43009004	Sɛ yili lɛ, kwan sɛ nywɔʼ kɛ zwô si, mùn lwinnzi she mwum nɛ fyii mùn, ntwiʼ sɛ kpòn tǎ kìn. Kɛ kwan màzwùm nun, mwum ndɔʼ wòli kan tî kim à cì swum ndɔʼ.
43009005	Kwan sɛ mǔn kɛ kɛ ŋgyɔ̂ʼ wan, mùn nɛ ɗyi ǹwanni sɛ ta ɗwùm kɛ nyinnìm ɓwum ɓɛ ŋgyɔ̂ʼ wan.»
43009006	Kɛ nyè yɛ Yesù lɛle ǹzæ̌ʼ lɛʼ yi, à swi mɛ̀ti ŋgyɔʼ, à fyìnnɔ̀ʼ yon lɛ ŋgyɔʼ nun, yɛ fyonnì mɛ̀ mlɔ̌ʼ, à kpɔʼ ci-ɓwubè ni yon mɛʼ.
43009007	À shɛ̀ lɛ̀ nun lɛ: «Kɛ̀n kɛ yon Sìlòê nun, wù ɓɔsi mɛʼ kwe.» (Sù Sìlòê ni lɛ ci-mfyi.) Ci-ɓwubè ni kɛ̀n kwe, à ɓɔsi mɛʼ. Kwan sɛ nun wai kwe, lɛ̀ mɛʼ yon welâ.
43009008	Mɛ̀ ŋwè ɓyon, lɛ̀ ɓwum ɓɛ ɓe nun yɛnni, lɛ̀ à tǎ ywum ɗɔlea, ɓɛ ɗunmi lɛli lɛ: «Mwum tòn nɛ nɛ ɓe kǎn tòn tòn kɛ cɛ̌, lɛ̀ à tǎ ywum ɗɔlea?»
43009009	Ɓyindɔʼ lɛ̀ ɓwum lɛʼ lɛ nyǐ ni nɛ. Ɓyindɔʼ ɓon lɛ: «Ayi, nun nɛ ɓan, son, à gwili nun ɗin.» Son, mwum màzwùm ɗyi lɛ̀ mwù yon nɛʼ, à shɛ̀ lɛ: «Mùn nɛ.»
43009010	Ɓɛ kà cibbi lɛ̀ nun lɛ: «Mɛʼ ywû ci lɛ, yɛ kà wèli?»
43009011	À fyònnzì lɛ: «Mwum nɛ ɓɛ ta lon lɛ Yesù lǒn mɛ̀ mlɔ̌ʼ, à kpɔʼ mùn yon mɛʼ, à shɛ̀ lɛ̀ mùn lɛ mùn kɛn kɛ yon Sìlòê, mùn ɓɔsi mɛʼ kwe. Mùn kɛ̀n kuʼ li, mùn cì kuʼ wɛ̌ tà shɛ nun lɛle. Kɛ nyě yɛ mùn ɓɔsi mɛʼ, mɛʼ yɛ̂m welì.»
43009012	Ɓɛ ywɔmɛ li, ɓɛ cibbi lɛ̀ nun lɛ: «Mwum màzwùm ni fɛn?» À fyònnzì lɛ̀ ɓon lɛ: «Mǔn lìmmi kan mûn.»
43009013	Ɓɛ kà kɛ̀nnzi mwum nɛ ɓe ci-ɓwubè ni kɛ cǐ mɛ Fàrìzìɛ̂n.
43009014	Nywɔʼ mɛ̀ yìnnì mɛ̀ Yudà ndɔʼ nɛ Yesù lòen mɛ̀ mlɔ̌ʼ, à wèlì ci-ɓwubè ni mɛʼ nun.
43009015	Mɛ̀ Fàrìzìɛ̂n yɛnmɛ ɓon, ɓɛ cibbi tì kuʼ làn nyan lɛ̀ mwum tòn ni lɛ: «Yɛn sɛ lannze wù nywi, wù ɗunmi yɛnni jenɛ?» À fyònnzì lɛ̀ ɓon lɛ: «À kpɔe mùn mɛ̀ mlɔ̌ʼ kɛ mɛʼ, mùn kɛ̀n mɛʼ ɓɔsi. Jenɛ mɛʼ yɛ̂m welâ.»
43009016	Li, mɛ̀ Fàrìzìɛ̂n ɓyindɔʼ ɗunmi lɛli lɛ: «Mwum nɛ cì swum màzwùm wai kǎn cǐ Mvɛ̀nnswæ̀b, ntwiʼ sɛ nun tǎ lwuà ŋgyìn mɛ̀ yìnnì nyɛʼ sɛ̀mnzi.» Son, ɓyindɔʼ lɛʼ kuʼ lɛ: «Ci-ncǐ ɓyɛbbi wòli kim à cì yì paʼ hìlea màzwùm?» Kɛ lɛʼ màzwùm nun, ɓɛ ɓe mɛ̀ ŋwum kyikyi.
43009017	Li, mɛ̀ Fàrìzìɛ̂n cibbi tì ɓe lɛ̀ mwum nɛ ɓe ci-ɓwubè ni lɛ: «Ti lɛ̀ wù, wù tà kuʼ lɛʼ kɛ nywi mwum nɛ weli wu mɛʼ lɛ yɛn?» À fyònnzì lɛ̀ ɓon lɛ: «Ci-nlɛli kɛ ŋwum Mvɛ̀nnswæ̀b nun nɛ.»
43009018	Son, mɛ̀ ci-zwiʼ mɛ Yudǎ kɛ̀ kan mwù lɛ̀ she nun ɓe ci-ɓwubè, son jenɛ à ti yɛn nùn si, han ɓɛ ci ɓɛ loin ce nyon ɓon lɛ̀ mon nyon,
43009019	ɓǎ ɓɛ cibbi lɛ̀ ɓon. Ɓɛ ɓɛnmɛ, ɓɛ kà cibbi lɛ̀ ɓon lɛ: «Mwɛn nyin nɛ nyɛ̌? Ɓyin yili lɛ̀ lɛŋkæ̀m lɛ ɓyin ye nun lɛ̀ à ni ci-ɓwubè? Ti, yɛn sɛ ci jenɛ, mɛʼ yon welâ?»
43009020	Mɛ̀ ce nyon kà fyònnzi lɛ: «Ŋgyi ɓan, mwɛn nyɛʼ nɛ, ɓwiʼ ye nun lɛ̀ à ni ci-ɓwubè.
43009021	Son, ɓwiʼ lìmmi kan ɓwiʼ swum sɛ lannze nun nywi à ti yɛn jenɛ, shìkì ɓwiʼ limmì kuʼ mwum nɛ wèli nun mɛʼ. Cibbênì lɛ̀ nun, ǹɗwɛb nɛ ti, à yɛ̌ ɓyin fyònnzi lɛ̀ nun nɛʼ.»
43009022	Mɛ̀ ce nyon ɓe lɛli li, ntwiʼ sɛ ɓɛ ɓe mɛ̀ ci-zwiʼ mɛ Yudà yi. Ntwiʼ sɛ ɓe lɛ̀ mɛ̀ ci-zwiʼ mɛ Yudà toân ŋwum fɔʼ lɛ, mwum nɛ yɛ̌ ɗyi, à shɛ̀ lɛ Yesù ni Kristò, mwum nɛ M̀vɛ̀nnswæ̀b fyii, ɓɛ yɛ nun kwannzi kɛ ŋkwìn ɓwum nyenswæ̀b mɛ̀ Yudà nun.
43009023	Son sɛ ci mɛ̀ ce nyon shɛ lɛ: «Ǹɗwɛb nɛ ti. Cibbênì lɛ̀ nun nɛʼ, à yɛ̌ ɓyin fyònnzi.»
43009024	Li, mɛ̀ Fàrìzìɛ̂n ci ɓɛ loin tì mwum nɛ ɓe ci-ɓwubè ni ɓe, ɓɛ cibbi lɛ̀ nun lɛ: «Shɛ̀ lɛŋkæ̀m kɛ swiʼ Mvɛ̀nnswæ̀b. Ɓwiʼ, ɓwiʼ limmi lɛ mwum nɛ tòn ni, à ni ci-ncǐ ɓyɛbbi.»
43009025	À fyònnzì lɛ̀ ɓon lɛ: «Mǔn lìmmi kan ɓɛshɛ ci-ncǐ ɓyɛbbi nɛ, kɛ̀ nun nɛ ɓan. Son, swum fɔʼ sɛ mùn lìmmi à si lɛ, mùn ɓe ci-ɓwubè, mɛʼ yɛ̂m welâ jenɛ.»
43009026	Ɓɛ cibbi lɛ̀ nun lɛ: «Yɛn sɛ nun cìe ǎ kà wèli wu mɛʼ?»
43009027	Mwum nɛ tòn ni fyònnzì lɛ̀ ɓon lɛ: «Mùn shɛ̀â ɓyin son mbyî nùn, ɓyin yili kan ɓyin ywɔʼ ɓyin. Yɛn sɛ ci ɓyin yili lɛ mùn konndì tì ɓyin son sannzi ɓe? Kɛ̀ shindɔʼ, ɓyin yili ɓyin ɓɛ kuʼ ɓwɛsɔʼ ɓyon?»
43009028	Mɛ̀ Fàrìzìɛ̂n ywɔmɛ li, ɓɛ ɗunmi nun kɔlea, ɓɛ shɛ lɛ̀ nun lɛ: «Wù nɛ ɗyi kuʼ mwɛsɔ̀ʼ nyon. Ɓwiʼ, ɓwiʼ ɓi ɓwiʼ ɓwɛsɔʼ Mòîzɛ̀.
43009029	Ɓwiʼ limmi lwɛn lɛ M̀vɛ̀nnswæ̀b lɛle lɛ̀ Mòîzɛ̀. Son, ti lɛ̀ mwum màzwǔm, ɓwiʼ lìmmi kan ma ɓwiʼ cɛ̌ nun wai nun.»
43009030	Mwum nɛ tòn ni fyònnzì lɛ̀ ɓon lɛ: «Lɛʼ shìmmea sɛ li, she ɓyin lìmmi kan cɛ̌ nun wai nun. Kwo fɛʼ li, à wèlâ ɓon mun mɛʼ.
43009031	Ɓwiʼ limmi lɛ M̀vɛ̀nnswæ̌b tà ka ǹkeli mɛ ci-ncǐ ɓyɛbbi ywo, son, mwum nɛ tà nun mwumnzi, à cì swum sɛ nun yili, nun nɛ M̀vɛ̀nnswæ̀b tǎ ǹkeli yon ywo.
43009032	Ɓwiʼ ywɔʼ kifɛʼ nywɔʼ ndɔʼ lɛ mwum ndɔʼ wèlâ mɛʼ mwum nɛ ɓɛ ye lɛ̀ à ni ci-ɓwubè.
43009033	Ɓɛshɛ mwum màzwǔm shiè wai cɛ̌ Mvɛ̀nnswæ̀b, ǎ ciè kǎn swum ndɔʼ li.»
43009034	Mɛ̀ Fàrìzìɛ̂n fyònnzì lɛ̀ nun lɛ: «Wù ni m̀ɓyɛbbi seansean ǹdìkǎʼ nye ywû. Wù yili wù lisàʼ tì kuʼ ɓwiʼ ywum?» Li, ɓɛ kwannzi nun nyinnìm shan nun.
43009035	Yesù ywɔmɛ lɛ ɓɛ kwannzâ ci-ɓwubè màzwùm nyinnìm shan nun li, à kɛ̀n nun cinni, à shɛ̀ lɛ̀ nun lɛ: «Wù tǎ zwùm tɛ̀li lɛ̀ Mwɛn Mwum?»
43009036	Mwum nɛ tòn ni fyònnzì lɛ̀ nun lɛ: «Mwumŋkæ̀m, shɛ̀ mun wɛn nɛ Mwɛn Mwum, lɛ̀ mùn tɛʼ zwùm lɛ̀ nun.»
43009037	Yesù shɛ̀ lɛ̀ nun lɛ: «Cɛ fɛʼ, wù yɛnnâ nun. Mùn nɛ Mwɛn Mwum, mùn nɛ ta lɛli lɛ̀ wù jenɛ.»
43009038	Mwum nɛ tòn ni kà shɛ̌ lɛ: «Mwumŋkæ̀m, mùn yilâ.» Kɛ nyě yi, à swummi kɛ swiʼ Yesù.
43009039	Yesù shɛ̀ lɛ̀ nun lɛ: «Mùn kìen kɛ ŋgyɔ̂ʼ wan lɛ̀ mùn lin kyìtæ̀ʼ, lɛ̀ mùn ci lɛ mɛ̀ mɛʼ mɛ̀ ci-ɓwubè welàʼ. Ti lɛ̀ ɓwum ɓye ɓa mɛ̀ ci-ɓwubè, mùn cì lɛ̀ mɛ̀ mɛʼ nyan ɗwɔkaʼ.»
43009040	Mɛ̀ Fàrìzìɛ̂n ndɔʼ ɓɛ ɓe kwe, ɓɛ ywɔʼ ǹzæ̌ʼ lɛʼ ye Yesù ɓe lɛli li, ɓɛ cibbi lɛ̀ nun lɛ: «Ɓwiʼ ɓi tì kuʼ ɓwiʼ mɛ̀ ci-ɓwubè?»
43009041	Yesù fyònnzì lɛ̀ ɓon lɛ: «Ɓyin ɓê mɛ̀ ci-ɓwubè, ɓyin pyiè kǎn kyìtæ̀ʼ. Son, kɛ nshɛ̀ yɛ ɓyin shɛ lɛ ɓyin ɓa mɛ̀ ci-ɓwubè, ɓyin pyiâ ma kyìtæ̀ʼ nùn.»
43010001	Yesù shɛ̀ lɛ: «Mùn tà ɓyin shɛ̌ lɛ̀ lɛŋkæ̀m lɛ, mwum nɛ yili nun ɗun kɛ ŋkaʼ mɛ pɔʼ nun, son, ǎ ɗun kan kɛ ŋwum ŋkaʼ, à fyòn ǹkaʼ ɗi nun, lɛ̀ à ni ci-nywiʼ.
43010002	Son, mwum nɛ tǎ ɗun kɛ ŋwum ŋkaʼ, nun nɛ ɗyi ci-mɓòn mɛ̀ pɔʼ.
43010003	Ci-mɓòn ŋwum ŋkaʼ wò nun yon, mɛ̀ pɔʼ ɓyon ywɔʼ ǹkwu yon. À tǎ mɛ̀ pɔʼ ɓyon lon kɛ mɛ myin nun. Li, à kwannzi ɓon wan.
43010004	Kwan sɛ nun kwannzimɛ ɓon wan hwæn, à ɗunmi kɛ̀n kɛ swiʼ shan lɛ̀ mɛ̀ pɔʼ ta nun ɗwon ɓe nyè, ntwiʼ sɛ ɓɛ limmi ǹkwu yon.
43010005	À si shìlè she ɓɛ ɗwon ǹkyìn mwum kɛ nyè, son, ɓɛ yɛ fyǒn ǹkyìn ni yean nun, ntwiʼ sɛ ɓon lìmmi kan ǹkwu yon.»
43010006	Yesù ɗwì ɓon ǹkæ̌n lɛʼ yi, son, ɓɛ ywɔti kan swum sɛ nun yili nun lɛli kɛ nlim.
43010007	Li, à kònndì shɛ̀ ɓe lɛ: «Mùn tà ɓyin shɛ̌ lɛ̀ lɛŋkæ̀m lɛ mùn nɛ ɗyi ŋwum ŋkaʼ mɛ pɔʼ.
43010008	Ɓwum ɓye sɛti ɓɛ̀n mbyî kɛ swiʼ shɛ̂m lɛ̀ mǔn kà ɓɛ̌n, ɓon hwæn, à ɓi mɛ̀ ci-nywiʼ lɛ̀ mɛ̀ ci-ntæ̀ʼ, son, mɛ̀ pɔʼ ywɔe kǎn mɛ̀ ŋkwu nyan.
43010009	Mùn nɛ ɗyi ŋwum ŋkaʼ. Mwum nɛ yɛ̌ làn fyaʼ yɛ̂m, mùn yɛ̌ nun swæti, à yɛ̌ ɗun lɛ̀ nun nɛʼ, à kònndì kwan, à cinni tì ji nyon wɛ̌ tà shɛ nun yili.
43010010	Ci-nywiʼ tǎ kìn ɓǎ nun yib nywiʼ, lɛ̀ nun wu, lɛ̀ nun kyasì. Ti lɛ̀ mǔn, mùn kǐn ŋgyɔ̂ʼ wan ɓǎ ɓwum cinni ǹzison she ǹkæ̀mŋkæm, ɓa ǹcinni yɛ linnzi, son, ǹcinni yɛ ɓon yɛ ɓɔʼ kɛ nlim kwan hwæn.
43010011	«Mùn nɛ ɗyi ci-mɓòn mɛ̀ pɔʼ nyɛ̌ ǹkæ̀mŋkæm. Ci-mɓòn mɛ̀ pɔʼ ŋkæ̀mŋkæm tǎ ywi cɛ wɛ̌ swum ɗinɗin kɛ ntwiʼ mɛ pɔʼ ɓyon.
43010012	Ci-ncǐ she lòn nyɛ̌ ɓɛ fɛ mɛ̀ pɔʼ fyaʼ lɛ̀ à ɓon ɓon, kwan sɛ nun tǎ ǹwɛʼ yɛnni lɛ à tǎ kǐn, à tǎ ɓɛ, à nzwonnzi mɛ̀ pɔʼ, à yean nun. Mɛ̀ pɔʼ yɛnmɛ ǹwɛʼ, ɓɛ nywæli kyikyi, li, ǹwɛʼ ɗunmi ɓon ɓænni lɛ̀ à tǎ ji.
43010013	Ci-she ni yean shìkì nywi kwɛnnàʼ nun lɛ̀ lɛʼ mɛ pɔʼ ntwiʼ sɛ nun tǎ nun suʼ she lòn shon cǐ.
43010014	-
43010015	Mùn ni ci-mɓòn mɛ̀ pɔʼ nyɛ̌ ǹkæ̀mŋkæm. Mùn lìmmi mɛ̀ pɔʼ ɓyɛ̂m, mɛ̀ pɔʼ ɓyɛ̂m limmì tì kuʼ mùn. M̀banmbɔʼ kuʼ, Ce nyɛ̀m lìmmi mun, mùn lìmmì tì kuʼ nun. Ti lɛ̀ mɛ̀ pɔʼ ɓyɛ̂m, mùn tǎ ywi cɛ wɛ̌ swum ɗinɗin kɛ ntwiʼ yan.
43010016	Mùn cinni tî mɛ̀ pɔʼ ɓyindɔʼ ɓye ɓa kɛ cɛ̌ ŋkaʼ yɛ nun, ɓon ɓi tì kuʼ, a yili lɛ mùn kɛ̀n ɓon twɛli. Ɓɛ yɛ ǹkwu yɛ̂m ywo, ɓɛ kiìn. Li, ɓòn mɛ̀ pɔʼ yɛ̌ ɓɛ m̀bɔʼ, ci-mɓòn mɛ̀ pɔʼ ɓɛ kuʼ m̀bɔʼ.
43010017	«Ce nyɛ̀m tà mun yili, ntwiʼ sɛ mùn tǎ ywi twɛli wɛ̌ swum ɗin ɓǎ mùn yimnì ywi ɓe.
43010018	Mwum ndɔʼ nɛ ɓa mûn wu, mùn nɛ yɛ ywi yili lɛ̀ mǔn nɛʼ. Mùn cinni ǹkimmɔʼ nyili ywi lɛ̀ mǔn nɛʼ, mùn cinni tî ǹkimmɔʼ nyìmnǐ ywi. Mwǔ lɛʼ yɛ Ce nyɛ̀m fyii mùn lɛ̀ mùn kiìn cǐ, yon yɛ.»
43010019	Kwan sɛ Yesù lɛʼ li, mɛ̀ Yudà ɗunmi tì ɓon nɛʼ kyììlea kɛ mɛ ŋkwìn nun.
43010020	Màn kɛ nyinnìm shan nun ɓe lɛʼ lɛ: «M̀pùn mɓyɛbbi ndɔʼ ni nun nywi. À ni titìʼ. Yɛn sɛ ɓyin ta mɛ̀ ywiʼ nònnzi fi lɛ̀ ɓyin ta ywɔʼ? »
43010021	Ɓyindɔʼ lɛʼ kuʼ làn nyan lɛ: «Mwum nɛ ɗyi lɛ̀ m̀pùn mɓyɛbbi kɛ nywi tà ka paʼ nzæ̌ʼ lɛʼ yi lɛli. Mwum nɛ ɗyi lɛ̀ m̀pùn mɓyɛbbi nywi wòli kim à cì ci-ɓwubè ɗunmi yɛnni ɓe?»
43010022	Ɓɛ ɓe ǹgwìn nyenswæ̀b ndɔʼ ji kɛ Yèrusàlɛ̀m. Kɛ nji yɛ ɓɛ ɓe ǹgwìn màzwùm ji nun, ɓɛ ɓe kwan sɛ ɓɛ fɔsàkàʼ nyenswæ̀b ndwun ɓǔn. Ŋ̀gwìn màzwùm ɓe ji kwan sɛ mbɛb ɓe kwɛ̀n.
43010023	Kɛ kwe nyenswæ̀b ndwun, Yesù ɓe kɛ̀nkɛ̀n kwe kɛ pàʼ ndwun nyɛ̌ ɓe ǹwònndì lɛ̀ nyenswæ̀b m̀ban. Ɓɛ ɓe pàʼ màzwùm lon lɛ pàʼ Sàlòmôn.
43010024	Mɛ̀ Yudà kanndi nun ŋgyɔʼ, ɓɛ shɛ lɛ̀ nun lɛ: «Ɓɛshɛ wù nɛ Kristò, mwum nɛ M̀vɛ̀nnswæ̀b fyii, shɛ̀ lɛ ɓwiʼ kɛ mgbon nun, ntwiʼ sɛ ɓwiʼ hwummâ lɛ̀ m̀ɓònŋgǎʼ nlìmmì lɛ ɓɛshɛ wù nɛ mwum màzwùm.»
43010025	Yesù fyònnzì lɛ̀ ɓon lɛ: «Mùn shɛ̀â ma ɓyin mbyî nùn, son, ɓyin tà ka mwù kɛ̌ nlim. Mɛ̀ she nɛ mùn tǎ cì kɛ jin Ce nyɛ̀m nun tà mun shìtàkwù ɗyi.
43010026	Son, ɓyin tà ka mwù kɛ̌ nlim, ntwiʼ sɛ ɓyin ɓa mɛ̀ pɔʼ ɓyɛ̂m.
43010027	Mùn lìmmi mɛ̀ pɔʼ ɓyɛ̂m, ɓɛ ta ǹkwu yɛ̂m ywo, ɓɛ ɗwon mǔn nyè.
43010028	Ɓɛ ɓa ywi nyɛ̌ ǹgyìnmbɔʼ ywi. Mǔn, mùn tà ɓon ǹzison ɗwùmɗwùm fɛ, li, mwum ndɔʼ wòli kan kim à fyòn ɓon kɛ fyaʼ yɛ̂m.
43010029	Ce nyɛ̀m nɛ fɛ mûn ɓon fyaʼ ni ǹdwun, à làn ywum hwæn lɛ̀ ǹkimmɔʼ. Li nɛ ci, mwum ndɔʼ wòli kan kim à fyòn swum ndɔʼ kɛ fyaʼ yon.
43010030	Mùn, ɓwiʼ lɛ̀ Ce nyɛ̀m, ɓwiʼ ɓi swum fɔʼ.»
43010031	Mɛ̀ Yudà ywɔʼ li, ɓɛ sheli tì mɛ̀ ŋgwɔ̀ʼ ɓǎ ɓon ywummɔʼ nun nun.
43010032	Yesǔ kà shɛ̌ lɛ̀ ɓon lɛ: «Mùn cìâ mɛ̀ she nlwukea mèan lɛ̀ ǹkimmɔʼ yɛ Ce nyɛ̀m fɛ mun; ɓyin hwæn, ɓyin yɛnnâ nun lɛ̀ mɛ̀ mɛʼ nyin. Kɛ ntwiʼ yǎ she lwɛn sɛ ɓyin yɛ mùn ywummɔa lɛ̀ mɛ̀ ŋgwɔ̀ʼ nun?»
43010033	Mɛ̀ Yudà fyonnzi lɛ̀ nun lɛ: «A ɓa ntwiʼ she lwɛn ndɔʼ sɛ wù cǐ sɛ ɓwiʼ yili ɓwiʼ yɛ wù wu nun, son, à si ntwiʼ sɛ wù tǎ jin Mvɛ̀nnswæ̀b gwànnzi. Wù ɓǎ mwum wɛ̌ ɓwiʼ? Yɛn sɛ ci wù tǎ wù nɛʼ twɛli wɛ̌ M̀vɛ̀nnswæ̀b?»
43010034	Yesù fyònnzì lɛ̀ ɓon lɛ: «Ɓɛ kɔʼ kan kɛ ɗèwà mɛ lwuà shin nun lɛ: “M̀vɛ̀nnswæ̀b lɛʼ lɛ: Ɓyin ɓi wɛ̌ mɛ̀ mvɛ̀nnswæ̀b?”
43010035	Ɓwiʼ limmi lɛ mwum ndɔʼ wòli kan à ɓyìnnɔ̀ʼ swum sɛ ɓɛ kɔʼ kɛ ɗèwà mɛ lwuà nun. Ɓwum ɓɛ M̀vɛ̀nnswæ̀b ɓe lɛli lɛ̀ ɓon, ɓon ɓɛ à shɛ̀ lɛ ɓyi ɓi wɛ̌ mɛ̀ mvɛ̀nnswæ̀b.
43010036	Ti lɛ̀ mǔn, M̀vɛ̀nnswæ̀b yæ̀n mun, à fyiì mùn kɛ ŋgyɔʼ zwɛm. Ti, a ci lɛ, ɓyin shɛ lɛ mùn tǎ jin Mvɛ̀nnswæ̀b gwànnzi kɛ nyě nlɛli yɛ mùn lɛle lɛ mùn ni Mwɛn Mvɛ̀nnswæ̀b?
43010037	Mun shì she sɛ Ce nyɛ̀m fɛ mùn fyaʼ lwinnzi, ɓa ɓyin kɛ ǹlim lɛ̀ mùn.
43010038	Son, ɓɛshɛ mùn tǎ son lwinnzi, ɓyin shi fɛʼ ǹlim kɛ̌ kɛ nywi yɛ̂m, twɛlênì she màzwùm wɛ̌ swum ŋkæ̀mŋkæm. Li, ɓǎ ɓyin limmi seansean lɛ ɓwiʼ lɛ̀ Ce nyɛ̀m, ɓwiʼ ɓi swum fɔʼ.»
43010039	Kɛ kæ̀mmǐ màzwùm nun, ɓɛ ɗunmi mbyi kæbbi ɓǎ ɓɛ ɓæn nun, son, à nywæ̀li ɓon fyaʼ.
43010040	Yesù kònndì kɛ̀n ɓe ŋgyin ɗuʼ nɛ ɓɛ ta lon lɛ Jùrdɛ̂n, kɛ cìcì she Jân jimnze ɓwum nun, à kɛ̀n tòn kwe.
43010041	Ɓwum mèan ɓe kìn kɛ cì shon lɛ̀ ɓɛ ta lɛʼ lɛ: «Jân cǐ kǎn hìlea ndɔʼ, kwo fɔʼ. Son, ywum hwæn yɛ nun lɛʼ kɛ nywi mwum tòn nɛ yi lɛŋkæ̀m.»
43010042	Li, ɓwum mèan kɛ nyinnìm shan nun kɛe ǹlim lɛ̀ nun.
43011001	-
43011002	Mwum ndɔʼ ɓe kwe, jin shon ɓe lɛ Làzâ. À ɓe tòn kɛ Bètànî ɓon lɛ̀ mɛ̀ ŋgyinni ɓyon ɓye mɛ̀ yib, Matà ɓon lɛ̀ Màrî. Màrî màzwùm nɛ swie Nyɛli nyɛʼ Yesù mlǎʼ ŋgwɔ̂ʼ mɛ nwùm lwɛn kɛ mɛ kwù, à kwon ɓe lɛ̀ ǹnywùn yon. A kien ɓɛ̀n nywɔʼ ndɔʼ, Làzâ pyìsì ǹgwɛ̀nŋgwɛ̀n.
43011003	Mɛ̀ ŋgyinni ɓyon fyi mwum ndɔʼ kɛ cǐ Yesù ɓǎ nyǐ ni shɛ nyǐ lɛ: «Nyɛli nyɛʼ, ŋwè nlim nywù ni ǹgwɛ̀nŋgwɛ̀n.»
43011004	Kwan sɛ Yesù ywɔʼ ǹtwum yi, à shɛ̀ lɛ: «Ŋ̀gwɛ̀nŋgwɛ̌n ywi sɛ ɓan. Mwǔ ŋgwɛ̀nŋgwɛ̌n màzwùm yi lɛ ɓǎ yɛ lisàʼ ǹtwu Mvɛ̀nnswæ̀b, kɛ nyě màzwùm tì kuʼ, ɓwum yɛ Mwɛn Mvɛ̀nnswæ̀b twuli.»
43011005	Yesù yile Matà, ŋgyinni nyon Màrî lɛ̀ tì lɛ̀ Làzâ ǹzwɔnzwɔ̀ʼ.
43011006	Kwo fɛʼ she nun ywɔe lɛ Làzâ ni ǹgwɛ̀nŋgwɛ̀n si, à nòen tì ɓe ǹgyìn ɓî kɛ cìcì sɛ nun ɓe nun.
43011007	Kɛ nyě yi, ǎ kà shɛ̌ lɛ̀ ɓwɛsɔʼ ɓyon lɛ: «Ɓwiʼ fyoènnì ɓe kɛ Jùdê.»
43011008	Ɓwɛsɔʼ ɓyon ywɔʼ li, ɓɛ fyonnzì lɛ̀ nun lɛ: «Ǹlìsàʼ, kwan læ̀b kifɛʼ she mɛ̀ Yudà ɓye kwe ɓe yili ɓon wu wù lɛ̀ mɛ̀ ŋgwɔ̀ʼ, wù yili wù fyôn tì ɓe kwe?»
43011009	Yesù fyònnzì lɛ̀ ɓon lɛ: «Nywɔʼ tà ka ɗwùm ǹwasi ye shikpon, a kɛn ɓɛ̀n kwæ̀bbi nun? Mwum nyɛ̌ tǎ kɛ̀nkɛ̀n kwan sɛ nywɔʼ tǎ ɗwùm, m̀bǎʼ tà ka nun swi, ntwiʼ sɛ nun tǎ ǹwanni shɛ cɛ̌ ŋgyɔʼ zwɛm yɛnni.
43011010	Son, ti lɛ̀ mwum nyɛ̌ tǎ kɛ̀nkɛ̀n kpon nun, m̀bàʼ yɛ̌ nun swi, ntwiʼ sɛ ǹwanni ɓa tî.»
43011011	Yesù mlɔ̀ʼ ǹzæ̌ʼ lɛʼ yi, à kònndì shɛ̀ lɛ: «Ŋwè nyɛʼ Làzâ ti ɗye ɗye, son, mùn kɛ̀nmɛ ɓǎ mùn yimnzì nun.»
43011012	Ɓwɛsɔʼ ɓyon ywɔʼ li, ɓɛ kà shɛ̌ lɛ̀ nun lɛ: «Nyɛli, ɓɛshɛ nun ɗyeâ, à yɛ̌ kimmɔʼ.»
43011013	Yesù ɓe yili nun shɛ lɛ Làzâ ywiâ kɛ nzæ̌ʼ lɛʼ yɛ nun ɓe lɛʼ yi nun, son, ɓwɛsɔʼ ɓyon ɓe ɓàkàʼ lɛ à lɛʼ lɛ ɗye sɛ ɓɛ ta ɗye gbaʼ sɛ.
43011014	Li, Yesù pwæ̀lɔ̀ʼ ɓon son mɛʼ lɛ: «Làzâ ywiâ.»
43011015	À kònndì shɛ̀ ɓe lɛ: «Ǹlim ta mûn lwukea she Làzâ pyìsi ǹgwɛ̀nŋgwɛ̀n lɛ̀ mùn ɓǎ kwe. M̀vɛ̀nnswæ̀b cìi son li ntwiʼ yin, ɓǎ ɓyin tɛʼ zwùm lɛ̀ mùn. Ɓwiʼ kɛnnènì lɛ kwe cì shon.»
43011016	Mwɛn fæʼ ndɔʼ ɓe kwe, jin shon ɓe lɛ Tòmasì, à shɛ̀ lɛ̀ ɓwùlu ɓwɛsɔʼ Yesù lɛ: «Ɓwiʼ kɛnnènì kuʼ, ɓǎ ɓwiʼ ywiènì ɓwiʼ lɛ̀ ǹlìsàʼ nyɛʼ m̀ban.»
43011017	Yesù ɓɛ̀n kɛ Bètànî lɛ̀ ɓɛ gwummâ Làzâ kɛ mbyûʼ nun, ǹgyìn ti nyî.
43011018	Bètànî ɓe kǎn læ̀bbi lɛ̀ Yèrusàlɛ̀m, a wòli kan a ci mɛ̀ kilòmɛtà lê.
43011019	Kɛ nye mɛ̀ Matà, mɛ̀ Yudà ɓe kwe mèan, ɓye kien ɓon ǹlim flɔsi zwum ntwiʼ ywi ŋgyinni nyan.
43011020	Kwan sɛ Matà ywɔʼ lɛ Yesù ni ɓɛ̀nnâ, à waʼ, à kɛ̀n nun ɓònŋgea mbyi nun, son, Màrî lwæ̀b ɓe næm nun ǹtònmi.
43011021	Matà yɛnmɛ Yesǔ, à shɛ̀ lɛ̀ nun lɛ: «Nyɛli, wǔ ɓê kɛ fɛ, ŋgyinni nyɛ̌m ywiè kǎn.
43011022	Son, mùn lìmmi lɛ kwo fɛʼ jenɛ, M̀vɛ̀nnswæ̀b yɛ̌ wù ywum hwæn yɛ wù yɛ̌ nun cibbi fɛ.»
43011023	Yesù shɛ̀ lɛ̀ nun lɛ: «Ŋgyinni nywù yɛ̌ ywi yìmni.»
43011024	Matà ywɔʼ li, à fyònnzì lɛ̀ nun lɛ: «Mùn lìmmi lɛ kɛ mmlɔ̀kàʼ ŋgyɔ̂ʼ wan nun, à yɛ̌ ywi yìmni, ɓon lɛ̀ ɓwum ɓye ywiâ hwæn m̀ban.»
43011025	Yesǔ kà shɛ̌ lɛ̀ nun lɛ: «Ŋ̀kimmɔʼ nyìmnǐ ɓwum ywi lɛ̀ m̀fɛ yan ǹzison ta mun waì kɛ fyaʼ. Mwum nyɛ̌ tǎ zwùm tɛ̀li lɛ̀ mùn, kwo fɛʼ nun ywi fɛʼ, à yɛ̌ ǹzison ŋkæ̀mŋkæm cinni.
43011026	Mwum nyɛ̌ tǎ zwùm tɛ̀li lɛ̀ mùn, à tǎ tǒn nzison ŋkæ̀mŋkæm tǒn, à ɓà tî kuʼ ywi nyɛ̌ ɗwùmɗwùm ywi. Wù tǎ ǹlim kɛ̌ lɛ̀ lɛʼ màzwùm?»
43011027	Matà fyònnzì lɛ̀ nun lɛ: «À si li Nyɛli nyɛ̀m, mùn tǎ ǹlim kɛ̌ lɛ wù ni Kristò, Mwɛn Mvɛ̀nnswæ̀b, mwum nɛ ɓe lɛ̀ à yɛ̌ ɓɛ̀n kɛ ŋgyɔ̂ʼ wan.»
43011028	Kwan sɛ Matà lɛle li, à kɛ̀n ɓe næm. À ɓɛ̌n, à lon ŋgyinni nyon Màrî kɛ kwiʼ nun, à shɛ̀ lɛ̀ nun lɛ: «Ǹlìsàʼ ni kɛ fi, à tà wû lon lɛ wù kiìn.»
43011029	Kwan sɛ Màrî ywɔʼ ǹzæ̌ʼ lɛʼ yi, à waʼ zwô m̀byìmmi, à ɗunmi kɛ̀nnɔ̀ʼ kɛ cǐ Yesù.
43011030	(Ɓe lɛ̀ Yesù ɗun kifɛʼ myi, à ɓi kuʼ kwe cìcì sɛ Matà cinne nun kwe.)
43011031	Mɛ̀ Yudà ɓye ɓe næm nun ɓon lɛ̀ Màrî ɓǎ ɓɛ ɓonnzàʼ nun yɛnmɛ lɛ à waʼ zwô, à kwan wan m̀byìmmi li, ɓɛ ɗunmi nun ɗwon nyè. Ɓɛ ɓe ɓàkàʼ lɛ à kɛ̀nmɛ kwe kɛ mbyùʼ ŋgyinni nyon zwɛm.
43011032	Kɛ mɓɛ̀n yɛ Màrî ɓɛ̀n kɛ cìcì sɛ Yesù ɓe kwe, à yɛn nun, à swìtì nun mɛ kwù, à shɛ̀ lɛ̀ nun lɛ: «Nyɛli, wǔ ɓê fɛ, ŋgyinni nyɛ̌m ywiè kǎn.»
43011033	Yesù yɛn m̀bɔ̀kì nɛ Màrî ɓon lɛ̀ mɛ̀ Yudà ta kwe, ǹlim kpanndi Yesù zwum han, kon ɓwu nun mwu.
43011034	À cibbi lɛ̀ ɓon lɛ: «Yǎ cìcì sɛ ɓyin gwum nun nun?» Ɓɛ fyonnzì lɛ̀ nun lɛ: «Mwumŋkæ̀m, kìîn, wù yɛn cìcǐ màzwùm.»
43011035	Kɛ kwan màzwùm nun, Yesù ɗunmi kwe.
43011036	Mɛ̀ Yudà yɛnmɛ li, ɓɛ ɗunmi shɛ̀ lɛ: «Cɛênì fɛʼ m̀bɔ̀kì nɛ nun yile nun.»
43011037	Son, ɓyindɔʼ kɛ nyinnìm shan nun shɛ lɛ: «Mwum nyɛ̌ cinni ǹkimmɔʼ ŋwèlì mɛ ci-ɓwubè mɛʼ wòle kan kim, à cì ywi ɓæn kan Làzâ?»
43011038	Ǹlim konndì tì Yesù kpanndi ɓe zwum, à waʼ kɛ̀n kɛ mbyûʼ nun. Cìcì sɛ ɓɛ gwumme Làzâ kwe, mvù ndɔʼ sɛ ɓe, ɓɛ ɗwɔke ŋwum mvǔ màzwùm ɓe lɛ̀ gan ŋgwɔ̀ʼ.
43011039	Yesù yɛnmɛ li, à shɛ̀ lɛ: «Ywùnnzênì gan ŋgwɔ̀ʼ ni.» Matà, ŋgyinni ci-ywi ywɔmɛ li, à shɛ̀ lɛ̀ nun lɛ: «Nyɛli nyɛ̀m, ɓɛ gwumme nun a ti ɗyě ǹgyìn nyî, à ti nwùm jenɛ nùn.»
43011040	Son, Yesù fyònnzì lɛ̀ nun lɛ: «Mùn shǐ kàn wu lɛ wu kɛ̀ ǹlim lɛ̀ mùn lɛ̀ wù yɛ̌ ǹtwu Mvɛ̀nnswæ̀b yɛnni?»
43011041	Li, ɓɛ ywunnzì gan ŋgwɔ̀ʼ ni. Kɛ nyě yi, Yesù wasi mɛʼ zwô, à shɛ̀ lɛ: «Ce nyɛ̀m, mùn tà wu osɔ̀kɔ̀ʼ yili ntwiʼ sɛ wù ywɔâ ǹkeli yɛ̂m.
43011042	Mǔn, mùn lìmmi lìmmi lɛ wù tǎ ǹkeli yɛ̂m ywo kwan hwæn, son, mùn tǎ lɛli jenɛ ntwiʼ ɓwum ɓɛ kanndi mùn ɓɛ, ɓǎ ɓon limmì lɛ wù nɛ fyii mùn.»
43011043	À lɛli hwæn, à kun lɛ̀ ǹkwu kimmi lɛ: «Làzâ, kwaìn fi.»
43011044	Li, mwum nɛ ɓe lɛ̀ à ywiâ nùn kwaìn, mɛ̀ fyǎʼ lɛ̀ mɛ̀ kwù nun ɓwili lɛ̀ kwokwo, ŋwum ɓɛ tì kuʼ nun kpæmmi lɛ̀ swum plê. Yesǔ kà shɛ̌ lɛ̀ ɓon lɛ: «Sùleànì nun, ɓyin ɗonnzi nun à kɛ̀n nun.»
43011045	Mɛ̀ Yudǎ mèan ɓye kien kɛ cǐ Màrî, ɓɛ yɛn tì kuʼ swum sɛ Yesù cìe, ɓɛ kɛ ǹlim kɛ nywi yon.
43011046	Son, ɓyindɔʼ kɛ nyinnìm shan nun, ɓɛ kɛn mɛ̀ Fàrìzìɛ̂n cinni, ɓɛ shɛ ɓon swum sɛ Yesù cìe.
43011047	Mɛ̀ Fàrìzìɛ̂n ɓon lɛ̀ mɛ̀ ci-zwiʼ mɛ ci-mfɛ sàtìkæ̀ʼ ywɔmɛ li, ɓɛ lon mɛ̀ ci-ŋkɛ̀nnzì nyenswæ̀b, ɓɛ shɛ lɛ̀ ɓon lɛ: «Mwum tòn nɛ ti yì hìlea cǐ mèan. Ɓwiʼ yɛ cìènì lɛ?
43011048	Ɓwiʼ ɗonnzi nun ɗinɗin, lɛ̀ ɓwum hwæn yɛ ǹlim kɛ̌ kɛ nywi yon. Kɛ nyě yi, mɛ̀ ci-zwiʼ mɛ suzæ̀n ɓye Rɔ̂m yɛ ɓɛ̌n, ɓɛ twukàʼ nyenswæ̀b ndwun nyɛʼ ŋgyɔʼ, ɓɛ kyasì tì ɓwum ɓye ŋgyɔʼ nyɛʼ nun.»
43011049	Mwum ndɔʼ ɓe kwe nyinnìm shan nun, jin shon ɓe lɛ Kàifì, nun nɛ ɓe mwumŋkæ̀m mɛ̀ ci-mfɛ sàtìkæ̀ʼ nyenswæ̀b kɛ ɗwǔm màzwùm nun. À ɗyi, à shɛ̀ lɛ̀ ɓon lɛ: «Mɛ̀ mwù nyin kɛ ǹshimmea.
43011050	Ɓyin yɛn kan lɛ à si lɛʼ lwɛn kɛ cì shin lɛ mwum m̀bɔʼ ywi kɛ ntwiʼ ɓwum ɓye ŋgyɔʼ nyɛʼ nun hwæn, lɛ̀ ɓɛ læ̀kì ɓwiʼ hwæn kyàsi?»
43011051	(Ǹzæ̌ʼ lɛʼ yɛ nun lɛli yi ɓe kǎn nun kwean ŋwum kɛ nyili yon nun. Kɛ nun ɓe mwumŋkæ̀m mɛ̀ ci-mfɛ sàtìkæ̀ʼ kɛ ɗwǔm màzwùm nun, M̀vɛ̀nnswæ̀b fɛe nun ǹkimmɔʼ nlɛli kɛ mbyî lɛ Yesù yɛ̌ ywi kɛ ntwiʼ ɓwum mɛ Yudà.
43011052	Son, ǎ sue kǎn ywi ntwiʼ ɓwum mɛ Yudà, à ywi tì kuʼ ɓǎ nun ci ɓwum Mvɛ̀nnswæ̀b ɓye cìcì hwæn kɛ ŋgyɔ̂ʼ wan nun ɓɛ fyonni swum fɔʼ.)
43011053	Ǹdìkàʼ nywɔʼ màzwǔm, mɛ̀ ci-zwiʼ mɛ Yudà sunndi ŋwum fɔʼ lɛ̀ ɓɛ yɛ Yesù wu.
43011054	Li nɛ ci, Yesù ɓe kǎn tî kɛ̀nkɛ̀n kɛ nyinnìm mɛ Yudà nun. À kɛ̀n kɛ nsòn ndɔʼ yɛ ɓɛ ta lon lɛ Èfràyîm. Ǹsǒn màzwùm ɓe kɛ nlim kyɔʼ. Cìcǐ màzwùm sɛ nun tòen kwe ɓon lɛ̀ ɓwɛsɔʼ ɓyon.
43011055	Ɓe lɛ̀ ǹgyìn nɛ mɛ̀ Yudà yɛ Ŋ̀gwìn-ŋkwan-Èjîb ji ti kwukwæʼ. Lɛ̀ ǹgyìn màzwǔm kà wòli, ɓwum ɗunmi waʼ kɛ mɛ nsòn nyan, lɛ̀ ɓɛ kɛn kɛ Yèrusàlɛ̀m, ɓǎ ɓon sannzi ɓon nɛʼ wɛ̌ tà shɛ ɓɛ̀ʼ shan yili.
43011056	Ɓɛ ɓe Yesù kæbbi. Kwan sɛ ɓon ɓɛn kɛ nyenswæ̀b ndwun, ɓɛ ɗunmi cibbaʼ lɛ̀ ɓwùlu lɛ: «Ɓyin ɓakaʼ lɛ à yɛ̌ ǹgwìn ɓɛ̀nni?»
43011057	Ɓe lɛ̀ mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ Fàrìzìɛ̂n shɛâ lɛ: «Ɓɛshɛ mwum ndɔʼ lìmmi cìcì sɛ Yesù ni kwe, à ci ɓwiʼ ǹlìmmì ɓǎ ɓwiʼ kɛn nun ɓænni.»
43012001	Ɓe lɛ̀ Ŋ̀gwìn-ŋkwan-Èjîb nzwonmɛ ǹgyìn fyuru, Yesù waʼ kɛ̀n kɛ Bètànî, cìcì sɛ Làzâ, mwum nɛ nun yìmnze ywi ɓe tòn kwe.
43012002	À ɓɛ̀nmɛ kwe, ɓɛ fɛ nun ji. Matà nɛ ɓe ji màzwùm kyììlea. Làzâ ɓe kɛ nyinnìm ɓwum ɓɛ ɓe ji ji lɛ̀ Yesù m̀ban.
43012003	Màrî sheli kìtɔ̀ʼ letà mlǎʼ ŋgwɔ̂ʼ mɛ nwùm lwɛn sɛ lǒn mèan ndɔʼ. Ɓɛ cie mlǎʼ ŋgwɔ̂ʼ màzwùm lɛ̀ mɛ̀ nɗì ŋgæʼ ndɔʼ nɛ ɓɛ ta lon lɛ narù. Màrî shelimɛ mlǎʼ ŋgwɔ̂ʼ yi, à swì Yesù yon kɛ mɛ kwù. Kɛ nyě yi, à ɗunmi kwon lɛ̀ ǹnywùn nyon. Nye hwæn lwin lɛ̀ mɛ̀ nwùm mlǎʼ ŋgwɔ̂ʼ màzwùm.
43012004	Mwɛsɔ̀ʼ Yesù ndɔʼ ɓe kwe, jin shon ɓe lɛ Judà Ìskàrìô, nun nɛ ɓe lɛ̀ à yɛ̌ Yesù kyǐ. À ɗyi, à shɛ̀ lɛ:
43012005	«Yɛn sɛ ci ɓɛ kyì kan mlǎʼ ŋgwɔ̂ʼ màzwùm lɛ̀ lǒn ŋkæm nɗuʼ nlè ɓǎ ɓɛ fɛ mɛ̀ ci-nzæmnzæm lòn yi?»
43012006	Ǎ lɛle kǎn li ntwiʼ sɛ nun ɓe mɛ̀ ci-nzæmnzæm nyæ̀mmi, son, ntwiʼ sɛ nun ɓe làn nyon ci-nywiʼ. Nun nɛ ɓe ǹgwùm lòn ɓænni. Li, lòn yɛ ɓɛ ɓe kɛ̀ kɛ nlim, à ɓe yon jikea.
43012007	Son, Yesǔ kà shɛ̌ lɛ: «Ɗonnzi Màrî! À cìi li ntwiʼ ǹgyìn nɛ ɓɛ yɛ mùn kɛ̌n gwùmmì nun.
43012008	Ɓyin yɛ ɓɛ lɛ̀ mɛ̀ ci-nzæmnzæm kwan hwæn. Ti lɛ̀ mǔn, ɓwiʼ ɓa ɓɛ lɛ̀ ɓyin kwan hwæn.»
43012009	Mɛ̀ Yudǎ mèan ywɔʼ lɛ Yesù ni kɛ Bètànî. Li, ɓɛ waʼ, ɓɛ kɛn kwe. Ɓɛ sue kǎn kɛ̀n kwe ntwiʼ Yesù, son, ɓɛ kɛnne tì kuʼ ɓǎ ɓon yɛn Làzâ nɛ Yesù yìmnze ywi nun.
43012010	Mɛ̀ ci-zwiʼ mɛ ci-mfɛ sàtìkæ̀ʼ sunndi tì kuʼ ŋwum fɔʼ, ɓǎ ɓon ɓi wu tì kuʼ Làzâ,
43012011	ntwiʼ sɛ mɛ̀ Yudà ɓye kɛ ŋkwìn nyan nun kwean mèan, ɓɛ kɛ ǹlim kɛ nywi Yesù ntwiʼ Làzâ.
43012012	Shikpon fɔʼ, ǹkwìn ɓwum mèan ndɔʼ yɛ kien Ŋ̀gwìn-ŋkwan-Èjîb ji ywɔʼ lɛ Yesù yɛ̌ ɓɛ̀n kɛ Yèrusàlɛ̀m.
43012013	Ɓɛ ywɔʼ li, ɓɛ kɛn man sea linni, ɓɛ kɛn nun ɓònŋgea mbyi nun lɛ̀ ɓɛ ta kun lɛ: «Ǹtwu ɓɛ lɛ̀ M̀vɛ̀nnswæ̀b, à fɛ flɔa lɛ̀ mwum nɛ tǎ kìn kɛ jin shon nun, à fɛ flɔa lɛ̀ nun nɛ m̀vɛ̀n kɛ ŋgyɔʼ Ìzràɛ̂l nun.»
43012014	Yesù cinne mwɛn mvæ̀mndè ndɔʼ kwe, à nàn nun nyè wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun lɛ:
43012015	«Lan Sìôn, ɓa ɓyin yi. Cɛênì fɛʼ, m̀vɛ̀n nyin tǎ kìn, à ni kɛ mwɛn mvæ̀mndè zwɛ̂m ǹtònmi.»
43012016	Kɛ kwan màzwùm nun, ɓwɛsɔʼ Yesù ywɔti kan swum sɛ ɓe lànnzì. Son, kwan sɛ M̀vɛ̀nnswæ̀b fɛe Yesù ǹtwu kɛ nnànnzì yɛ nun nànnze nun kɛ ɗɛb, ɓɛ ɓun lɛ ɓɛ kɔe son mbyî kɛ ɗèwǎ Mvɛ̀nnswæ̀b nun kɛ jin shon nun, ɓɛ yɛn lɛ sɛ ciâ kuʼ li.
43012017	Ɓwum ɓɛ ɓe kwe kwan sɛ Yesù yìmnze Làzâ kɛ ywi nun, à loìn nun kɛ mbyûʼ nun, ɓɛ kɛnne ɓwùlu swum sɛ ɓon yɛnni shɛ̌.
43012018	Li nɛ cie, ɓwum kiìn nun ɓònŋgea mbyi nun, ntwiʼ sɛ ɓe lɛ̀ ɓɛ ywɔâ lɛ à cìâ hìlea màzwùm.
43012019	Li nɛ ci, mɛ̀ Fàrìzìɛ̂n ɗunmi lɛli kɛ nyinnìm shan nun lɛ: «Cɛênì fɛʼ, mwum tòn nɛ lèân ɓwiʼ. Ɓwum ta nun suʼ læm sǔ nyè.»
43012020	Mɛ̀ Grɛ̂ʼ ndɔʼ ɓe kɛ nyinnìm ɓwum ɓɛ kin kɛ Yèrusàlɛ̀m ɓǎ ɓɛ ɗɔa M̀vɛ̀nnswæ̀b kɛ ŋgwin nun.
43012021	Ɓɛ sɛnndì kɛ moan Fìlipò nyɛ̌ wai kɛ Bètsaìdà she kɛ ŋgyɔʼ Gàlìlê nun, ɓɛ shɛ lɛ̀ nun lɛ: «Mwumŋkæ̀m, ɓwiʼ yili ɓwiʼ yɛn Yesù.»
43012022	Fìlipò waʼ, à kɛ̀n Àndrê shɛ̌. Kɛ nyě yi, ɓon ɓî hwæn, ɓɛ waʼ, ɓɛ kɛn tì Yesù shɛ̌.
43012023	Yesǔ kà shɛ̌ lɛ̀ ɓon lɛ: «Kwan wolâ jenɛ she Mwɛn Mwum yɛ̌ ǹtwu cinni kɛ nnànnzì yɛ M̀vɛ̀nnswæ̀b yɛ̌ nun nànnzi kɛ ɗɛb.
43012024	Mùn tà ɓyin shɛ̌ lɛ̀ lɛŋkæ̀m lɛ zɛʼ gwê ta suʼ nzwon kwan hwæn fɔʼ, ɓɛshɛ ɓɛ shi son ɓǐ kɛ ŋgyɔʼ. Kwan sɛ wù ɓìmɛ son, sɛ ɓwum, sɛ kwannzi tì mɛʼ yindɔʼ ɓe mèan.
43012025	Mwum nɛ tǎ ǹzison shon ndwæli, à yɛ̌ son ɓwuli, son, mwum nɛ tǎ ǹzison shon twɛli wɛ̌ swum ɗin kɛ cɛ̌ ŋgyɔ̂ʼ wan, à yɛ̌ ǹzison she ɗwùmɗwùm cinni.
43012026	Ɓɛshɛ mwum ndɔʼ yili nun ci she shɛ̂m, à ɗwon mǔn nyè. Li, cìcì sɛ mùn yɛ̌ ɓɛ kwe, ci-she nyɛ̀m ɓɛ kuʼ kwe. Ce nyɛ̀m yɛ̌ mwum nɛ tǎ she shɛ̂m cǐ twuli.»
43012027	Yesù kònndì shɛ̀ ɓe lɛ: «Mwù kyeâ mùn, mùn yɛ̌ cì lɛ? Mùn wòli kim mùn shɛ̀ lɛ̀ bùba nyɛ̀m lɛ à nywæsì mùn kɛ lɛʼ vɛ̀nɛ̀ʼ sɛ yɛ mùn ɓɛ̀nni nywi sɛ nun? Son, a si kɛ ntwiʼ nyɛn vɛ̀nɛ̌ʼ màzwùm sɛ mùn kìin kɛ cɛ̌ ŋgyɔ̂ʼ wan nun.
43012028	Kɛ à si li, Ce nyɛ̀m, cì jin swû ɓɛ twun kɛ mɛʼ ɓwum.» Kwan sɛ nun lɛli li, ǹkwu ndɔʼ waì kɛ ɗɛb lɛ̀ yɛ ta lɛʼ lɛ: «Mùn cìâ jin shɛ̂m ɓɛ twun kɛ mɛʼ ɓwum, mùn yɛ̌ tì kònndì cì sɛ twu, a lan li.»
43012029	Kɛ ŋkwìn ɓwum yɛ ɓe kwe swɔli, yɛ konndi tì ǹkwu màzwùm ywo, ɓyindɔʼ ɗunmi lɛʼ lɛ: «M̀bæ̀n nɛ hwæbli.» Ɓyindɔʼ lɛʼ kuʼ làn nyan lɛ: «Cikpuʼ Mvɛ̀nnswæ̀b ndɔʼ nɛ lɛli lɛ̀ nun.»
43012030	Yesù ywɔʼ li, à shɛ̀ lɛ̀ ɓon lɛ: «Ŋ̀kwu yɛ ɓyin ywɔʼ yɛ, yɛ lɛli kǎn ntwiʼ yɛ̂m, son, yɛ lɛli ntwiʼ yin.
43012031	Kwan she Mvɛ̀nnswæ̀b yɛ̌ lan wan mɛ̀ kæ̀ʼ lànnzi wolâ jenɛ, à yɛ̌ tì kuʼ m̀vɛ̀n nɛ ŋgyɔ̂ʼ wan fyinni.
43012032	Ti lɛ̀ mǔn, mùn yɛ̌ ɓɛ lɛ̀ ɓɛ nannzâ mùn zwô, li, mùn yɛ̌ ɓwum hwæn swɔsi mɛ kwù ɓyɛ̂m.»
43012033	(Yesù ɓe paʼ ywi she nun yɛ̌ ywi lìsea kɛ nlɛli yɛ nun ɓe lɛli yi nun.)
43012034	Kwan sɛ ǹkwìn ɓwum ywɔʼ li, ɓɛ fyonnzi lɛ̀ nun lɛ: «Ɓɛ lisaʼ ɓwiʼ kɛ ɗèwà mɛ lwuà nun lɛ Kristò yɛ̌ tòn ɗwùmɗwùm lɛ̀ mɛʼ, à ɓǎ ywi. Kɛ à si li, yɛn sɛ ci wù shǐ lɛ ɓɛ yɛ Mwɛn Mwum nànnzi zwô? Wɛn nɛ Mwɛn Mwum màzwùm?»
43012035	Yesǔ kà shɛ̌ lɛ̀ ɓon lɛ: «Kɛ kwan kwæʼ nun, ǹwanni kɛ kɛ nyinnìm shin nun. Kɛ̀nkeànnì kwan sɛ ǹwanni màzwùm kɛ kwe, ɓǎ njimmi læ̀kì ɓyin shìmmi, ntwiʼ sɛ mwum nyɛ̌ tǎ kɛ̀n kɛ njimmi nun lìmmi kan cìcì sɛ nun tǎ kɛ̀n nun.
43012036	Yilênì ǹwanni kwan sɛ ɓyin kɛ lɛ̀ son kɛ fyaʼ ɓǎ ɓyin fyonnì ɓwum ɓɛ ton kɛ ŋwanni nun.» Kwan sɛ Yesù lɛle ǹzæ̌ʼ lɛʼ yi, à kɛ̀n gwùmnì læ̀bbi lɛ̀ ɓon.
43012037	Kwo fɛʼ she nun cìe yì hìlea mèan swiʼ shan si, ǹkwìn ɓwum kɛ̀e kǎn ǹlim kɛ nywi yon.
43012038	Sɛ lannze li ɓǎ ǹzæ̌ʼ lɛʼ yɛ Èzaì, ci-nlɛli kɛ ŋwum Mvɛ̀nnswæ̀b nun lɛkàʼ lwinni, ye nun lɛle lɛ: «Nyɛli nyɛʼ, yà mwum nɛ kɛ̀e mwù kɛ ntwum yɛʼ nun? Nyɛli nyɛʼ lìseâ ǹkimmɔʼ yon lɛ̀ wɛn?»
43012039	Ɓɛ wòle kàn kim ɓɛ kɛ mwù kɛ nlim, ntwiʼ sɛ a si wɛ̌ tà shɛ Èzaì m̀bɔʼ màzwùm kònnde tì lɛʼ kɛ nywi yan lɛ:
43012040	«M̀vɛ̀nnswæ̀b shìmndeâ ɓon mɛʼ mwu, lɛ̀ ɓɛ læ̀kì yɛn, à pæ̀lâ ɓon kon mwu, lɛ̀ ɓɛ læ̀kì ywum lìmmi, shìkì ɓɛ yonnì kɛ fyaʼ yon nun lɛ̀ nun kimnzi ɓon.»
43012041	Èzaì lɛle li, ntwiʼ sɛ ɓe lɛ̀ à yɛnnâ ǹtwu Yesù mbyî kɛ ndɛmndɛm nun, à ɓe lɛʼ li kɛ nywi Yesù.
43012042	Kwo fɛʼ li, kɛ nyinnìm mɛ ci-zwiʼ mɛ Yudà ɓon nɛʼ nun, ɓwum mèan kɛe ǹlim nywi Yesù. Son, kɛ ɓon ɓe mɛ̀ Fàrìzìɛ̂n yi, ɓɛ kwàsi kan kɛ̌ nlim shan pisean, ntwiʼ ɓɛ læ̀kì ɓon fyinni kɛ nyenswæ̀b nyan nun.
43012043	Ǹtwu ye ta waì kɛ fyaʼ ɓwum, yon yɛ ɓon yili, a lan ye ta waì kɛ fyaʼ Mvɛ̀nnswæ̀b.
43012044	Kɛ nyě yi, Yesù lɛle lɛ̀ ǹkwu kimmi lɛ: «Mwum nɛ tǎ ǹlim kɛ̌ lɛ̀ mǔn, ǎ tà ka suʼ kɛ̀ kɛ nywi yɛ̂m, à tà tî kuʼ kɛ̌ kɛ nywi mwum nɛ fyiì mùn.
43012045	Mwum nɛ tǎ mun yɛnni, à yɛnnâ tì kuʼ mwum nɛ fyii mùn.
43012046	Mǔn, mùn kìin ŋgyɔ̂ʼ wan wɛ̌ ǹwanni, ɓǎ mwum nɛ tǎ ǹlim kɛ̌ lɛ̀ mǔn læ̀kì tòn kɛ njimmi nun.
43012047	Ɓɛshɛ mwum ndɔʼ tǎ ǹzæ̌ʼ lɛʼ yɛ̂m ywo, li, ǎ kɛ̀ kan mwù kɛ nlim, mùn nɛ ɓa nun mɛ̀ kæ̀ʼ lànnzi. Ntwiʼ sɛ mǔn kìin kǎn cɛ̌ ŋgyɔ̂ʼ wan lɛ̀ mùn lannzì ɓwum mɛ̀ kæ̀ʼ, son, mùn kìin lɛ̀ mùn swæti ɓwum.
43012048	Mɛ̀ kæ̀ʼ yɛ mwum nɛ tà mun ɗwǐ lɛ̀ fyǎʼ mɛ̀ʼ ɓænni, nyɛ̌ yili kan ǹzæ̌ʼ lɛʼ yɛ̂m. Ywum yɛ mùn lìseâ yɛ nun mɛ̀ kæ̀ʼ lànnzi nywɔʼ mmlɔ̀kàʼ ŋgyɔ̂ʼ wan.
43012049	Ntwiʼ sɛ mǔn ɓe kǎn lɛli lɛ̀ mwù yɛ̂m, son, Ce nyɛ̀m nɛ fyie mǔn, nun nɛ shɛe mùn lɛ̀ ŋwum yon ywum yɛ mùn yɛ̌ lɛli hwæn.
43012050	Mùn lìmmì lɛ swum sɛ nun shɛ̀ mun ta ɓwum ǹzison she ɗwùmɗwùm fɛ. Li, swum sɛ mùn tǎ shɛ̀, mùn tà son shɛ̌ wɛ̌ tà shɛ sɛ kwaen Ce nyɛ̀m kɛ ŋwum.»
43013001	Ŋ̀gwìn-ŋkwan-Èjîb ɓe lɛ̀ à wilimɛ nywɔʼ màzwùm. Yesù lìmme lɛ kwan wolâ she nun yɛ̌ ŋgyɔ̂ʼ wan ɗonnzi, à kɛ̀n ɓe kɛ ke Ce nyon. À ɓe ɓwum ɓyon ɓye cɛ̌ ŋgyɔʼ zwɛ̂m yili ǹzwɔnzwɔ̀ʼ, à yile ɓon a kɛn ɓɛ̀n kɛ mmlɔ̀kàʼ.
43013002	Kwæ̀bbi wolimɛ, Yesù ɓon lɛ̀ ɓwɛsɔʼ ɓyon ɗunmi ji ji. Satæ̀n ɓe lɛ̀ à ɗuân kɛ nywi Judà nɛ mwɛn Sìmôn Ìskàrìô, ɓǎ nun kyî Yesù.
43013003	Yesù lìmmì lɛ Ce nyon M̀vɛ̀nnswæ̀b nɛ fɛ nun ywum hwæn pæʼ kɛ fyaʼ, à lìmmì tì lɛ à wai kɛ fyaʼ Mvɛ̀nnswæ̀b, lɛ̀ à yɛ̌ tì kònndì fyònnì ɓe kɛ cì shon.
43013004	À waʼ zwô, à nywæ̀ʼ plè ndwun nyon, à sheli plè nyɛ̌ ɗin, à kpæm ǹkwùʼ.
43013005	Kɛ nyě yi, à sheli peàn, à lwɔʼ mlǎʼ kɛ nlim, à ɗunmi ɓwɛsɔʼ ɓyon mɛ̀ kwù ɓɔsi, lɛ̀ ǎ ɓon kwon ɓe lɛ̀ plè nɛ nun kpæmmi kɛ ŋkwùʼ ni.
43013006	À kǐn ɓɛ̀n kɛ ywi Sìmôn Pìɛ̂r, nun ni shɛ̀ lɛ̀ Yesù lɛ: «Nyɛli nyɛ̀m, wù nɛ yɛ mùn mɛ̀ kwù ɓɔsi ɗyě fyaʼ?»
43013007	Yesù fyònnzì lɛ̀ nun lɛ: «Swum sɛ mùn tǎ cì sɛ, wǔ lìmmi kan son jenɛ, son, wǔ kà lìmmàkàʼ son lɛ̀ kwan leân kwæʼ.»
43013008	Pìɛ̂r shɛ̀ lɛ̀ nun lɛ: «À si shìlè, wù ɓà mun mɛ̀ kwù ɓɔsi.» Yesù kònndì tì nun fyònnzi lɛ: «Mun shì wù mɛ̀ kwù ɓɔsi, lɛ̀ wù ɓà tî wù mwum nyɛ̀m.»
43013009	Kwan sɛ Pìɛ̂r ywɔʼ li, à shɛ̀ lɛ̀ nun lɛ: «Nyɛli nyɛ̀m, kɛ à si li, ɓa wù suʼ mùn mɛ̀ kwù ɓɔsi, swì mun mwù, wù kònndì tì kuʼ mùn mɛ̀ fyàʼ ɓɔsi.»
43013010	Yesù kònndì tì nun shɛ̌ ɓe lɛ: «Mwum nɛ ɓɔâ ɓɔʼ, kwæʼ nywi shon si pwɛbbi, swum sɛ nun yɛ̌ cì, sukuʼ m̀ɓɔsi mɛ kwù. Ɓyin ɓi pwibbɔa, son, ɓyin pwɛb kan ɓyin hwæn.»
43013011	(Ɓe lɛ̀ Yesù lìmmâ mwum nɛ yɛ̌ nun kyǐ, li nɛ ci à shɛ̀ lɛ: «Ɓyin ɓa pwibbɔa ɓyin hwæn.»)
43013012	Kwan sɛ Yesù ɓɔsi ɓon mɛ̀ kwù hwæn, à sheli plè ndwun nyon, à swì ɓe nywi, à kɛ̀n tòn njiʼ. À tònmɛ njiʼ, à shɛ̀ lɛ̀ ɓon lɛ: «Ɓyin limmi swum sɛ mùn cì ɓyin sɛ?
43013013	Ɓyin ta mun lon lɛ Ǹlìsàʼ, ɓyin lon tì mùn lɛ Nyɛli nyin. Ɓyin ɓwu kan mbyi, ntwiʼ sɛ mùn nɛ kuʼ.
43013014	Ɓɛshɛ mùn, mùn nɛ Nyɛli nyin, mùn ɓɛ tì ǹlìsàʼ nyin, mùn nɛ ɓɔsi ɓyin mɛ̀ kwǔ, ɓyin kuʼ, ɓɔsênì kuʼ ɓwùlu mɛ̀ kwù kɛ nyinnìm shin nun.
43013015	Mùn lìsea ɓyin m̀bɔ̀kì nɛ ɓyin yɛ ɗwon kɛ mɓɔsi yɛ mùn ɓɔsâ ɓyin mɛ̀ kwù nun.
43013016	Mùn tà ɓyin shɛ̌ lɛ̀ lɛŋkæ̀m lɛ, ci-she ndɔʼ ɓǎ ǹdwun, à làn ci-zwiʼ she nyon, shìkì ci-mfyi ɓɛ kuʼ ǹdwun, à làn mwum nɛ fyi nun.
43013017	Kɛ ɓyin limmâ ywum màzwùm jenɛ, ɓyin yɛ ɓɛ kɛ tǒn lwɛn nun ɓɛshɛ ɓyin ci li.
43013018	«Mǔn kwùm kan ɓyin nùn, mùn lìmmâ ɓwum ɓye mùn yæ̌n. Son, a yili lɛ swum sɛ ɓɛ kɔe kɛ ɗèwǎ Mvɛ̀nnswæ̀b nun lwinni, she ɓɛ lɛʼ lɛ: “Mwum nɛ ɓwiʼ ta ji ji ɓwiʼ lɛ̀ nun swon pɛn fɔʼ, à ti ɓe ci-ɓyìnnì nyɛ̀m.”
43013019	Mùn tà ɓyin mɛ̀ ywiʼ ɗwosi jenɛ lɛ̀ swum màzwǔm kà ɓɛ̌n, ɓǎ kwan sɛ sɛ yɛ ɓɛ̌n, ɓyin limmì lɛ mùn ni wɛ̌ tà shɛ mùn ni kuʼ.
43013020	Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ mwum nɛ mùn tǎ fyi yě, à tà ti kuʼ mùn yě, nyɛ̌ tà mun yě, à tà tì kuʼ mwum nɛ fyii mùn yě.»
43013021	Kɛ nyè yɛ Yesù lɛle ǹzæ̌ʼ lɛʼ yi, ǹlim ɓyitì nun zwum, à shɛ̀ lɛ̀ ɓwɛsɔʼ ɓyon lɛ: «Mùn tà ɓyin shɛ̌ lɛ̀ lɛŋkæ̀m lɛ kɛ nyinnìm shin nun, mwum m̀bɔʼ ndɔʼ ni kwe nyɛ̌ yɛ̌ mùn kyǐ.»
43013022	Kɛ nywɔʼ yɛ ɓwɛsɔʼ ɓyon ywɔʼ li, kon kyeâ ɓon mwu, ɓɛ ɗunmi ɓon nɛʼ cɛènì mɛʼ mɛʼ, ntwiʼ sɛ ɓɛ lìmmi kan mwum nɛ nun tǎ lɛʼ lɛ̀ nun.
43013023	Kɛ nyinnìm ɓwɛsɔʼ Yesù nun, nyɛ̌ nun yile ǹzwɔnzwɔ̀ʼ ɓe kɛ ke shon ǹtǒn.
43013024	Sìmôn Pìɛ̂r nwìtì nun ŋwum lɛ nyǐ ni cibbi lɛ̀ Yesù lɛ nyǐ ni tǎ lɛʼ lɛ̀ wɛn?
43013025	Li, mwɛsɔ̀ʼ ni nònmɔ̀ʼ Yesù nywi, à cibbi lɛ̀ nun lɛ: «Nyɛli nyɛ̀m, kɛ̀ yà mwum nɛ wù tǎ lɛʼ lɛ̀ nun?»
43013026	Yesù fyònnzì lɛ̀ nun lɛ: «Mùn yɛ̌ mbuʼ pɛn ndwǒ kɛ mlaʼ nwɔ̀ʼ nun. Mwum nɛ mùn yɛ̌ fɛ, lɛ̀ nun nɛ.» Yesù lɛmɛ li, à nyɛ̀ʼ mbuʼ pɛn, à ndwɔ̀ʼ nun kɛ mlaʼ nwɔ̀ʼ nun, à fɛ lɛ̀ Judà, mwɛn Sìmôn Ìskàrìô.
43013027	Kwan sɛ Judà yè mbuʼ pɛn ni, Satæ̀n ɗun nun nywi. Kɛ nyě yi, Yesù shɛ̀ lɛ̀ nun lɛ: «Swum sɛ wù yili wù ci, kimnzi mɛ̀ fyàʼ, wù cì son m̀byìmmi.»
43013028	(Ɓye fɔʼ ɓɛ ɓe kwe swon pɛn swɔli, ɓɛ ywɔti kan mwǔ nzæ̀ʼ lɛʼ màzwùm.
43013029	Kɛ Judà ɓe ci-ŋgwǔm lǒn, màn ɓyindɔʼ ɓe ɓàkàʼ lɛ Yesù yili nun fyi nun, ɓǎ nyǐ ni kɛn ywum ŋgwin hwìnni, kɛ̀ shindɔʼ, nyǐ ni kɛn mɛ̀ ci-nzæmnzæm ywum ndɔʼ fɛ.)
43013030	Judà yèmɛ mbuʼ pɛn ni, kɛ fyaʼ zwɛm ǹnywɛ̀n, à kwan wan. Ywum màzwùm ɓe lànnzì li kpon nun.
43013031	Kɛ nyè yɛ Judà kwan wan, Yesù shɛ̀ lɛ̀ ɓwɛsɔʼ ɓyon ɓye fɔʼ lɛ: «Jenɛ, Mwɛn Mwum cinnâ ǹtwu, ɓwum hwæn yɛ ǹtwu yon yɛnni, ɓɛ yɛn tì kuʼ ǹtwu Mvɛ̀nnswæ̀b kɛ nywi yon.
43013032	Kɛ nyɛn yɛ ɓɛ yɛ ǹtwu yon yɛnni li, M̀vɛ̀nnswæ̀b nun nɛʼ yɛ̌ tì kuʼ ɓon ǹtwu mwɛn nyon lìsea. À ɓǎ kæʼ ɓænni lɛ̀ ǹcǐ yi.
43013033	Ɓwɛn ɓyɛ̂m, ɓwiʼ kɛ fɛʼ tòn ɓwiʼ lɛ̀ ɓyin kwan kwæʼ. Ɓyin kà kæbkàʼ mùn, son, ywɔênì fɛʼ swum sɛ mùn shɛ̀â mbyî lɛ̀ mɛ̀ Yudà. Mùn shɛ̀e ɓon lɛ: “Ɓyin wòli kan kim ɓyin kiìn cɛ̌ mùn kɛ̀nmɛ nun.” Mùn tà tî kuʼ ɓyin ǹzæ̀ʼ lɛʼ m̀bɔʼ màzwùm kwùbbi jenɛ.
43013034	Ǹzæ̀ʼ lɛʼ nywæb nɛ mùn yili mùn shɛ ɓyin, à ni lɛ, yilênì ɓwùlu kɛ nyinnìm shin nun. M̀bɔ̀kì nɛ mùn yilâ ɓyin, yilênì tì kuʼ ɓwùlu kɛ nyinnìm shin nun.
43013035	Kɛ nyili yɛ ɓyin yɛ ɓwùlu yili kɛ nyinnìm shin nun li, wɛn nɛ hwæn yɛ̌ yɛn, à lìmmì lɛ ɓyin ɓi ɓwɛsɔʼ ɓyɛ̂m.»
43013036	Kɛ nyě yi, Sìmôn Pìɛ̂r cibbi lɛ̀ Yesù lɛ: «Nyɛli nyɛ̀m, wù kɛ̀nmɛ fɛn?» Yesù fyònnzì lɛ̀ nun lɛ: «Wǔ wòli kan kim jenɛ wù ɗwon mùn kɛ cìcì sɛ mùn kɛ̀nmɛ nun, son, wǔ kà ɗwonkàʼ mùn.»
43013037	Sìmôn Pìɛ̂r kà cibbi lɛ̀ nun lɛ: «Nyɛli nyɛ̀m, mǔn wòli kan kim mùn ɗwon wù jenɛ ntwiʼ yɛn? Kwo ɓɛ yili ɓɛ wu fɛʼ mûn kɛ ntwiʼ ywû, mùn ɓà wû ɗonnzi.»
43013038	Yesù cibbi lɛ̀ nun lɛ: «Lɛŋkæ̀m sɛ she wù lɛʼ lɛ ɓɛ wu fɛʼ wu, wù ɓà mun ɗonnzi? Mùn tà wu shɛ̌ lɛ̀ lɛŋkæ̀m lɛ, lɛ̀ ɗyim nyǐ kà ɗwǐ ǹkwu, wù yɛ̌ ɓyìnnɔ̀ʼ kæ̀mmì lê lɛ wǔ lìmmi kan mun.»
43014001	Yesù shɛ̀ lɛ̀ ɓwɛsɔʼ ɓyon lɛ: «Ɓa ɓyin ton lɛ̀ mɛ̀ mfyonŋgaʼ kɛ mɛ nlim nun, tɛ̀lênì zwùm lɛ̀ M̀vɛ̀nnswæ̀b, ɓyin tɛʼ tì kuʼ zwùm lɛ̀ mùn.
43014002	Mùn kɛ̀nmɛ ɓyin yì cǐ tòn fɔ̀si kɛ nye Ce nyɛ̀m, ntwiʼ yì cǐ tòn yi kwe mèan. A shiè ɓɛ lɛŋkæ̀m, mǔn shɛè kǎn ɓyin.
43014003	Kwan sɛ yɛ ɓɛ, lɛ̀ mùn fɔ̀sâ ɓyin yì cǐ tòn yi, mùn yɛ̌ fyòìn ɓe, mùn kìn ɓyin twɛli ɓǎ ɓyin ton kuʼ cìcì sɛ mùn ni kwe.
43014004	Ti lɛ̀ cɛ̌ mùn kɛ̀nmɛ nun, ɓyin limmi mbyi.»
43014005	Tòmasì ywɔʼ li, à shɛ̀ lɛ̀ Yesù lɛ: «Nyɛli nyɛʼ, kɛ ɓwiʼ lìmmi kan cìcì sɛ wù kɛ̀nmɛ nun, ɓwiʼ yɛ cì lɛ, lɛ̀ ɓwiʼ kà lìmmi mbyi?»
43014006	Yesù shɛ̀ lɛ̀ nun lɛ: «Mùn nɛʼ nɛ ɗyi mbyi, mùn ɓɛ tì ci-lɛŋkæ̀m, ǹzison ta mûn wai fyaʼ. Mwum ndɔʼ wòli kan kim à kìn kɛ cǐ Ce nyɛ̀m, à shì mùn lèan kɛ fyaʼ.
43014007	Mwum nɛ lìmmâ mǔn, à lìmmâ kuʼ Ce nyɛ̀m. Ǹɗunmi yɛ jenɛ, ɓyin limmâ Ce nyɛ̀m, ɓyin konndì tì kuʼ nun yɛnni.»
43014008	Fìlipò ywɔmɛ li, à shɛ̀ lɛ̀ nun lɛ: «Nyɛli nyɛʼ, swum sɛ ɓwiʼ sukuʼ yili, à si lɛ wù lisàʼ ɓwiʼ Ce nywù.»
43014009	Yesù fyònnzì lɛ̀ nun lɛ: «Fìlipò, kwan ti læ̀bbi, ɓwiʼ ɓi fɛ ɓwiʼ lɛ̀ ɓyin, wǔ lìmmi kifɛʼ mûn ɗyě? Wù lɛʼ lɛ mùn lisàʼ wù Ce nyɛ̀m ntwiʼ yɛn? Ywɔʼ fɛʼ, mwum nɛ yɛnnâ mǔn, à yɛnnâ kuʼ Ce nyɛ̀m.
43014010	Wǔ lìmmi kan lɛ ɓwiʼ ɓi swum fɔʼ, ɓwiʼ lɛ̀ Ce nyɛ̀m? Mùn shɛ̌ lɛ̀ ɓyin lɛ ǹzæ̌ʼ lɛʼ yɛ ta mun kwean ŋwum yɛ, mǔn tà ka yon lɛli lɛ̀ mwù yɛ̂m. Son, kɛ mɓæti yɛ ɓwiʼ ɓi ɓæti lɛ̀ Ce nyɛ̀m, nun nɛ ta she shon lwinnzi kɛ nywi yɛ̂m.
43014011	Ǹshɛ̀ yɛ mun shɛ̀ ɓyin lɛ ɓwiʼ lɛ̀ Ce nyɛ̀m, ɓwiʼ ɓi swum fɔʼ yɛ, twɛlênì yon lɛ̀ lɛʼ lɛŋkæ̀m. Ɓyin shi fɛʼ son twɛli lɛ̀ lɛʼ lɛŋkæ̀m kɛ ntwiʼ sɛ mùn nɛ lɛʼ li, twɛlênì son lɛ̀ lɛʼ lɛŋkæ̀m ntwiʼ she sɛ Ce nyɛ̀m tǎ lwinnzi kɛ nywi yɛ̂m.
43014012	Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ ǹlim kɛ̌ kɛ nywi yɛ̂m, à yɛ̌ kuʼ paʼ she sɛ mùn tǎ cì cǐ. À yɛ̌ ma cì, sɛ lan li, ntwiʼ sɛ mùn kɛ̀nmɛ tòn kɛ ke Ce nyɛ̀m.
43014013	Ywum yɛ ɓyin yɛ cibbi kɛ jin shɛ̂m nun hwæn, mùn yɛ̌ yon cǐ, ɓǎ Mwɛn lisàʼ ǹtwu Ce nyon lɛ̀ ɓwum.
43014014	Ɓɛshɛ ɓyin cibbi swum ndɔʼ kɛ jin shɛ̂m nun, mùn yɛ̌ ɓyin son fɛ.»
43014015	«Ɓɛshɛ ɓyin ta mûn yili, ɓyin kà lwinnzakàʼ ǹzæ̌ʼ lɛʼ yɛ mùn tà ɓyin shɛ̌.
43014016	-
43014017	Mùn yɛ̌ Ce nyɛ̀m cibbi lɛ à fyiì ɓyin Ci-mkpaʼ nyɛ̌ ɗin ndɔʼ tì, ɓǎ nun ton kwan hwæn lɛ̀ ɓyin. Ci-mkpaʼ màzwùm nɛ ɗyi M̀pùn nyɛ̌ tǎ ɓwum mbyi lɛŋkæ̀m lìsea, M̀pùn nyɛ̌ lan wan wòli kan ɓɛ yê, ntwiʼ sɛ ɓɛ tà ka nun yɛnni, shìkì ɓɛ limmì kuʼ nun. Ti lɛ̀ ɓyin, ɓyin limmi nun, ntwiʼ sɛ à ni ɓyin nywi. À tǎ tòn lɛ̀ ɓyin m̀ban.
43014018	«Kɛ à si li, mùn ɓà ɓyin ɗonnzi kyi wɛ̌ mɛ̀ nduʼ, mùn yɛ̌ tì kònndi kìn ɓe cì shin.
43014019	Kɛ kwan kwæʼ nun, lan wan ɓa tî mùn yɛnni, son, ti lɛ̀ ɓyin, ɓyin yɛ tì mùn yɛnni ɓe, ntwiʼ sɛ, kɛ mùn ni ǹzison, ɓyin kuʼ, ɓyin yɛ ɓɛ ǹzison.
43014020	Kwan sɛ ǹgyìn màzwǔm kà wòlàkàʼ, ɓyin yɛ lìmmì lɛ ɓwiʼ lɛ̀ Ce nyɛ̀m, ɓwiʼ ɓi swum fɔʼ, ɓyin limmi tì kuʼ lɛ ɓyin ɓi ɓæti lɛ̀ mùn, mùn kuʼ, mùn ɓɛ m̀ɓæti lɛ̀ ɓyin.
43014021	«Mwum nɛ tǎ ǹzæ̌ʼ lɛʼ yɛ̂m ɓænni kɛ mwu, à ɗwonnzi yon, nun nɛ ta mun yili. Mwum nɛ tà mun yili, Ce nyɛ̀m yɛ̌ kuʼ nun yili, mùn kuʼ, mùn yili tì kuʼ nun, mùn ɓwùmnì nun swiʼ.»
43014022	Judà (ɓa kì nyɛ̌ ɓɛ ɓe lon lɛ Judà Ìskàrìô) ɗyi, à shɛ̀ lɛ̀ nun lɛ: «Nyɛli nyɛʼ, sɛ ci lɛ, wù yɛ̌ suʼ ɓwùmnì kɛ swiʼ shɛʼ, shìkì wù ɓwùmnì kuʼ kɛ swiʼ lan wan?»
43014023	Yesù fyònnzì lɛ̀ nun lɛ: «Ɓɛshɛ mwum ndɔʼ tà mun yili, à yɛ̌ ǹzæ̌ʼ lɛʼ yɛ̂m ɗwonnzi. Ce nyɛ̀m yɛ̌ nun yili, ɓwiʼ lɛ̀ Ce nyɛ̀m, ɓwiʼ yɛ kǐn tòn kɛ cì shon.
43014024	Mwum nɛ tà ka mûn yili, ǎ tà ka ǹzæ̌ʼ lɛʼ yɛ̂m ɗwonnzi. Ǹzæ̌ʼ lɛʼ yɛ ɓyin ta ywɔʼ yɛ ta mun kwean ŋwum yɛ, yɛ tà ka waʼ kɛ ŋwum yɛ̂m nun, son, Ce nyɛ̀m nɛ fyii mùn, nun nɛ ta mun yon fyi.
43014025	«Mùn shɛ̀â ɓyin ǹzæ̌ʼ lɛʼ yi kwan sɛ ɓwiʼ kɛ tòn lɛ̀ ɓyin sɛ.
43014026	Ce nyɛ̀m yɛ̌ ɓyin M̀pùn Nsanmi fyi kɛ jin shɛ̂m nun ɓǎ nun kpaʼ ɓyin. Nun, à yɛ̌ ɓyin ywum hwæn pæʼ lìsea, à cì ɓyin ɓunŋgàʼ ywum hwæn yɛ mùn shɛ̀â ɓyin.
43014027	«Ɓa ɓyin ton lɛ̀ mɛ̀ mfyonŋgaʼ kɛ mɛ nlim nun, shìkì yi kwɛn ɓyin. Mùn tà ɓyin ǹlim flɔsi. M̀flɔsi nlim yɛ̂m ɓa wɛ̌ ye lan wan ta ɓyin flɔsi, flɔa nɛ mùn kɛ nywi nɛ mùn tà ɓyin fɛ.
43014028	Ɓyin ywɔâ kǎn she mùn shɛ̀e ɓyin lɛ mùn kɛ̀nmɛ, son, mùn yɛ̌ tì fyòìn ɓe kɛ cì shin? Ɓɛshɛ ɓyin yilè mùn, ǹlim lwukaè ɓyin lɛ̀ she mùn kɛ̀nmɛ kɛ ke Ce nyɛ̀m, ntwiʼ sɛ Ce nyɛ̀m nɛ ɗyi ǹdwun, à làn mùn.
43014029	Mùn sannzâ tì ɓyin ywum màzwùm jenɛ lɛ̀ yɛ kà ɓɛ̌n, ɓǎ kwan sɛ yon yɛ ɓɛ̌n, ɓyin twɛʼ ǹzæ̌ʼ lɛʼ yɛ̂m lɛ̀ lɛʼ lɛŋkæ̀m.
43014030	Kwan nzwonmɛ kwæʼ, lɛ̀ mùn ɓà tî sèàn shɛ̌ lɛ̀ ɓyin, ntwiʼ sɛ m̀vɛ̀n nɛ ŋgyɔ̂ʼ wan ɓɛ̀nmɛ. Ǎ cinni kan ǹkimmɔʼ ndɔʼ kɛ nywi yɛ̂m,
43014031	son, sɛ yili lɛ lan wan limmì lɛ mùn yili Ce nyɛ̀m, mùn cì tì kuʼ wɛ̌ tà shɛ nun shɛ̀e mùn. Weànì zwô, ɓwiʼ kɛnnènì.»
43015001	Yesù shɛ̀ lɛ̀ ɓwɛsɔʼ ɓyon lɛ: «Mùn nɛ ɗyi ǹjì ŋgæʼ ŋkæ̀mŋkæm, Ce nyɛ̀m nɛ mwum nɛ tǎ ǹjì ŋgæʼ ni pwɛbsi.
43015002	Mɛ̀ ŋwæm nyɛ̌ tà ka yì gwùm sean, à tà nun kwìɔʼ ŋgyɔʼ. Kɛ nyě yi, à fɔ̀sì nyɛ̌ tǎ yì gwùm sean lɛ̀ nun fɔsì san lwɛn.
43015003	Li nɛ kuʼ, ǹlìsàʼ ywum yɛ mùn lìsea ɓyin, yɛ fyɔsâ ɓyin sanmi.
43015004	Ɓɛênì ɓæti lɛ̀ mùn wɛ̌ tà shɛ mùn ni m̀ɓæti lɛ̀ ɓyin. Ŋwæm ŋgæʼ ndɔʼ wòli kan kim yɛ ɗyi yon kyishon, yɛ san gwùm, yon shi ɓɛ ɓæti lɛ̀ ǹkwùʼ ŋgæʼ. Swum fɔʼ sɛ kuʼ, ɓyin shi ɓɛ ɓæti lɛ̀ mǔn, ɓyin wòli kan kim ɓyin cinni mɛ̀ kìkæ̀n nlwukea.
43015005	«Mùn nɛ ɗyi wɛ̌ ǹjì ŋgæʼ, ɓyin ɓɛ kuʼ wɛ̌ mɛ̀ ŋwæm. Mwum nɛ ɗyi m̀ɓæti lɛ̀ mǔn, mùn ɓɛ kuʼ m̀ɓæti lɛ̀ nun, mwum màzwùm tǎ mɛ̀ lɛʼ nlwukea cǐ kwan mèan hwæn, ntwiʼ sɛ ɓyin wòli kan ɓyin ci swum ndɔʼ shìkì mùn shì fyàʼ yɛ̂m kɛ̌ nlim.
43015006	Mwum nɛ shì ɓɛ m̀ɓæti lɛ̀ mǔn, ɓɛ yɛ nun ɗwìɔʼ pɛɗin wɛ̌ ŋwæm ŋgæʼ yɛ ɓɛ kwi, ɓɛ ɗwiɔ̀ʼ yon twuʼ, yon wummɛ, ɓɛ sheli yon, ɓɛ kɛn win ɓanni nun, yɛ ɓuki.
43015007	Ɓɛshɛ ɓyin ɓi ɓæti lɛ̀ mǔn, ɓyin ɓæn tì kuʼ ǹzæ̌ʼ lɛʼ yɛ̂m, swum sɛ ɓyin yili, cibbênì son, ɓyin yɛ cinni.
43015008	Kwan sɛ ɓyin cinni mɛ̀ kìkæ̀n nlwukea kwan mèan hwæn, ɓyin lisàʼ tì kuʼ lɛ ɓyin ɓi ɓwɛsɔʼ ɓyɛ̂m, kɛ kwan màzwùm nun sɛ ɓwum ta ǹtwu Ce nyɛ̀m yɛnni.
43015009	Wɛ̌ tà shɛ Ce nyɛ̀m tà mun yili, m̀banmbɔʼ kuʼ, mùn tà kuʼ ɓyin yili li. Tòênnì, ɓyin limmì lɛ mùn yili ɓyin.
43015010	M̀bɔ̀kì nɛ mùn ɓe ǹywɔli kɛ nzæ̌ʼ lɛʼ Ce nyɛ̀m nun, mùn lìmmi lɛ à yili mun, m̀banmbɔʼ kuʼ, a ɓyin ɓɛ ywɔli kɛ nzæ̌ʼ lɛʼ yɛ̂m nun, ɓyin yɛ tòn kwan hwæn kɛ nlìmmì nun lɛ mùn yili ɓyin.
43015011	«Ǹshɛ̀ yɛ mùn shɛ̀ ɓyin ǹzæ̌ʼ lɛʼ màzwùm yi, à yi ɓǎ ǹdàli yɛ̂m shê ɓyin, mɛ̀ nlim nyin ɓɛ ǹlwinni lɛ̀ ǹdàli.
43015012	Yilênì ɓwùlu kɛ nyinnìm shin nun wɛ̌ m̀bɔ̀kì nɛ mùn yilâ ɓyin. Ǹzæ̀ʼ lɛʼ nɛ mùn yili mùn shɛ ɓyin, à ni.
43015013	M̀bɔ̀kì nyili làn kan nyɛ̌ mwum tǎ mwù yon kyǐ ntwiʼ nyili mɛ ŋwè ɓyon.
43015014	Ɓyin ɓi mɛ̀ ŋwè ɓyɛ̂m, ɓɛshɛ ɓyin ci swum sɛ mùn tà ɓyin shɛ̌.
43015015	Mǔn tà ka tî ɓyin lon lɛ mɛ̀ ci-she ɓyɛ̂m, ntwiʼ sɛ ci-she lìmmi kan mɛ̀ mɓàkàʼ ci-zwiʼ she nyon. Mùn tà ɓyin fyǒn lon lɛ mɛ̀ ŋwè ɓyɛ̂m, ntwiʼ sɛ mùn lìseâ ɓyin ywum hwæn yɛ mùn yuseâ fyaʼ Ce nyɛ̀m.
43015016	Ɓyin ɓɛ yæ̀n kan mùn, son, mùn nɛ yæn ɓyin ɓǎ ɓyin kɛn, ɓyin ci mɛ̀ she nlwukea nyɛ̌ yɛ̌ mwù kwannzi. Li, ywum hwæn yɛ ɓyin yɛ Ce nyɛ̀m cibbi kɛ jin shɛ̂m nun, à yɛ̌ ɓyin yon fɛ.
43015017	Swum sɛ mùn yili lɔʼ lɛ ɓyin ci, à si lɛ ɓyin yili ɓwùlu kɛ nyinnìm shin nun.»
43015018	«Ɓɛshɛ lan wan ta ɓyin ɓyìnnzi, lìmmênì lɛ mùn nɛ ɓɛ sɛte ɓyìnnzì.
43015019	Ɓyin ɓê kɛ læm lan wan nun, ɓɛ yilê ɓyin, ntwiʼ sɛ ɓyin ta ɓòn kɛ̀nni ɓyin lɛ̀ ɓon. Son, mùn yæ̀nnâ ɓyin kɛ nyinnìm shan nun, mùn pæ̀ʼ ɓyin kɛ ɓòn nyan nun. Li nɛ ci, ɓɛ ta ɓyin ɓyìnnzi nun.
43015020	Nyɛ̀lênì fɛʼ ǹsɛ̌ʼ lɛʼ zwum kɛ nzæ̀ʼ lɛʼ nɛ mùn shɛ̀ ɓyin lɛ: “Ci-she wòli kan à ɓɛ ǹdwun, à làn ci-zwiʼ she nyon.” Ɓɛshɛ ɓon ɓe mùn vɛ̀nɛ̀ʼ yɛnnzi, ɓɛ yɛ kuʼ ɓyin yɛnnzi ɓe li. Ɓɛshɛ ɓon ɓe ywɔli kɛ nzæ̌ʼ lɛʼ yɛ̂m nun, ɓɛ yɛ kuʼ ɓɛ ywɔli kɛ nzæ̌ʼ lɛʼ yin nun, m̀banmbɔʼ li.
43015021	Ɓɛ yɛ ɓyin vɛ̀nɛ̀ʼ yɛnnzi, ntwiʼ sɛ ɓyin ɓi ɓwum ɓyɛ̂m, ɓɛ yɛ cì li, ntwiʼ sɛ ɓon lìmmi kan mwum nɛ fyii mùn.
43015022	Mǔn shiè ɓɛ̀n, mùn sannzi ɓon ǹzæ̌ʼ lɛʼ Mvɛ̀nnswæ̀b, mɛ̀ kæ̌ʼ Mvɛ̀nnswæ̌b ɓænnè kǎn ɓon lɛ̀ ntwiʼ ɓyɛbbi nɛ ɓon ta cì. Son jenɛ, kɛ ɓon ywɔâ swum sɛ mùn sannzâ ɓon, ɓɛ ɓa tî mɛ̀ kwɛ̀m cinni.
43015023	Mwum nɛ tà mun ɓyìnnzi, à tà kuʼ Ce nyɛ̀m ɓyìnnzi.
43015024	Mǔn shiè ɓɛ̀n, mùn cì mɛ̀ she nɛ mwum ndɔʼ cì kifɛʼ mbyî, mɛ̀ kæ̌ʼ Mvɛ̀nnswæ̌b ɓænnè kǎn ɓon ntwiʼ ɓyɛbbi nɛ ɓon ta cì. Son jenɛ, ɓɛ yɛnnâ mɛ̀ she nyɛ̀m nɛ mùn tǎ cì, ɓɛ ti ɓwiʼ ɓyìnnzi, ɓwiʼ lɛ̀ Ce nyɛ̀m.
43015025	Son, ywum màzwùm ta lànnzì hwæn li ɓǎ swum sɛ ɓɛ kɔʼ kɛ ɗèwǎ Mvɛ̀nnswæ̀b nun lwinni, she ɓɛ kɔʼ lɛ: “Ɓɛ ta mun ɓyìnnzi ŋgyɔʼ ɗin.” »
43015026	Yesù kònndì tì ɓon shɛ̌ lɛ: «Mwum nɛ yɛ̌ ɓyin kǐn kpea yɛ̌ ɓɛ̀n. Ci-mkpaʼ màzwùm ni M̀pùn nyɛ̌ tǎ mbyi lɛŋkæ̀m lìsea, à tǎ waì cɛ̌ Ce nyɛ̀m. Mun ɓɛ̀nmɛ cɛ̌ Ce nyɛ̀m, mùn yɛ̌ Ci-mkpaʼ ni fyii lɛ̀ nun ɗyi shìtàkwù shɛ̂m.
43015027	Ti kuʼ lɛ̀ ɓyin, ɓyin yɛ tì kuʼ shìtàkwù shɛ̂m ɗyi, ntwiʼ sɛ ɓyin ɓe lɛ̀ mùn ǹdìkàʼ nɗunmi she shɛ̂m, a kiìn ɓɛ̀n ɗyě.»
43016001	«Mùn shɛ̀ ɓyin ywum ton yi lɛ̀ ɓyin læ̀kì wòn kɛ ntɛ̀ʼ zwum yin nun.
43016002	Ɓɛ yɛ ɓyin fyinni kɛ mɛ nyenswæ̀b mɛ Yudà nun. A suʼ kan li, son, kwan ndɔʼ kà wòlàkàʼ she ɓwum ɓɛ yɛ ɓyin wu, ɓɛ yɛ ɓàkàʼ lɛ ɓon ɓi ta she Mvɛ̀nnswæ̀b lwinnzi kɛ ncì yɛ li nun.
43016003	Ɓɛ yɛ ɓyin ywum màzwùm cǐ hwæn li, ntwiʼ sɛ ɓon lìmmi kan Ce nyɛ̀m, shìkì ɓɛ limmì mùn.
43016004	Son, mùn tà ɓyin yon shɛ̌ li, ntwiʼ kwan sɛ kwan ncǐ yi yɛ ɓon wòli fyaʼ, ɓyin ɓun lɛ mùn shɛ̀e ɓyin ǹzæ̌ʼ lɛʼ màzwùm mbyî tin.» «Mǔn sɛte kǎn ɓyin ǹzæ̌ʼ lɛʼ yi shɛ̌ kɛ nɗunmi ntwiʼ sɛ ɓwiʼ ɓe ɓwiʼ lɛ̀ ɓyin cìcì fɔʼ.
43016005	Jenɛ, mùn fyònmɛ mùn ɓe kɛ cɛ̌ mwum nɛ fyii mùn. Kɛ nyinnìm shin nun, mwum ndɔʼ cibbi kan kuʼ mùn lɛ mùn kɛ̀nmɛ fɛn?
43016006	Son, kɛ nlɛli yɛ mùn lɛli yi, ɓyin ɓi lɛ̀ mɛ̀ yiye kɛ nlim.
43016007	Kwo fɛʼ she ɓyin ɓi lɛ̀ mɛ̀ yiye si, mùn tà ɓyin lɛŋkæ̀m shɛ̌ kɛ nshɛ̀ yɛ mùn shɛ̀ lɛ, a si lɛʼ lwɛn kɛ cì shin lɛ mùn kɛn, ntwiʼ sɛ mun shì kɛ̌n, lɛ̀ Ci-mkpaʼ nyin ɓǎ ɓɛ̀nni. Son, mun kɛ̌n, lɛ̀ mùn yɛ̌ ɓyin nun fyii.
43016008	Kwan sɛ nun yɛ̌ ɓɛ lɛ̀ à ɓɛ̀nnâ, à yɛ̌ lan wan ɓyɛbbi nɛ ɓon ta cì lìsea, à lìsàʼ tì ɓon swum sɛ ɗyi kɛ mbyi nlwɛn nun, à sannzi tì ɓon lɛ mɛ̀ kæ̌ʼ Mvɛ̀nnswæ̀b ɓi kwe.
43016009	Swum sɛ nun yɛ̌ ɓon lìsea kɛ nywi ɓyɛbbi nɛ ɓon ta cǐ, à si lɛ ɓɛ tà ka ǹlim kɛ̌ kɛ nywi yɛ̂m.
43016010	Ti lɛ̀ swum sɛ yɛn mbyi nlwɛn, à si lɛ mùn yɛ̌ mùn fyòn ɓe kɛ cǐ Ce nyɛ̀m, li, ɓyin ɓa tî mùn yɛnni.
43016011	Swum sɛ nun yɛ̌ tì kuʼ ɓon shɛ̌ kɛ lɛʼ mɛ kæ̀ʼ nun, à si lɛ mɛ̀ kæ̀ʼ ɓænnâ m̀vɛ̀n nyɛ̌ ŋgyɔ̂ʼ wan.
43016012	«Mùn cinni tî ǹzæ̌ʼ lɛʼ mèan ye mùn yili mùn shɛ ɓyin, son, ɓyin wòli kan ɓyin ɓæn yon mwu jenɛ.
43016013	Son, kwan sɛ M̀pùn nyɛ̌ tǎ ɓwum mbyi lɛŋkæ̀m lìsea yɛ̌ ɓɛ̀n, à yɛ̌ ɓyin kɛ̀nnzi kɛ mbyi màzwùm nun. À ɓǎ lɛli lɛ̀ mwù yon, son, à yɛ̌ ɓyin ywum yɛ nun ywɔâ shɛ̌, à sannzi tì kuʼ ɓyin ye kà ɓɛ̀nkàʼ.
43016014	À yɛ̌ ɓyin ǹtwu yɛ̂m lìsea, ntwiʼ sɛ ywum yɛ nun yɛ̌ ywɔʼ kɛ ŋwum yɛ̂m, yon yɛ nun yɛ̌ ɓyin kǐn shɛ̌.
43016015	Ywum yɛ Ce nyɛ̀m cinni hwæn pæʼ, yɛ̂m yɛ. Li nɛ ci, mùn shɛ̀ lɛ Ci-mkpaʼ ni yɛ̌ ɓyin ywum yɛ nun ywɔʼ kɛ ŋwum yɛ̂m kǐn shɛ̌.»
43016016	Yesù kònndi shɛ̀ lɛ̀ ɓwɛsɔʼ ɓyon lɛ: «Kɛ kwan kwæʼ nun, ɓyin ɓa tî mùn yɛnni, son, kwan yɛ tì kònndi làn ɓe kwæʼ, ɓyin yɛ tì mùn yɛnni.»
43016017	Ɓwɛsɔʼ ɓyon ndɔʼ ywɔmɛ li, ɓɛ ɗunmi lɛli kɛ nyinnìm shan nun lɛ: «Ǹzæ̀ʼ lɛʼ nɛ nun shɛ̀ ɓwiʼ lɛ kɛ kwan kwæʼ nun, ɓwiʼ ɓa tî nun yɛnni, son, kwan yɛ tì kònndi làn ɓe kwæʼ, ɓwiʼ yɛ tì nun yɛnni, ǹzæ̀ʼ lɛʼ ni lìsaʼ lɛ yɛn? Ǹdɔʼ nɛ nun kònndi tî lɛʼ lɛ à si ntwiʼ sɛ nun fyònmɛ nun ɓe cɛ̌ Ce nyon, à lìsaʼ tî kuʼ lɛ yɛn?
43016018	Kwan kwæʼ sɛ nun lɛʼ si, sù màzwùm ni kuʼ lɛ yɛn? Swum sɛ nun yili nun lɛʼ, ɓwiʼ tà ka ɓwiʼ son ywo.»
43016019	Yesù yɛn lɛ ɓɛ yili ɓɛ ɗunmi nun ǹzæ̌ʼ lɛʼ cibbea, ǎ kà cibbi lɛ̀ ɓon lɛ: «Ǹzæ̀ʼ lɛʼ nɛ mùn lɛʼ lɛ, kɛ kwan kwæʼ nun, ɓyin ɓa tî mùn yɛnni, son, kwan yɛ tì kònndi làn ɓe kwæʼ, ɓyin yɛ tì mùn yɛnni, ni nɛ ɓyin ta jiji kɛ mwu yin nun?
43016020	Mùn tà ɓyin shɛ̌ lɛ̀ lɛŋkæ̀m lɛ ɓyin kà kwekàʼ, lɛ̀ ɓyin ta nywi ywætea, son, lan wan yɛ ɓɛ lɛ̀ ǹlim lwɛn. Ɓyin yɛ ɓɛ lɛ̀ mɛ̀ yiye kɛ nlim nun, son, mɛ̀ yiye ɓyin yɛ fyònnì ǹdàli.
43016021	Kwan sɛ ye tǎ m̀lib kwɛ̀nni, à tǎ ɓɛ lɛ̀ ŋgu swiʼ, ntwiʼ sɛ nun lìmmi lɛ kwan nyɛn vɛ̀nɛ̀ʼ shon wolâ. Son, kwan sɛ ta ɓɛ lɛ̀ mwɛn kweân, ǹlim ta nun fye lɛ̀ ǹkwɛ̀nnì nywi yɛ nun ɓe ywɔʼ, ǹlim ɗunmi nun lwukea ntwiʼ sɛ nun lìmmi lɛ mwum kweân kɛ ŋgyɔ̂ʼ wan.
43016022	M̀banmbɔʼ nɛ kuʼ lɛ̀ ɓyin, ɓyin ɓi jenɛ lɛ̀ ŋgu swiʼ, son, kwan sɛ ɓwiʼ yɛ tì kònndi cinnênì ɓe, ǹlim yɛ ɓyin lwukea. Li, mwum ndɔʼ ɓà ɓyin ǹdàli yin kwìnnzi.
43016023	«Kwan sɛ ǹgyìn màzwùm kà wòlàkàʼ, ɓyin ɓa tî mùn ǹzæ̌ʼ lɛʼ ndɔʼ cibbea, kwo kɛ nywi swum fɔʼ ndɔʼ. Mùn tà ɓyin shɛ̌ lɛ̀ lɛŋkæ̀m lɛ ywum hwæn yɛ ɓyin yɛ Ce nyɛ̀m cibbi kɛ jin shɛ̂m nun, à yɛ̌ ɓyin yon fɛ.
43016024	Han a kiìn ɓɛ̀n jenɛ, ɓyin cibbi kifɛʼ swum ndɔʼ kɛ jin shɛ̂m nun. Cibbênì, ɓyin yɛ cinni, li, mɛ̀ nlim nyin yɛ̌ lwinni lɛ̀ ǹdàli.»
43016025	«Mùn shɛ̀ ɓyin mɛ̀ lɛʼ ni hwæn kɛ mɛ ŋkæ̀n lɛʼ nun. Son, kwan ndɔʼ kà wòlàkàʼ she mùn ɓà tî lɛli lɛ̀ ɓyin kɛ mɛ ŋkæ̀n lɛʼ nun, mùn yɛ̌ ɓyin ywum yɛ ɗyi kɛ nywi Ce nyɛ̀m sannzi seansean.
43016026	Kwan sɛ ǹgyìn màzwùm yɛ̌ wòlǐ, ɓyin yɛ ywum yɛ ɓyin yili cibbi lɛ̀ Ce nyɛ̀m kɛ jin shɛ̂m nun. Ɓa ɓyin ɓakàʼ lɛ mùn yɛ̌ nun ɗɔa ntwiʼ yin,
43016027	ntwiʼ sɛ nun nɛʼ yili ɓyin. À yili ɓyin li, ntwiʼ sɛ ɓyin yili mun, ɓyin limmì tì seansean lɛ mùn wai cì shon.
43016028	Mùn wae kɛ cǐ Ce nyɛ̀m, mùn kììn kɛ cɛ̌ ŋgyɔ̂ʼ wan. Jenɛ, mùn ɗonnzimɛ ŋgyɔ̂ʼ wan, mùn fyònmɛ mùn ɓe kɛ cǐ Ce nyɛ̀m.»
43016029	Ɓwɛsɔʼ ɓyon kà shɛ̌ lɛ̀ nun lɛ: «Ɛ̀nhɛ̂n, kɛ nɗonnzi yɛ wù ɗonnzâ ǹlɛli ye kɛ mɛ ŋkæ̀n lɛʼ nun, ɓwiʼ ti wù ywɔti jenɛ lwɛn.
43016030	Jenɛ, ɓwiʼ limmi lɛ wǔ, wù lìmmi ywum hwæn, wù lìmmi ma swum sɛ ɓwum yili, shìkì ɓɛ cibbi wù. Son sɛ ci, ɓwiʼ limmi seansean lɛ wù wai cǐ Mvɛ̀nnswæ̀b.»
43016031	Yesù ywɔʼ li, à fyònnzì lɛ̀ ɓon lɛ: «Ɓyin limmâ jenɛ li?
43016032	Cɛênì fɛʼ, kwan ndɔʼ ta kìn, sɛ wolâ ma nùn, she ɓyin yɛ nywæli kyikyi, wɛn nɛ hwæn kɛ̀n ɓe ɗwon nyon. Kɛ kwan màzwùm nun, ɓyin yɛ mùn ɗonnzi kyi. Son, mǔn tà ka tòn kyi, ntwiʼ sɛ ɓwiʼ ɓi kwan hwæn ɓwiʼ lɛ̀ Ce nyɛ̀m.
43016033	Mùn shɛ̀ ɓyin ǹzæ̌ʼ lɛʼ yi, ɓǎ ɓyin cinni flɔa kɛ mɓæti yɛ ɓyin ɓi ɓæti lɛ̀ mùn nun. Ɓyin ywimɛ vɛ̀nɛ̀ʼ yɛnni kɛ ŋgyɔ̂ʼ wan nun, son, kpæmmênì mɛʼ, ntwiʼ sɛ mùn lèân ŋgyɔ̂ʼ wan lɛ̀ ǹkimmɔʼ.»
43017001	Kɛ nyè yɛ Yesù lɛli li, à wasi mɛʼ zwô, à ɗunmi ɗɛb cɛ lɛ̀ à tǎ lɛʼ lɛ: «Ce nyɛ̀m, kwan wolâ jenɛ. Lìsaʼ ǹtwu yɛ̂m, ɓǎ mùn kuʼ, mùn lisàʼ tì kuʼ làn nyɛ̀m ǹtwu ywû.
43017002	Ntwiʼ sɛ wù fɛe mùn ǹkimmɔʼ kɛ nywi ɓwum hwæn, ɓǎ mùn ci ɓwum ɓye wù fɛâ mùn fyaʼ hwæn, ɓɛ cinni ǹzison she ɗwùmɗwùm.
43017003	Sù nzison ɗwùmɗwùm màzwùm ni lɛ ɓɛ limmì wù, wù nɛ ɗyi M̀vɛ̀nnswæ̀b nyɛ̌ ǹkæ̀mŋkæm, wù kyiswû, ɓɛ limmi tì kuʼ mùn, Yesù Kristò nɛ wù fyii.
43017004	Mùn lìsea ǹtwu ywû kɛ ŋgyɔʼ zwɛ̂m, mùn mlɔ̀â she sɛ wù fɛe mùn fyaʼ lɛ mùn ci.
43017005	Jenɛ, Ce nyɛ̀m, fyɔ̀si tì mùn ɓe kɛ ntwu yɛ mùn ɓe nlim moan ywû, kwan sɛ ɓe lɛ̀ ŋgyɔ̂ʼ wan kwan kifɛʼ.
43017006	Ɓwum ɓye wù yæ̀nne kɛ nyinnìm lan wan, wù fɛ mùn kɛ fyaʼ, mùn ciâ ɓɛ limmì wù. Ɓɛ ɓe ɓwum ɓyû, wù fɛe mùn ɓon fyaʼ, ɓɛ ywɔâ ŋwum ywû.
43017007	Ɓɛ limmâ jenɛ lɛ ywum yɛ wù fɛ mun fyaʼ hwæn, yɛ wai kɛ cì swû,
43017008	ntwiʼ sɛ mùn shɛ̀â ɓon ǹzæ̌ʼ lɛʼ yɛ mùn ywɔe ŋwum ywû, ɓɛ yeâ yon. Jenɛ, ŋgyi ɓan, ɓɛ limmâ lɛ̀ lɛŋkæ̀m lɛ mùn wai kɛ cì swû, ɓɛ yili tì kuʼ lɛ wù nɛ fyii mùn.
43017009	«Mùn tà wu ɗɔa kɛ nywi yan. Mǔn tà ka wû ɗɔa kɛ nywi lan wan, son, kɛ nywi ɓwum ɓye wù fɛ mun fyaʼ. Mùn tà wu ɗɔa kɛ nywi yan, ntwiʼ à ɓi ɓwum ɓyû.
43017010	Ɓwum ɓye mùn cinni hwæn ɓi ɓyû, ɓye wù cinni kuʼ hwæn, à ɓi ɓyɛ̂m. Ɓwum ta ǹtwu yɛ̂m yɛnni kɛ nywi yan.
43017011	Mùn ɓà tî mùn ɓɛ kɛ nyinnìm lan wan nun, ntwiʼ mùn kǐnmɛ̀ ɓe kɛ cì swû. Ti lɛ̀ ɓwum ɓyɛ̂m, ɓɛ yɛ tòn ɓe kɛ nyinnìm lan wan nun. Ce nyɛ̀m nɛ ɗyi ǹsanmi, konni ɓe lɛ̀ ɓwum ɓɛ wù fɛe mùn fyaʼ ɓi kɛ ŋkimmɔʼ jin swû nun, ǹkimmɔʼ ye wù fɛe mùn fyaʼ, ɓǎ ɓon ɓɛ swum fɔʼ wɛ̌ tà shɛ ɓwiʼ, ɓwiʼ lɛ̀ wù, ɓwiʼ ɓi swum fɔʼ.
43017012	Kwan sɛ ɓe lɛ̀ ɓwiʼ kɛ ɓwiʼ lɛ̀ ɓon, mùn ɓe konni lɛ̀ ɓon kɛ ŋkimmɔʼ jin swû nun, ǹkimmɔʼ ye wù fɛe mùn fyaʼ. Mùn kànnzì tì ɓon, nyɛ̌ m̀bɔʼ ndɔʼ ɓwu kan, a shi kuʼ ɓɛ nyɛ̌ ɓe lɛ̀ à yɛ̌ kuʼ ɓwu, ɓǎ swum sɛ ɓɛ kɔʼ kɛ ɗèwǎ Mvɛ̀nnswæ̀b nun lwinni.
43017013	Jenɛ, mùn fyònmɛ ɓe kɛ cì swû. Mùn tǎ lɛli li lɛ̀ ɓwɛsɔʼ ɓyɛ̂m, kwan sɛ mǔn kɛ fɛ kɛ ŋgyɔ̂ʼ wan nun, ɓǎ ǹdàli yɛ̂m shê ɓon, ɓɛ ɓɔʼ tì kuʼ kɛ nlim.
43017014	Mùn sannzâ ɓon ǹzæ̌ʼ lɛʼ ywû, li, lan wan ta ɓon ɓyìnnzi, ntwiʼ sɛ ɓon ɓa kɛ ɓòn nyan nun wɛ̌ tà shɛ mùn kuʼ, mùn ɓà kɛ ɓòn nyan nun.
43017015	Mǔn tà ka wu ɗɔa lɛ wù pæʼ ɓon kɛ nyinnìm lan wan nun, son, konni lɛ̀ ɓon lɛ̀ Satæ̌n læ̀kì ɓon pɔkea.
43017016	Ɓɛ ɓa kɛ ɓòn lan wan nun, wɛ̌ tà shɛ mùn kuʼ, mùn ɓà kɛ ɓòn lan wan nun.
43017017	Lìsaʼ ɓon lɛŋkæ̀m, ɓǎ ɓon ɓɛ ɓwum ɓyû ǹgyìnmbɔʼ. Lɛŋkæ̌m màzwùm si ǹzæ̌ʼ lɛʼ ywû.
43017018	Mùn fyiâ ɓon kɛ nyinnìm lan wan nun, wɛ̌ tà shɛ wù fyii kuʼ mùn kwe.
43017019	Mùn fɛ mǔn nɛʼ hwæn lɛ̀ wù kɛ ntwiʼ yan, ɓǎ ɓon kuʼ, ɓɛ ɓɛ ɓwum ɓyû lɛŋkæ̀m.
43017020	«Mǔn tà ka wù suʼ ɗɔa kɛ nywi yan, mùn tà tî kuʼ wù ɗɔa kɛ nywi ɓwum ɓye kà kɛ̀kàʼ ǹlim kɛ nywi yɛ̂m kɛ nywɔʼ yɛ ɓɛ kà ywɔkàʼ ǹzæ̌ʼ lɛʼ yan nun.
43017021	Mùn tà wu ɗɔa ɓǎ ɓon hwæn, ɓɛ ɓɛ swum fɔʼ. Ce nyɛ̀m, mùn yili lɛ ɓɛ ɓɛ ɓæti lɛ̀ ɓwiʼ wɛ̌ tà shɛ wù ni m̀ɓæti lɛ̀ mùn, mùn ɓɛ kuʼ m̀ɓæti lɛ̀ wù. Mùn yili lɛ ɓɛ ɓɛ swum fɔʼ, ɓǎ lan wan limmì lɛ wù nɛ fyii mùn.
43017022	Mùn cìâ lɛ ɓɛ cinni ǹtwu yɛ wù fɛe kuʼ mùn, ɓǎ ɓɛ ɓɛ swum fɔʼ wɛ̌ tà shɛ ɓwiʼ, ɓwiʼ lɛ̀ wù, ɓwiʼ ɓi swum fɔʼ.
43017023	Mùn ni m̀ɓæti lɛ̀ ɓon, wù ni kuʼ m̀ɓæti lɛ̀ mùn, ɓǎ ɓon fɔsì ɓɛ swum fɔʼ. Li, lɛ̀ lan wan limmì lɛ wù nɛ fyii mùn, ɓɛ limmì tì kuʼ lɛ wù tà ɓon yili wɛ̌ tà shɛ wù yili kuʼ mùn.
43017024	«Ce nyɛ̀m, wù fɛâ mùn ɓon fyaʼ, mùn yili lɛ ɓɛ ɓɛ kuʼ kɛ cìcì sɛ mùn yɛ̌ ɓɛ kwe, ɓǎ ɓon yɛn ǹtwu yɛ̂m, ǹtwu yɛ mùn cinni kɛ fyaʼ ywû, ntwiʼ sɛ wù yile mùn lɛ̀ wǔ kà fɔ̀e ŋgyɔ̂ʼ wan.
43017025	Ce nyɛ̀m nɛ ɗyi ǹlwinni, lan wan lìmmi kan wu, son mǔn, mùn lìmmi wu, ɓwum ton ɓɛ limmì tì kuʼ lɛ wù nɛ fyii mùn.
43017026	Mùn cìâ ɓon ɓɛ limmì wù, mùn yɛ̌ tì kuʼ kònndi ɓon wù lìsea, ɓǎ m̀bɔ̀kì nɛ wù yili mûn, ɓɛ yili tì kuʼ ɓwùlu li, mǔn, mùn ɓɛ kuʼ m̀ɓæti lɛ̀ ɓon.»
43018001	Yesù lɛli hwæn, ɓɛ waʼ kɛ̀n ɓon lɛ̀ ɓwɛsɔʼ ɓyon, ɓɛ sheɔ̀ʼ mwɛn ɗuʼ ndɔʼ nɛ ɓɛ ɓe lon lɛ Sèdìrôn. Kɛ cìcǐ màzwǔm, mwɛn ndɛm ndɔʼ ɓe kwe. Yesù kɛ̀nnɔ̀ʼ kwe ɓon lɛ̀ ɓwɛsɔʼ ɓyon.
43018002	Judà nɛ ɓe lɛ̀ à yɛ̌ nun kyǐ, ɓe lɛ̀ à lìmmâ cìcǐ màzwùm lwɛn, ntwiʼ sɛ Yesù ɓe kɛ̀nkì kwe gbaʼ ɓon lɛ̀ ɓwɛsɔʼ ɓyon.
43018003	Li nɛ Judà kɛ̀nnɔʼ kwe lɛ̀ læm mɛ suzæ̀n kɛ nyè, kònndì lɛ̀ mɛ̀ mɓòn ɓye mɛ̀ ci-zwiʼ mɛ ci-mfɛ sàtìkæ̌ʼ lɛ̀ mɛ̀ Fàrìzìɛ̂n fyie. Ɓɛ ɓɛ lɛ̀ mɛ̀ kaki mɛ fyàʼ, kònndì lɛ̀ mɛ̀ lâm nun. Mɛ̀ kwǒn wì ɓe tì ɓon mɛ fyàʼ.
43018004	Li, Yesù nɛ ɓe lɛ̀ à lìmmâ ywum yɛ yɛ lànnzì nywi yon nun hwæn, à yɛnmɛ ɓon, à gòɔ̀ʼ ɓon, à cibbi lɛ̀ ɓon lɛ: «Wɛn nɛ ɓyin ta kæb?»
43018005	Ɓɛ fyonnzi lɛ̀ nun lɛ: «Ɓwiʼ ta Yesù, mwum nɛ wai Nàzàrɛ̂ʼ kæbbi.» Yesù ywɔʼ li, à shɛ̀ lɛ̀ ɓon lɛ: «Mùn nɛ.» Kɛ læm shan nun, Judà nɛ yɛ̌ nun kyǐ ɓe kwe.
43018006	Kɛ nshɛ̀ yɛ Yesù shɛ̀ ɓon lɛ: «Mùn nɛ», nywi ghɔlàʼ ɓon, ɓɛ ɗunmi fyòn ɓe lɛ̀ ǹyè, lɛ̀ ɓɛ ta pyìtàʼ ŋgyɔʼ.
43018007	Yesù kònndì tì lɔʼ ɓon cibbi ɓe lɛ: «Wɛn nɛ ɓyin ta kæb?» Ɓɛ fyonnzì lɛ̀ nun lɛ: «Ɓwiʼ ta Yesù, mwum nɛ wai Nàzàrɛ̂ʼ kæbbi mɛ̀.»
43018008	Yesù shɛ̀ tì ɓon ɓe lɛ: «Mùn nɛ mɛ̀. Ɓɛshɛ mùn nɛ ɓyin ta kæb, ɗonnzênì ɓwum ɓɛ mǔn nyè ɓɛ, ɓɛ kɛn ɓon.»
43018009	Li nɛ ǹzæ̀ʼ lɛʼ Yesù lwinni, nyɛ̌ nun lɛle lɛ: «Ce nyɛ̀m, ɓwum ɓɛ wù fɛe mùn fyaʼ hwæn, nyɛ̌ m̀bɔʼ ndɔʼ ɓwu kan.»
43018010	Sìmôn Pìɛ̂r ɓe lɛ̀ kàfàʼ fyaʼ, à zwɛ̀ʼ son kɛ fæ̀b nun, à kwæʼ ci-she ci-mfɛ sàtìkæ̀ʼ ndwun ndɔʼ ywiʼ she fyaʼ ji. (Jin ci-she màzwùm ɓe lɛ Màlìkwusì.)
43018011	Son, Yesù yɛnmɛ li, à shɛ̀ lɛ̀ Pìɛ̂r lɛ: «Kɛ̌ kàfàʼ swû ɓe kɛ fæ̀b nun. Wù ɓàkaʼ lɛ mùn ɓǎ vɛ̀nɛ̀ʼ she Ce nyɛ̀m yili lɛ mùn yɛn sɛ yɛnni?»
43018012	Kɛ kwan màzwùm nun, ǹkwìn mɛ suzæ̀n lɛ̀ ci-zwiʼ nyan, kònndì lɛ̀ mɛ̀ mɓòn ɓye mɛ̀ Yudà kɛ̀e ɓon nyè, ɓɛ ɓæn Yesù. Ɓɛ ɓænmɛ nun, ɓɛ kpæm nun mɛ̀ fyàʼ lɛ̀ mɛ̀ nɗuʼ.
43018013	Ɓɛ waʼ kwe, ɓɛ sɛti kɛ̀n lɛ̀ nun cǐ Anà. Anà màzwùm nɛ shɛe mwɛn Kàifì. Kàifì nɛ ɓe mwumŋkæ̀m mɛ̀ ci-mfɛ sàtìkæ̀ʼ kɛ ɗwǔm màzwùm nun.
43018014	Kàifì ni nɛ shɛe lɛ̀ mɛ̀ ci-ŋkɛ̀nnzì nyenswæ̀b lɛ: «À si lɛʼ lwɛn kɛ cì shin lɛ mwum m̀bɔʼ ywi kɛ ntwiʼ ɓwum ɓye ŋgyɔʼ nyɛʼ nun hwæn.»
43018015	Sìmôn Pìɛ̂r ɓon lɛ̀ mwɛsɔ̀ʼ Yesù ndɔʼ ɓe Yesù ɗwon nyè. Mwumŋkæ̀m mɛ̀ ci-mfɛ sàtìkæ̀ʼ lìmme mwɛsɔ̀ʼ Yesù nyɛ̌ m̀bɔʼ ni. Li nɛ ci, à ɗuɔ̀n kɛ ɓònmbyi mwumŋkæ̀m mɛ̀ ci-mfɛ sàtìkæ̀ʼ ɓon lɛ̀ Yesù, kwù fɔʼ.
43018016	Son, Pìɛ̂r lwæ̀bbe ɓe kɛ bàbà nun, moan ŋwum ŋkaʼ. Li, mwɛsɔ̀ʼ Yesù nyɛ̌ m̀bɔʼ ni kwaìn, à kɛ̀n m̀lib nɛ ɓe ŋwum ŋkaʼ ɓǒn yɛnni, à cì ɓɛ ɗunnzi Pìɛ̂r.
43018017	Ci-mɓòn ŋwum ŋkaʼ ni shɛ̀ lɛ̀ Pìɛ̂r lɛ: «Wù kuʼ, wù ɓǎ mwɛsɔ̀ʼ mwum nɛ ɓɛ ɓæn ni?» Pìɛ̂r fyònnzì lɛ̀ nun lɛ: «Ayi, mùn nɛ ɓan.»
43018018	M̀bɔ̀kì nɛ mbɛb ɓe kwɛ̀n kwe, mɛ̀ ci-she lɛ̀ mɛ̀ mɓòn hwæn ɓanni win, ɓɛ ɗunmi yon wo. Pìɛ̂r kuʼ sɛnndɔ̂ʼ kwe ke shan, à ɗunmi kuʼ win wo lɛ̀ ɓon m̀ban.
43018019	Kɛ kwan màzwùm nun, mwumŋkæ̀m mɛ̀ ci-mfɛ sàtìkæ̀ʼ ɗunmi Yesù mɛ̀ lɛʼ ndɔʼ cibbea kɛ nywi ɓwɛsɔʼ ɓyon, kònndì lɛ̀ kɛ nywi ywum yɛ nun ɓe lìsàʼ.
43018020	Kɛ fyònnzì lɛʼ Yesù nun, à shɛ̀ lɛ̀ nun lɛ: «Mùn ɓe lɛli lɛ̀ ɓwum hwæn kɛ bàbà nun, mùn lìsàʼ tì ywum kɛ mɛ nyenswæ̀b mɛ Yudà nun, lɛ̀ tì kɛ nyenswæ̀b ndwun nyɛʼ nun, kɛ cìcì sɛ mɛ̀ Yudà hwæn ta swɔli kwe. Mǔn gwùmnzi kan swum ndɔʼ.
43018021	Ti, sɛ ci lɛ, wù tà mun paʼ mɛ ncibbi màzwùm cibbea? Ǹdikàʼ wù cibbi lɛ̀ ɓwum ɓye ywɔe swum sɛ mùn ɓe shɛ̀, ntwiʼ sɛ ɓon ɓɛ limmi ywum yɛ mùn shɛ̀e ɓon lwɛn.»
43018022	Kwan sɛ Yesù ɓe ǹzæ̌ʼ lɛʼ yi shɛ̌, ci-mɓòn ndɔʼ nɛ ɓe nun moan ke, à ɓwùm nun ɓɛn ŋwum, à cibbi lɛ̀ nun lɛ: «Li nɛ ɓɛ ta fyònnzì lɛ̀ mwumŋkæ̀m mɛ̀ ci-mfɛ sàtìkæ̀ʼ?»
43018023	Yesù fyònnzì lɛ̀ nun lɛ: «Shɛ̀ mun swum sɛ mùn gwànnzi kɛ nlɛli yɛ̂m nun. Son, ɓɛshɛ mǔn gwànnzi kan swum ndɔʼ, yɛn sɛ wù ɓwùm mun ɓɛn ŋwum nun?»
43018024	Kɛ nyě yi, Anà cì ɓɛ kɛn lɛ̀ Yesù kɛ cǐ Kàifì nɛ mwumŋkæ̀m mɛ̀ ci-mfɛ sàtìkæ̀ʼ, lɛ̀ ǎ kɛ lɛ̀ mɛ̀ fyàʼ kpimmea.
43018025	Kɛ kwan màzwùm nun, Sìmôn Pìɛ̂r ɓe win wo. Ɓɛ cibbi lɛ̀ nun lɛ: «Wù kuʼ, wù ɓǎ mwɛsɔ̀ʼ mwum tòn ni?» Pìɛ̂r ɓyìnnɔ̀ʼ, à shɛ̀ lɛ: «Ayi, mùn nɛ ɓan.»
43018026	Ci-she mwumŋkæ̀m mɛ̀ ci-mfɛ sàtìkæ̀ʼ ndɔʼ ɓe kwe. À ɓe kɛ nɗuʼ lìm mwum nɛ Pìɛ̂r kwæe ywiʼ. À shɛ̀ lɛ̀ Pìɛ̂r lɛ: «Mùn yɛnne kàn wu kɛ mwɛn ndɛm nun, ɓyin lɛ̀ Yesù?»
43018027	Pìɛ̂r fyònnzì tì ɓe lɛ̀ nun lɛ nyǐ ni tǎ ɓwɛ̀lèɔ̀ʼ ɗin. Kɛ fyaʼ zwɛm ǹnywɛ̀n, ɗyim nyì kwɔʼ.
43018028	Shikpon hwìli lɛ̀ kpǒn, ɓɛ waʼ lɛ̀ Yesù kɛ cǐ Kàifì, ɓɛ kɛn lɛ̀ nun kɛ cɛ̌ gwɛmnà, jin shon ɓe lɛ Pìlatwù. Son, mɛ̀ ci-zwiʼ mɛ Yudǎ sæ̀m kan kwù shan kwe ɗwon nyon, ntwiʼ ɓɛ læ̀kì ɓɛ̀ʼ nyenswæ̀b nyan sɛ̀mnzi, li, ɓɛ wòli kan tî kim ɓɛ ji Ŋ̀gwìn-ŋkwan-Èjîb.
43018029	Li nɛ cie, Pìlatwù kwan kɛ sɛ̀m shon nun, à kɛ̀nnɔ̀ʼ kɛ cì shan. À ɓɛ̀nmɛ, à cibbi lɛ̀ ɓon lɛ: «Ɓyin kin fɛ lɛ̀ mwum tòn nɛ. Yǎ lɛʼ ɓyɛbbi sɛ nun cìe?»
43018030	Ɓɛ fyonnzi lɛ̀ nun lɛ: «Nun shiè ɓɛ ci-ncǐ ɓyɛbbi, ɓwiʼ kièn lɛ̀ nun kɛ cì swû?»
43018031	Pìlatwù shɛ̀ lɛ̀ ɓon lɛ: «Shelênì lɛ nun, ɓyin kɛn nun mɛ̀ kæ̀ʼ lànnzi lɛ̀ ɓyin nɛʼ, wɛ̌ tà shɛ lwuà nyin yili.» Mɛ̀ ci-zwiʼ mɛ Yudà fyonnzì ɓe lɛ̀ nun lɛ: «Ɓwiʼ, ɓwiʼ wòli kan kim ɓwiʼ shɛ lɛ ɓɛ wu mwum ndɔʼ.»
43018032	Li nɛ ǹkæ̌n lɛʼ ye Yesù ɓe lɛli kɛ nywi ywi nɛ nun yɛ̌ ywi lwinni.
43018033	Ɓe nyě yi, Pìlatwù ɗuɔ̀n ɓe sɛ̀m nun, à lon Yesù, à cibbi lɛ̀ nun lɛ: «Wù nɛ ɗyi m̀vɛ̀n mɛ̀ Yudà?»
43018034	Yesù fyònnzì lɛ̀ nun lɛ: «Wù tà son lɛli ntwiʼ sɛ sɛ wai wù kɛ nlim nun, kɛ̀ wù ywɔi son kɛ ŋwum mwum ndɔʼ?»
43018035	Pìlatwù shɛ̀ lɛ̀ nun lɛ: «Wù yɛn mun, mùn ni mwum Yudà? Ŋ̀kwìn ɓwum ɓyû lɛ̀ mɛ̀ ci-zwiʼ mɛ ci-mfɛ sàtìkæ̀ʼ, ɓon ɓɛ kin wù kɛ̌ kɛ fyaʼ yɛ̂m. Yɛn sɛ wù cì?»
43018036	Yesù fyònnzì lɛ̀ nun lɛ: «Ywɔʼ shɛ̂m ɓa she ŋgyɔ̂ʼ wan. Sɛ ɓî she cɛ̌ ŋgyɔ̂ʼ wan, ɓwum ɓyɛ̂m læbbè mɛ̀ kwòn, ɓǎ ɓɛ læ̀kì mùn kɛ̀nnzi kɛ swiʼ mɛ ci-zwiʼ mɛ Yudà. Son, li nɛ ɓan. Ywɔʼ shɛ̂m ɓa she cɛ̌ ŋgyɔʼ zwɛm.»
43018037	Pìlatwǔ kà shɛ̌ lɛ̀ nun lɛ: «Kɛ à si li, wù ni m̀vɛ̀n?» Yesù fyònnzì lɛ̀ nun lɛ: «Sɛ kwan wu ŋwum lɛ mùn ni m̀vɛ̀n. Ɓɛ ye mûn, mùn kìin kɛ cɛ̌ ŋgyɔ̂ʼ wan, ɓǎ mùn suʼ lɛŋkæ̀m lɛli. Mwum nɛ tǎ mbyi lɛŋkæ̀m ɗwon tǎ swum sɛ mùn tǎ shɛ̀ ywo.»
43018038	Pìlatwù ywɔmɛ li, à cibbi lɛ̀ nun lɛ: «Yɛn sɛ ɓɛ ta lon lɛ lɛŋkæ̀m?» Kwan sɛ Pìlatwù lɛle ǹzæ̌ʼ lɛʼ yi, à kwaìn tì ɓe wan. À kɛ̀nnɔ̀ʼ kɛ cǐ mɛ Yudà, à shɛ̀ lɛ̀ ɓon lɛ: «Mǔn, mǔn yɛn kan mùn lɛʼ ɓyɛbbi ndɔʼ kɛ nywi mwum tòn ni.
43018039	Son, ɓɛ̀ʼ shin yili lɛ kwan sɛ Ŋ̀gwìn-ŋkwan-Èjîb wòlimɛ, mùn kwannzi ɓyin ci-nye njè ndɔʼ, m̀bɔʼ. Li, ɓyin yili mùn pæʼ fyàʼ lɛ̀ m̀vɛ̀n mɛ̀ Yudà?»
43018040	Kɛ nywɔʼ yɛ mɛ̀ Yudà ywɔʼ li, ɓɛ ɗunmi kun lɛ: «Ɓa wù pæ̀ʼ fyàʼ lɛ̀ nun. Bàràbâs nɛ ɓwiʼ yili lɛ wù pæʼ fyàʼ lɛ̀ nun.» Bàràbâs màzwùm, ci-mfyònŋgǎʼ ywum lɛ̀ kim nɛ ɓe.
43019001	Li, Pìlatwù cì ɓɛ kɛn Yesù ɓo lɛ̀ ǹgwæ̀ʼ.
43019002	Mɛ̀ suzæ̀n sheli yì lwon, ɓɛ twon tæ̀m ndɔʼ lɛ̀ yon, ɓɛ swon Yesù nun mwu, ɓɛ konndi tì nun gân pèan ndɔʼ swǐ nywi.
43019003	Ɓɛ kwɛmmi lɛ̀ nun, ɓɛ wummi swiʼ shon, ɓɛ ɗunmi nun kɔlea, lɛ̀ ɓɛ ta lɛʼ lɛ: «Ɓwiʼ ta wù wɛbbi, m̀vɛ̀n mɛ̀ Yudà.» Ɓɛ konndi tì nun yì ɓɛn ɓwùmmɔa ŋwum.
43019004	Pìlatwù kònndì tì lɔʼ kwean ɓe, à shɛ̀ lɛ̀ ǹkwìn ɓwum lɛ: «Ywɔênì fɛʼ, mùn yɛ̌ ɓyin nun kwannzi fɛ wan, ɓǎ ɓyin limmì lɛ mǔn cinni kan nun lɛʼ ɓyɛbbi ndɔʼ nywi.»
43019005	Kɛ nyě yi, Yesù kwaìn wan. À ɓe lɛ̀ tæ̀m nɛ ɓɛ twoin lɛ̀ yì lwon kɛ mwu, à ɓɛ tì lɛ̀ gân pèan si nywi. Pìlatwǔ kà shɛ̌ lɛ̀ ɓon lɛ: «Cɛênì fɛʼ, mwum màzwùm nɛ.»
43019006	Son, kwan sɛ mɛ̀ ci-zwiʼ mɛ ci-mfɛ sàtìkæ̀ʼ lɛ̀ mɛ̀ mɓòn yɛn nun, ɓɛ ɗunmi kun lɛ: «Ywummɔʼ nun ŋgæʼ mɛ̀ ɓɔtɔʼ zwɛm, ywummɔʼ nun kɛ ŋgæʼ mɛ̀ ɓɔtɔʼ zwɛm.» Pìlatwù ywɔʼ li, ǎ kà shɛ̌ lɛ̀ ɓon lɛ: «Shelênì nun, ɓyin ywummɔʼ kuʼ nun lɛ̀ ɓyin nɛʼ, ntwiʼ sɛ mǔn, mǔn cinni kan mûn lɛʼ ɓyɛbbi ndɔʼ kɛ nywi yon.»
43019007	Mɛ̀ Yudà ywɔmɛ li, ɓɛ fyonnzì lɛ̀ nun lɛ: «Ɓwiʼ cinni lwuà nyɛʼ ndɔʼ. Kɛ lwuà màzwùm nun, à si kɔa lɛ sɛ cibbi lɛ à ywi, ntwiʼ sɛ nun shɛ̀e lɛ nun ni Mwɛn Mvɛ̀nnswæ̀b.»
43019008	Kwan sɛ Pìlatwù ywɔʼ ǹzæ̀ʼ lɛʼ màzwùm, yi yæki nun ɗun mbyî zwum.
43019009	À ɗuɔ̀n ɓe sɛ̀m shon nun, à cibbi lɛ̀ Yesù lɛ: «Wù waʼ kuʼ fɛn?» Son, Yesǔ yè kan nun ŋwum.
43019010	Pìlatwǔ kà shɛ̌ lɛ̀ nun lɛ: «Mùn nɛ wǔ yili kan wù yê mùn ŋwum? Wǔ lìmmi kan lɛ mùn cinni ǹkimmɔʼ, mùn pæ̀ʼ fyàʼ lɛ̀ wù? Mùn cinni tî ǹkimmɔʼ lɛ mùn ci ɓɛ ywummɔʼ tì wù ŋgæʼ mɛ̀ ɓɔtɔʼ zwɛm?»
43019011	Yesù ywɔmɛ li, à fyònnzì lɛ̀ nun lɛ: «Wǔ cinni kan ǹkimmɔʼ ndɔʼ kɛ nywi yɛ̂m, a shi ɓɛ ye M̀vɛ̀nnswæ̀b nɛ fɛ wu fyaʼ. Li nɛ ci, mwum nɛ kǐn mùn fɛ fyaʼ ywû, nun nɛ ci ɓyɛbbi, à làn wù.»
43019012	Ǹdìkǎʼ nɗunmi kwan màzwǔm, Pìlatwù ɗunmi mɛ̀ mbyi kibbea ɓǎ nun pæʼ fyàʼ lɛ̀ Yesù. Son, mɛ̀ Yudà ɗunmi tì shɛ̀ ɓe lɛ̀ ǹkwu kimmi lɛ: «Wu pæ̀ʼ fyàʼ lɛ̀ mwum tòn nɛ, lɛ̀ wù ɓǎ ŋwè mvɛ̀n ndwun nɛ kɛ ŋgyɔʼ Rɔ̂m. Mwum nɛ tǎ nun nɛʼ lon lɛ m̀vɛ̀n, à ni ci-ɓyìnnì mvɛ̀n ndwun.»
43019013	Kɛ nywɔʼ yɛ Pìlatwù ywɔʼ ǹzæ̌ʼ lɛʼ yi, à cì lɛ ɓɛ kwannzi Yesù wan, nun nɛʼ kɛ̀n tòn kɛ gbaʼ nlin mɛ kæ̀ʼ zwɛm, kɛ cìcì sɛ ɓɛ ɓe lon lɛ lwùmmɔ̀ʼ mɛ mblê. (Kɛ lɛʼ mɛ Èbrû nun, ɓɛ ɓe son lon lɛ Gàbatà.)
43019014	Ŋ̀gwìn-ŋkwan-Èjîb, ɓe lɛ̀ à wilimɛ nywɔʼ màzwùm. Nywɔʼ lwinnimɛ, Pìlatwù shɛ̀ lɛ̀ mɛ̀ Yudà lɛ: «M̀vɛ̀n nyin ni ti ni.»
43019015	Son, ɓɛ ɗunmi tì kun ɓe lɛ: «Wu nun, wu ɓwiʼ nun, ywummɔʼ nun ŋgæʼ mɛ̀ ɓɔtɔʼ zwɛm.» Pìlatwù ywɔʼ li, à fyònnzì lɛ̀ ɓon lɛ: «Ɓyin yili lɛ mùn ywummɔʼ ɓyin m̀vɛ̀n nyin kɛ ŋgæʼ mɛ̀ ɓɔtɔʼ zwɛm?» Mɛ̀ ci-zwiʼ mɛ ci-mfɛ sàtìkæ̀ʼ fyonnzi lɛ̀ nun lɛ: «Ɓwiʼ cinni kan tî m̀vɛ̀n ndɔʼ mbyî, sukuʼ m̀vɛ̀n ndwun nɛ kɛ ŋgyɔʼ Rɔ̂m.»
43019016	Li, Pìlatwù fɛ ɓon Yesù fyaʼ, ɓǎ ɓɛ kɛn nun ywummɔa kɛ ŋgæʼ mɛ̀ ɓɔtɔʼ zwɛm. Li, ɓɛ twɛʼ Yesù,
43019017	ɓɛ fɛ nun ŋgæʼ mɛ̀ ɓɔtɔʼ nyon ŋgun, ɓɛ kwan myi lɛ̀ nun, ɓǎ ɓɛ kɛn lɛ̀ nun kɛ lwùmmɔ̀ʼ ndɔʼ sɛ ɓɛ ɓe lon lɛ ǹgwɔ̀ʼ mwù. (Kɛ lɛʼ mɛ Èbrû nun, ɓɛ ɓe cìcǐ màzwùm lon lɛ Gɔ̀lgɔ̀tâ.)
43019018	Kwe nɛ mɛ̀ suzæ̀n ywummɔʼ Yesù kɛ ŋgæʼ mɛ̀ ɓɔtɔʼ zwɛm. Ɓɛ ywummɔʼ tì kuʼ ɓwum ɓî ndɔʼ kwe, kwan fɔʼ nun, nyɛ̌ m̀bɔʼ fyaʼ ji Yesù, nyɛ̌ m̀bɔʼ kuʼ kɛ fyaʼ mɛ̀ʼ.
43019019	Pìlatwù cì ɓɛ kɔʼ ŋgɔʼ ndɔʼ, ɓɛ kɛn yon yìli kɛ mwu ŋgæʼ mɛ̀ ɓɔtɔʼ Yesù. Ǹzæ̌ʼ lɛʼ yɛ ɓɛ kɔe ɓe lɛ: «Yesù, mwum nɛ wai Nàzàrɛ̂ʼ, m̀vɛ̀n mɛ̀ Yudà.»
43019020	Mɛ̀ Yudà ɓe làn kwe mèan lɛ̀ ɓɛ ta ŋgɔʼ yi nzanŋgea, ntwiʼ sɛ cìcǐ màzwùm ɓe kǎn læ̀bbi lɛ̀ myi. Ɓɛ kɔʼ ŋgɔʼ màzwùm kɛ lɛʼ mɛ Èbrû nun, kɛ lɛʼ làtɛ̂n nun lɛ̀ tì kɛ lɛʼ grɛ̂ʼ nun.
43019021	Mɛ̀ ci-zwiʼ mɛ ci-mfɛ sàtìkæ̀ʼ yɛnmɛ li, ɓɛ kɛn Pìlatwù shɛ̌ lɛ: «Sɛ ɓa lwɛn she wù kɔʼ lɛ: “M̀vɛ̀n mɛ̀ Yudà”, ǹdikàʼ wù kɔʼ lɛ: “Mwum tòn nɛ lɛʼ lɛ nun ni m̀vɛ̀n mɛ̀ Yudà.” »
43019022	Pìlatwù fyònnzì lɛ̀ ɓon lɛ: «Swum sɛ mùn kɔâ yɛ kuʼ tòn kwe kɔa li.»
43019023	Kɛ nyè yɛ mɛ̀ suzæ̀n ywummɔʼ Yesù kɛ ŋgæʼ mɛ̀ ɓɔtɔʼ zwɛm, ɓɛ shɛ mɛ̀ plè ɓyon ɓye ɗin, ɓɛ kyiilaʼ ɓon kɛ nyinnìm shan nun, ɓon nyî. Ɓɛ shɛ tì kuʼ plè nyon nyɛ̌ ndwun nyɛ̌ ɓe gwùm ɗin, tæʼ ɗun kan nlim.
43019024	Mɛ̀ suzæ̀n ɓi ɗunmi lɛli kɛ nyinnìm shan nun lɛ: «Ɓa kì ɓwiʼ yætènì plè ni, ǹdikàʼ ɓwiʼ ɗwiènì wɛ̌ ɓì ɓǎ ɓwiʼ yɛn mwum nyɛ̌ yɛ nun shɛ.» Li nɛ swum sɛ ɓɛ kɔe kɛ ɗèwǎ Mvɛ̀nnswæ̀b nun lwinni, she ɓɛ lɛʼ lɛ: «Ɓɛ kyiileâ mɛ̀ plè ɓyɛ̂m ɓye ɗin. Ti lɛ̀ plè ndwun nyɛ̀m, ɓɛ ɗwi wɛ̌ ɓì.» Swum sɛ mɛ̀ suzæ̀n cie, à si.
43019025	Kɛ moan ŋgæʼ mɛ̀ ɓɔtɔʼ Yesǔ, mon nyon ɓe kwe ǹɗyimi, ɓon lɛ̀ mon sɔ̀ʼ nyon, kònndì lɛ̀ Màrî, myǐ Klòpâsì, lɛ̀ tì lɛ̀ Màrî nyɛ̌ wai kɛ Màdàlâ.
43019026	Yesù cɛ, à yɛn mon nyon. Kɛ moan mon nyon, à yɛn tì kuʼ mwɛsɔ̀ʼ nyon nyɛ̌ nun yili ǹzwɔʼ. À shɛ̀ lɛ̀ mon nyon lɛ: «Mon, mwɛn nywù nɛ.»
43019027	À shɛ̀ tì kuʼ lɛ̀ mwɛsɔ̀ʼ nyon ni lɛ: «Mon nywù nɛ.» Kɛ kwan màzwùm nun, mwɛsɔ̀ʼ ni twɛʼ nun, à kɛ̀n lɛ̀ nun ɗwon nyon.
43019028	Kɛ nyě yi, kɛ nlìmmì yɛ Yesù lìmmi lɛ she shon mlɔâ jenɛ, à shɛ̀ lɛ: «Ǹlim mlaʼ ta mun fyo.» Li, à lwinnzi swum sɛ ɓɛ kɔʼ kɛ ɗèwǎ Mvɛ̀nnswæ̀b nun.
43019029	Kwe cìcǐ màzwùm, kòn ndɔʼ ɓe kwe ɗyi lɛ̀ ɓæ̌ʼ sæbbi nlim. Mɛ̀ suzæ̀n swonnzɔ̀ʼ kwùsaʼ kɛ nlim, ɓɛ swɔʼ son kɛ zwiʼ pɛʼ ndɔʼ, ɓɛ næmnzɔ̀ʼ Yesù son kwe zwô.
43019030	Kwan sɛ nun nywon ɓæ̀ʼ si, à shɛ̀ lɛ: «She shɛ̂m mlɔâ hwæn.» Kɛ nyě yi, à swɔ̀sì mwù, m̀pùn mɛ̀ yìnnì nyon mlɔ̀ʼ.
43019031	Ŋ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔʼ màzwùm. Li, mɛ̀ ci-zwiʼ mɛ Yudà yile kǎn lɛ ɓwum ɓye ɓɛ ywummɔe kɛ mɛ ŋgæʼ mɛ̀ ɓɔtɔʼ zwɛm, ǹgyìn mɛ̀ yìnnì ni cinni ɓon kwe, ntwiʼ sɛ ǹgyìn màzwùm ɓe ǹgyìn ndwun. Li, ɓɛ waʼ, ɓɛ kɛn Pìlatwù cibbi lɛ nyǐ ni ci lɛ̀ ɓɛ ɓi kɛn mɛ̀ mkpaʼ ɓwum màzwùm ɓlɔ̀kea, ɓɛ pilàʼ ɓon kɛ mɛ ŋgæʼ mɛ̀ ɓɔtɔʼ zwɛm.
43019032	Li, mɛ̀ suzæ̀n ɓɛn, ɓɛ ɓlɔkàʼ mɛ̀ mkpaʼ ɓwum ɓye ɓɛ ywummɔe lɛ̀ Yesù kɛ kwan fɔʼ nun.
43019033	Kwan sɛ ɓon ɓɛn kɛ cǐ Yesù, ɓɛ yɛn lɛ̀ à ywiâ ǹdìkàʼ ŋwê, li nɛ ci ɓɛ ɓlɔ̀kaʼ kan nun mɛ̀ mkpaʼ.
43019034	Son, kɛ nyinnìm mɛ suzæ̀n nun, nyɛ̌ m̀bɔʼ ndɔʼ ɗwo nun pwu lɛ̀ kwòn. Kɛ fyaʼ zwɛm ǹnywɛ̌n, mlǎʼ lɛ̀ mvæb ɓaì ŋgyɔʼ.
43019035	Mwum nɛ tà ɓyin ywum ton yɛ sannzi, à yɛnne yon lɛ̀ zɛʼ, à tǎ shìtàkwǔ màzwùm ɗyi, ɓǎ ɓyin cinni swum sɛ ɓyin yɛ ǹlim kɛ̌ lɛ̀ son. Ywum yɛ nun tà ɓyin shɛ̌ yi, à yi lɛŋkæ̀m. Nun nɛʼ lìmmi lɛ à tǎ lɛŋkæ̀m shɛ̌.
43019036	Ywum màzwùm lean hwæn li, ɓǎ swum sɛ ɓɛ kɔe kɛ ɗèwǎ Mvɛ̀nnswæ̀b nun lwinni, she ɓɛ lɛʼ lɛ: «Kwo fɛʼ wɛb shon fɔʼ, ɓɛ ɓa ɓlǒ.»
43019037	Ɓɛ kɔʼ tî kɛ cìcì ndɔʼ kɛ ɗèwǎ Mvɛ̀nnswæ̀b nun lɛ: «Ɓɛ yɛ mwum nyɛ̌ ɓon ɗwo lɛ̀ kwòn yɛnni.»
43019038	Ɓe nyě yi, Jòsɛ̂ʼ, mwum ndɔʼ nɛ wai kɛ Àrìmàtê, kɛ̀n Pìlatwù ɗwon Yesù cibbi. (Jòsɛ̂ʼ màzwùm ɓe mwɛsɔ̀ʼ Yesù ndɔʼ, son, ǎ ɓe kǎn lìsàʼ lɛ nun ni mwɛsɔ̀ʼ nyon, ntwiʼ sɛ nun ɓe mɛ̀ ci-zwiʼ mɛ Yudà yi.) Pìlatwù ywɔmɛ swum sɛ Jòsɛ̂ʼ cibbi si, à yili. Li, Jòsɛ̂ʼ kɛ̀n ɗwon sheli.
43019039	Nìkòdɛ̂m, mwum nɛ kìen Yesù yɛnni nywɔʼ ndɔʼ kpon nun, ɓɛ̀n kuʼ ɓon lɛ̀ Jòsɛ̂ʼ, à shiì yì paʼ mɛ̀wu mɛ nwùm kyikyi, yon ɓî. Ɓe lɛ̀ ɓɛ fyinnɔâ yon cìcì fɔʼ. Ɓæm mɛwu mɛ nwǔm màzwùm ɓe kyìbli ǹzwɔʼ.
43019040	Ɓwum ɓî màzwùm sheli ɗwon Yesù, ɓɛ ɓwiʼ son kɛ kwokwo nun lɛ̀ ɓɛ swiâ son mɛ̀wu mɛ nwǔm màzwùm nywi, wɛ̌ tà shɛ mɛ̀ Yudà ta cì kwan sɛ ɓon yili ɓon gwum mwum ndɔʼ.
43019041	Kɛ cìcì sɛ ɓɛ ywummɔe Yesù kɛ ŋgæʼ mɛ̀ ɓɔtɔʼ zwɛ̂m, mwɛn ndɛm ndɔʼ ɓe kwe. Kɛ mwɛn ndɛm màzwùm nun, m̀byùʼ ndɔʼ ɓe kwe nyɛ̌ ɓɛ gwùm kifɛʼ mwum ndɔʼ mbyî nlim.
43019042	Kɛ ǹgyìn mɛ̀ yìnnì mɛ̀ Yudà ɓe lɛ̀ à wilimɛ nywɔʼ màzwùm, ɓɛ sheli ɗwon Yesù, ɓɛ kɛn son gwùmmi kwe, ntwiʼ sɛ m̀byùʼ màzwùm ɓe kwukwæʼ.
43020001	À ɓe shikpon fɔʼ hwìli lɛ̀ kpòn, ɓe lɛ̀ shikpon kɛ ɓwùmnì ɗin, Màrî nyɛ̌ wai kɛ Màdàlâ yê mbyi mbyùʼ Yesù. À ɓɛ̌n, à yɛn lɛ ǹgwɔ̀ʼ nɛ ɓɛ ɗwɔke ŋwum mbyùʼ Yesù lɛ̀ nun, à ɓà tî.
43020002	À fyòn ɓe lɛ̀ mɛ̀li, à kɛ̀n Sìmôn Pìɛ̂r cinni ɓon lɛ̀ mwɛsɔ̀ʼ nyɛ̌ m̀bɔʼ nyɛ̌ Yesù yile ǹzwɔʼ, à shɛ̀ lɛ̀ ɓon lɛ: «Ɓɛ shelâ ɗwon Nyɛli nyɛʼ kɛ mbyûʼ nun. Ɓwiʼ lìmmi kan cìcì sɛ ɓɛ kɛn nun kɛ̌ nun.»
43020003	Pìɛ̂r ɓon lɛ̀ mwɛsɔ̀ʼ nyɛ̌ m̀bɔʼ, ɓɛ ywɔʼ li, ɓɛ yê mbyi mbyùʼ Yesù.
43020004	Ɓɛ ɓe yanni, ɓon ɓî hwæn, son, mwɛsɔ̀ʼ nyɛ̌ m̀bɔʼ ni yanne m̀byìmmi à làn Pìɛ̂r. Nun nɛ sɛti ɓɛ̀n kɛ mbyûʼ nun.
43020005	À swɔ̀sɔ̀ʼ mwù kɛ mbyûʼ nun ɓǎ nun cɛɔ̀ʼ kɛ nlim. À sukuʼ mɛ̀ fyàʼ kwokwo yɛnni ɓe nlim ɗin, son, ǎ ɗun kan.
43020006	Kɛ nyè yon, Sìmôn Pìɛ̂r ɓɛ̀n kuʼ, à ɗuɔ̂n làn nyon kɛ mbyûʼ nun, à yɛn mɛ̀ fyàʼ kwokwo kwe ŋgyɔʼ,
43020007	à kònndì tì kuʼ swum plê she ɓɛ ɓwile ŋwum Yesù nun yɛnni. Swum plê màzwùm ɓe kǎn fyìnnɔa lɛ̀ mɛ̀ fyàʼ kwokwo m̀ban, son, sɛ ɓe làn nyon pɛɗin hwɛli.
43020008	Li, mwɛsɔ̀ʼ Yesù nyɛ̌ sɛte ɓɛ̀n kɛ mbyûʼ nun ɗun kuʼ làn nyon kwe. À yɛn ywum màzwùm, à lìmmì lɛ Yesù ni ɓà tî.
43020009	(Ɓe lɛ̀ ɓwɛsɔʼ Yesù ywɔti kifɛʼ swum sɛ ɓɛ kɔe kɛ ɗèwǎ Mvɛ̀nnswæ̀b nun lɛ Yesù ywìmɛ ywi yìmni.)
43020010	Kɛ nyě yi, ɓwɛsɔʼ Yesù ɓî ɓi fyoìn ɓe ɗwon nyan.
43020011	Màrî fyòin tì ɓe, à kìn ɗyi kɛ moan mbyûʼ lɛ̀ à tǎ kwe. Kwan sɛ nun ɓe kwe, à swɔ̀sɔ̀ʼ mwù kɛ mbyûʼ nun lɛ̀ à tǎ cɛɔ̀ʼ kɛ nlim.
43020012	À cɛmɛ li, à yɛn mɛ̀ cikpuʼ Mvɛ̀nnswæ̀b ɓon ɓî, lɛ̀ mɛ̀ plě pwibbɔa kɛ nywi, ɓɛ toen kɛ cìcì sɛ ɓɛ nonnze Yesù nun, nyɛ̌ m̀bɔʼ tòen kɛ lwùmmɔ̀ʼ sɛ mwù ɓe kwe, nyɛ̌ m̀bɔʼ tòn kuʼ kɛ mɛ kwù.
43020013	Mɛ̀ cikpuʼ Mvɛ̀nnswæ̀b ɓi yɛn Màrî, ɓɛ cibbi lɛ̀ nun lɛ: «Ɗyim mɛ̀ yib, yɛn sɛ wù tǎ kwe nun?» À fyònnzì lɛ̀ ɓon lɛ: «Ɓɛ shelâ ɗwon Nyɛli nyɛ̀m, mǔn lìmmi kan cìcì sɛ ɓɛ kɛn nun kɛ̀ɔʼ nun.»
43020014	Kɛ nyě yɛ nun lɛle ǹzæ̀ʼ lɛʼ ni, à wasi mwù, à cɛ ɓe nyè yon, à yɛn mwum ndɔʼ, à ni ǹɗyi. Yesù nɛ ɓe, son, Màrî lìmmi kan lɛ nun nɛ.
43020015	Yesù cibbi lɛ̀ nun lɛ: «Ɗyim mɛ̀ yib, yɛn sɛ wù tǎ kwe nun? Wɛn nɛ wù tǎ kæb?» Kɛ ncibbi yi nun, Màrî ɓe ɓàkàʼ lɛ ci-mpwɛbsi ndɛm ni nɛ. Li, à shɛ̀ lɛ̀ nun lɛ: «Mwumŋkæ̀m, ɓɛshɛ wù nɛ sheli ɗwon Nyɛli nyɛ̌m, shɛ̀ mun cìcì sɛ wù kɛ̀n son kɛ̌ nun, ɓǎ mùn kɛn son sheli.»
43020016	Kwan sɛ nun lɛli hwæn, Yesù lon nun kɛ jin shon nun. À ywɔmɛ li, à lìmmì nun, à lon nun kɛ lɛʼ mɛ Èbrû nun lɛ Ràbùnî. (Sù nlon màzwùm ni lɛ ǹlìsàʼ.)
43020017	Yesù shɛ̀ lɛ̀ nun lɛ: «Ɓa wù yìnndì mùn, ntwiʼ sɛ mǔn nàn kifɛʼ ɗɛb kɛ cǐ Ce nyɛ̀m. Son, kɛ̀nne, wù shɛ̀ mɛ̀ ŋgyinni ɓyɛ̂m lɛ mùn nànmɛ kɛ cǐ Ce nyɛ̀m nyɛ̌ ɗyi kuʼ Ce nyin, mùn kɛ̀nmɛ kɛ cɛ̌ Mvɛ̀nnswæ̀b nyɛ̀m nyɛ̌ ɗyi kuʼ M̀vɛ̀nnswæ̀b nyin.»
43020018	Kɛ fyaʼ zwɛm ǹnywɛ̌n, Màrî waʼ, à kɛ̀n ɓwɛsɔʼ Yesù shɛ̌ lɛ: «Mùn yɛnnâ Nyɛli nyɛʼ.» À lɛmɛ li, à ɗunmi ɓon swum sɛ Yesù shǐ nun sùlea.
43020019	Kwæ̀bbi fɔʼ màzwǔm, ɓwɛsɔʼ Yesù ɓe swɔli kɛ nye m̀bɔʼ nun nyɛ̌ ɓe ǹtwɔ̀kea lɛ̀ mɛ̀ kyî, ntwiʼ sɛ ɓon ɓe mɛ̀ ci-zwiʼ mɛ Yudà yi nun. Yesù kwan kɛ nyinnìm shan nun, à ɗyi, à shɛ̀ lɛ̀ ɓon lɛ: «Flɔa ɓɛ lɛ̀ ɓyin.»
43020020	Kɛ nyè yɛ nun lɛle ǹzæ̌ʼ lɛʼ yi, à ɗunmi ɓon mɛ̀ ɓàn mɛ mbyimmɔʼ lìsea kɛ mɛ fyàʼ ɓyon, à lìsàʼ tì kuʼ ɓon pwu shon. Kɛ nyɛn yɛ ɓwɛsɔʼ ɓyon yɛnni Nyɛli nyan, ǹlim lwinni ɓon lɛ̀ ǹdàli.
43020021	Yesù kònndì tì lɔʼ ɓon shɛ̌ ɓe lɛ: «Flɔa ɓɛ lɛ̀ ɓyin. M̀bɔ̀kì nɛ Ce nyɛ̀m fyii mǔn, mùn kuʼ, mùn tà kuʼ ɓyin fyi.»
43020022	À lɛmɛ li, à hwummi ɓon m̀pùn nywi, à shɛ̀ lɛ̀ ɓon lɛ: «Yèênì M̀pùn Nsanmi.
43020023	Ɓwum ɓye ɓyin yɛ shɛ̀ lɛ ɓyɛbbi nyan ti ɗyě ǹzùsi, lɛ̀ à ti kuʼ ǹzùsi, lɛŋkæ̀m. Ɓwum ɓye ɓyin yɛ ɓyìnnɔ̀ʼ lɛ ɓyɛbbi nyan ɓǎ ɓɛ ǹzùsi, lɛ̀ à ɓà kuʼ ɓɛ ǹzùsi, lɛŋkæ̀m.»
43020024	Tòmasì nyɛ̌ ɓɛ ɓe lon lɛ mwɛn fæʼ ɓe kǎn kɛ nyinnìm ɓwulu ɓwɛsɔʼ Yesù nun kwan sɛ Yesù ɓwùmne ɓon kɛ swiʼ.
43020025	Ɓwùlu ɗunmi nun shɛ̌ lɛ: «Ɓwiʼ yɛnnâ ɓwiʼ Nyɛli nyɛʼ.» Son, Tòmasì fyònnzì lɛ̀ ɓon lɛ: «Mun shì mɛ̀ ɓàn mɛ̀ mbyimmɔʼ yɛnni kɛ mɛ fyàʼ ɓyon nun, mùn yìnndì yon lɛ̀ fyàʼ yɛ̂m, mùn kɛ̀ tì kuʼ fyàʼ kɛ pwu shon nun, mùn ɓǎ yili lɛ lɛŋkæ̀m sɛ.»
43020026	Sonndè làn ɓe m̀bɔʼ, ɓwɛsɔʼ Yesù ɓe tì swɔli kɛ næm nun. Kæ̀mmǐ màzwùm, Tòmasì ɓe ɗyě kwe lɛ̀ ɓon. Mɛ̀ ŋwum nye hwæn ɓe ǹtwɔ̀kea lɛ̀ mɛ̀ kyî. Kwo fɛʼ li, Yesù kwan kɛ nyinnìm shan nun, à shɛ̀ lɛ̀ ɓon lɛ: «Flɔa ɓɛ lɛ̀ ɓyin.»
43020027	Kɛ nyě yi, à cɛ Tòmasì mɛʼ, à shɛ̀ lɛ̀ nun lɛ: «Næ̀nndiì fyàʼ ywû, wù yìnndì mɛ̀ ɓàn mɛ̀ mbyimmɔʼ, kɛ̀nnzî tì kuʼ fyàʼ ywû, wù ɓwɛb pwu shɛ̂m. Kyììli lɛ̀ ǹkwùm ŋgyi, son, yili lɛ lɛŋkæ̀m sɛ, mùn yìmnâ ywi.»
43020028	Tòmasì ywɔmɛ li, à shɛ̀ lɛ: «Wù nɛ ɗyi Nyɛli nyɛ̀m, wù ɓɛ tì M̀vɛ̀nnswæ̀b nyɛ̀m.»
43020029	Yesù shɛ̀ lɛ̀ nun lɛ: «Wù lɛʼ li ntwiʼ sɛ wù yɛnnâ mùn, son sɛ wu yili lɛ lɛŋkæ̀m sɛ. Tǒn lwɛn si lɛ̀ ɓwum ɓye ta yili lɛ lɛŋkæ̀m sɛ, shìkì ɓɛ yɛn mùn.»
43020030	Yesù kònnde tì yì hìlea cǐ mèan kɛ swiʼ ɓwɛsɔʼ ɓyon, ye mǔn kɔʼ kan kɛ ɗèwà ton sɛ nun.
43020031	Son, ywum yɛ ɗyi kɛ ɗèwà sɛ nun, mùn kɔʼ yon ɓǎ ɓyin limmì lɛ Yesù ni Kristò, mwum nɛ M̀vɛ̀nnswæ̀b fyii, à ɓɛ tì kuʼ Mwɛn Mvɛ̀nnswæ̀b. Li, kɛ nyě nlìmmǐ màzwùm, ɓyin cinni ǹzison kɛ nyè yon.
43021001	Ŋ̀gyìn ndɔʼ lan ɓe kwæʼ lɛ, Yesù kònndì tì ɓwùmnì kɛ swiʼ ɓwɛsɔʼ ɓyon ndɔʼ kɛ moan swùm sɛ ɓɛ ɓe lon Tìbɛ̀rìâʼ. Ywɔênì fɛʼ m̀bɔ̀kì nɛ sɛ lannze.
43021002	Nywɔʼ màzwǔm, ɓwɛsɔʼ Yesù ndɔʼ ɓe swɔli kɛ cìcì fɔʼ. Ɓye ɓe kwe ɓe lɛ: Sìmôn Pìɛ̂r, Tòmasì nyɛ̌ ɓɛ ɓe lon lɛ mwɛn fæʼ, Nàtànàɛ̂l nyɛ̌ wai kɛ Kanà kɛ ŋgyɔʼ Gàlìlê nun, ɓwɛn Zèbèdê, kònndì lɛ̀ ɓwɛsɔʼ Yesù ɓî ndɔʼ tì.
43021003	Sìmôn Pìɛ̂r ɗyi, à shɛ̀ lɛ̀ ɓwùlu lɛ: «Mùn kɛ̀nmɛ mvinjan swǐ.» Ɓɛ fyonnzì lɛ̀ nun lɛ: «Ɓwiʼ kuʼ, ɓwiʼ kɛnmɛ ɓwiʼ lɛ̀ ɓyin.» Ɓɛ waʼ kɛ̀n, ɓɛ nan kɛ ciʼ nun. Kpòn màzwùm làn ɗin, ɓɛ ɓæn kan swum ndɔʼ.
43021004	Kwan sɛ ɓe lɛ̀ nywɔʼ ti ɓwùmnì nûn, Yesù kwan kwe kɛ moan swùm, son, ɓwɛsɔʼ ɓyon lìmmi kan lɛ nun nɛ.
43021005	Ǎ kà cibbi lɛ̀ ɓon lɛ: «Mɛ̀ swùkàʼ, ɓyin ɓænnâ ǹgishì?» Ɓɛ fyonnzì lɛ̀ nun lɛ: «Ɓwiʼ ɓæn kan ɓwiʼ swum ndɔʼ.»
43021006	Yesù shɛ̀ lɛ̀ ɓon lɛ: «Ɗwìênì mvinjan kɛ fyaʼ ji. Li, ɓyin yɛ ǹgishì ɓænni.» Ɓɛ yonnì kɛ fyaʼ ji zwɛm, ɓɛ swi yì mvinjan ɗuʼ. Ɓɛ swimɛ li, mvinjan lwin lɛ̀ ǹgishì, ɓɛ wòli kan kim ɓɛ tɛʼ yon, ɓɛ kwannzi yon kyɔʼ.
43021007	Mwɛsɔ̀ʼ nyɛ̌ Yesù yili ǹzwɔʼ shɛ̀ lɛ̀ Pìɛ̂r lɛ: «Nyɛli nyɛʼ nɛ.» Sìmôn Pìɛ̂r ywɔmɛ she nun lɛʼ lɛ: «Nyɛli nyɛʼ nɛ», à swì plè nyon nywi, ntwiʼ sɛ ɓe lɛ̀ à ti nywi pwìn. À swimɛ nun, à pyì ŋgwɔʼ.
43021008	Ɓwɛsɔʼ ɓye fɔʼ kin ɓe lɛ̀ cìʼ, lɛ̀ ɓɛ ta mvinjan sɛ lwinnâ lɛ̀ ǹgishì si tɛ̀li. Ɓɛ ɓe kǎn læ̀bbi lɛ̀ ŋgonni ɗuʼ. Læ̀b læ̀bbi ɓe làn mɛ̀ mɛtà nɗuʼ.
43021009	Kwan sɛ ɓon kwan ciʼ nun, ɓɛ yɛn dànkyì ndɔʼ kwe lɛ̀ ǹgishì kɛ zwɛm satea, brɛ̂ʼ ndɔʼ ɓe tì kuʼ kwe.
43021010	Yesù shɛ̀ lɛ̀ ɓon lɛ: «Fiênì fɛʼ mùn ǹgishì ndɔʼ kɛ nyinnìm ye ɓyin ɓænni jenɛ yi nun.»
43021011	Sìmôn Pìɛ̂r nàn kɛ ciʼ nun, à tɛ̀lì mvinjan sɛ ɓe ǹlwinni lɛ̀ ǹgishì klwɔkea si kyɔʼ. Ŋ̀gishì ye ɓe kɛ mvinjan ɓe ǹgishì nɗuʼ lɛ̀ mwùm shân ɓlàn lê. Kwo fɛʼ she ǹgishì ɓe nlim mèan si, mvinjan yæ̀taʼ kan.
43021012	Yesù shɛ̀ lɛ̀ ɓon lɛ: «Kìênnì, ɓyin ji ji.» Kwo fɛʼ she nun lɛʼ li si, mwɛsɔ̀ʼ nyon ndɔʼ lwùm kan nun cibbi lɛ: «Wɛn nɛ kuʼ wù?» Ntwiʼ sɛ ɓon limmi lɛ Nyɛli nyan nɛ.
43021013	Yesù sɛnndiì kɛ ke shan, à sheli brɛ̂ʼ, à fɛkaʼ ɓon, à kònndì tì kuʼ ɓon ǹgishì fɛkea.
43021014	Ǹdìkàʼ kwan sɛ Yesù yìmne ywi, kæ̀mmì mɛ nlè sɛ, she nun lìsaʼ nun nɛʼ lɛ̀ ɓwɛsɔʼ ɓyon.
43021015	Kɛ nyě yɛ ɓon ji ji hwæn, Yesù cibbi lɛ̀ Sìmôn Pìɛ̂r lɛ: «Sìmôn, mwɛn Jân, wù yili mun a lan m̀bɔ̀kì nɛ ɓye lɛ̀ ɓwum ta mun yili?» Sìmôn Pìɛ̂r fyònnzì lɛ̀ nun lɛ: «Nyɛli nyɛ̀m, wù lìmmi lɛ mùn yili wu.» Yesǔ kǎ shɛ̌ lɛ̀ nun lɛ: «Ɓòn ɓwɛn mɛ pɔʼ ɓyɛ̂m.»
43021016	Yesù kònndì tì nun cibbi ɓe kɛ kæ̀mmì mɛ mɓì nun lɛ: «Sìmôn, mwɛn Jân, wù yili mun?» Sìmôn Pìɛ̂r fyònnzì lɛ̀ nun lɛ: «Nyɛli nyɛ̀m, wù lìmmi lwɛn lɛ mùn yili wu.» Yesù shɛ̀ lɛ̀ nun lɛ: «Ɓǒn mɛ̀ pɔʼ ɓyɛ̂m.»
43021017	Kɛ kæ̀mmì mɛ nlè nun, Yesù kònndì nun cibbi lɛ: «Sìmôn, mwɛn Jân, wù yili mun?» Ŋgu kwan Pìɛ̂r kɛ swiʼ kwan sɛ Yesù cibbi tî nun kɛ kæ̀mmì she mɛ nlè nun lɛ: «Wù yili mun?» Li, à fyònnzì lɛ̀ nun lɛ: «Nyɛli nyɛ̀m, wù lìmmi ywum hwæn pæʼ, wù lìmmi seansean lɛ mùn yili wu.» Yesù shɛ̀ lɛ̀ nun lɛ: «Ɓǒn mɛ̀ pɔʼ ɓyɛ̂m.
43021018	Mùn tà wu shɛ̌ lɛ̀ lɛŋkæ̀m lɛ, kwan sɛ wù ɓe m̀bìpǎn, wù ɓe ǹkæ̀nndan kpæmmi kɛ ŋkwùʼ lɛ̀ wǔ nɛʼ, wù kɛ̀n kɛ cìcì sɛ wù yili, son, kwan sɛ wù yɛ̌ ywìn, wù yɛ̌ suʼ mɛ̀ fyàʼ yìli ɗin, mwum ɗin ndɔʼ kin wù ǹkæ̀nndan kpæmmi, à kɛ̀nnzì wù kɛ cìcì sɛ wǔ yili kan kɛ̀n.»
43021019	(Kɛ nzæ̌ʼ lɛʼ yɛ nun, Yesù ɓe m̀bɔ̀kì ywi nɛ Sìmôn Pìɛ̂r yɛ̌ ywi shɛ̌, lɛ̀ nun lisàʼ ǹtwu Mvɛ̀nnswæ̀b kɛ ywi nyon nun.) Ɓe nyě yi, Yesù shɛ̀ lɛ̀ nun lɛ: «Ɗwoìn mùn kɛ nyè.»
43021020	Sìmôn Pìɛ̂r yònnzì mɛʼ ɓe, à yɛn mwɛsɔ̀ʼ nyɛ̌ Yesù yile ǹzwɔʼ lɛ̀ à tǎ kìn. (Nun màzwùm nɛ nonme Yesù kɛ nywi kwan sɛ ɓɛ ɓe ji ji, à cibbi lɛ̀ nun lɛ: «Nyɛli nyɛ̀m, yà mwum nɛ yɛ wù kyǐ?»)
43021021	Pìɛ̂r yɛnmɛ nun li, à cibbi lɛ̀ Yesù lɛ: «Nyɛli nyɛ̀m, ti kuʼ nun, yǎ swum sɛ yɛ nun ɓɛ̀nni nywi?»
43021022	Yesù fyònnzì lɛ̀ nun lɛ: «A mùn yili lɛ à ton lɛ̀ mɛʼ han a kiìn ɓɛ̀n kwan sɛ mùn ywìmɛ fyònnì, yɛn sɛ nywi kwɛnnaʼ wu nun? Ti lɛ̀ wù, ɗwoìn mùn kɛ nyè.»
43021023	Ɓòɓo ɗunmi yòn kɛ nyinnìm ɓwɛsɔʼ ɓye fɔʼ nun lɛ mwɛsɔ̀ʼ Yesù màzwùm ɓǎ ywi. Kànmbɛʼ, Yesù shɛ̀e kǎn lɛ nyǐ ni ɓǎ ywi, à sukuʼ shɛ̀e lɛ: «Ɓɛshɛ mùn yili lɛ à ton lɛ̀ mɛʼ han a kiìn ɓɛ̀n kwan sɛ mùn ywìmɛ fyònnì, yɛn sɛ nywi kwɛnnaʼ wu nun?»
43021024	Mwɛsɔ̀ʼ Yesù m̀bɔʼ màzwùm nɛ ɗyi shìtàkwù kɛ nywi ywum màzwùm, à kɔʼ tì yon kɛ ɗèwà nun. Ɓwiʼ limmi lɛ shìtàkwù sɛ nun tǎ ɗyi, à si lɛŋkæ̀m.
43021025	Ywum yɛ Yesù cìe lɛ̀ ǎ ywi kifɛʼ yi mèan. Ɓɛ kɔè yon kɛ yi ɗèwà nun m̀bɔʼ-mbɔʼ, mùn ɓàkàʼ lɛ ŋgyɔ̂ʼ wan pwipwɛ̀è lɛ̀ yì ɗèwǎ màzwùm.
44001001	Ŋwè nyɛ̀m Tèòfîl, kɛ ɗèwà she zwimbyiʼ sɛ mùn sɛte wù kɔʼ nun, mùn tannze ywum yɛ Yesù Kristò ɓe cì, kònndì lɛ̀ ye nun ɓe lìsàʼ ǹdìkàʼ nywɔʼ nɛ nun ɗunme she shon,
44001002	han a kɛn ɓɛ̀n nywɔʼ nɛ M̀vɛ̀nnswæ̀b nànnze nun kɛ ɗɛb. Lɛ̀ ǎ kà kɛ̌n ɓe kɛ ɗɛb, à lìsae ywum kɛ ŋkimmɔʼ Mpùn Nsanmi nun lɛ̀ ɓwum ɓye nun yæ̀nne lɛ ɓɛ ɓɛ mɛ̀ ci-ntwum ɓyon.
44001003	Kɛ nyě ywi vɛ̀nɛ̀ʼ nyon, à yìmnì kɛ ywi nun, à lìsàʼ nun nɛʼ kɛ mɛʼ mɛ ci-ntwum ɓyon, à cì ɓon ǹlìmmì seansean kɛ mɛ mbyi mèan nun lɛ nun ni ti ɓe lɛ̀ mɛʼ. Kɛ ŋgyin mwum nyî nun, à ɓe ɓon kwanŋgea swiʼ, lɛ̀ à tà ɓon ywum sannzi kɛ nywi ywɔʼ Mvɛ̀nnswæ̀b nun.
44001004	Nywɔʼ ndɔʼ nɛ ɓɛ ɓe lɛ̀ ɓon m̀ban, à shɛ̀ lɛ̀ mɛ̀ ci-ntwum ɓyon lɛ: «Ɓa ɓyin kɛsi nywi lɛ̀ Yèrusàlɛ̀m læ̀bbi. Son, tòênnì, ɓyin ɓonŋgàʼ swum sɛ yɛ ɓɛ̀n, swum sɛ M̀vɛ̀nnswæ̀b cìe ɓyin ǹkàli lɛ̀ son, swum sɛ mùn ɓe ɓyin shɛ̌.
44001005	Jân ɓe ɓwum jimnzi lɛ̀ mlǎʼ, ti lɛ̀ ɓyin, ǹgyǐn mèan ndɔʼ yɛ ɓa tî, ɓɛ yɛ ɓyin jimnzi lɛ̀ M̀pùn Nsanmi.»
44001006	A kiìn ɓɛ̀n nywɔʼ ndɔʼ, mɛ̀ ci-ntwum Yesù ɓe cìcì fɔʼ swɔli, ɓɛ cibbi lɛ̀ Yesù lɛ: «Nyɛli nyɛʼ, jenɛ nɛ wu yɛ̌ cì ŋgyɔʼ Ìzràɛ̂l fyònnì ɓe ŋgyɔʼ nɛ cinni ɓwùlu mɛ̀ mvɛ̀n mɛ kwù hwæn?»
44001007	Yesù fyònnzì lɛ̀ ɓon lɛ: «Ɓyin cinni kan lɛʼ ndɔʼ kɛ nlìmmì ŋgyìn yɛ ywum màzwùm yɛ ɓɛ̀n nun, ntwiʼ sɛ Ce M̀vɛ̀nnswæ̀b nɛ kɛ ǹgyǐn màzwùm kɛ ŋkimmɔʼ yon nun, nun nɛ suʼ son lìmmi nun kyishon.
44001008	Kwo fɛʼ li, ɓyin yɛ ǹkimmɔʼ ndɔʼ cinni kwan sɛ M̀pùn Nsanmi yɛ̌ ɓyin ɓɛ̀nni kɛ nywi. Kɛ kwan si nun, ɓyin yɛ ɓɛ yì shìtàkwù yɛ̂m, ɓyin yɛ ɓwum ywum lìsea kɛ nywi yɛ̂m, ǹɗunmi yi kɛ nlim nsǒn Yèrusàlɛ̀m, ɓyin lan, ɓyin kɛn ɓɛ̀n kɛ ŋgyɔʼ Jùdê nun hwæn lɛ̀ tì kɛ ŋgyɔʼ Sàmàrî nun, han a kɛn ɓɛ̀n mɛ nzwɔsi ŋgyɔʼ ɓye kwɛmmi kan lɛ̀ cɛ̌.»
44001009	À lɛʼ kuʼ ǹzæ̌ʼ lɛʼ yi ɗin, à ɗunmi nàn zwô kɛ ɗɛb lɛ̀ ɓɛ ta nun cɛ. Ɓwɔʼ ndɔʼ kiìn nun shìmndi, ɓɛ yɛn kan tî nun.
44001010	Ɓe lɛ̀ mɛʼ kɛ ɓon kɛ zwô kɛ lwùmmɔ̀ʼ sɛ Yesù ɓi nàn nun, ɓwum ɓî ndɔʼ kwan ɓon ke lɛ̀ mɛ̀ plě pwibbɔa nywi.
44001011	Ɓwum ɓî màzwùm ɗunmi lɛʼ lɛ̀ ɓon lɛ: «Lan Gàlìlê, yɛn sɛ mɛʼ ghæti ɓyin zwô kɛ ɗɛb? Yesù nɛ waʼ ɗye kɛ nyinnìm shin nun, à nàn zwô kɛ ɗɛb nɛ, à yɛ̌ tì kònndi fyònnì wɛ̌ m̀bɔ̀kì nɛ ɓyin yɛn nun ɗyě à tǎ nàn ni nun.»
44001012	Mɛ̀ ci-ntwum Yesù waì kɛ mwu ŋgwùmŋgwùm sɛ cinni mɛ̀ njì ŋgæʼ òlîvɛ̀, ɓɛ fyoìn ɓe Yèrusàlɛ̀m. Ŋ̀gwùmŋgwǔm màzwùm ɓe kɛ moan nsòn, lɛ̀ ǹsòn nzwonmɛ kilòmɛtà m̀bɔʼ.
44001013	Ɓɛ ɓɛn ɓe nsǒn, ɓɛ ɗun næm, ɓɛ nan kɛ næmmbyìʼ nyɛ̌ zwô nun, cìcì sɛ ɓon ɓe nòn nun. Mɛ̀ ci-ntwum Yesù ɓɛ ɓe kwe, mɛ̀ myin nyan ɓe lɛ: Pìɛ̂r, Jân, Jâʼ lɛ̀ tì Àndrê, kònndì lɛ̀ Fìlipò, Tòmasì, Bàrtɛ̀lèmî lɛ̀ tì Màtyû, Jâʼ nyɛ̌ mwɛn Àlfê, Sìmôn nyɛ̌ ci-ŋkànnzì ŋgyɔʼ, lɛ̀ Judà nyɛ̌ mwɛn Jâʼ.
44001014	Ɓon hwæn li, kɛ kwan hwæn nun, ɓɛ ɓe swɔli m̀ban, ɓɛ keli M̀vɛ̀nnswæ̀b lɛ̀ ǹlim fɔʼ ɓon lɛ̀ Màrî mon Yesù, lɛ̀ mɛ̀ yib ndɔʼ, kònndì lɛ̀ mɛ̀ ŋgyinni Yesù nun hwæn.
44001015	Nywɔʼ m̀bɔʼ ndɔʼ ǹkwìn ɓwum Yesù ɓe swɔli, ɓe lɛ̀ ɓɛ ti kɛ̀nni ɓwum nɗuʼ lɛ̀ mwùm ɓî. Pìɛ̂r waʼ zwô kɛ nyinnìm shan nun, à ɗunmi lɛʼ lɛ:
44001016	«Mɛ̀ ŋgyinni ɓyɛ̂m, ǹzæ̌ʼ lɛʼ yɛ M̀pùn Nsanmi lɛle kɛ ŋwum mvɛ̀n Dàvîd nun, ye ɓɛ kɔʼ kɛ ɗèwǎ Mvɛ̀nnswæ̀b nun, lwinnâ ɗyě wɛ̌ tà shɛ sɛ yili, ye ɓɛ lɛle kɛ nywi Judà, mwum nɛ tɛ̀te mɛ̀ ci-ɓyìnnzì Yesù, ɓɛ kiìn nun ɓænni.
44001017	À ɓe mwum nyɛʼ, ɓwiʼ ɓe she fɔʼ cǐ lɛ̀ ɓon.»
44001018	(Lòn yɛ ɓɛ fɛe nun kɛ nyě ɓyɛbbi nyon, à shɛ yon, à hwìn ndɛm nun. Kɛ ndɛm màzwùm nɛ nun pyì kwe lɛ̀ mwù, zwùm yætì, ǹywiʼ nyon ɓǎʼ wan.
44001019	Lɛʼ màzwùm shê Yèrusàlɛ̀m hwæn, han ɓɛ ɗunmi ndɛm màzwùm lon kɛ lɛʼ shan nun lɛ Àkɛ̀damà; sù màzwùm ni lɛ ndɛm mvæb.)
44001020	«Ɓwiʼ yɛn kuʼ kɛ ɗèwǎ nsàkǎʼ Mvɛ̀nnswæ̀b nun lɛ: “Sɛ yili lɛ nye mwum màzwùm fyonnì ǹzannzan, Ɓa mwum ndɔʼ lwùm tì tòn kwe.” Ɓɛ konndì tì shɛ̀ lɛ: “Ǹdɔʼ læ̀lì ɓàn shon ɓe.”
44001021	Li nɛ ɓwiʼ yɛn lɛ, kɛ nyinnìm ɓwum ɓye ɓwiʼ ɓe kɛ̀n ɓwiʼ lɛ̀ ɓon kwan sɛ Yesù ɓe ŋgyɔ̂ʼ wan lɛ̀ ɓwiʼ, sɛ yili lɛ ǹdɔʼ cinni ɓwiʼ ɓǎ nun ɗyi shìtàkwǔ kɛ nywi nyìmnǐ ywi nɛ Nyɛli nyɛʼ Yesù Kristò yìmne.
44001022	Sɛ yili lɛ mwum màzwùm ɓɛ mwum nɛ ɓe kɛ̀nkɛ̀n lɛ̀ ɓwiʼ ǹdìkàʼ nywɔʼ nɛ Jân jimnze Yesù, a kiìn ɓɛ̀n nywɔʼ nɛ M̀vɛ̀nnswæ̀b nànnzi nun zwô kɛ nyinnìm shɛʼ nun.»
44001023	Kwan sɛ Pìɛ̂r mlɔ̀ʼ ǹlɛli, ɓɛ kwannzi ɓwum ɓî. Jin nyɛ̌ m̀bɔʼ ɓe lɛ Jòsɛ̂ʼ nɛ ɓɛ ɓe lon lɛ Bàrsàbâ. (Jin mwum m̀bɔʼ màzwùm ɓe tì lɛ Jùsìtû.) Mwum nyɛ̌ mɛ̀ mɓì, jin shon ɓe lɛ Màtiàs.
44001024	Ɓɛ kwannzi ɓon li, ɓɛ keli M̀vɛ̀nnswæ̀b kɛ nywi yan. Ɓɛ ɓe keli lɛ: «Nyɛli, wù nɛ lìmmi mɛ̀ nlim ɓwum hwæn, lìsaʼ ɓwiʼ nyɛ̌ wu yæ̌n kɛ nyinnìm ɓwum ɓî ton ɓɛ nun.
44001025	Li, ɓǎ nun cinni cǐ tòn kɛ nyinnìm mɛ ci-ntwum Yesù, à ci tì kuʼ she swû. Cǐ tǒn màzwùm, Judà ɗonnze son ɓǎ nun kɛn kɛ win twun nun.»
44001026	Ɓɛ mlɔʼ hwæn, ɓɛ ɗunmi ɗwì wɛ̌ ɓì kɛ nyinnìm ɓwum ɓî ton ɓi. Ɓì màzwùm ɓæn lɛ̀ Màtiàs nɛ yɛ̌ ɗun kɛ mɛ ci-ntwum wûm ɓlàn m̀bɔʼ ɓye mbyî nun.
44002001	A ɓe nywɔʼ m̀bɔʼ ndɔʼ, ǹgyìn nɛ ɓɛ ta lon lɛ Pàntɛ̀kɔ̂ʼ wòlì, ɓwum Yesù Kristò ɓe swɔli kɛ cìcì fɔʼ.
44002002	Swum ndɔʼ sukuʼ swìnì ǹwaì ye kɛ ɗɛb wɛ̌ m̀pùn yɛ ta sænni. Sɛ shimnzì ɓon næm nun ɓon hwæn kɛ yi cǐ tòn yɛ ɓon tonŋgea nun.
44002003	Kɛ nyě yi, ɓɛ yɛn ywum ndɔʼ wɛ̌ mɛ̀ mpè win, yɛ ɗunmi kyììlàʼ lɛ̀ yɛ ta ɓon ɓɛtea nywi kyikyi.
44002004	Kɛ kwan màzwùm nun, ɓɛ lwinnɔʼ lɛ̀ M̀pùn Nsanmi, ɓɛ ɗunmi lɛli kɛ mɛ ŋkyìn lɛʼ nɛ ɓon lìmmi kan nun. Mwum nyan hwæn ɓe lɛli kɛ lɛʼ sɛ M̀pùn Nsanmi tà nun ɓɛ̀nnzi mwu nun.
44002005	Kɛ ŋgyin màzwùm nun, mɛ̀ kyìn mɛ Yudà ndɔʼ ɓe tòn kwe Yèrusàlɛ̀m, ɓye wakai mɛ̀ fyàʼ ŋgyɔ̂ʼ wan hwæn, ɓɛ ɓe M̀vɛ̀nnswæ̀b ɗwon lɛ̀ ǹlim fɔʼ.
44002006	Ɓɛ ywɔʼ swum sɛ ɓi swìnì wɛ̌ m̀pùn si, ɓɛ swɔli, ɓɛ fɔʼ ǹkwìn. Ɓɛ ɓe mwù ɗyilea, mwum hwæn ɓe ǹzæ̌ʼ lɛʼ ɓwum Yesù ywo kɛ lɛʼ shon nun.
44002007	Shìmmea cie ɓon ǹzwɔnzwɔ̀ʼ. Ɓɛ ɗunmi lɛʼ lɛ: «Ɓwum ton ɓɛ, ɓwum Gàlìlê ɓɛ ɓan?
44002008	Sɛ ci lɛ, kɛ cɛ̌ ɓwiʼ ton sɛ, ɓɛ ta mɛ̀ lɛʼ myi nyɛʼ lɛli ɓwiʼ hwæn?
44002009	Ɓwiʼ ɓi fɛ mɛ̀ paʼ ɓwum kyikyi; ɓye wai kɛ ŋgyɔʼ Pât ɓi kwe, ɓye Mìdî, ɓye Èlâm, ɓye Mèsòpòtàmî, ɓye Jùdê, ɓye Kàpàdosì, ɓye Pôn, lɛ̀ ɓye fyaʼ Àzî,
44002010	ɓye Flìjî, ɓye Pæ̀mfìlî, ɓye Èjîb, lɛ̀ ɓye fyaʼ yɛ Lìbî, ɓɛ kwɛmmi lɛ̀ ǹsòn yɛ ɓɛ ta lon lɛ Sìrɛ̂n. Paʼ she wai Rɔ̂m ɓi tì kuʼ kwe.
44002011	Kɛ nyinnìm shan nun, ɓye mɛ̀ Yudà ɓi kwe, kònndì lɛ̀ ɓye yonnzi ɓon nɛʼ, ɓɛ ɗwon yì ɓɛ̀ʼ mɛ Yudà. Ɓye Krɛ̂ʼ ɓi kwe lɛ̀ ɓye Àràbî nun hwæn. Kwo fɛʼ she ɓwiʼ ɓi kyikyi si, ɓwiʼ ta ɓon fɔ̀si ywɔti mɛ ŋkyìn lɛʼ nyɛʼ nun hwæn. Ɓɛ ta lɛʼ kɛ nywi ywum ŋgwulea yɛ M̀vɛ̀nnswæ̀b tǎ cì nun.»
44002012	Shìmmea ɓe ɓon cǐ ǹzwɔnzwɔ̀ʼ, han kon mfɔ̀kǎʼ lɛʼ ɓwu ɓon, ɓɛ ɗunmi lɛʼ lɛ̀ ɓwùlu lɛ: «Ɓwiʼ yɛ mwǔ lɛʼ ton yɛ lìmmi ɗye lɛ?»
44002013	Ɓyindɔʼ ɗunmi kɔlaʼ lɛ̀ ɓɛ ta lɛʼ lɛ: «Ɓɛ wolâ lɛ̀ m̀bùn lwɛn.»
44002014	Li, Pìɛ̂r waʼ zwô lɛ̀ kì-wûm ɓlàn m̀bɔʼ ɓye fɔʼ ɓwùlu mɛ̀ ci-ntwum Yesù Kristò, à ɗunmi lɛli lɛ̀ ɓwum kɛ ŋkwu kimmi nun, à shɛ̀ lɛ: «Ɓyin mɛ̀ Yudà, lɛ̀ ɓyin ɓɛ ta tòn kɛ Yèrusàlɛ̀m hwæn, nònnzênì mɛ̀ ywiʼ, ɓyin ywɔʼ swum sɛ mùn yɛ̌ ɓyin shɛ̌.
44002015	Ɓæ̀ʼ sɛ ɓwum ton ɓɛ tà ka ywi wɛ̌ tà shɛ ɓyin ta ɓàkàʼ si. Ɓyin nɛʼ, ɓyin ta yɛn lɛ ǹzànnzàn nywɔʼ shikpon sɛ kɛ.
44002016	Swum sɛ ta lànnzì sɛ, à si swum sɛ Jòwɛ̂l, ci-nlɛli kɛ ŋwum Mvɛ̀nnswæ̀b nun shɛ̀kàʼ mbyî. À lɛe lɛ:
44002017	“M̀vɛ̀nnswæ̀b ni lɛʼ lɛ: Kɛ kwan mmlɔ̀kàʼ ŋgyɔ̂ʼ wan nun, mùn yɛ̌ M̀pùn nyɛ̀m fyi kɛ nywi mwum hwæn, Ɓwɛn ɓyin ɓye mɛ̀ ɗwɛb lɛ̀ ɓye mɛ̀ yib ywimɛ ǹzæ̌ʼ lɛʼ yɛ̂m shɛ̌ kɛ nywi ywum yɛ ywimɛ ɓɛ̀n. Mùn yɛ̌ mɛ̀ mbìpàn ɓyin ywum lìsea kɛ ndɛmndɛm nun, kònndì lɛ̀ mɛ̀ ɗwɛbshì ɓyin.
44002018	À si lɛ, kɛ ŋgyìn màzwùm nun, kwo fɛʼ mɛ̀ ci-she ɓyɛ̂m ɓye mɛ̀ ɗwɛb lɛ̀ ɓye mɛ̀ yib, mùn yɛ̌ ɓon M̀pùn nyɛ̀m fyi nywi, ɓɛ ɗunmi mɛ̀ lɛʼ nyɛ̌ ywìmɛ ɓɛ̀n shɛ̌ m̀bɔ̀ʼ tin.
44002019	Mùn yɛ̌ ywum ŋgwulea cǐ kɛ ɗɛb, mùn cì kuʼ yì kìkeàn kɛ ŋgyɔ̂ʼ wan nun. Ɓɛ yɛ mvæb yɛnni, ɓɛ yɛn win, ɓɛ yɛn tì m̀ɓuʼ kyi.
44002020	Nywɔʼ yɛ̌ fyònnì njimmi, nywiʼ fyònnì kuʼ m̀pèan wɛ̌ mvæb, lɛ̀ ǹgyìn Nyɛli nyɛʼ kà ɓɛ̌n, ǹgyìn ndwun nɛ cinni ǹtwu.
44002021	Kɛ kwan màzwùm nun, mwum nyɛ̌ yɛ̌ Nyɛli nyɛʼ ɗɔa lɛ nyǐ ni swæti nun, à yɛ̌ nun swæti.” »
44002022	Pìɛ̂r kònndì tì shɛ̀ lɛ: «Ɓwum Izràɛ̂l, ywɔênì swum sɛ mùn yɛ̌ ɓyin shɛ̌. Yesù, mwum nɛ wai Nàzàrɛ̂ʼ ɓe mwum ndɔʼ nɛ M̀vɛ̀nnswæ̀b lìsea ɓyin ǹkimmɔʼ yon kɛ yi hìlea yɛ nun ɓe cì nun, à lìsàʼ tì kuʼ yon kɛ yi kìkeàn nun, lɛ̀ kɛ ywum ŋgwulea yon nun hwæn. Ɓyin limmi yon seansean ntwiʼ sɛ kɛ nyinnìm shin sɛ nun ɓe yon cǐ.
44002023	Nun kuʼ, M̀vɛ̀nnswæ̀b yile lɛ nun ɗonnzi nyǐ kɛ fyaʼ yin. À lìmme swum sɛ ɓyin yɛ cì lɛ̀ nyǐ m̀bɔ̀ʼ tin. Ɓyin cie lɛ ɓwum ɓyibbɔa ywummɔʼ nun kɛ ŋgæʼ mɛ̀ ɓɔtɔʼ zwɛm, à ywi.
44002024	Son, M̀vɛ̀nnswæ̀b yìmnzâ nun kɛ ywi nun, à kpæ̀ʼ nun kɛ mɛ vɛ̀nɛ̀ʼ ywi nun, ntwiʼ ywi wòle kǎn à tònnzì nun njiʼ kɛ ŋkimmɔʼ yon nun.
44002025	À si wɛ̌ tà shɛ m̀vɛ̀n Dàvîd lɛle kɛ nywi yon lɛ: “Mùn ɓe Nyɛli nyɛ̀m yɛnni kwan hwæn kɛ swiʼ shɛ̂m, ntwiʼ sɛ à ni kwan hwæn kɛ fyaʼ ji yɛ̂m, swum ndɔʼ læ̀kì mùn yisi.
44002026	Li nɛ ci ǹlim yɛ̂m ta tòn kwan hwæn lwinni lɛ̀ ǹdàli, ǹzæ̌ʼ lɛʼ yɛ ta mun kwean ŋwum ɓɛ kwan hwæn myimmea. Kwo fɛʼ she kwæʼ nywi shɛ̂m si swublea sɛ, mùn tǎ zwùm tɛ̀li lɛ̀ wù,
44002027	ntwiʼ sɛ wù ɓǎ ǹzison shɛ̂m nzwonnzi kɛ nsòn ɓwum ywi, wù ɓà kuʼ yili lɛ mwum nɛ ti ǹywù ɓwû ŋgyɔʼ ɗin.
44002028	Wù cìâ mùn lìmmì mɛ̀ mbyi ɓye ta ɓwum ǹzison fɛ, wù tà mun lwinnzi lɛ̀ ǹdàli ntwiʼ sɛ wù ni mùn kɛ ke.” »
44002029	Pìɛ̂r kònndì tì shɛ̀ lɛ: «Mɛ̀ ŋgyinni ɓyɛ̂m, mùn wòli mùn lɛli mwù zwô lɛ̀ ɓyin kɛ nywi mvɛ̀n Dàvîd, mbibea mɛ̀ shì ɓyɛʼ. À ywie, ɓɛ gwum nun, a kiìn ɓɛ̀n ɗyě, m̀byùʼ nyon ni kɛ nyinnìm shɛʼ nun.
44002030	À ɓe làn nyon ci-nlɛli kɛ ŋwum Mvɛ̀nnswæ̀b nun, à ɓɛ tì lɛ̀ ǹlìmmì lɛ M̀vɛ̀nnswæ̀b cìe nun ǹkàli, à lɔ̀ʼ ǹdɔ̀ʼ zwɛ̂m lɛ nun kà fɛkàʼ gbaʼ lwun shon lɛ̀ mwum nyon ndɔʼ kɛ kwan ndɔʼ nun.
44002031	Li, Dàvîd yɛnne swum sɛ yɛ lànnzì m̀bɔ̀ʼ tin. Son sɛ ci à lɛle kɛ nywi nyìmnǐ ywi yɛ Kristò, mwum nɛ M̀vɛ̀nnswæ̀b fyie yɛ̌ yìmnì, cìcì sɛ nun shɛ̀e lɛ: “M̀vɛ̀nnswæ̀b nzwonnze kan nun kɛ nsòn ɓwum ywi, a konndì ɓɛ, kwæʼ nywi shon ɓwù kan ŋgyɔʼ nji.”
44002032	Yesù nɛ mùn tǎ lɛʼ nɛ, M̀vɛ̀nnswæ̀b yìmnzâ nun kɛ ywi nun. Ɓwiʼ hwæn, ɓwiʼ ɓi yì shìtàkwù yon.
44002033	Kɛ ŋwasi yɛ M̀vɛ̀nnswæ̀b wasi nun fyaʼ ji yon nun, à yèâ M̀pùn Nsanmi kɛ fyaʼ Ce M̀vɛ̀nnswæ̀b. M̀pùn nyɛ̌ nun cìe ǹkàli nun, à kyììleâ ɓwiʼ nun jenɛ wɛ̌ tà shɛ ɓyin yɛn sɛ ta lànnzì sɛ, lɛ̀ swum sɛ ɓyin ta ti kuʼ ywɔʼ jenɛ.
44002034	Dàvîd nun nɛʼ, ɓwiʼ limmi lɛ ǎ nèan kǎn kɛ ɗɛb, son, à lɛle lɛ̀ ŋwum yon nɛʼ lɛ: “M̀vɛ̀nnswæ̀b lɛle lɛ̀ Nyɛli nyɛ̀m lɛ: Tǒn fyaʼ ji yɛ̂m,
44002035	mùn yɛ̌ wù mɛ̀ ci-ɓyìnnzì ɓyû kɛ̌ mɛ kwù ɓyû nji.”
44002036	Ŋ̀kwìn ɓwum Izràɛ̂l hwæn, lìmmênì lwɛn lɛ Yesù nɛ ɓyin ywummɔe ŋgæʼ mɛ̀ ɓɔtɔʼ nun ni, nun nɛ Kristò, mwum nɛ M̀vɛ̀nnswæ̀b fyie ŋgyɔ̂ʼ wan. À ni tì Nyɛli nɛ cinni ywum hwæn pæʼ.»
44002037	Kwan sɛ ǹkwìn ɓwum ywɔʼ ǹzæ̌ʼ lɛʼ yɛ Pìɛ̂r lɛli hwæn, ǹzæ̌ʼ lɛʼ màzwùm yinndì ɓon ǹzwɔnzwɔ̀ʼ. Ɓɛ kà cibbi lɛ̀ mɛ̀ Pìɛ̂r lɛ: «Mɛ̀ ŋgyinni, kɛ à si li, ɓwiʼ yɛ cì lɛ?»
44002038	Pìɛ̂r fyònnzì lɛ̀ ɓon lɛ: «Kwɛbsênì m̀bɔ̀kì tòn nyin, ɓyin ci ɓɛ jimnzi ɓyin kɛ jin Yesù Kristò nun, ɓǎ M̀vɛ̀nnswæ̀b zusì ɓyin mɛ̀ ɓyɛbbi nyin. Li, ɓyin yɛ M̀pùn Nsanmi nɛ M̀vɛ̀nnswæ̀b tǎ ɓwum fɛ cinni.
44002039	Ntwiʼ sɛ ǹkàli yɛ M̀vɛ̀nnswæ̀b cìe, à cìe yon lɛ̀ ntwiʼ yin, lɛ̀ ntwiʼ ɓwɛn ɓyin, à kònndì tì kuʼ cì kɛ ntwiʼ ɓwum ɓye kwɛmmi kan lɛ̀ cɛ̌. À cìe yon lɛ̀ mwum hwæn nyɛ̌ Nyɛli nyɛʼ M̀vɛ̀nnswæ̀b yɛ̌ lon lɛ̀ nyǐ ni ɓɛ mwum nyon.»
44002040	Kɛ nyě nlɛli yi, Pìɛ̂r kònndì ɓon ǹzæ̌ʼ lɛʼ shɛ̌ mèan, lɛ̀ nun yæsì ɓon mɛ̀ nlim kɛ zwum, lɛ̀ nun fɛ tì kuʼ ɓon ǹkimmɔʼ nywi. À ɓe ɓon shɛ̌ lɛ: «Kweànnì kɛ nyinnìm mvu ɓwum ɓyibbɔa màzwùm nun, ɓyin yili lɛ M̀vɛ̀nnswæ̀b swæti ɓyin.»
44002041	Ɓyindɔʼ lɛ̀ ɓwum ɓye ywɔe ǹzæ̌ʼ lɛʼ Pìɛ̂r yi, ɓɛ yili yon, li, ɓɛ jimnzi ɓon. Kɛ nywɔʼ màzwùm nun, ɓɛ konnde ɓwum kɛ læm mɛ ci-nɗwon Yesù nun lànmɛ̀ ɓwum ŋkæm nlè.
44002042	Ɓɛ ɓe mwù kɛ̌ lɛ̀ ǹlim fɔʼ kɛ ywum yɛ mɛ̀ ci-ntwum Yesù Kristò ɓe lìsàʼ nun, ɓɛ ɓe ŋwum fɔʼ lɛ̀ ɓwùlu, ɓɛ konndì ji m̀ban lɛ̀ ɓwùlu, ɓɛ keli M̀vɛ̀nnswæ̀b m̀banmban.
44002043	Kɛ nyinnìm ɓwum, yi ɓe wɛn nɛ hwæn ɗun kɛ zwum kɛ ntwiʼ ywum ŋgwulea yɛ mɛ̀ ci-ntwum Yesù ɓe cì.
44002044	Ɓwum ɓye ɓe lɛ̀ ɓɛ tɛlâ zwùm lɛ̀ Yesù hwæn, ɓɛ ɓe kɛ̀n m̀banmban, mwum m̀bɔʼ ɓe swum cinni lɛ̀ ɓwùlu ɓɛ cinni.
44002045	Ɓɛ ɓe yì kpìnnzɔ̀ʼ yi cìcì ŋgyɔʼ yan kyǐ lɛ̀ ywum njônndì yan nun hwæn. Lòn yɛ ta kwan, ɓɛ kyiilàʼ yon ɓon hwæn, ɓɛ ɓe yon fɛ lɛ̀ mwum nyan nɛ swum ndɔʼ ɓe shini.
44002046	Ɓɛ ɓe kǎn ǹswɔli nyenswæ̀b ndwun mɛ̀ Yudà kwinni nywɔʼ ndɔʼ, ɓɛ ɓe ji ji mɛ nye m̀banmban lɛ̀ ǹlim lwɛn, wɛn nɛ hwæn ɓe ǹlim pwɛbbi lɛ̀ lwikwæ̌n.
44002047	Ɓɛ ɓe M̀vɛ̀nnswæ̀b twuli, ɓwum hwæn ɓe ɓon ndwæli. Li, mɛ̀ nywɔʼ mèan hwæn, Nyɛli nyɛʼ Yesù Kristò ɓe ɓwum ɓye nun swætâ kònndi kɛ ŋkwìn yan nun.
44003001	Ɓe nywɔʼ m̀bɔʼ ndɔʼ, Pìɛ̂r ɓon lɛ̀ Jân wae kɛ̀n kɛ nyenswæ̀b ndwun mɛ̀ Yudà. Ɓe lɛ̀ ɓɛ kɛnmɛ ǹkeli ye nywɔʼ nlè kwæ̀bbi.
44003002	Ɓɛ ɓɛn ŋwum ɓònmbyi nyenswæ̀b ye ɓɛ lon lɛ «Ŋwum ɓònmbyi lwɛn», mwum ndɔʼ ɓe kwe m̀ɓwɔ̀ti, à ɓe ɓlɔ̀ɓlɔ̌ʼ ǹdìkǎʼ nye yon. Ɓɛ ɓe nun shi mɛ̀ nywɔʼ mèan hwæn, ɓɛ kiìn nun kɛ̌ kwe, ɓǎ nun ɗɔlaʼ lòn kɛ fyaʼ ɓwum ɓye tǎ ɗun kɛ nyenswæ̀b ndwun nun.
44003003	À yɛn mɛ̀ Pìɛ̂r yɛ ɗun kɛ nyenswæ̌b, à ɗɔa ɓon swum ndɔʼ fyaʼ.
44003004	Mɛ̀ Pìɛ̂r sunndi nun cɛ. Ɓɛ shɛ lɛ̀ nun lɛ: «Cɛ ɓwiʼ».
44003005	Kon mwum tòn ni kɛn ɓon nywi hwæn, ntwiʼ sɛ nun ɓe shɛ̀ lɛ ɓyi ɓi yɛ nun swum ndɔʼ fɛ.
44003006	Pìɛ̂r kà shɛ̌ lɛ̀ nun lɛ: «Mùn ɓǎ lɛ̀ lòn, kwo fɛʼ dalà m̀bɔʼ, son, swum sɛ mùn cinni mùn yɛ̌ wù son fɛ. Mùn shɛ̀ wu kɛ jin Yesù Kristò nun lɛ: waʼ zwô, wù kɛ̀n lɛ̀ mɛ̀ kwù ɓyû».
44003007	À lɛʼ li, a ɓæn nun fyaʼ ji, à wasi nun zwô. Kɛ fyaʼ zwɛm ǹnywɛ̀n, mɛ̀ kwù ɓyon lɛ̀ mɛ̀ ŋgwon kwù ɓyon kimmɔʼ.
44003008	À ɗi zwô, à ɗyi mɛ kwù ɓyon zwɛm, à ɗunmi kɛ̀n. À ɗun kɛ nyenswæ̀b ndwun ɓon lɛ̀ mɛ̀ Pìɛ̂r m̀ban. À ɓe kɛ̀n, lɛ̀ à tǎ ɗi ɗi, à kònndì M̀vɛ̀nnswæ̀b twuli.
44003009	Mwum hwæn yɛn nun wɛ̌ tà shɛ nun tǎ kɛ̀n lɛ̀ ǹtwuli Mvɛ̀nnswæ̀b.
44003010	Ɓɛ limmì nun, ɓon lɛ: mwum nɛ ɓe tòn kɛ ŋwum ɓònmbyi lwɛn lɛ̀ à tǎ lòn ɗɔlea nɛ nyɛ̌. Shìmmea ci ɓon ǹzwɔnzwɔ̀ʼ. Mwù yon ɓon lɛ̀ swum sɛ lannzi mwum màzwùm nywi.
44003011	Mwum màzwùm ɓe suʼ ɓæti lɛ̀ mɛ̀ Pìɛ̂r. Kwan sɛ mwum hwæn ɓe nun yɛnni, shìmmea ɓe nun cǐ, ɓɛ ɗunmi ɓon ɓɔti nywi kɛ cìcì sɛ ɓɛ ɓe lon lɛ pàʼ Sàlòmôn.
44003012	Pìɛ̂r yɛn ɓɛ ta ɓɔti li, à ɗunmi ɓon shɛ̌ lɛ: «Ɓwum Izràɛ̂l, lɛʼ ton sɛ ta ɓyin shìmmea cǐ lɛ̀ ntwiʼ yɛn? Yɛn sɛ ɓyin ta ɓwiʼ cɛ nun? Kɛ̀ ɓyin ta fɔ̀kàʼ lɛ ǹkimmɔʼ yɛʼ yɛ ci mwum tòn nɛ ɗunmi kɛ̀n, shindɔʼ ntwiʼ sɛ ɓwiʼ ɓi sanmi ǹzwɔʼ, son sɛ ci? Ayi, sɛ ɓa li.
44003013	M̀vɛ̀nnswæ̀b nyɛ̌ mɛ̀ mbibea ɓyɛʼ Abràhâm, Izàʼ lɛ̀ Yàkɔ̂b ɓe ɗwon, nun nɛ fɛe ǹtwu lɛ̀ ci-she nyon Yesù Kristò. Son, ɓyin swile nun ywi kɛ fyaʼ ɓwum klwɔkea, ɓyin ɓyinnɔ̀ʼ tì nun kɛ swiʼ Pìlatwù. Lɛ̀ Pìlatwù ɓe làn nyon yili lɛ ɓɛ pæsì fyàʼ lɛ̀ nun.
44003014	Ɓyin ɓyinnɔe mwum ni nɛ ɓe ǹsanmi, à ɓɛ ti ǹlwinni, ɓyin kà kɛ̌n yili lɛ Pìlatwù pæsì fyàʼ lɛ̀ mwum nɛ ɓe ci-ŋwu ɓwum.
44003015	Li, ɓyin wuâ mwum nɛ tǎ ǹzison she ǹkæ̀mŋkæm fɛ, son, M̀vɛ̀nnswæ̀b yìmnzâ nun kɛ ywi nun, ɓwiʼ ɓɛ yì shìtàkwù yon.
44003016	Ŋ̀kimmɔʼ yon yɛ ci mwum tòn nɛ cinni ǹkimmɔʼ ɓe, nyɛ̌ ɓyin ta yɛn nɛ, ɓyin limmi nun seansean. Ɓwiʼ ta zwùm tɛ̀li lɛ̀ Yesù, son sɛ ci à kimmɔʼ jenɛ wɛ̌ tà shɛ ɓyin ta nun yɛnni sɛ.
44003017	Mɛ̀ ŋgyinni ɓyɛ̂m, mùn lìmmâ jenɛ lɛ ɓyin lìmme kǎn swum sɛ ɓyin ɓe cì. Mɛ̀ ci-zwiʼ ɓyin lìmme kan tì kuʼ.
44003018	Son, M̀vɛ̀nnswæ̀b lwinnzâ swum sɛ nun lɛle kɛ ŋwum mɛ ci-ntwum ɓyon, she nun lɛle lɛ: “Mwum nɛ nyǐ ni yɛ̌ fyiì, nyǐ ni yɛ vɛ̀nɛ̀ʼ yɛnni.”
44003019	Kɛ à si li, kwɛbsênì m̀bɔ̀kì tòn nyin, ɓyin fyonnì ɓe kɛ mbyi Mvɛ̀nnswæ̀b nun lɛ̀ nun zusì ɓyin mɛ̀ ɓyɛbbi nyin.
44003020	Li, Nyɛli nyɛʼ M̀vɛ̀nnswæ̀b yɛ̌ ɓyin flɔa fɛ kɛ mɛ nlim nun, à kònndì ɓyin Yesù Kristò fyii, nun nɛ nun kɛ̌ lɛ̀ jin shin.
44003021	Yesù yɛ̌ tòn kɛ ɗɛb, a kɛn ɓɛ̀n kwan sɛ M̀vɛ̀nnswæ̀b yɛ̌ ywum nywæb fǒ. Son sɛ nun lɛle kɛ ŋwum mɛ ci-ntwum sanmea ɓyon ǹdìkàʼ ŋwê.
44003022	Mòîzɛ̀ lɛle lɛ: “Nyɛli nyɛʼ M̀vɛ̀nnswæ̀b yɛ̌ ɓyin ci-nlɛli kɛ ŋwum yon nun ndɔʼ fyii wɛ̌ mùn. Mwum màzwùm yɛ̌ kwan kɛ nɗuʼ yin nun. Ɓyin yɛ nun ywɔli kɛ ywum yɛ nun yɛ̌ ɓyin shɛ̌ nun hwæn.
44003023	Mwum nɛ ɓǎ yili lɛ nun ywo swum sɛ nun yɛ̌ lɛʼ, ɓɛ yɛ nun kwannzi kɛ ŋkwìn ɓwum Mvɛ̀nnswæ̀b nun, ɓɛ wu nun.”
44003024	«Ǹdìkàʼ ŋwaʼ yɛ kɛ nywi Sàmwɛ̂l, ci-nlɛli kɛ ŋwum Mvɛ̀nnswæ̀b nun, mɛ̀ ci-ntwum Mvɛ̀nnswæ̀b ɓye kwean ɓe hwæn, ɓɛ lɛle kɛ nywi wan nyɛ̌ ɗyě nun.
44003025	Jenɛ, ɓyin ɓi mɛ̀ nji nye mɛ ci-nlɛli kɛ ŋwum Mvɛ̀nnswæ̀b nun, ɓyin ɓɛ ɓwum ɓye M̀vɛ̀nnswæ̀b jine ǹgwòn lɛ̀ mɛ̀ mbibea ɓyɛʼ kɛ ntwiʼ yin. Ŋ̀gwòn màzwùm, kwan sɛ nun jine nun lɛ̀ Abràhâm, à shɛ̀e lɛ: “Mùn yɛ̌ mɛ̀ paʼ ɓwum nɛ ŋgyɔ̂ʼ wan hwæn ŋgæ̀nni kɛ nyě mvu ɓwum ywû.”
44003026	Li nɛ ci, M̀vɛ̀nnswæ̀b sɛte ɓyin Yesù fyii. À ɓe ci-she nyon nyɛ̌ nun fyii lɛ̀ nyǐ ni kpaʼ ɓyin, lɛ̀ ɓyin yonnzì mɛ̀ nlim nyin, ɓyin ɗonnzi mɛ̀ lɛʼ mɓyibbɔa nɛ mwum nyin hwæn tǎ cì.»
44004001	Kɛ kwan sɛ mɛ̀ Pìɛ̂r ɓon lɛ̀ Jân ɓe lɛli lɛ̀ ǹkwìn ɓwum si, mɛ̀ ci-mfɛ sàtìkæ̀ʼ nyenswæ̀b ndwun, ci-zwiʼ mɛ̀ suzæ̀n nyenswæ̀b, lɛ̀ mɛ̀ Sàdùsìɛ̂n kiìn kɛ cì shan.
44004002	Ɓɛ ɓe kǎn lɛ̀ ǹlim lwɛn lɛ̀ ǹlìsàʼ yɛ mɛ̀ Pìɛ̂r ɓe ǹkwìn ɓwum ywum lìsea. Ɓɛ ɓe kǎn yili lɛ ɓyi ɓi shɛ lɛ Yesù ni yìmnâ ɓe kɛ ywi nun. Shi si lisaʼ lɛ mɛ̀ yìmnǐ ywi ɓi kwe.
44004003	Ɓɛ ɓɛn, ɓɛ ɓæn mɛ̀ Pìɛ̂r ɓon lɛ̀ Jân, ɓɛ ɗwɔʼ ɓon næm nun han shikpon wanni, ntwiʼ ɓe lɛ̀ kpòn nɛ tî.
44004004	Kwo fɛʼ li, ɓwum ɓɛ ywɔʼ ǹzæ̌ʼ lɛʼ mɛ Pìɛ̂r, ɓyindɔʼ kɛ mwù lɛ̀ yon. Li, mɛ̀ ci-ŋkɛ̀ mwu lɛ̀ Yesù ɗwɔe nywɔʼ màzwùm ŋkæm nshân.
44004005	Shikpon kin wanni, mɛ̀ ci-zwiʼ mɛ Yudà, ɓwumŋkæ̀m ɓyan lɛ̀ mɛ̀ ci-nlìmmì mɛ lwuà swɔsi ɓon nɛʼ kwe Yèrusàlɛ̀m.
44004006	Ɓwum mɛʼ ɓe lɛ: Anà nɛ ɓe mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun, Kàifì, Jân, Àlèzândrɛ̀, lɛ̀ ɓwum mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun nun hwæn.
44004007	Ɓɛ shɛ mɛ̀ Pìɛ̂r ɓon lɛ̀ Jân, ɓɛ kɛn ɓon ɗyili kɛ nyinnìm shan nun, ɓɛ kà cibbi lɛ̀ ɓon lɛ: «Yǎ ŋkimmɔʼ yɛ ɓyin cinni kuʼ, ɓyin kà kimnzi mwum tòn nɛ? Kɛ̀ ɓyin kimnzi nun kɛ jin wɛn nun?»
44004008	M̀pùn Nsanmi fɛ Pìɛ̂r ǹkimmɔʼ nywi, à shɛ̀ lɛ̀ ɓon lɛ: «Mɛ̀ ci-zwiʼ, lɛ̀ ɓwumŋkæ̀m mɛ Yudà;
44004009	m̀bɔ̀kì nɛ ɓyin ti ɓwiʼ ǹzæ̌ʼ lɛʼ cibbea ɗye kɛ nywi lwɛn nɛ ɓwiʼ ci lɛ̀ ǹgwɛ̀nŋgwɛ̀n ni, lɛ ɓwiʼ sannzi mbyi nɛ ɓwiʼ fyi ǹgwɛ̀nŋgwɛ̀n kimmɔʼ,
44004010	ɓyin hwæn, lìmmênì, ǹkwìn ɓwum Izràɛ̂l konndì tì kuʼ lìmmì lɛ, mwum nɛ ɓyin ta yɛn ǹkimmɔa kunndun nɛ, à cinni ǹkimmɔʼ kɛ nywi Yesù Kristò mwum nɛ wai Nàzàrɛ̂ʼ nɛ ɓyin ywummɔe kɛ ŋgæʼ mɛ̀ ɓɔtɔʼ zwɛm, kɛ nyě yi, M̀vɛ̀nnswæ̀b yìmnzì nun ɓe kɛ ywi nun.
44004011	Nun Yesù Kristò nɛ ɓɛ ta lɛli kɛ ɗèwǎ Mvɛ̀nnswæ̀b nun kɛ nywi yon lɛ: “Ɓyin mɛ̀ ci-ŋgwe nye, ŋgæʼ nɛ ɓyin ɗwie twuʼ, nun nɛ ti ǹshimmbyiʼ nye.”
44004012	Nun nɛ nun kyishon Ci-nswæti ɓwum, ntwiʼ sɛ kɛ ŋgyɔ̂ʼ wan nun hwæn, M̀vɛ̀nnswæ̌b fyi kan mwum ndɔʼ nyɛ̌ ɓwiʼ yɛ swæʼ kɛ nyè yon.»
44004013	Ɓwum klwɔkea ɓye ɓe ŋgyɔʼ yɛn kim-nlim Pìɛ̂r ɓon lɛ̀ Jân, shìmmea ci ɓon ntwiʼ sɛ ɓon yɛnni lɛ mɛ̀ Pìɛ̂r ɓe kǎn ɓwum ŋkæ̀mŋkæm. Ɓe lɛ̀ ɓɛ limmâ lwɛn lɛ ɓwum ɓɛ ɓe kɛ̀nkɛ̀n lɛ̀ Yesù ɓɛ.
44004014	Ɓɛ cɛ kuʼ mbɛti, ɓɛ yɛn kuʼ mwum nɛ mɛ̀ Pìɛ̂r kimnzi ni ɓon ke ǹɗyi, ɓɛ cinni kan ǹzæ̀ʼ lɛʼ mfyònnzì.
44004015	Ɓɛ kwannzi mɛ̀ Pìɛ̂r wan, ɓɛ ɗunmi lɛli ɓe nyinnìm shan nun.
44004016	Ɓɛ ɓe lɛʼ lɛ: «Ɓwiʼ yɛ kuʼ cì lɛ lɛ̀ ɓwum ton ɓɛ? Mwum hwæn nɛ fɛ Yèrusàlɛ̀m lìmmâ lɛ ɓon ɓɛ ci kìkeàn lwùmmi sɛ, li, ɓwiʼ wòli kan ɓwiʼ lwin.
44004017	Son, swum sɛ ɓwiʼ yɛ cì, lɛʼ sɛ læ̀kì fyè cìcì hwæn, à si lɛ ɓwiʼ yisênì ɓon lɛ̀ m̀pànŋgàʼ mɛʼ, ɓɛ læ̀kì tì ǹjè Yesù màzwùm shɛ̌ mbyî lɛ̀ mwum ndɔʼ.»
44004018	Ɓɛ lɛʼ li hwæn, ɓɛ fyɔsì ɓon ɓe næm, ɓɛ ɗunmi ɓon kænni lɛ ɓa ɓyi ɓi sean tì jin Yesù, shìkì ɓyi ɓi lisàʼ mwum ndɔʼ ywum kɛ nywi yon.
44004019	Son, mɛ̀ Pìɛ̂r ɓon lɛ̀ Jân fyonnzì lɛ̀ ɓon lɛ: «Ɓyin nɛʼ, ɓyin yɛn kɛ swiʼ Mvɛ̀nnswæ̀b lwɛn lɛ m̀mwumnzi yin yɛ lwu, kɛ̀ m̀mwumnzi M̀vɛ̀nnswæ̀b?
44004020	Ti lɛ̀ ɓwiʼ, ɓwiʼ wòli kan ɓwiʼ ɓyinnɔ̀ʼ ǹshɛ̀ swum sɛ ɓwiʼ yɛnnâ, lɛ̀ she ɓwiʼ ywɔâ.»
44004021	Ɓwum klwɔkea konndì ɓon yisi, lɛ̀ ɓɛ kà pæ̌ʼ fyàʼ lɛ̀ ɓon, m̀bɔ̀kì nɛ ɓon cinni kǎn mbyi nɛ ɓon yɛ ɓon vɛ̀nɛ̀ʼ yɛnnzi nun. Ntwiʼ sɛ ɓɛ ɓe ǹkwìn ɓwum yi. Ŋ̀kwìn ɓwum ɓe sukuʼ M̀vɛ̀nnswæ̀b twuli lɛ̀ swum sɛ nun cìi.
44004022	Mwum nɛ cinne ǹkimmɔʼ lɛ̀ hìlea mɛ Pìɛ̂r, ɓe lɛ̀ à ti kɛ̀nni ɗwǔm mwum nyî ɓlàn.
44004023	Ɓɛ pæʼ fyàʼ lɛ̀ mɛ̀ Pìɛ̂r ɓon lɛ̀ Jân ɗin, ɓɛ fyôn ɓe ǹkwìn ɓwum yan nun. Ɓɛ ɗunmi ɓon shɛ̌ wɛ̌ tà shɛ mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ ɓwumŋkæ̀m mɛ Yudà lɛli.
44004024	Ɓwùlu ywɔʼ ǹzæ̌ʼ lɛʼ yi hwæn, ɓɛ ɗunmi M̀vɛ̀nnswæ̀b keli lɛ̀ ǹlim fɔʼ lɛ: «Ce Nswæ̀b ndwun, wù nɛ fɔʼ ɗɛb lɛ̀ ŋgyɔ̂ʼ wan, wù fɔʼ tì kuʼ mlǎʼ lɛ̀ ywum yɛ mlaʼ nji hwæn.
44004025	Wù nɛ lɛle kɛ ŋwum Dàvîd, mbibea nyɛʼ nyɛ̌ cikpuʼ nywù, à shɛ̀ kɛ ŋkimmɔʼ Mpùn Nsanmi lɛ: “Yǎ ŋwali yɛ ye mɛ̀ kyìn ɓwum ta wali yi? Yǎ mɛ lɛʼ mpwìnpwìn nɛ ɓon ta sunndaʼ ni?
44004026	Mɛ̀ mvɛ̌n klwɔkea ɓɛ ŋgyɔ̂ʼ wan nun swɔlea m̀banmban. Ɓɛ ti ŋwum fɔʼ lɛ̀ ɓwùlu ɓǎ ɓɛ ɗwi wì lɛ̀ Nyɛli nyɛʼ M̀vɛ̀nnswæ̀b nɛ cinni ywum hwæn, lɛ̀ tì Kristò, mwum nɛ nun fyie ŋgyɔ̂ʼ wan.”
44004027	Ntwiʼ à si ɓwiʼ kɛ nlìmmì nun lwɛn lɛ Èrôdɛ̀ ɓon lɛ̀ Pônsɛ̀ Pìlatwù sunndâ ŋwum ɓon lɛ̀ mɛ̀ kyìn ɓwum, lɛ̀ ɓwum Izràɛ̂l ndɔʼ kɛ nsòn ton yɛ nun. Ɓɛ sunndi ŋwum kɛ nywi ci-she nsanmi nywù Yesù Kristò nun, nun nɛ wu yæ̀nne lɛ̀ Ci-nswæti ɓwum.
44004028	Kɛ ncì yɛ ɓɛ cie li, ɓɛ lwinnzâ swum sɛ ɓe lɛ̀ wù kɛ̀â lɛ̀ ǹkimmɔʼ ywû kɛ nyili ywû nun ǹdìkàʼ ŋwê.
44004029	«Nyɛli nyɛʼ, ywɔʼ fɛʼ wɛ̌ ǹzæ̌ʼ lɛʼ nyisi yɛ ta ɓon kwean ŋwum. Ɓwiʼ ɓɛ mɛ̀ cikpuʼ ɓyû, cǐ lɛ ɓwiʼ shɛ ǹzæ̌ʼ lɛʼ ywû mwù zwô.
44004030	Kpaʼ ɓwiʼ lɛ̀ ǹkimmɔʼ ywû, ɓǎ ɓwiʼ fɔsì mɛ̀ ŋgwɛ̀nŋgwɛ̀n kimnzi kɛ jin cikpuʼ nsanmi nywù Yesù nun, ɓwiʼ ci yì kìkeàn, lɛ̀ yì hìlea mèan.»
44004031	Kwan sɛ ɓon mlɔʼ ǹkeli hwæn, cìcì sɛ ɓon swɔli nun funnzi. Ɓɛ fyôn lwinnɔa lɛ̀ M̀pùn Nsanmi ɓon hwæn, ɓɛ ɗunmi lɛʼ-Nswæ̀b shɛ̌ mwù zwô.
44004032	Ŋ̀kwìn ɓwum Mvɛ̀nnswæ̀b ɓe ɓæti lwɛn, ɓɛ ɓɛ ŋwum fɔʼ, ǹdɔʼ ɓe kǎn shɛ̀ lɛ lwɛn nyɛ̌ nun cinni ɓɛ ǹyon nun kyishon, ǹdɔʼ ɓe swum cinni, lɛ̀ lwikwæ̌n nɛ cinni.
44004033	Mɛ̀ ci-ntwum Yesù Kristò ɓe shìtàkwǔ nyìmnǐ ywi Nyɛli nyɛʼ Yesù Kristò ɗyi lɛ̀ kim. Li, ǹŋgæ̀nni Mvɛ̀nnswæ̀b ɓe lɛ̀ ɓon, ɓon hwæn.
44004034	Swum ndɔʼ ɓe kǎn ǹdɔʼ shi kɛ nyinnìm shan nun. Ntwiʼ sɛ ɓwum ɓyan ɓye cinne mɛ̀ ndɛm lɛ̀ mɛ̀ nye nun, ɓɛ ɓe ɓon kyǐ lɛ̀ ɓɛ kiìn lɛ̀ lǒn màzwùm,
44004035	ɓɛ fɛ yon fyaʼ mɛ ci-ntwum Yesù Kristò. Swum ndɔʼ ɓe mwum nyan ndɔʼ shini, mɛ̀ ci-ntwum Yesù pæʼ lòn, ɓɛ fɛ nun, à cì swum màzwùm nun.
44004036	-
44004037	Mwum nyan ndɔʼ nɛ ɓɛ ɓe lon lɛ Jòsɛ̂ʼ lìsae ɓwùlu kwǔ kɛ̀n lwɛn màzwùm. À kyì ndɛm nyon nɛ nun cinne, à shî lòn, à fɛ fyaʼ mɛ ci-ntwum Yesù Kristò. (Mwum màzwùm ɓe kɛ mvu ɓwum Lèvî nun, ɓɛ yee nun kɛ Shîpɛ̀. Mɛ̀ ci-ntwum Yesù ɓe nun lon lɛ Bàrnàbâ, sù jin màzwùm ni lɛ: ci-ntɛ̀tì ɓwulu zwùm.)
44005001	Mwum ndɔʼ ɓe kwe, jin shon ɓe lɛ̀ Ànànià. Ɓɛ kyi kpìnnzɔ̀ʼ ŋgyɔʼ shan ɓon lɛ̀ m̀myon Sàfirà,
44005002	Ànànià gwùmnzì làn m̀bɔʼ lòn, lɛ̀ m̀myon ni nlìmmì nun. À shiì ǹdǔʼ lòn, à kìn fɛ fyaʼ mɛ ci-ntwum Yesù.
44005003	Pìɛ̂r shɛ̀ lɛ̀ nun lɛ: «Ànànià, yɛn sɛ ci ǹlim ywû lwin lɛ̀ mɛ̀ lɛʼ Satæ̀n, han wù ɗunmi M̀pùn Nsanmi pɔkea lɛ̀ wù gwùmnzâ làn m̀bɔʼ lòn ndɛm, wù lɛ, wù fi hwæn?
44005004	Lɛ̀ wǔ kà kyǐ kpìnnzɔ̀ʼ ŋgyɔʼ, swû sɛ ɓe, kɛ nyè yɛ wu kyì son, lòn ɓe ywû, ɓa li? Ti, wù ɓàkai kɛ mwu ywû nun lɛ, lɛ̀ wǔ kà cǐ paʼ lɛʼ si? Mɛ̀ mɓwɛb ywû yɛn kan ɓwum, son, yɛ ta M̀vɛ̀nnswæ̀b yɛnni.»
44005005	Ànànià ywɔʼ kuʼ ǹzæ̌ʼ lɛʼ yi ɗin, à pyì ŋgyɔʼ, à ywi. Ɓwum ɓɛ ywɔe lɛʼ màzwùm hwæn, yi ɗun ɓon zwum.
44005006	Mɛ̀ mbìpàn ɓwum ndɔʼ ɓɛn kwe, ɓɛ ɓwiʼ nun lɛ̀ kwokwo, ɓɛ shɛ nun, ɓɛ kɛn gwùm ŋgyɔʼ nji.
44005007	Kwan lan ɓe kwæʼ, m̀myon ɗun næm, ǎ lìmmi kan swum sɛ lannzi mbyî kɛ nywi ywon.
44005008	Pìɛ̂r cibbi lɛ̀ nun lɛ: «Lòn yɛ ɓyin kyii ndɛm nun, yon yɛ ye hwæn yɛ?» M̀lib ni yili, nun lɛ: li nɛ ɓon ɓi kyii.
44005009	Pìɛ̂r ywɔʼ li, à shɛ̀ lɛ̀ nun lɛ: «Yɛn sɛ ci ɓyin sunndi ŋwum ɓǎ ɓyin shɛ mɛ̀ mɓwɛ̀ʼ lɛ̀ M̀pùn Nsanmi shìkì ɓyin yi nun? Cɛ fɛʼ, ɓwum ɓɛ gwummi ywû ton ŋwum ɓònmbyi, ɓɛ yɛ wù shɛkea jenɛ.»
44005010	Kɛ fyaʼ zwɛm ǹnywɛ̀n, m̀lib ni pyì mɛ kwǔ Pìɛ̂r, à ywi. Mɛ̀ mbìpàn ɓwum ton ɓi ɗun næm lɛ̀ m̀lib ni ti ǹywi. Ɓɛ shɛkaʼ nun, ɓɛ kɛn nun gwùmmi kɛ moan ywon.
44005011	Yi ɗun ǹkwìn ɓwum Yesù hwæn zwum, lɛ̀ ɓwum ɓye ɓe lɛʼ màzwùm ywɔkea nun hwæn.
44005012	Mɛ̀ ci-ntwum Yesù Kristò ɓe yì hìlea cǐ lɛ̀ ywum ŋgwulea nun kɛ nyinnǐm ŋkwìn ɓwum. Ɓɛ ɓe ɗyi kɛ paʼ Sàlòmôn nji m̀banmban.
44005013	Ɓwum ɓɛ ɓe lɛ̀ ɓɛ kɛ̀ kifɛʼ mwù kɛ nywi Yesù Kristò ɓe kǎn lwǔm kwɛmmi lɛ̀ ɓon, son, ɓɛ ɓe mɛ̀ ci-ntwum Yesù kyìbsi.
44005014	Mɛ̀ ɗwɛb lɛ̀ mɛ̀ yib ɓye ɓe yònnì kɛ mbyi Yesù Kristò nun yæki màn mbyimbyî, lɛ̀ ɓɛ konndɔ̀ʼ ɓye mbyî zwɛm.
44005015	Han ɓwum ɗunmi mɛ̀ ŋgwɛ̀nŋgwɛ̀n shi kɛ mɛ moan mbyi, ɓɛ nonnzàʼ ɓon kɛ mɛ ndòn nun, ɓɛ nonnzàʼ tì kuʼ ɓyindɔʼ kɛ yi kè nun, ɓǎ kwan sɛ Pìɛ̂r yɛ̌ lǎn, fyìnfyinnì shon fyi ǹdɔʼ nywi kɛ ŋkwìn yan nun.
44005016	Ɓwum mèan ɓe kònndi hwɛnniì mɛ nsòn nɛ mɛ mbɛti, lɛ̀ ɓɛ ta kǐn Yèrusàlɛ̀m. Ɓɛ shî tì kuʼ mɛ̀ ŋgwɛ̀nŋgwɛ̀n ɓyan, lɛ̀ ɓwum ɓye mɛ̀ mpùn mɓyibbɔa ɓe nywi. Hwæn li, ɓɛ kimnzi ɓon.
44005017	Mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun lɛ̀ ɓwum ɓye ɓe lɛ̀ nun, ɓwum màzwùm ɓe ǹkwìn ye ɓɛ ɓe lon lɛ mɛ̀ Sàdùsìɛ̂n. Ǹlim waʼ ɓon zwum lɛ̀ mɛ̀ ci-ntwum Yesù Kristò, ɓɛ ɗunmi swum sɛ ɓɛ yɛ ɓon cǐ kæbbi.
44005018	Ɓɛ ɓæn ɓon, ɓɛ kɛn ɓon twɔ̀a kɛ nye nɛ ɓɛ ta ɓwum hwæn twɔ̀a nlim.
44005019	Son, kpòn kǐn pyǐ, cikpuʼ Mvɛ̀nnswæ̀b ndɔʼ waì kɛ ɗɛb, à kìn ɓon mɛ̀ ŋwum nye wǒ, à kwannzi ɓon, à shɛ̀ lɛ̀ ɓon lɛ:
44005020	«Kɛ̀nnênì, ɓyin ɗyi kɛ nyenswæ̀b ndwun, ɓyin shɛ ǹkwìn ɓwum ǹzæ̌ʼ lɛʼ ye paʼ tòn she nywæb nun».
44005021	M̀bɔ̀kì nɛ ɓon ywɔʼ li, ɓɛ shikpon hwìli, ɓɛ kɛn nyenswæ̀b ndwun, ɓɛ ɗunmi ywum lìsea lɛ̀ ɓwum. Mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun lɛ̀ ɓwum ɓye ɓe lɛ̀ nun, kɛ fyaʼ yan nun, ɓɛ swɔsi ɓwum klwɔkea hwæn lɛ̀ ɓwumŋkæ̀m mɛ Izràɛ̂l hwæn lɛ̀ ɓon sunndi lɛʼ ndɔʼ. Ɓɛ fyi mɛ̀ suzæ̀n ɓǎ ɓɛ twɛlì mɛ̀ ci-ntwum Yesù kɛ nye njè.
44005022	Son, kwan sɛ mɛ̀ suzæ̀n ɓɛn kɛ nye njě, ɓɛ cinni kan ɓon, ɓɛ ɓyitì mwù ɓe. Ɓɛ ɓɛn, ɓɛ shɛ lɛ̀ ɓon lɛ:
44005023	«Ɓwiʼ cinni nye njè ǹɗwɔa lwɛn wɛ̌ tà shɛ nun tǎ ɓɛ, mɛ̀ mɓòn ɓi kwe ŋwum ɓònmbyi, son, kwan sɛ ɓwiʼ wo nye, kwo mwum m̀bɔʼ ɓwiʼ yɛn kan.»
44005024	Ci-zwiʼ mɛ̀ suzæ̀n nyenswæ̀b, lɛ̀ mɛ̀ ci-zwiʼ mɛ ci-mfɛ sàtìkæ̀ʼ nyenswæ̀b ywɔʼ ǹzæ̌ʼ lɛʼ màzwǔm, ɓɛ lìmmi kan swum sɛ ɓɛ yɛ lɛʼ kɛ nywi mɓwu yɛ mɛ̀ ci-ntwum Yesù Kristò ɓwu.
44005025	Son, mwum ndɔʼ kìn ɓon shɛ̌ lɛ: «Ɓwum ɓɛ ɓyin ki nye njè ɓi, ɓon ɓɛ ɓye ɗyi kɛ nyenswæ̀b ndwun ɓi, lɛ̀ ɓɛ ta ɓwum ywum lìsea.»
44005026	Ci-zwiʼ mɛ̀ suzæ̀n ywɔʼ li, à waʼ kɛ̀n lɛ̀ mɛ̀ suzæ̀n ɓyon. Ɓɛ ɓɛn kwe, ɓɛ tɛlì ɓon sèbì, ɓɛ kiìn ɓɛ̀n kɛ cǐ ɓwumŋkæ̀m lɛ̀ ɓon. Ntwiʼ sɛ yi ɓɛ ɓon kwɛ̀nni lɛ̀ ɓwum læ̀kì nyeni lɛ̀ ɓon, ɓɛ ywummɔʼ ɓon lɛ̀ mɛ̀ ŋgwɔ̀ʼ.
44005027	Kwan sɛ ɓɛ ɓɛn lɛ̀ ɓon kɛ swiʼ ɓwumŋkæ̌m, mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun cibbi lɛ̀ ɓon lɛ:
44005028	«Ɓwiʼ kænne kàn ɓyin ǹlìsàʼ ywum fɛ kɛ jin mwum tòn ni nun? Cɛênì lɛ fɛʼ, ɓyin lwinnzâ Yèrusàlɛ̀m jenɛ lɛ̀ ywum yɛ ɓyin ta lìsàʼ. Ɓyin yili lɛ ɓyin swi ɓwiʼ ǹdwɛ̌n mwum tòn ni mwu.»
44005029	Pìɛ̂r lɛ̀ ɓwùlukwæ̌n ɓyon fyonnzì lɛ̀ nun lɛ: «Ǹdikàʼ lɛ ɓwiʼ mwumnzi M̀vɛ̀nnswæ̀b lɛ̀ she ɓwiʼ yɛ ɓwum wan mwumnzi.
44005030	Ɓyin ywummɔe Yesù kɛ ŋgæʼ mɛ̀ ɓɔtɔʼ zwɛm lɛ̀ à ywi. Son, M̀vɛ̀nnswæ̀b nyɛ̌ mɛ̀ mbibea ɓyɛʼ ɓe ɗwon yìmnzâ nun kɛ ywi nun.
44005031	À wasâ nun kɛ fyaʼ ji yon, à kɛ̀ nun m̀vɛ̀n ndwun, à ɓɛ tì Ci-nswæti. Nun nɛ yɛ cì ǹkwìn ɓwum Izràɛ̂l kwɛbsi m̀bɔ̀kì tòn nyan, M̀vɛ̀nnswæ̀b zùsì tì kuʼ ɓon mɛ̀ ɓyɛbbi nyan.
44005032	Ɓwiʼ ɓi yì shìtàkwù ywum màzwùm hwæn. M̀pùn Nsanmi ni tì kuʼ shìtàkwù, nun nɛ M̀vɛ̀nnswæ̀b fɛ lɛ̀ ɓwum ɓye ta ŋwum yon ywo.»
44005033	Kɛ nywɔʼ yɛ ɓwum klwɔkea ywɔʼ ǹzæ̌ʼ lɛʼ yi, ǹlim ɗunmi ɓon fyaki zwum. Ɓon lɛ: ɓon wu ɓyi.
44005034	Son, mwum Fàrìzìɛ̂n ndɔʼ ɓe kwe, jin shon ɓe lɛ Gàmàlìɛ̂l. À ɓe ǹlìsàʼ mɛ̀ lwuà Mòîzɛ̀. Mwum hwæn ɓe nun twɛli ǹkyìbli. À waʼ zwô kɛ nyinnìm ɓwulu nun, à shɛ̀ lɛ ɓɛ kwannzi fɛʼ mɛ̀ ci-ntwum Yesù wan kwæʼ.
44005035	Ɓɛ kwannzɔʼ ɓon wan, ǎ kà shɛ̌ lɛ̀ ɓwùlu lɛ: «Ŋ̀kwìn ɓwum Izràɛ̂l, konnênì lɛ̀ swum sɛ ɓyin yili ɓyin ci lɛ̀ ɓwum ton ɓɛ.
44005036	Ɓyin limmì lɛ kwan læ̀b kifɛʼ, mwum ndɔʼ nɛ jin shon ɓe lɛ Tèdasì kweân, à ɓe nun nɛʼ kɛ̌ kɛ paʼ mwum ŋkæ̀mŋkæm ndɔʼ nun, li, ɓwum nɗuʼ nnyì ɓe nun ɗwon nyè. Son, ɓɛ wu nun, ɓwum ɓye ɓe nun ɗwon nyè nywæli, fyǎʼ she yan ndwuʼ.
44005037	Ɓe nyě yi, mwum ndɔʼ nɛ jin shon ɓe lɛ Judà kònndì tì kwan kɛ kwan sɛ ɓɛ ɓe sànsìmân cǐ nun, à ɓɛ mwum Gàlìlê. À kònnde tì kuʼ ɓwum twɛli kɛ fyaʼ yon mèan. Ɓɛ konndì tì kuʼ nun wu, ɓwum ɓyon nywælaʼ tì m̀banmbɔʼ li.
44005038	Son sɛ ci mùn shɛ̀ ɓyin lɛ, ɓa ɓyin kɛ tì ɓwum ton ɓɛ fyàʼ nywi, ɗonnzênì ɓon lɛ̀ ɓɛ kɛn, ntwiʼ ɓɛshɛ læm shan si she ɓwum, sɛ yɛ kuʼ nywæʼ ɗin wɛ̌ tà shɛ ye mbyî nywæʼ.
44005039	Ɓɛshɛ son si kuʼ she Mvɛ̀nnswæ̌b, ɓyin wòli kan ɓyin nywæsi son. Cìênì kon, ɓyin læ̀kì sɛm ɓe lɛ̀ ɓyin ɗwiâ twùʼ lɛ̀ M̀vɛ̀nnswæ̀b.» Gàmàlìɛ̂l mlɔ̌ʼ ǹlɛli hwæn, ɓɛ ɗyi kuʼ kɛ ŋwum yon nun.
44005040	Ɓɛ loìn mɛ̀ ci-ntwum Yesù ɓe næm, ɓɛ ci ɓɛ ɓɔʼ ɓon lɛ̀ mɛ̀ mɔ̀ʼ, ɓɛ kænni ɓon lɛ ɓa ɓyi ɓi lɛli tì mbyî kɛ jin Yesù nun. Kɛ nyě yi, ɓɛ pæʼ fyàʼ lɛ̀ ɓon.
44005041	Mɛ̀ ci-ntwum Yesù waʼ kwe kɛ swiʼ mɓwɔki lɛ̀ ǹdàli, ntwiʼ sɛ ɓɛ yɛnne lɛ M̀vɛ̀nnswæ̀b twɛle ɓon lɛ̀ ɓwum ŋkæ̀mŋkæm ɓye woli ɓɛ yɛn vɛ̀nɛ̀ʼ kɛ ntwiʼ jin Yesù.
44005042	Ɓe nyě yi, ɓɛ ɓe kǎn kwin lɛ̀ ǹlìsàʼ ywum kɛ nyenswæ̀b ndwun nun. Ɓɛ konndi tì yòn kɛ mɛ nye lɛ̀ ɓɛ ta Ǹtwum Lwɛn shɛ̌ kɛ nywi Yesù Kristò, Ci-nswæti nɛ M̀vɛ̀nnswæ̀b fyie ŋgyɔ̂ʼ wan.
44006001	Kɛ kwan màzwùm nun, m̀bɔ̀kì nɛ ɓwum ɓye ɓe mbyi Yesù ɗwon ɓe kònndǐ, mɛ̀ Yudà ɓye wae kɛ kyɔʼ cinni lɛʼ lɛ̀ mɛ Yudà ɓye ɓe ǹdùʼ myi. Ɓɛ ɓe fyonni lɛ ɓyi ɓi ta mɛ̀ kwɛb mɛ yib nyan limnzi kwan sɛ ɓɛ ɓe ji kyììlea mɛ̀ ŋgyinŋgyin.
44006002	Yì kì-wûm ɓlàn ɓî mɛ ci-ntwum Yesù Kristò ɓwɔki ɓwum ɓye ɓe mbyi Yesù Kristò ɗwon hwæn, ɓɛ shɛ lɛ̀ ɓon lɛ: «Sɛ ɓa kɛ mbyi nun ɓɛshɛ ɓwiʼ ɗonnzi ǹshɛ̌ lɛʼ-Nswæ̀b, ɓwiʼ lwinnì lɛ̀ ǹkyììlǎʼ ji.
44006003	Mɛ̀ ŋgyinni, li nɛ sɛ yili lɛ ɓyin yæn kì-shanmɓì kɛ nyinnìm shin nun, ɓwum ɓye ɓyin limmi lɛ à ɓi ɓwum ŋkæ̀mŋkæm ɓye cinni kon, ɓye lwinni lɛ̀ M̀pùn Nsanmi. Li, ɓwiʼ yɛ ɓon kɛ̌ kɛ mwu she màzwùm nun.
44006004	Ti lɛ̀ ɓwiʼ, ɓwiʼ yɛ lwùmnì lɛ̀ ǹshɛ̌ lɛʼ-Nswæ̀b, lɛ̀ ǹkeli yon.»
44006005	Ǹzæ̌ʼ lɛʼ màzwùm lwukaʼ mwum hwæn nlim, ɓɛ yæn ɓon shanmɓì, mɛ̀ myin nyan ɓe lɛ: Ètìɛ̂n, mwum nɛ ɓe lwinni lɛ̀ M̀pùn Nsanmi, à tɛ̀lâ tì zwùm lɛ̀ M̀vɛ̀nnswæ̀b ǹzwɔnzwɔ̀ʼ, Fìlipò, Plòkɔ̂l, Nìkànɔ̂l, Tìmôn, Pàmènâ, lɛ̀ Nìkòlâ mwum nɛ wai Àntìyɔ̂shì nɛ ɓe kwan ndɔʼ lɛ̀ à yònnâ fyaʼ mɛ Yudà nun.
44006006	Ɓɛ yæn ɓon hwæn, ɓɛ ɗyili ɓon kɛ swiʼ mɛ ci-ntwum Yesù Kristò. Mɛ̀ ci-ntwum Yesù keli kɛ nywi yan, ɓɛ sataʼ ɓon mɛ̀ fyàʼ nywi.
44006007	Kɛ kwan màzwùm nun, lɛʼ Mvɛ̀nnswæ̀b ɓe fɔ̀si kɛ̀n mbyimbyî lɛ̀ mwù. Mɛ̀ ci-nɗwon mbyi Yesù Kristò ɓe màn kɛ Yèrusàlɛ̀m ǹzwɔnzwɔ̀ʼ. Kɛ nyinnìm shan nun, mɛ̀ ci-mfɛ sàtìkæ̀ʼ nyenswæ̀b ɓe kwe mèan, ɓye yonnì mbyi Yesù nun.
44006008	Mwum nyan ndɔʼ nyɛ̌ jin shon ɓe lɛ Ètìɛ̂n, ɓe lɛ̀ M̀vɛ̀nnswæ̀b ŋgæ̀nnâ nun, à cinni ǹkimmɔʼ nywi ǹzwɔnzwɔ̀ʼ. À ɓe yì hìlea cǐ lɛ̀ yì kìkeàn kɛ nyinnǐm ŋkwìn ɓwum nun.
44006009	Ɓyindɔʼ lɛ̀ ɓwum twɔʼ Ètìɛ̂n zwiʼ nywi lɛ̀ ɓyìnnzì. Ɓwum màzwùm ɓe ɓwum ɓye ɓɛ ɓe lon lɛ «ǹkwìn mɛ son lìbbea». Ɓɛ ɓe mɛ̀ Yudà ɓye wai Sìrɛ̂n, ɓyindɔʼ wai Àlèzànndî. Ɓɛ swɔli lɛ̀ mɛ̀ Yudà ndɔʼ ɓye wai Sìlìsî, lɛ̀ ɓye fyaʼ Àzî nun, ɓɛ ɗunmi mɛ̀ kpakaʼ lɛʼ ndɔʼ ɗwìkea lɛ̀ Ètìɛ̂n.
44006010	Son, ɓɛ wòle kǎn ɓɛ lan nun kɛ lɛʼ nun, ntwiʼ sɛ nun ɓe lɛli lɛ̀ ǹlìmmì yɛ M̀pùn Nsanmi tà nun fɛ.
44006011	Li, ɓɛ kæb mbyi nɛ ɓon yɛ nun ɓyɛbbi cǐ. Ɓɛ ɗunmi ɓwum ɗɛ̀bbi lɛ̀ ɓon shɛ lɛ ɓyi ɓi ywɔi Ètìɛ̂n tǎ lɛli ɓyɛbbi kɛ nywi Mòîzɛ̀, à kònndì tì jin Mvɛ̀nnswæ̀b gwànnzi.
44006012	Li, ɓɛ ɗwumnzi ǹkwìn ɓwum, lɛ̀ ɓwumŋkæ̀m ɓyan, kònndì lɛ̀ mɛ̀ ci-nlìmmì mɛ lwuà. Ɓɛ pyi Ètìɛ̂n nywi, ɓɛ ɓæn nun, ɓɛ kɛn lɛ̀ nun kɛ swiʼ ŋkwìn ɓwumŋkæ̀m.
44006013	Ɓɛ twɛle tì kuʼ mɛ̀ ci-shìtàkwù mɛ mɓwɛ̀ʼ nyè. Ɓɛ ɗunmi ɗyi kɛ nywi Ètìɛ̂n lɛ: «Mwum tòn nɛ tà ka lwǔm m̀pùn twɛli lɛ̀ ǹlɛli ɓyɛbbi kɛ nywi nyenswæ̀b nsanmi nyɛʼ, à lɛʼ tì kuʼ ɓyɛbbi kɛ nywi mɛ lwuà Mòîzɛ̀.
44006014	Ɓwiʼ ywɔʼ sɛ kwan nun ŋwum lɛ Yesù mwum Nàzàrɛ̂ʼ yɛ̌ nyenswæ̀b ndwun nɛ kyèa, à kwɛbsi yì ɓɛ̀ʼ yɛ Mòîzɛ̀ ɗwǐ ɓwiʼ lɛ̀ yon.»
44006015	Ɓwumŋkæ̀m ɓye ɓe nye mɓwɔki hwæn swi Ètìɛ̂n mɛ̀ mɛʼ nywi, ɓɛ yɛn fli mɛʼ shon ti wɛ̌ tà shɛ cikpuʼ Mvɛ̀nnswæ̀b nyɛ̌ ɗɛb.
44007001	Mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun cibbi lɛ̀ Ètìɛ̂n lɛ: «Lɛʼ sɛ si lɛŋkæ̀m?»
44007002	Ètìɛ̂n fyònnzì lɛ̀ nun lɛ: «Mɛ̀ ce lɛ̀ mɛ̀ ŋgyinni, ywɔênì fɛʼ swum sɛ mùn yɛ̌ ɓyin shɛ̌ sɛ. M̀vɛ̀nnswæ̀b ndwun ɓwùmne kɛ Mèsòpòtàmî kɛ swiʼ mbibea nyɛʼ Abràhâm. Ɓe kwan si lɛ̀ Abràhâm tòn kifɛʼ kɛ Kàrân.
44007003	M̀vɛ̀nnswæ̀b shɛ̀ lɛ̀ nun lɛ: “Ɗonnzi ǹsòn ywû lɛ̀ ɓwum ɓyû nun, wù kɛ̀n kɛ ŋgyɔʼ nɛ mun yɛ̌ wù lìsea nun.”
44007004	À ni wamɛ ŋgyɔʼ mɛ̀ Kàldèɛ̂n ni, à kɛ̀n tòn kɛ Kàrân. Ce nyon ywimɛ nun kwe fyaʼ, M̀vɛ̀nnswæ̀b cì à waì kɛ Kàrân, à kìn kɛ cìcì sɛ ɓyin ta tòn jenɛ sɛ.
44007005	M̀vɛ̀nnswæ̌b fɛe kàn nun kpìnnzɔ̀ʼ ŋgyɔʼ ndɔʼ, kwo fɛʼ cìcǐ ŋkɛ̌ kwù. Son, à cìâ nun ǹkàli lɛ nyǐ ni yɛ̌ ŋgyɔʼ ni cinni kwan ndɔʼ. Mvu ɓwum nyǐ yi yɛ ɓɛ kwan hwæn lɛ̀ ŋgyɔʼ màzwùm. M̀vɛ̀nnswæ̀b cìe nun ǹkàli yi li, lɛ̀ Abràhâm ye kifɛʼ mwɛn.
44007006	«M̀vɛ̀nnswæ̀b kònndì tì nun shɛ̀ ɓe lɛ: “Mvu ɓwum ywû yɛ tòn kɛ nsǒn kyìn, ɓɛ yɛ ɓɛ kwe mɛ̀ son, ɓɛ yɛnnzi ɓon vɛ̀nɛ̀ʼ kɛ ɗwǔm nɗuʼ nnyì nun.
44007007	Son, ɓwum ɓɛ ɓon yɛ son cǐ fyaʼ, mùn yɛ̌ ɓon kyìtæ̀ʼ lànnzi. Kɛ nyě màzwǔm, ɓɛ yɛ waʼ kwe, ɓɛ kiìn mùn ɗɔa fɛ ŋgyɔʼ nɛ nun.”
44007008	À lɛʼ hwæn li, à jine ǹgwòn lɛ̀ Abràhâm. Swum sɛ ɗyi shìtàkwù ŋgwon màzwùm, à si ǹɗun ndùn. Li nɛ cie Abràhâm ye Izàʼ, à cì ɓɛ ɗunnzi nun ǹdùn kɛ nyě ŋgyin shanmɓì. Izàʼ cì kuʼ m̀banmbɔʼ lɛ̀ mwɛn nyon Yàkɔ̂b li, Yàkɔ̂b cì kuʼ làn nyon lɛ̀ ɓwɛn wûm ɓlàn ɓî ɓyon, ɓye fyonni mɛ̀ ŋgyi ɓwum Izràɛ̂l.
44007009	«Mɛ̀ ŋgyi ɓi ɗunmi ŋgyinni nyan Jòsɛ̂ʼ ɓyìnnzi, ɓɛ kyiì nun lɛ̀ mɛ̀ ci-ŋkyì sɛm, ɓon ɓɛ kɛnne lɛ̀ nun kɛ ŋgyɔʼ Èjîb. Son, M̀vɛ̀nnswæ̀b ɓe lɛ̀ nun,
44007010	à nywæ̀sì nun kɛ mɛ vɛ̀nɛ̀ʼ nun. À fɛ nun kon kɛ swiʼ Fàràôn, m̀vɛ̀n ndwun nɛ kɛ ŋgyɔʼ Èjîb nun. M̀vɛ̀n ni ywɔe lwɛn lɛ̀ nun, à kɛ̀ nun m̀gbè kɛ ŋgyɔʼ Èjîb. Ɗwòn m̀vɛ̀n hwæn, nun nɛ ɓe tì lɛ̀ nun.
44007011	«Kɛ kwan màzwùm nun, ǹjè ndwun ndɔʼ pyì kɛ ŋgyɔʼ Èjîb lɛ̀ ŋgyɔʼ Kànân nun hwæn. Mɛ̀ ce ɓyɛʼ ɓe kàn ti lwǔm swum ji cinni tî.
44007012	Kwan sɛ Yàkɔ̂b ywɔʼ lɛ m̀vòn yi kɛ ŋgyɔʼ Èjîb nun, à fyi mɛ̀ ce ɓyɛʼ kæ̀mmǐ mfyi she zwimbyiʼ kwe.
44007013	A kin ɓɛ̀n kæ̀mmǐ mfyi mɛ mɓǐ, Jòsɛ̂ʼ cì mɛ̀ ŋgyinni ɓyon limmì nun, Fàràôn lìmmì kuʼ mvu ɓwum yɛ Jòsɛ̂ʼ ɓe nlim.
44007014	Jòsɛ̂ʼ fyi ɓwum lɛ̀ ɓɛ twɛlì bùba nyon Yàkɔ̂b lɛ̀ ɓwum ɓyon nun hwæn. Ɓwum màzwùm ɓe ɓwum mwum shanmɓì ɓlàn shân.
44007015	Li nɛ ci, Yàkɔ̂b ni yèmɛ mbyi Èjîb ni. Kɛ kwe nɛ nun ywi lɛ̀ mɛ̀ ce ɓyɛʼ nun hwæn.
44007016	Ɓɛ shî yì ɗwon yan, ɓɛ kiìn yon kɛ̌ kɛ mbyûʼ nɛ Abràhâm hwìnne lɛ̀ lòn kɛ fyaʼ ɓwɛn Èmôr. M̀byùʼ màzwùm ɓe kɛ cìcì sɛ ɓɛ ta lon lɛ Sìshɛ̂m.
44007017	«Kɛ nyě yi, kwan sɛ kwan nlwinnzi ŋkàli yɛ M̀vɛ̀nnswæ̀b cìe lɛ̀ Abràhâm ɗunmi kwɛmmi, mvu ɓwum yɛʼ ɗunmi fɔ̀si màn kɛ ŋgyɔʼ Èjîb nun.
44007018	M̀vɛ̀n nyɛ̌ ɗin ndɔʼ nòn gbaʼ lwun, à ɗunmi ywɔʼ ɓe kɛ ŋgyɔʼ Èjîb nun, ǎ lìmme kǎn Jòsɛ̂ʼ.
44007019	À pɔkaʼ ɓwum ɓyɛʼ, à yɛnnzi ɓon vɛ̀nɛ̀ʼ lɛ̀ she. À cì ɓon dòlɛ̀ʼ lɛ ɓyi ɓi nzwonnzi ɓwɛn fyaʼ ɓyi lɛ̀ ɓyi ywi.
44007020	Kɛ kwan si sɛ ɓɛ yee Mòîzɛ̀. Lwu mwɛn màzwùm kwean kyi. Ɓwum ɓyon gwumme nun kɛ næm mɛ̀ nywiʼ lê, lɛ̀ ɓɛ ta nun ɗǐ.
44007021	Kwan sɛ ɓɛ kɛn nun nzwonnzi, mwɛn Fàràôn nyɛ̌ m̀lib kɛ̀n nun cinni, à shɛ nun, à kɛ̀ nun wɛ̌ mwɛn nyon nyɛ̌ nun ye.
44007022	M̀bɔ̀kì nɛ Mòîzɛ̀ twu nun fyaʼ, ɓɛ lisaʼ nun ywum yɛ ǹlìmmì ɓwum Èjîb cinni hwæn. Li, Mòîzɛ̀ fyònnì mwum nɛ cinni ǹkimmɔʼ kɛ nzæ̌ʼ lɛʼ yon nun, lɛ̀ tì kɛ ywum cǐ yon nun.
44007023	Kwan sɛ Mòîzɛ̀ wòli ɗwùm mwum nyî, ǹlim yæʼ nun zwum lɛ̀ ǹkɛ̌n nyɛn ɓwum Izràɛ̂l ɓye yì lìm yon.
44007024	À ɓɛ̀n kwe, à yɛn mwum Èjîb ndɔʼ tǎ mwum nyon ndɔʼ vɛ̀nɛ̀ʼ yɛnnzi, kwan sɛ nun ɗunmi mwum nyon yě, à ɓɔʼ mwum Èjîb, à wu.
44007025	À ɓe làn nyon fɔ̀kea lɛ ɓwum Izràɛ̂l ɓi yɛ lìmmì lɛ M̀vɛ̀nnswæ̀b ni yɛ̌ ɓyi nywæ̀si kɛ nywi yon. Son, ɓwum Izràɛ̂l cinne kǎn m̀fɔ̀kàʼ yon yi.
44007026	A kin ɓɛ̀n shikpon fɔʼ, Mòîzɛ̀ cinni ɓwum Izràɛ̂l ta twùʼ ɗwǐ kɛ nyinnìm shan nun, à yili lɛ nun yæmnzàʼ ɓon lɛʼ, à shɛ̀ lɛ̀ ɓon lɛ: “Mɛ̀ ŋwè ɓyɛ̂m, ɓyin ɓi mɛ̀ ŋgyinni, yɛn sɛ ɓyin ta ɓyin nɛʼ vɛ̀nɛ̀ʼ yɛnnzi nun?”
44007027	Nyɛ̌ ɓi ǹkimmi kɛ nyinnìm shan nun twɔti Mòîzɛ̀, à shɛ̀ lɛ̀ nun lɛ: “Wɛn nɛ kɛ wu m̀vɛ̀n kɛ nyinnìm shɛʼ nun lɛ̀ wù linnɔʼ ɓwiʼ kyìtæ̀ʼ?
44007028	Wù yili lɛ wù wu tì kuʼ mùn wɛ̌ tà shɛ wù wue mwum Èjîb ɗǔn?”
44007029	Mòîzɛ̀ ywɔʼ ǹzæ̀ʼ lɛʼ nɛ tòn ni, à yean, à gwùmnì kɛ ŋgyɔʼ nɛ ɓɛ ɓe lon lɛ ŋgyɔʼ Mèdìân. Kɛ kwe nɛ nun yee ɓwɛn ɓî.
44007030	«Mòîzɛ̀ kɛ̌n wòlì kwe ɗwùm mwum nyî, cikpuʼ Mvɛ̀nnswæ̀b ndɔʼ ɓwùmnì nun swiʼ kɛ nlim kyɔʼ kɛ moan kpaʼ Sìnàî. À ɓwùmne kɛ mpě win nun kɛ kpo kæʼ ndɔʼ sɛ ɓe Mòîzɛ̀ nyæ̀nni kɛ swiʼ.
44007031	Mòîzɛ̀ ɗɔʼ, à shɛ̀ nun kɛn lɛ̀ swum sɛ tǎ lànnzì cɛ kwukwâʼ, ǹkwu Mvɛ̀nnswæ̀b ɗunmi lɛli kwe kpo kæʼ nun lɛ:
44007032	“Mùn ni M̀vɛ̀nnswæ̀b nyɛ̌ mɛ̀ ce ɓyû Abràhâm, Izàʼ, lɛ̀ tì Yàkɔ̂b ɓe ɗwon.” Mòîzɛ̀ ywɔʼ li, à ɗunmi gwɛnnzi nywi, ǎ lwùm kan tî mɛʼ wasi, à cɛ kwe.
44007033	M̀vɛ̀nnswæ̌b kà shɛ̌ lɛ̀ nun lɛ: “Nywæ̌ʼ mɛ̀ dibaʼ ɓyû, ntwiʼ cìcì sɛ wù ti nlim sɛ, à si ŋgyɔʼ nsanmi.
44007034	Mùn yɛnnâ vɛ̀nɛ̀ʼ sɛ ɓwum ɓyɛ̂m ta yɛn ŋgyɔʼ Èjîb nun, mùn ywɔâ tì kuʼ kun shan, li nɛ mùn kǐn lɛ̀ mùn nywæsì ɓon. Jenɛ, mùn yɛ̌ wù fyi kɛ ŋgyɔʼ Èjîb nun.”
44007035	Mòîzɛ̀ m̀bɔʼ nɛ ɓon ɓyinnɔe mbyî, ɓon shɛe lɛ̀ nun lɛ wɛn ni nɛ kɛ nyǐ m̀vɛ̀n lɛ̀ nyǐ linnɔʼ ɓon kyìtæ̀ʼ, nun nɛ M̀vɛ̀nnswæ̀b fyi wɛ̌ m̀vɛ̀n, à kònndì ɓɛ ci-nywæ̀sì nɛ yɛ̌ ɓwum Izràɛ̂l nywæ̀si. Cikpuʼ Mvɛ̀nnswæ̀b nɛ ɓwùmne kɛ kpo kæʼ nun ni ɓe nun ǹkimmɔʼ fɛ kɛ nywi.
44007036	Nun, Mòîzɛ̀ nɛ cie ywum ŋgwulea, à cì yì hìlea kɛ ŋkwannzi yɛ nun kwannze ɓwum Izràɛ̂l kɛ ŋgyɔʼ Èjîb nun, lɛ̀ tì kuʼ kɛ ɗuʼ ndwun nɛ ɓɛ ɓe lon lɛ ɗuʼ mpèan, lɛ̀ kɛ ɗwùm mwum nyî yɛ ɓon cie kɛ nlim kyɔʼ.
44007037	«Nun nɛ mwum nɛ shɛ̀e lɛ̀ ɓwum Izràɛ̂l lɛ: “M̀vɛ̀nnswæ̀b yɛ̌ ɓyin ci-nlɛli kɛ ŋwum yon nun ndɔʼ fyii wɛ̌ mùn, à yɛ̌ kwan kɛ ɓwum ɓyin nun.”
44007038	Nun nɛ konnde tì ɓɛ lɛ̀ ǹkwìn ɓwum Izràɛ̂l kɛ nlim kyɔʼ, à ɓe lɛ̀ mɛ̀ mbibea ɓyɛʼ ɓon lɛ̀ cikpuʼ Mvɛ̀nnswæ̀b nɛ ɓe lɛli lɛ̀ nun kɛ mwu kpaʼ Sìnàî. Nun nɛ ɓe ǹzæ̌ʼ lɛʼ Mvɛ̀nnswæ̀b yɛ tà ɓwiʼ ǹzison fɛ ywɔi, à shɛ̀ kuʼ ɓwiʼ.
44007039	Kwo fɛʼ li, mɛ̀ ce ɓyɛʼ ɓyinnɔ̀ʼ ǹywɔʼ lɛʼ shon, ɓɛ pælɔ̀ʼ nun ɓe lɛ̀ fyǎʼ mɛ̀ʼ. Ǹlim yan suʼ kɛ̀nnɔ̀ʼ ɓe kɛ Èjîb.
44007040	Ɓɛ kà shɛ̌ lɛ̀ Àrôn lɛ nyǐ ni ci ɓon m̀vɛ̀nnswæ̀b ndɔʼ yɛ yɛ ɓon kɛ̀nnzi. Ntwiʼ sɛ ɓon ɓi lìmmi kan swum sɛ cinni Mòîzɛ̀ màzwùm nɛ twɛli ɓon kɛ ŋgyɔʼ Èjîb nun.
44007041	Li, kɛ ŋgyìn màzwùm nun, ɓɛ fɔʼ mwɛn nje, ɓɛ fɛ sàtìkæ̀ʼ ndɔʼ lɛ̀ fɔ̀kǐ màzwùm. Ɓɛ ɗunmi dàlì lɛ̀ she sɛ mɛ̀ fyàʼ ɓyan ci.
44007042	«M̀vɛ̀nnswæ̀b yɛn li, à ɗonnzi ɓon lɛ ɓyi ɓi ci swum sɛ ɓyi ɓi yili, lɛ̀ ɓyi mwumnzi mɛ̀ nywæʼ ɓye ɗɛb. A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: “Ɓwum Izràɛ̂l, mùn nɛ ɓyin ɓe kǎn mɛ̀ nyæ̀m fɛ lɛ̀ yì sàtìkæ̀ʼ nun kɛ ɗwùm mwum nyî yɛ ɓyin ci kɛ nlim kyɔʼ.
44007043	Son, ɓyin ɓe kɛ̀n lɛ̀ ywum nɗwɔki mɛ swæ̌b Mɔ̀lɔ̂ʼ, lɛ̀ fɔ̀kì nywæʼ Rɛ̀fân, mɛ̀ swæ̀b ɓye ɓyin fɔe ɓǎ ɓyin mwumnzi ɓon. Son sɛ swum sɛ yɛ cì, ɓɛ twɛʼ ɓyin læ̀bbi, ɓɛ lan Bàbìlôn ŋgyɔʼ lɛ̀ ɓyin.”
44007044	«Mɛ̀ mbibea ɓyɛʼ cinne ɗwun sɛ ɓɛ ɓe swìtàʼ lɛ̀ plè, she ɓe lɛ̀ yì ɓlon lwuà nlim, kwan sɛ ɓon ɓe kɛ̀n kɛ nlim kyɔʼ. Ɗwun màzwùm ɓe wɛ̌ tà shɛ M̀vɛ̀nnswæ̀b yile lɛ Mòîzɛ̀ gwe. Ntwiʼ sɛ M̀vɛ̀nnswæ̀b shɛ̌ lɛ̀ Mòîzɛ̀ lɛ nyǐ ni ci kuʼ nyǐ wɛ̌ tà shɛ nun lìsaʼ nyǐ.
44007045	Ɗwun si ɓe fyaʼ mɛ mbibea ɓyɛʼ ɓye ɗwonŋgea ɓye mbyî. Kwan sɛ Jòzwê ɓe ɓon kɛ̀nnzi, ɓɛ shî nye ni kɛ ŋgyɔʼ nɛ ɓɛ yee fyaʼ mɛ kyìn ɓwum ɓye M̀vɛ̀nnswæ̀b fyinni kɛ swiʼ shan. Nye ni tòn kwe, han a kiìn ɓɛ̀n kwan mvɛ̀n Dàvîd.
44007046	Dàvîd cinni ǹŋgæ̀nni Mvɛ̀nnswæ̀b kɛ nywi, li, à ɗɔa M̀vɛ̀nnswæ̀b lɛ nun yili nun gwe nye lɛ̀ nyǐ, M̀vɛ̀nnswæ̀b nyɛ̌ Yàkɔ̂b ɓe ɗwon.
44007047	À ɗɔa li, M̀vɛ̀nnswæ̀b ɓyìnnɔ̀ʼ, son, mwɛn nyon Sàlòmôn nɛ kiìn nye ni gwe ɓe.
44007048	«Son, M̀vɛ̀nnswæ̌b tà ka tòn kɛ nye nɛ ɓwum ɓɛ gwe lɛ̀ mɛ̀ fyàʼ wɛ̌ tà shɛ Èzaì, ci-nlɛli kɛ ŋwum Mvɛ̀nnswæ̀b nun shɛ̀ lɛ:
44007049	“M̀vɛ̀nnswæ̀b lɛʼ lɛ: Ɗɛb si gbaʼ tòn shɛ̂m, ŋgyɔ̂ʼ wan ɓɛ kuʼ cìcǐ nsataʼ mɛ kwù shɛ̂m. Yǎ paʼ nye sɛ ɓyin woli ɓyin gwe kuʼ mun? Yǎ cìcì sɛ woli sɛ ɓɛ cìcì mɛ yìnnì shɛ̂m?
44007050	Ywum yɛ ton yi hwæn, mùn nɛ cì kan yon lɛ̀ fyàʼ yɛ̂m?” »
44007051	Ètìɛ̂n kònndì ɓon shɛ̌ lɛ: «Ɓyin mɛ̀ ci-mwǔ kimmi, mɛ̀ nlim nyin ni ǹshimmea, mɛ̀ ywiʼ konndì ɓɛ ɗwɔkea, ɓyin læ̀kì ǹlon yɛ M̀vɛ̀nnswæ̀b tà ɓyin lon ywo. Kwan hwæn, ɓyin ta M̀pùn Nsanmi pæ̀li lɛ̀ fyǎʼ mɛ̀ʼ. Ɓyin yilâ jin mɛ mbibea ɓyin.
44007052	Yǎ ci-nlɛli kɛ ŋwum Mvɛ̀nnswæ̀b nun nɛ tòen ɗin, mɛ̀ mbibea ɓyin shi nun vɛ̀nɛ̀ʼ yɛnnzi? Ɓɛ wue ɓwum ɓye ɓe m̀ɓɛ̌n mwum nsanmi shɛ̌. Jenɛ, ɓyin fɛâ mwum nsanmi ni fyàʼ wan, ɓyin wu nun.
44007053	Ɓyin ɓɛ ywɔâ mɛ̀ lwuǎ Mvɛ̀nnswæ̀b kɛ ŋwum mɛ cikpuʼ ɓyon ɓye kɛ ɗɛb, son, ɓyin tà ka ɓon lwǔm ɗwonnzi.»
44007054	Mɛ̀ ci-mɓwɔki ywɔʼ ǹzæ̀ʼ lɛʼ màzwùm, ǹlim ɗunmi ɓon fyaki zwum, ɓɛ ɗunmi myin ji lɛ̀ Ètìɛ̂n.
44007055	Ètìɛ̂n ɓe ǹlwinni lɛ̀ M̀pùn Nsanmi, à wasi mɛʼ kɛ ɗɛb, à yɛn ǹtwu Mvɛ̀nnswæ̀b lɛ̀ Yesù ni ǹɗyi kɛ fyaʼ ji Mvɛ̀nnswæ̀b.
44007056	À shɛ̀ lɛ̀ ɓwum lɛ: «Cɛênì fɛʼ, ɗɛb si lwon, mùn yɛn Mwɛn Mwum ni ǹɗyi kɛ fyaʼ ji Mvɛ̀nnswæ̀b.»
44007057	Ɓɛ ywɔʼ li, ɓɛ kwusi nun mwu kimmi lɛ̀ ɓɛ ta mɛ̀ ywiʼ shimmea. Ɓɛ swi nun nywi ɓon hwæn,
44007058	ɓɛ twɛlɔ̀ʼ nun mbɛti nsòn, ɓɛ ɗunmi nun ywummɔa kwe lɛ̀ mɛ̀ ŋgwɔ̀ʼ ɓǎ ɓɛ wu nun. Yì shìtàkwù ɓe mɛ̀ plè ɓyan kwinnea kɛ mɛ kwǔ mbìpàn mwum ndɔʼ nɛ ɓɛ ɓe lon lɛ Sɔ̂l.
44007059	Kwan sɛ ɓɛ ɓe Ètìɛ̂n ywummɔa lɛ̀ mɛ̀ ŋgwɔ̌ʼ, à ɓe M̀vɛ̀nnswæ̀b keli lɛ: «Nyɛli nyɛ̀m Yesù, yě m̀pùn nyɛ̀m.»
44007060	À keli li, à swummi lɛ̀ mɛ̀ ɗwi, à kun lɛ̀ ǹkwu kimmi lɛ: «Nyɛli, ɓa wù kɛ̀ ɓon ɓyɛbbi tòn nɛ kɛ mwu.» À lɛli ǹzæ̌ʼ lɛʼ ton yi, à ɗwɔki kuʼ nun mɛʼ.
44008001	Mwum ndɔʼ ɓe kwe, jin shon ɓe lɛ Sɔ̂l. À ɓe ŋwum fɔʼ lɛ̀ ɓon kɛ ŋwu yɛ ɓon wue Ètìɛ̂n nun. Nywɔʼ màzwùm nɛ ǹyɛnnzi vɛ̀nɛ̌ʼ ŋkæ̀mŋkæm ɗunme kɛ nywi ŋkwìn ɓwum Yesù ye ɓe kɛ Yèrusàlɛ̀m. Ɓwum Yesù hwæn nywælaʼ kɛ mɛ nǒnnòn Jùdê nun lɛ̀ nyɛ̌ Sàmàrî. Sàn sukuʼ mɛ̀ ci-ntwum Yesù Kristò.
44008002	Mɛ̀ ci-nɗwon Yesù ndɔʼ waʼ, ɓɛ kɛn ɗwon Ètìɛ̂n sheli, ɓɛ gwum son ŋgyɔʼ. Ɓɛ kwe nun ǹzwɔnzwɔ̀ʼ.
44008003	Ti lɛ̀ Sɔ̂l, à ɓe làn nyon lwùmni lɛ̀ ǹzæbsi ɓwum Yesù. À ɓe ɗun mɛ̀ nye mɛ̀ nye, lɛ̀ à tǎ ɓwum Yesù mgbunnzai wan, kwo fɛʼ ǹɗwɛb, kwo fɛʼ m̀lib, lɛ̀ à tà ɓon ɗwǐ nye njè.
44008004	Ɓwum ɓye nywæle ɓi ɓe kɛ̀n yì cìcì yì cìcì lɛ̀ ɓɛ ta ǹzæ̌ʼ lɛʼ Ntwum Lwɛn Yesù shɛ̌.
44008005	Fìlipò nɛ kɛnne kɛ nsǒn Sàmàrî ndɔʼ, à ɗunmi Ǹtwum Kristò shɛ̌ lɛ̀ ɓwum ɓɛ kwe.
44008006	Kwan sɛ mɛ̀ ŋkwìn ɓwum ywɔʼ ǹzæ̌ʼ lɛʼ yon, ɓɛ yɛn tì kuʼ yì hìlea yɛ nun ɓe cìkǎʼ, ɓɛ nonnzì mɛ̀ ywiʼ kɛ swum sɛ nun ɓe lɛli hwæn.
44008007	Ɓwum mèan ɓye ɓe lɛ̀ mɛ̀ mpùn mɓyibbɔa kɛ nywi, mɛ̀ mpùn màzwùm ɓe kwan lɛ̀ à tǎ kun ɓwùmmi. Mɛ̀ ɓlɔ̀ɓlɔ̂ʼ lɛ̀ mɛ̀ ɗyɛmɗyɛm mèan konndì ǹkimmɔʼ cinni.
44008008	Li, ǹdàli twun ɗun nsǒn màzwùm nun.
44008009	Kɛ kwe nsǒn màzwùm nun, mwum ndɔʼ ɓe kwe, jin shon ɓe lɛ Sìmôn. À ɓe nun nɛʼ twɛli lɛ̀ mwum ŋkæ̀mŋkæm nɛ lǎn ɓwùlu. À ɓe majì cǐ, lɛ̀ ɓwum ɓye kwe nsǒn màzwùm nun hwæn ta nun kwulea.
44008010	Ɓon hwæn li, ǹdìkàʼ mwɔ̂ʼ lɛ̀ mwumŋkæ̀m, ɓɛ ɓe mwù nònnzi, ɓɛ ywɔʼ swum sɛ mwum tòn ni tǎ shɛ̀, lɛ̀ ɓɛ ta lɛʼ lɛ: «Nyɛ̌ lɛ̀ mwum cinni ǹkimmɔʼ Mvɛ̀nnswæ̀b yon nɛʼ, ǹkimmɔʼ yɛ ɓɛ ta lon lɛ ǹkimmɔʼ ye twun.»
44008011	Ɓɛ ɓe mwù kɛ̌ lɛ̀ nun li, ntwiʼ sɛ ɓe lɛ̀ kwan ti ŋgyɔʼ she nun ɓe ɓon ywum ŋgwulea cìkea lɛ̀ majì nyon.
44008012	Son, kwan sɛ ɓon kin mwù kɛ̌ ɓe lɛ̀ Ǹtwum Lwɛn yɛ Fìlipò ɓe ɓon shɛ̌ kɛ nywi ywɔʼ Mvɛ̀nnswæ̀b, lɛ̀ ye kɛ nywi Yesù nun, mɛ̀ ɗwɛb lɛ̀ mɛ̀ yib ci ɓɛ jimnzi ɓon.
44008013	Kwo fɛʼ Sìmôn nun nɛʼ, à kɛ̀ mwù kɛ lɛʼ sɛ Fìlipò ɓe shɛ̀ nun. Kwan sɛ ɓɛ jimnzi nun, ǎ yili kan tî lɛ nun waʼ kɛ moan Fìlipò. À ɓe yì hìlea lɛ̀ ywum ŋgwulea yɛ Fìlipò ɓe cì cɛ ŋwum lwon.
44008014	Kwan sɛ mɛ̀ ci-ntwum Yesù Kristò ywɔʼ ɓe kɛ Yèrusàlɛ̀m lɛ lan Sàmàrî yilâ lɛʼ Mvɛ̀nnswæ̀b, ɓɛ fyiì Pìɛ̂r kwe ɓon lɛ̀ Jân.
44008015	Mɛ̀ Pìɛ̂r ɓɛn kɛ Sàmàrî, ɓɛ keli M̀vɛ̀nnswæ̀b kɛ jin ɓwum nywæb nun, ɓǎ M̀vɛ̀nnswæ̀b fyiì ɓon M̀pùn Nsanmi.
44008016	Ntwiʼ sɛ ɓe lɛ̀ M̀pùn Nsanmi kyìli kifɛʼ mwum nyan mbyî nywi. Ɓe lɛ̀ ɓɛ kɛ ɓon jimnzi kɛ jin Nyɛli nyɛʼ Yesù nun.
44008017	Li, Pìɛ̂r ɓon lɛ̀ Jân sataʼ ɓon mɛ̀ fyàʼ nywi, M̀pùn Nsanmi kyìlì ɓon nywi.
44008018	Yɛn nɛ Sìmôn, ci-majì, yɛn lɛ M̀pùn Nsanmi tǎ mwum ɗun nywi kɛ nsataʼ mɛ fyàʼ yɛ mɛ̀ ci-ntwum Yesù sataʼ ɓon nun, à pæ̀ʼ lòn, à yili nun fɛ Pìɛ̂r ɓon lɛ̀ Jân,
44008019	à shɛ̀ lɛ̀ ɓon lɛ: «Cìênì lɛ̀ mùn cinni kuʼ paʼ ŋkimmɔʼ màzwùm, ɓǎ M̀pùn Nsanmi kyilì kuʼ nywi mwum nɛ mun yɛ̌ mɛ̀ fyàʼ sati nywi.»
44008020	Son, Pìɛ̂r kà shɛ̌ lɛ̀ nun lɛ: «Lòn ywû ɓwuɔ̀ʼ lɛ̀ wǔ nɛʼ nun hwæn, ntwiʼ sɛ wù tǎ fɔ̀kàʼ lɛ wù wòli kim wù hwìn fɛ ɗin Mvɛ̀nnswæ̀b lɛ̀ lòn.
44008021	Làn nywù ndɔʼ ɓà fɛ, shìkì swum sheli swû ndɔʼ ɓɛ fɛ lɛʼ sɛ nun, ntwiʼ sɛ mɓàkàʼ ywû ɓa zuʼ kɛ swiʼ Mvɛ̀nnswæ̀b.
44008022	Kwɛbsi lɛ̀ mɛ̀ mɓàkàʼ nɛ wù kɛ nlim nun, wù ɗɔa M̀vɛ̀nnswæ̀b ɓɛshɛ nun yili à zusì wù ɓyɛbbi nɛ wu cì kɛ paʼ mɓàkàʼ sɛ ɓi wù kɛ nlim nun si.
44008023	Ntwiʼ sɛ mùn yɛn lɛ ǹlim ywû yi lwinni lɛ̀ m̀bànni ɓyɛbbi, wù ɓɛ tì son mɛ̀ lɛʼ mɓyibbɔa kwan hwæn.»
44008024	Sìmôn kà shɛ̌ lɛ̀ mɛ̀ Pìɛ̂r ɓon lɛ̀ Jân lɛ: «Ɓyin nɛʼ, kelênì M̀vɛ̀nnswæ̀b lɛ̀ jin shɛ̂m, ɓǎ ywum yɛ ɓyin lɛʼ yi hwæn læ̀kì mùn cinni.»
44008025	Kwan sɛ mɛ̀ Pìɛ̂r ɓon lɛ̀ Jân mlɔʼ ǹɗyi shìtàkwù kɛ nywi Yesù Kristò hwæn, ɓɛ waʼ kɛ̀n ɓe Yèrusàlɛ̀m. Kwan sɛ ɓon ɓe fyòɔ̀n ɓe, ɓɛ ɓe kɛ̀n kɛ mɛ myi mɛ myi kɛ ŋgyɔʼ Sàmàrî nun lɛ̀ ɓɛ ta Ǹtwum Lwɛn shɛ̌.
44008026	Kɛ ŋgyin màzwùm nun, cikpuʼ Mvɛ̀nnswæ̀b ndɔʼ shɛ̀ lɛ̀ Fìlipò lɛ: «Waʼ fɛ, wù kɛ̀n kɛ fyaʼ yɛ lan leànnji, kɛ mbyi nɛ waʼ kɛ Yèrusàlɛ̀m à kɛ̀n kɛ Gazà.» Mbyi màzwùm ni kɛ nlim kyɔʼ.
44008027	Fìlipò yè mbyi. À ɓɛ̌n cì ndɔʼ nlim mbyi, à yɛn mwum ndɔʼ, mwum ndwun Ètìòpî ndɔʼ nɛ ɓe. Nun nɛ ɓe konni lɛ̀ ǹjònndì Kàndasì, m̀lib nɛ ɓe m̀vɛ̀n kɛ ŋgyɔʼ Ètìòpî. Mwum ndwun ni kɛ̀nne ɓɛ̀n kɛ Yèrusàlɛ̀m ɓǎ nun keli M̀vɛ̀nnswæ̀b.
44008028	Ɓe lɛ̀ à ti nun fyònnɔ̀ʼ ɓe ɗwon nyon. M̀bɔ̀kì nɛ nun ɓe kɛ matwuà nyon nun ǹtònmi, à ɓe ɗèwà she Èzaì, ci-nlɛli kɛ ŋwum Mvɛ̀nnswæ̀b nun kɔkàʼ nzanŋgea.
44008029	M̀pùn Nsanmi shɛ̀ lɛ̀ Fìlipò lɛ: «Kɛ̀nne, wù cinni màtwuà ni.»
44008030	Fìlipò waʼ lɛ̀ mɛ̀li, à ɓɛ̌n, à ywɔʼ mwum Ètìòpî ni tǎ nzanŋgaʼ kɛ ɗèwǎ Èzaì nun. Fìlipò cibbi lɛ̀ nun lɛ: «Wù tǎ swum sɛ wu tǎ nzanŋgaʼ si ywɔti?»
44008031	Mwum ndwun ni fyònnzì lɛ̀ nun lɛ: «Mùn yɛ̌ cì lɛ mǔn kà ywɔti ɓɛshɛ mwum ndɔʼ shì mùn son sannzi?» À shɛ̀ lɛ̀ Fìlipò lɛ nyǐ ni naìn, nyǐ ni kiìn tòn mbɛti nyon.
44008032	Cìcì sɛ nun ɓe nzanŋgaʼ ɓe lɛ: «À ɓe wɛ̌ nzwùmŋgan nɛ ɓɛ ta tɛ̀lɔ̀ʼ kɛ cìcì sɛ ɓɛ kɛnmɛ nun linni nun. M̀banmbɔʼ lɛ̀ mwɛn nzwùmŋgan nɛ tà ka yè ŋwum lɛ̀ mwum nɛ tà nun ǹnywùn linni nywi, ǎ wèle kǎn ŋwum.
44008033	Ɓɛ twɛle nun wɛ̌ swum ɗin, ɓɛ ɓyɛbsi nun kyìtæ̀ʼ. Wɛn nɛ woli à shɛ̀ lɛ mvu ɓwum yɛ nun ɗonnzi yɛ ye? Kɛ fɛ ŋgyɔ̂ʼ wan nɛ ɓɛ pæle ǹzison shon.»
44008034	Mwum ndwun ni kà cibbi lɛ̀ Fìlipò lɛ: «Shɛ̀ zwû mùn mwum nyɛ̌ ci-nlɛli kɛ ŋwum Mvɛ̀nnswæ̀b nun lɛli nywi yon li. À tǎ lɛli lɛ̀ nun nɛʼ, kɛ̀ à tǎ lɛli kɛ nywi ndɔʼ lɛ̀ mwum?»
44008035	Fìlipò wèlì ŋwum, à ɗunmi lɛli kɛ nywi mɛ ŋgɔʼ màzwùm, à shɛ̀ nun Ǹtwum Lwɛn yɛ kɛ nywi Yesù Kristò.
44008036	M̀bɔ̀kì nɛ ɓe lɛ̀ ɓɛ ta mbyi yě fyaʼ, ɓɛ cinni mlǎʼ. Mwum ndwun ni kà shɛ̌ lɛ: «Mlǎʼ yɛ ye, yɛn sɛ woli sɛ kænni wù ǹjimnzi yɛ̂m?» ((
44008037	Fìlipò shɛ̀ lɛ̀ nun lɛ: «Ɓɛshɛ wu tǎ zwùm tɛ̀li lɛ̀ Yesù hwæn, mùn wòli mùn jimnzi wù.» Mwum tòn ni fyònnzì lɛ: «Ǹlim yɛ̂m shɛâ mùn lɛ Yesù Kristò ni Mwɛn Mvɛ̀nnswæ̀b.»))
44008038	Mwum ndwun ni cì ɓɛ ɗyili nun màtwuà, ɓɛ kyilɔ̀ʼ ɗuʼ ɓon lɛ̀ Fìlipò. À jimnzi mwum tòn ni.
44008039	Kwan sɛ ɓon kwan kɛ mlaʼ nun, M̀pùn Nsanmi shelɔ̂ʼ Fìlipò pɛɗin, mwum ni yɛn kan tî nun. Kwo fɛʼ li, à yè mbyi lɛ̀ ǹlwukaʼ nlim.
44008040	Fìlipò kɛ̀n làn nyon kweɔn kɛ Àzɔ̂ʼ, à waʼ kwe, à ɗunmi Ǹtwum Lwɛn shɛ̀kea kɛ mɛ nsòn nyɛ̌ nun ɓe cinni mbyi nun hwæn, han à kɛ̀n ɓɛ̀n kɛ Sèzàrê.
44009001	Kɛ kwan si nun, Sɔ̂l ɓe suʼ shɛ̀ lɛ nun yɛ̌ ɓwɛsɔʼ Yesù Kristò wu ɓon hwæn. À kɛ̀n kɛ cǐ mwumŋkæ̀m mɛ̀ ci-mfɛ sàtìkæ̀ʼ nyenswæ̀b ndwun, à cibbi
44009002	lɛ nyǐ ni fɛ nun yì ɗèwà ye yɛ nun ǹkimmɔʼ fɛ, ɓǎ kwan sɛ nun yɛ̌ ɓɛ̀n kɛ mɛ nyenswæ̀b ɓye Dàmasì, nun cinni kwo ǹɗwɛb kwo m̀lib nyɛ̌ tǎ mbyi Yesù Kristò ɗwon, nun ɓænnì nyǐ, nun kìn ɓe lɛ̀ nyǐ kɛ Yèrusàlɛ̀m m̀kpæmmi.
44009003	Ɓɛ fɛ nun yì ɗèwà fyaʼ, à waʼ kɛ̀n. Kɛ mbyi nun, kwan sɛ ɓe lɛ̀ à ti kwɛmmi lɛ̀ Dàmasì, ǹwanni twun ndɔʼ ɓwumnì ǹdìkàʼ ŋwaì ye kɛ ɗɛb, sɛ kanndi nun.
44009004	Sɔ̂l pyì ŋgyɔʼ, à ywɔʼ ǹkwu mwum ndɔʼ yɛ ɓe lɛli lɛ̀ nun: «Sɔ̂l, Sɔ̂l wù tà mun vɛ̀nɛ̀ʼ yɛnnzi ntwiʼ yɛn?»
44009005	Sɔ̂l fyònnzì lɛ̀ nun lɛ: «Wɛn nɛ wù, Nyɛli?» Nyɛli nyɛʼ Yesù fyònnzì lɛ̀ nun lɛ: «Mùn ni Yesù nɛ wù tǎ vɛ̀nɛ̀ʼ yɛnnzi.
44009006	Waʼ zwô, wù kɛ̀n kɛ nsòn, ɓɛ yɛ wù swum sɛ wu yɛ̌ cì shɛ̌.»
44009007	Ɓwum ɓye ɓe Sɔ̂l ɗwon kɛ nyè ghæti ŋwum lwon, ɓɛ ɓe lɔʼ ǹkwu lɛʼ ywo, son, ɓɛ yɛn kan mwum ndɔʼ.
44009008	Sɔ̂l waʼ zwô, lɛ̀ mɛʼ shimndeâ nun mwu, kwo fɛʼ she nun ɓe cɛ si. Ɓɛ ɗunmi nun tɛ̀ti nun, ǎ kà ɗun kɛ Dàmasì.
44009009	À nòn kwe ǹgyìn lê, lɛ̀ à ni mɛʼ ǹdwuʼ. Ǎ ɓe kǎn swum ndɔʼ ji, shìkì à nwi kuʼ swum ndɔʼ.
44009010	Mwum Yesù ndɔʼ ɓe kwe Dàmasì, jin shon ɓe lɛ Ànànià. Nyɛli nyɛʼ ɓwùmnì nun kɛ mɛʼ, à lon nun: «Ànànià.» Ànànià yili, à shɛ̀ lɛ: «Mùn nɛ, Nyɛli.»
44009011	Nyɛli nyɛʼ kà shɛ̌ lɛ̀ nun lɛ: «Waʼ zwô jenɛ, wù kɛ̀n kɛ mbyi nɛ ɓɛ ta lon lɛ Mbyi-zuʼ. Wù cibbaʼ ɗwòn Judà. Mwum ndɔʼ ni kwe, nyɛ̌ ɓɛ ta lon lɛ Sɔ̂l. À ni mwum Târsɛ̀, à ni kɛ ŋkeli nun.
44009012	À yɛnnâ mwum ndɔʼ kɛ ndɛmndɛm nun, jin mwum màzwùm ɓe lɛ Ànànià. Mwum màzwùm ɗun, à tà nun mɛ̀ fyàʼ sati nywi ɓǎ nun ɗunmi yɛnni ɓe.»
44009013	Ànànià ywɔʼ li, à fyònnzì lɛ̀ nun lɛ: «Nyɛli nyɛ̀m, mùn ywɔâ m̀bɔ̀kì nɛ mwum màzwùm tǎ ɓwum ɓyû ɓye Yèrusàlɛ̀m ɓyɛbbi cǐ kɛ mɛ ŋwum ɓwum mèan ɗin.
44009014	Jenɛ, à kònndi ti ǹkimmɔʼ cinni, ǹkimmɔʼ yɛ ta waì fyaʼ mɛ ci-zwiʼ mɛ ci-mfɛ sàtìkæ̀ʼ. À wòli à kpæm mwum hwæn nɛ tà wu ɗɔa fɛ.»
44009015	Son, Nyɛli nyɛʼ Yesù fyònnzì lɛ̀ nun lɛ: «Kɛ̀nne, ntwiʼ sɛ mùn yæ̀nnâ mwum màzwùm lɛ̀ à ci she shɛ̂m, ɓǎ nun shɛ lɛʼ shɛ̂m kɛ cɛ̌ mɛ kyìn ɓwum. À yɛ̌ ɗyi kɛ swiʼ mɛ m̀vɛ̀n, à kònndì ɗyi swiʼ ɓwum Izràɛ̂l.
44009016	Mǔn nɛʼ, mùn yɛ̌ nun lìsea wɛ̌ vɛ̀nɛ̀ʼ sɛ nun yɛ̌ yɛn kɛ nywi yɛ̂m.»
44009017	Ànànià ywɔʼ hwæn, à waʼ kɛ̀n, à yè mbyi nye màzwùm, à ɓɛ̀n kwe, à sati Sɔ̂l mɛ̀ fyàʼ nywi, à shɛ̀ lɛ̀ nun lɛ: «Ŋgyinni nyɛ̀m Sɔ̂l, Nyɛli nyɛʼ Yesù fyi mùn kɛ cì swû, nun nɛ ɓwùmni wù kɛ swiʼ mbyi nun kwan sɛ wù ɓi kìn. À fyi mùn lɛ̀ mɛʼ ywû welì, lɛ̀ wù ɓɛ tì kuʼ ǹlwinni lɛ̀ M̀pùn Nsanmi.»
44009018	Kɛ kwan màzwùm nun ǹnywɛ̌n, ywum ndɔʼ ɗunmi Sɔ̂l swonnea mɛʼ wɛ̌ ŋgaʼ ŋgishì. À ɗunmi yɛnni ɓe. À waʼ zwô, Ànànià kɛ̀n nun jimnzi.
44009019	Ɓe nyě yi, à ji ji, à fyònnì ɓe nywi yon nun. Sɔ̂l lànnzì ǹgyìn ndɔʼ kwe ɓon lɛ̀ ɓwum Yesù ndɔʼ ɓye ɓe kwe Dàmasì.
44009020	Shǐ mgbæ̀nnǐ, à ɗunmi lɛʼ Yesù shɛ̌ kɛ mɛ nyenswæ̀b nun, nun lɛ: Yesù ni Mwɛn Mvɛ̀nnswæ̀b.
44009021	Ɓwum ɓɛ ɓe nun ywɔti hwæn, sɛ ɓe ɓon lɛ̀ swum shìmmea. Ɓɛ ɗunmi lɛʼ lɛ: «Nun nɛ ɓe kǎn ǹkwìn ɓwum ɓɛ ɓe mwum tòn nɛ ɗɔa kyàkea kɛ Yèrusàlɛ̀m? Kɛ̀n sɛ nun kǐn sɛ, kɛ̌n mkpæm yan sɛ nun kǐn kǎn ɓǎ ɓɛ kɛn ɓe lɛ̀ ɓon kɛ swiʼ mɛ ci-zwiʼ mɛ ci-mfɛ sàtìkæ̀ʼ?»
44009022	Kwo fɛʼ she ɓon ɓe lɛʼ li si, Sɔ̂l ɓe fɔ̀si lɛʼ-Nswæ̀b shɛ̌ mbyî lɛ̀ kim. Mɛ̀ Yudà ɓɛ ɓe Dàmasì ɓe mwù yònnzea ɗin, ɓɛ lìmmi kan fyònnzì nɛ ɓɛ yɛ nun fyònnzi kwan sɛ nun ɓe ɓon ǹlìmmì cǐ lɛ Yesù nɛ Kristò, mwum nɛ M̀vɛ̀nnswæ̀b fyie.
44009023	Kɛ nyè ŋgyìn ndɔʼ, mɛ̀ Yudà sunndi ŋwum lɛ̀ ɓon wu nyǐ.
44009024	Son, ǹzæ̀ʼ lɛʼ màzwùm kɛ̀n Sɔ̂l pyǐ kɛ mɛ ywiʼ. Ɓɛ ɓe mɛ̀ ŋwum nye nsòn ɓǒn kpòn lɛ̀ nywɔʼ, ɓǎ ɓɛ wu nun.
44009025	Ɓwum Sɔ̂l twɛʼ Sɔ̂l kpon kpon, ɓɛ ɗunnzi nun kɛ kea nun, ɓɛ kyisì nun kwùmkwùm nye.
44009026	Kwan sɛ Sɔ̂l ɓɛ̀nne kɛ Yèrusàlɛ̀m, à ɗunmi kæb lɛ̀ nun ɗun kɛ ŋkwìn ɓwɛsɔʼ Yesù nun. Son, ɓwɛsɔʼ Yesù ɓe nun yi nun, ntwiʼ sɛ ɓɛ ɓe fɔ̀kàʼ lɛ nyǐ ni wòli kan nyǐ ɓɛ mwum Yesù.
44009027	Mwum ndɔʼ nɛ ɓɛ ɓe lon lɛ Bàrnàbâ twɛʼ nun, à kɛ̀n lɛ̀ nun kɛ cɛ̌ mɛ ci-ntwum Yesù. À ɗunmi ɓon sannzi wɛ̌ tà shɛ Sɔ̂l yɛnne Nyɛli nyɛʼ Yesù kɛ mbyi nun, à sannzi tì kuʼ ɓon m̀bɔ̀kì nɛ Nyɛli nyɛʼ lɛli lɛ̀ nun, lɛ̀ ǹshɛ̌ lɛʼ-Nswæ̀b yɛ Sɔ̂l ɓe shɛ̌ kɛ jin Yesù nun mwù zwô kɛ Dàmasì.
44009028	Kɛ nyě yi, Sɔ̂l ɗun kɛ ŋkwìn yan nun, ɓɛ ɗunmi kɛ̀nkɛ̀n lɛ̀ ɓon m̀banmban kɛ nlim nsǒn Yèrusàlɛ̀m. À ɓe lɛli kɛ jin Yesù nun mwù zwô.
44009029	À ɓe tì kuʼ ǹzæ̌ʼ lɛʼ kwɛbsea ɓon lɛ̀ mɛ̀ Yudà ndɔʼ ɓye wae kɛ kyɔʼ. Ɓon màzwùm yili lɛ ɓɛ wu nun.
44009030	Son, mɛ̀ ŋwè Sɔ̂l yɛn li, ɓɛ twɛʼ nun, ɓɛ kɛn lɛ̀ nun kɛ Sèzàrê, ɓɛ ci à kɛ̀nnɔ̀ʼ mbyî kɛ Târsɛ̀.
44009031	Kɛ nyě yi, ǹkwìn ɓwum Yesù hwæn cinni flɔa ɓe kɛ ŋgyɔʼ Jùdê nun, ŋgyɔʼ Gàlìlê, lɛ̀ ŋgyɔʼ Sàmàrî nun. Ɓɛ ɓe nywi kimnzi mbyî, ɓɛ fɔsi tì kuʼ Nyɛli nyɛʼ Yesù mwumnzi. Ɓɛ ɓe màn kɛ mkpaʼ yɛ M̀pùn Nsanmi ɓe ɓon kpea nun.
44009032	Pìɛ̂r ɓe yòn lɛ̀ à tǎ ɓwum Yesù ɓæ̀tea, à kɛ̀n tì kuʼ kɛ cɛ̌ ɓye ɓe tòn kɛ nsòn yɛ ɓɛ ɓe lon lɛ Lidà.
44009033	À ɓɛ̀n kwe, à cinni mwum ndɔʼ, jin shon ɓe lɛ Ènê, ɓe lɛ̀ à nòân ndon nun ɓlɔ̀ɓlɔ̌ʼ a ti ɗwǔm nìni.
44009034	Pìɛ̂r lon nun kɛ jin nun lɛ: «Ènê, Yesù Kristò kimnzâ wù. Waʼ zwô, wù sæ̀tì swum nòn swû.» Kɛ fyaʼ zwɛm ǹnywɛ̀n, mwum tòn ni waʼ zwô.
44009035	Ɓwum ɓɛ ɓe tòn kɛ Lidà hwæn, lɛ̀ ɓye Sàrôn nun yɛn nun ǹkimmɔa. Li, ɓɛ yonnzì ɓon nɛʼ, ɓɛ ɗunmi mbyi Nyɛli nyɛʼ Yesù ɗwon.
44009036	M̀lib ndɔʼ ɓe kɛ Jòpê kɛ nyinnìm ɓwum Yesù, jin shon ɓe lɛ Tàbità, à si lɛʼ grɛ̂ʼ nun lɛ Dɔ̀rìkâ. M̀lib màzwùm ɓe mɛ̀ lɛʼ nlwukea cǐ mèan, à kpaʼ tì mɛ̀ ci-nzæmnzæm.
44009037	À pyì ǹgwɛ̀nŋgwɛ̀n kɛ ŋgyin màzwùm nun, à ywi. Ɓɛ ɓɔsi nun hwæn, ɓɛ kɛn nun kɛ̌ kɛ næmmbyìʼ nyɛ̌ zwô nun.
44009038	M̀bɔ̀kì nɛ Lidà ni kwukwâʼ lɛ̀ Jòpê, ɓwum Yesù ywɔʼ lɛ Pìɛ̂r ni kwe Jòpê, ɓɛ fyi ɓwum ɓî lɛ ɓyi ɓi kɛn nyǐ swulea lɛ nyǐ ni kiìn Lidà, ɓa nyǐ ni ɓæn kæʼ.
44009039	Ɓɛ ɓɛn kwe, Pìɛ̂r waì kɛ̀n ɓe lɛ̀ ɓon. Kwan sɛ Pìɛ̂r ɓɛ̌n, ɓɛ twɛlɔ̀ʼ nun kɛ næmmbyìʼ nyɛ̌ zwô nun. Mɛ̀ kwɛb mɛ yib hwæn kanndi Pìɛ̂r lɛ̀ ɓɛ ta kwe. Ɓɛ ta mɛ̀ plè ɓɛ Dɔ̀rìkâ ɓe twon lìsea.
44009040	Pìɛ̂r cì mwum hwæn kwan wan, à swummi ɓe lɛ̀ mɛ̀ ɗwi, à ɗunmi M̀vɛ̀nnswæ̀b keli. À yònnzì mɛʼ ɓe cǐ ɗwon, à shɛ̀ lɛ: «Tàbità, waʼ zwô.» M̀lib ni wèlì mɛʼ, à yɛn Pìɛ̂r, à waʼ zwô, à tòn nùn.
44009041	Pìɛ̂r næ̀nndì fyàʼ, à wasi nun zwô, à loìn ǹkwìn ɓwum Mvɛ̀nnswæ̀b lɛ̀ mɛ̀ kwɛb mɛ yib. À lìsàʼ ɓon Tàbità lɛ̀ à ti lɛ̀ mɛʼ.
44009042	Lɛʼ màzwùm shê Jòpê hwæn. Li, ɓwum mèan ɗunmi mbyi Yesù ɗwon.
44009043	Kɛ nyě yi, Pìɛ̂r lànnzì ǹgyìn ndɔʼ ɓe kwe Jòpê kɛ ɗwon Sìmôn nyɛ̌ ci-ncǐ kwæʼ pèan.
44010001	Mwum ndɔʼ ɓe kɛ Sèzàrê, jin shon ɓe lɛ Kɔ̀rnê, à ɓe ci-zwiʼ mɛ̀ suzæ̀n ndɔʼ nɛ kɛ ŋgyɔʼ Rɔ̂m nun, ǹkwìn mɛ suzæ̀n yɛ ɓɛ ɓe lon lɛ læm mɛ suzæ̀n ɓwum Ìtàlî.
44010002	À ɓe M̀vɛ̀nnswæ̀b ɗwon, à yi nun, ɓon lɛ̀ ɗwòn nyon nun hwæn, ɓɛ ɓe nun ɗɔa. À ɓe mɛ̀ ci-nzæmnzæm mɛ Yudà kpea ǹzwɔnzwɔ̀ʼ, ǎ ɓwæti kan mwù lɛ̀ ǹkeli Mvɛ̀nnswæ̀b.
44010003	A kin ɓɛ̀n nywɔʼ m̀bɔʼ ndɔʼ, kwæ̀bbi, lɛ̀ nywɔʼ ɓyìtâ mwǔ, à sɛm cikpuʼ Mvɛ̀nnswæ̀b ɓwùmnimɛ nun swiʼ seansean lwɛn. À ɗun næm, à lon nun: «Kɔ̀rnê!»
44010004	Kɔ̀rnê wasi mɛʼ, à cɛ cikpuʼ Mvɛ̀nnswæ̀b, à ɗunmi gwɛnnzi nywi, à cibbi lɛ̀ nun lɛ: «Nyɛli nyɛ̀m, yɛn sɛ?» Cikpuʼ Mvɛ̀nnswæ̀b fyònnzì lɛ̀ nun lɛ: «M̀vɛ̀nnswæ̀b ywɔâ mɛ̀ ŋkeli nywù, à yɛnnâ tì kuʼ m̀kpaʼ yɛ wù tǎ mɛ̀ ci-nzæmnzæm kpea. Ǹlim fye kan nun lɛ̀ wù.
44010005	Fyi ɓwum jenɛ kɛ Jòpê, ɓɛ loìn wù Sìmôn nyɛ̌ jin she fɔʼ si lɛ Pìɛ̂r.
44010006	Ɓɛ kɛn nun fǒ kɛ ɗwon Sìmôn ndɔʼ nyɛ̌ ci-ncǐ kwæʼ pèan. Nye nyon ni moan ɗuʼ ndwun.»
44010007	Cikpuʼ Mvɛ̀nnswæ̀b shɛ̀ nun ɗin, à kɛ̀n nun. Kɔ̀rnê lon mɛ̀ cikpuʼ ɓyon ɓî lɛ̀ suzæ̀n ndɔʼ nyɛ̌ ɓe ŋkwìn mɛ suzæ̀n ye ɓe kɛ she shon nun. Suzæ̀n màzwùm ɓe ci-nɗwon Mvɛ̀nnswæ̀b.
44010008	À sannzi ɓon ywum hwæn yɛ làin nun nywi, à fyi ɓon kɛ Jòpê.
44010009	A kin ɓɛ̀n shikpon fɔʼ, nywɔʼ mwu, m̀bɔ̀kì nɛ mɛ̀ ci-mfyi ɓi ɓe lɛ̀ ɓɛ kɛ kɛ mbyi nun, ɓɛ ti kwɛmmi lɛ̀ Jòpê, Pìɛ̂r ɓe mbyî næm, à nàn zwô kɛ cìcì sɛ ɓe mwu nye wɛ̌ tàn, lɛ̀ nun keli M̀vɛ̀nnswæ̀b.
44010010	Ǹjè ɗunmi nun kwɛ̀nni, à yili lɛ̀ nun ji swum ndɔʼ. M̀bɔ̀kì nɛ ɓe lɛ̀ ɓɛ kɛ nun ji ɗæmmi fyaʼ, mwù kɛn nun kɛ mɛ mfɔ̀kàʼ nun.
44010011	À cɛ ɗɛb ti lwon, à yɛn swum ndɔʼ wɛ̌ plè ndwun ndɔʼ nɛ ɓɛ fyunndi mɛ̀ zwiʼ nnyì hwæn. Plè màzwùm ɓe kyìlì lɛ̀ à tǎ kìn ŋgyɔʼ ŋgyɔʼ.
44010012	Kɛ nlim plê màzwǔm, mɛ̀ nyæ̀m ɓye mɛ̀ kwù nyî ɓe kwe, ɓye ta wɔli lɛ̀ zwùm ɓɛ tì kuʼ kwe, kònndì lɛ̀ mɛ̀ kyè ɓye kɛ zwô.
44010013	Ŋ̀kwu ndɔʼ ɗunmi lɛʼ lɛ̀ Pìɛ̂r lɛ: «Pìɛ̂r, waʼ zwô, wù wu, wù ji.»
44010014	Pìɛ̂r fyònnzì lɛ: «Nyɛli nyɛ̀m, ɓan! Mùn ɓǎ ji, ntwiʼ mǔn ji kifɛʼ swum sɛ lwuà nywù tǎ ɓyìnnɔ̀ʼ.»
44010015	Kæ̀mmì mɛ mɓǐ, ǹkwu màzwùm konndì tì lɔʼ nun shɛ̌ ɓe lɛ: «Swum sɛ M̀vɛ̀nnswæ̀b fyɔ̀sâ sanmi, ɓa wù cɛ son wɛ̌ swum shilè.»
44010016	Sɛ ci li kæ̀mmì lê, plè màzwùm kɛ̀nnɔ̀ʼ ɓe kɛ ɗɛb.
44010017	Pìɛ̂r ɓe mwù yònnzea ɗin lɛ̀ swum sɛ ǹzæ̌ʼ lɛʼ màzwùm woli kim yɛ lisàʼ. Kwan màzwùm nun, ɓe lɛ̀ ɓwum ɓye Kɔ̀rnê fyi cibbeâ ɗwon Sìmôn, lɛ̀ ɓɛ ɓɛnnâ ŋwum ɓònmbyi.
44010018	Ɓɛ ci akyìlàʼ, ɓɛ cibbi lɛ: «Kɛ fɛ nɛ Sìmôn nyɛ̌ jin shon she fɔʼ si lɛ Pìɛ̂r tǎ nòn?»
44010019	Ɓe lɛ̀ Pìɛ̂r kɛ fɔ̀kàʼ kɛ swum sɛ nun yin nun, M̀pùn Nsanmi shɛ̀ lɛ̀ nun lɛ: «Cɛ fɛʼ, ɓwum lê ndɔʼ ɓi fɛ, ɓɛ ta wu kæbbi.
44010020	Kyìli ŋgyɔʼ, wù kɛ̀n lɛ̀ ɓon, shìkì wù cinni m̀ɓàkàʼ kɛ swum ɗin ndɔʼ nun. Ntwiʼ sɛ mùn nɛ fyi ɓon.»
44010021	Pìɛ̂r ni kyìlimɛ ŋgyɔʼ ni, à shɛ̀ lɛ̀ ɓwum ton ɓi lɛ: «Mwum nɛ ɓyin ta kæb nɛ̂. Yǎ mwǔ lɛʼ yɛ twɛli ɓyin?»
44010022	Ɓɛ fyonnzì lɛ̀ nun lɛ: «Kɔ̀rnê, ci-zwiʼ mɛ̀ suzæ̀n nɛ fyi ɓwiʼ. À ni mwum ndɔʼ nɛ ǹlim lwɛn nɛ tǎ M̀vɛ̀nnswæ̀b ɗɔa. Nun nɛ mɛ̀ Yudà hwæn ta ǹgwòn yili. Cikpuʼ Mvɛ̀nnswæ̀b ndɔʼ shǐ nun lɛ nyǐ ni fyi ɓwum, ɓɛ twɛlì wù ɗwon nyǐ, ɓǎ nyǐ ni ywɔʼ swum sɛ wù yɛ̌ nun shɛ̌.»
44010023	Pìɛ̂r ɗunnzi ɓon næm, ɓɛ fɛ ɓon cǐ nòn. A kin ɓɛ̀n shikpon, ɓɛ waì kɛ̀n lɛ̀ ɓon. Ɓwum Yesù ɓye Jòpê ndɔʼ kiìn ɓon lànnzi.
44010024	A kin ɓɛ̀n shikpon she fɔʼ, ɓɛ ɓɛn kɛ Sèzàrê. Kɔ̀rnê ɓe ɓon ɓònŋgea mbyî. Ɓe lɛ̀ à swɔsâ ɓwum ɓyon hwæn lɛ̀ mɛ̀ ŋwě ŋkæ̀mŋkæm ɓyon ɓɛ nun loen.
44010025	Kwan sɛ ɓe lɛ̀ Pìɛ̂r yɛ̌ ɗun kɛ næm, Kɔ̀rnê kìn nun cinni, à pyì nun mɛ kwù, à wummɔ̂ʼ mbyî kɛ swiʼ Pìɛ̂r.
44010026	Son, Pìɛ̂r wasi nun zwô, à shɛ̀ lɛ̀ nun lɛ: «Waʼ zwô, wù ɗyi nùn, mùn nɛʼ, mùn ni kuʼ mwum wɛ̌ wù.»
44010027	Ɓɛ ɗunmi kɛ̀n lɛ̀ ɓɛ ta lɛli ɓon lɛ̀ Kɔ̀rnê, ɓɛ kɛn ɗun kɛ næm cìcì sɛ ɓwum mèan ɓe nun swɔli.
44010028	Pìɛ̂r shɛ̀ lɛ̀ ɓon lɛ: «Ɓyin nɛʼ, ɓyin limmi lwɛn lɛ mɛ̀ lwuà mɛ Yudǎ yili kan lɛ mwum nyan ton ŋwè lɛ̀ ǹkyìn mwum, shìkì à ɗun nye nyon. Son, M̀vɛ̀nnswæ̀b lìseâ mùn lɛ ɓa mùn ni twɛʼ mwum ndɔʼ wɛ̌ gwùʼ mwum.
44010029	Li nɛ ci kwan sɛ ɓyin loin mǔn, mùn waì kɛ̀n, shìkì mùn mànnzì mvu lɛʼ. Mùn yili mùn ywɔʼ lɛʼ sɛ ɓyin loin mùn nun.»
44010030	Kɔ̀rnê wèlì ŋwum, à shɛ̀ lɛ: «A ti ɗyě ǹgyìn lê, kɛ kwan fɔʼ ton sɛ nun, mùn ɓe ǹkeli Mvɛ̀nnswæ̀b yɛ nywɔʼ kwæbbi keli, mùn sɛm sɛmmi mwum ndɔʼ ɓwùmnimɛ mùn swiʼ, mɛ̀ plè ɓe nun ɗwùmnea nywi nùn.
44010031	À shɛ̀ lɛ̀ mùn lɛ: “Kɔ̀rnê, M̀vɛ̀nnswæ̀b ywɔâ ǹkeli ywû, lɛ̀ m̀kpaʼ yɛ wù tǎ mɛ̀ ci-nzæmnzæm kpea. Ǹlim fye kan nun lɛ̀ wù.
44010032	Wù fyi ɓwum ndɔʼ kɛ Jòpê, lɛ̀ ɓɛ twɛlî wù Sìmôn nyɛ̌ ɓɛ ta lon lɛ Pìɛ̂r. À tǎ tòn ɗwon Sìmôn ndɔʼ nyɛ̌ ci-ncǐ kwæʼ pèan. Nye nyon ni kɛ moan ɗuʼ ndwun.”
44010033	Kɛ fyaʼ zwɛm ǹnywɛ̀n, mùn fyiì ɓwum ɓǎ ɓɛ kiìn wù twɛli. Li, wù cìâ lwɛn lɛ̀ she wu kǐn. Jenɛ, ɓwiʼ ɓi fɛ ɓwiʼ hwæn kɛ swiʼ Mvɛ̀nnswæ̀b ɓǎ ɓwiʼ ywɔʼ swum sɛ Nyɛli nyɛʼ shǐ wù fyaʼ.»
44010034	Kɔ̀rnê mlɔ̌ʼ li, Pìɛ̂r wèlì kuʼ làn nyon ŋwum, à ɗunmi lɛli lɛ: «Jenɛ lɛ̀ lɛŋkæ̌m, mùn ywɔtâ lɛ M̀vɛ̀nnswæ̌b cinni kan ǹkyììli kɛ nyinnìm ɓwum.
44010035	Mwum hwæn nɛ tà nun yi, à cì ywum lwinnea, tà nun ǹlim lwukea, kwo yili à ɓɛ fɛʼ yǎ ɓòn paʼ mwum.
44010036	Ɓyin limmi lɛ M̀vɛ̀nnswæ̀b fyie lɛʼ shon lɛ̀ ǹkwìn ɓwum Izràɛ̂l. Ǹtwum Lwɛn yɛ kɛ ǹzæ̀ʼ lɛʼ màzwùm nun yi lɛ, ɓwiʼ yɛ flɔa cinni kɛ nywi Yesù Kristò, nun nɛ Nyɛli ɓwum hwæn.
44010037	Ɓyin limmi swum twun sɛ lannzi kɛ ŋgyɔʼ Jùdê nun hwæn, ǹɗunmi yi lɛ̀ Gàlìlê, kɛ nyě lɛʼ njimnzi sɛ Jân ɓe shɛ̀.
44010038	Ɓyin limmi m̀bɔ̀kì nɛ M̀vɛ̀nnswæ̀b lwinnze Yesù, mwum nɛ wai Nàzàrɛ̂ʼ, lɛ̀ ǹkimmɔʼ Mpùn Nsanmi. Ɓyin limmi tì kuʼ lwɛn nɛ nun ɓe cì kwan sɛ nun ɓe kɛ̀nkɛ̀n kɛ ŋgyɔ̂ʼ wan, lɛ̀ ǹkimnzi yɛ nun ɓe ɓwum ɓye ɓe kɛ kwù Satæ̀n nji kimnzi. Li, ntwiʼ M̀vɛ̀nnswæ̀b ɓe lɛ̀ nun.
44010039	Ɓwiʼ ɓi yì shìtàkwù ywum yɛ nun ɓe cì kɛ ŋgyɔʼ mɛ̀ Yudà nun, lɛ̀ kɛ nlim nsǒn Yèrusàlɛ̀m. Ɓɛ wuâ nun kɛ nywummɔʼ yɛ ɓɛ ywummɔʼ nun ŋgæʼ mɛ̀ ɓɔtɔʼ zwɛm.
44010040	Son, M̀vɛ̀nnswæ̀b yìmnzi nun ɓe kɛ ŋgyìn mɛ̀ nlè nun, à cì à ɓwùmnì kɛ swiʼ shɛʼ.
44010041	Ǎ ɓwùmne kǎn swiʼ ɓwum hwæn. À sukuʼ ɓwùmnì kɛ swiʼ shɛʼ, ɓwiʼ ɓɛ M̀vɛ̀nnswæ̀b yæ̀nne lɛ̀ yì shìtàkwù yon. Kɛ nyè yɛ M̀vɛ̀nnswæ̀b yìmnzi nun kɛ ywi nun, ɓwiʼ jie ji lɛ̀ nun, ɓwiʼ konndì nwi lɛ̀ nun.
44010042	Li, nun Yesù shɛ̀e ɓwiʼ lɛ ɓwiʼ shɛ ǹzæ̌ʼ lɛʼ yon ɓe lɛ̀ ɓwum, ɓwiʼ ci ɓon ǹlìmmì lɛ nun nɛ M̀vɛ̀nnswæ̀b kɛ̌ lɛ̀ ci-nlànnzì mɛ kæ̀ʼ, lɛ̀ nun nɛ yɛ ɓwum ɓye kɛ lɛ̀ mɛʼ mɛ̀ kæ̀ʼ lànnzi, lɛ̀ ɓwum ɓye ywiâ nun.
44010043	Mɛ̀ ci-nlɛli kɛ ŋwum Mvɛ̀nnswæ̀b nun hwæn ɓe lɛli kɛ jin shon nun lɛ mwum hwæn nɛ yɛ̌ zwùm tɛ̀li lɛ̀ nyǐ, M̀vɛ̀nnswæ̀b yɛ̌ nun mɛ̀ ɓyɛbbi nyon zùsi kɛ ŋkimmɔʼ nyǐ nun.»
44010044	Pìɛ̂r ɓe lɛli li, ŋwum pyì kan ŋgyɔʼ, M̀pùn Nsanmi kyìlì nywi ɓwum hwæn ɓye ɓe ǹzæ̌ʼ lɛʼ yon ywɔti.
44010045	Shìmmea ci mɛ̀ Yudà ɓye ɓe ɓwum Yesù ɓye kiên Pìɛ̂r lànnzi. Shìmmea ci ɓon li, ntwiʼ sɛ M̀vɛ̀nnswæ̀b fɛâ M̀pùn Nsanmi lɛ̀ mɛ̀ kyìn ɓwum, à kyìlâ tì kuʼ kɛ nywi yan.
44010046	Ɓɛ ɓe ɓon kònndi ywɔti kɛ mɛ ŋkyìn lɛʼ mèan nun, lɛ̀ ɓɛ ta M̀vɛ̀nnswæ̀b twuli. Pìɛ̂r kà shɛ̌ lɛ̀ ɓon lɛ:
44010047	«Ɓwiʼ woli ɓwiʼ kænni ɓwum ton ɓɛ ǹjimnzi yɛ lɛ̀ mlǎʼ, m̀bɔ̀kì nɛ ɓon cinnâ kuʼ M̀pùn Nsanmi jenɛ wɛ̌ ɓwiʼ?»
44010048	Pìɛ̂r cì ɓɛ jimnzi ɓon kɛ jin Yesù Kristò nun. Kɛ nyě màzwǔm, ɓɛ cibbi Pìɛ̂r lɛ ɓon ɓi lannzènì fɛʼ ǹgyìn ndɔʼ kɛ cìcǐ fɔʼ m̀ban.
44011001	Mɛ̀ ci-ntwum Yesù lɛ̀ ɓwum Yesù ndɔʼ ɓye kɛ ŋgyɔʼ Jùdê ywɔʼ lɛ mɛ̀ kyìn ɓwum ɓi yilâ lɛʼ Mvɛ̀nnswæ̀b.
44011002	Nywɔʼ nɛ Pìɛ̂r kɛ̌n ɓɛ̀n ɓe Yèrusàlɛ̌m, mɛ̀ Yudà ndɔʼ ɗunmi nun lɛsi.
44011003	Ɓɛ ɓe lɛʼ lɛ: «Yɛn sɛ ci wù kɛ̀n ɗun nyinnìm mɛ kyìn ɓwum, wù ji tì ji lɛ̀ ɓon m̀ban?»
44011004	Pìɛ̂r ɗunmi ɓon ywum hwæn ye lannze sannzi. À shɛ̀ lɛ̀ ɓon lɛ:
44011005	«Mùn ɓe kɛ nlim nsǒn Jòpê, kwan sɛ mun ɓe M̀vɛ̀nnswæ̀b keli, mwù yɛ̂m kɛn kɛ mɛ mɓàkàʼ nun, mùn yɛn swum ndɔʼ. Swum màzwùm ɓe wɛ̌ plè ndwun ndɔʼ nɛ mɛ̀ zwiʼ nnyì hwæn ni m̀fyunndea, sɛ ta kyìlì ǹwaì yɛ kɛ ɗɛb, a kiìn ɓɛ̀n kɛ ke shɛ̂m.
44011006	M̀bɔ̀kì nɛ mun ɓe sunndi cɛ kɛ nlim, mùn yɛn mɛ̀ nyæ̀m ɓye myi lɛ̀ ɓye m̀bɔ̀ʼ, ɓye ta wɔli lɛ̀ zwùm lɛ̀ mɛ̀ kyè ɓye kɛ zwô.
44011007	Mǔn kà ywɔʼ ǹkwu ndɔʼ yɛ ta mun shɛ̌ lɛ: “Pìɛ̂r, waʼ zwô, wù wu, wù ji”.
44011008	Son, mùn fyònnzì lɛ: “Nyɛli, ɓan, mùn ɓǎ ji, ǹdìkàʼ nɛ ɓɛ yee mùn, swum sɛ lwuà nywù ɓyìnnɔʼ ɗun kifɛʼ mun kɛ ŋwum.”
44011009	Kæ̀mmì mɛ mɓì sɛ mun ywɔʼ ti, ǹkwu ɓe waì ɗɛb lɛ̀ yɛ ta lɛʼ lɛ: “Swum sɛ M̀vɛ̀nnswæ̀b fyɔ̀sâ sanmi, ɓa wù cɛ son wɛ̌ swum shilè.”
44011010	Lɛʼ fɔʼ màzwùm konndì li han kæ̀mmì lê. Ywum ton yi kɛnnɔ̀ʼ ɓon ɓe ɗɛb.
44011011	Kɛ kwan fɔʼ màzwùm nun, ɓwum lê ɓye wai Sèzàrê ɓɛn kɛ cì shɛ̂m, ɓɛ ɗyi ŋwum ɓònmbyi nye nɛ ɓɛ fɔe mǔn nlim.
44011012	M̀pùn Nsanmi kà shɛ̌ mun lɛ mun ni kɛn lɛ̀ ɓyi, shìkì mùn ni cinni m̀ɓàkàʼ ɗin ndɔʼ kɛ nlim. Ɓwum fyuru ɓye ɓyin yɛn ɓɛ, ɓɛ waʼ, ɓɛ kɛn mùn lànnzi kɛ cɛ̌ mwum ni.
44011013	Mwum tòn ni ɗunmi ɓwiʼ sùlea m̀bɔ̀kì nɛ nun ɓe ɗwon nyon, cikpuʼ Mvɛ̀nnswæ̀b ndɔʼ kwan nun swiʼ, à shɛ̀ nun lɛ nyǐ ni fyi ɓwum kɛ Jòpê, ɓon ɓi twɛlì Sìmôn nyɛ̌ jin shon she fɔʼ si lɛ Pìɛ̂r.
44011014	Nun nɛ yɛ nyǐ ywum yɛ nyǐ yɛ̌ cì nyǐ swæʼ lɛ̀ ɗwòn nyǐ nun hwæn shɛ̌.
44011015	«Kwan sɛ mun ɓɛ̀n kwe, mùn ɗunmi lɛʼ-Nswæ̀b shɛ̌, M̀pùn Nsanmi kyìlì ɓon nywi m̀bɔ̀kì nɛ nun kyìli ɓwiʼ nywi kwan sɛ nun sɛte ɓɛ̀n.
44011016	Kɛ kwan si sɛ mùn ɓùen ǹzæ̌ʼ lɛʼ Nyɛli nyɛʼ, yɛ nun lɛle lɛ: “Jân ɓe làn nyon ɓwum jimnzi lɛ̀ mlǎʼ, ti lɛ̀ ɓyin, ɓɛ yɛ ɓyin jimnzi lɛ̀ M̀pùn Nsanmi.”
44011017	M̀vɛ̀nnswæ̀b fɛâ ɓon ǹkimmɔʼ ncǐ ywum fɔʼ yɛ nun fɛe ɓwiʼ kwan sɛ ɓwiʼ ɗunme zwùm tɛ̀li lɛ̀ Nyɛli nyɛʼ Yesù Kristò. Mǔn twɛlè mùn nɛʼ yà paʼ tòn nun, mǔn kà ɓyìnnɔʼ paʼ swum sɛ M̀vɛ̀nnswæ̀b yilâ?»
44011018	Kwan sɛ ɓwùlu ywɔʼ li, ǹlim flɔʼ ɓon zwum, ɓɛ ɗunmi M̀vɛ̀nnswæ̀b twuli lɛ̀ ɓɛ ta lɛʼ lɛ: «Ɓɛ li, lɛ̀ lɛŋkæ̀m sɛ, M̀vɛ̀nnswæ̀b yilâ kuʼ lɛ ɓwum ɓɛ ɓa mɛ̀ Yudà cinni kuʼ ǹkimmɔʼ ŋkwɛbsi mbɔ̀kì tòn nyan ɓǎ ɓɛ cinni ǹzison ŋkæ̀mŋkæm.»
44011019	Kwan sɛ ɓwum Yesù Kristò nywæle ntwiʼ nyɛnnzi vɛ̀nɛ̀ʼ yɛ ɓɛ ɓe ɓon yɛnnzi kɛ nyě lɛʼ Ètìɛ̂n nun, ɓyindɔʼ kɛnne kɛ ŋgyɔʼ Fɛ̀nìsî, ɓyindɔʼ kɛn kɛ ŋgyɔʼ Shîpɛ̀, ɓyindɔʼ kɛn kuʼ ɓɛ̀n kɛ nsòn yɛ ɓɛ ɓe lon lɛ Àntìyɔ̂shì. Kɛ kɛ̀n sɛ ɓon ɓe kɛ̀n nun, ɓɛ ɓe suʼ lɛʼ-Nswæ̀b shɛ̌ lɛ̀ mɛ̀ Yudà.
44011020	Son, ɓyindɔʼ lɛ̀ ɓwum ɓye wai ŋgyɔʼ Shîpɛ̀, lɛ̀ ŋgyɔʼ Sìrɛ̂n, ɓɛ ɓɛn kɛ Àntìyɔ̂shì, ɓɛ ɗunmi Ǹtwum Lwɛn Yesù Kristò shɛ̌ lɛ̀ mɛ̀ kyìn ɓwum.
44011021	Ŋ̀kimmɔʼ Mvɛ̀nnswæ̀b ɓe kɛ nzæ̌ʼ lɛʼ yan nun, ɓwum mèan yili, ɓɛ yonnzì ǹlim kɛ nywi Nyɛli nyɛʼ Yesù.
44011022	Lɛʼ màzwùm kiìn ɓwum Yesù ɓye Yèrusàlɛ̀m pyǐ mɛ ywiʼ, ɓɛ fyi Bàrnàbâ kwe Àntìyɔ̂shì.
44011023	Bàrnàbâ kɛ̌n ɓɛ̀n kwe, à yɛn wɛ̌ tà shɛ M̀vɛ̀nnswæ̀b ŋgæ̀nnì ɓon kwe, à ɗunmi dàlì. À tɛ̀tì ɓon zwùm lɛ ɓyi ɓi ton lɛ̀ ǹlim fɔʼ, ɓyi ɓi ɓæti lɛ̀ Nyɛli nyɛʼ Yesù Kristò.
44011024	Bàrnàbâ ɓe mwum ndɔʼ nɛ ɓe ǹlwinni lɛ̀ M̀pùn Nsanmi, à ɓe zwùm tɛ̀li lɛ̀ M̀vɛ̀nnswæ̀b ǹzwɔnzwɔ̀ʼ. Ɓwum mèan ndɔʼ konndì tì mwù kɛ̌ kɛ mbyi Nyɛli nyɛʼ Yesù nun.
44011025	Kɛ nyě yi, Bàrnàbâ yè mbyi Târsɛ̀ ɓǎ nun twɛlì Sɔ̂l.
44011026	Kwan sɛ nun cinni nun, ɓɛ kiìn ɓe ɓon lɛ̀ nun kɛ Àntìyɔ̂shì. Ɓon ɓî hwæn, ɓɛ noen kwe nyinnǐm ŋkwìn ɓwum Yesù nun ɗwùm fɔʼ. Ɓɛ lisàʼ ɓwum mèan ywum. Kɛ nlim nsǒn Àntìyɔ̂shì yɛ ɓɛ ɗunmi ɓwum Yesù lon lɛ ɓwum Kristò.
44011027	Kɛ kwan màzwùm nun, mɛ̀ ci-nlɛli kɛ ŋwum Mvɛ̀nnswæ̀b nun ndɔʼ waʼ kɛ Yèrusàlɛ̀m, ɓɛ kɛnnɔ̀ʼ kwe kɛ Àntìyɔ̂shì.
44011028	Ɓɛ ɓɛn kwe, ǹdɔʼ nɛ jin shon ɓe lɛ Àgàbusì waʼ zwô, à ɗunmi shɛ̀ kɛ ŋkimmɔʼ Mpùn Nsanmi nun lɛ ǹjè ndwun ndɔʼ ni yɛ̌ pyì kɛ ŋgyɔ̂ʼ wan zwɛm hwæn. Li, ǹjè màzwùm kìên pyì kɛ kwan sɛ Klôdɛ̀ ɓe m̀vɛ̀n ndwun kɛ ŋgyɔʼ zwɛm.
44011029	Ɓwum Yesù yɛn lɛ shi si lwɛn lɛ mwum nyan hwæn ni fɛ swum sɛ nyǐ cinni lɛ̀ ɓon kpeànì ɓwum Yesù ɓye kɛ ŋgyɔʼ Jùdê nun.
44011030	Ɓɛ ci kuʼ m̀banmbɔʼ li. Ywum yɛ ɓɛ ɗwitaʼ yi, ɓɛ fyi yon lɛ̀ ɓwumŋkæ̌m ŋkwìn ɓwum Yesù ye Jùdê. Mɛ̀ Bàrnàbâ ɓon lɛ̀ Sɔ̂l ɓɛ kɛnne lɛ̀ yon.
44012001	Kɛ kwan si nun, m̀vɛ̀n Èrôdɛ̀ ɗunmi ɓwum Yesù ndɔʼ vɛ̀nɛ̀ʼ yɛnnzi.
44012002	À cì ɓɛ kwî Jâʼ ŋgyinni Jân lɛ̀ ǹjìm.
44012003	Kwan sɛ nun yɛn lɛ lɛʼ màzwùm ta mɛ̀ Yudà ǹdàli fɛ, à cì ɓɛ konndì Pìɛ̂r ɓænni. Lɛʼ màzwùm ɓe lànnzì kɛ ŋgyin nɛ ɓɛ ɓe Ŋ̀gwìn-brɛ̂ʼ-shìkì-m̀bùn ji nun.
44012004	Kɛ nyě yɛ nun ɓæn Pìɛ̂r, à kɛ̀ nun nye njě, à kɛ̀ mɛ̀ ŋkwìn mɛ suzæ̀n nyî kɛ mɓǒn Pìɛ̂r nun. Ŋ̀kwìn mɛ suzæ̀n fɔʼ cinni mɛ̀ suzæ̀n nyî. Èrôdɛ̀ shɛ̀ lɛ nun yɛ̌ Pìɛ̂r kwannzi kɛ swiʼ ɓwum ɓǎ ɓɛ lannzì nun kyìtæ̀ʼ kɛ nyě Ŋ̀gwìn-ŋkwan-Èjîb nun.
44012005	M̀bɔ̀kì nɛ Pìɛ̂r ɓe nye njè li, ǹkwìn ɓwum Yesù ɓe kǎn mwù ɓwæti lɛ̀ ǹkeli Mvɛ̀nnswæ̀b kɛ jin shon nun.
44012006	Kpòn nɛ ɓe lɛ̀ shikpon yɛ wanni, ɓɛ kwannzi Pìɛ̂r kɛ swiʼ ɓwum, Pìɛ̂r ɓe ɗye ɗye kɛ nyinnìm mɛ suzæ̀n ɓî, lɛ̀ à ni kɛ mɛ nɗuʼ nun m̀kpimmea. Mɛ̀ suzæ̀n ndɔʼ ɓe ŋwum nye njè ɓǒn.
44012007	Cikpuʼ Mvɛ̀nnswæ̀b ndɔʼ ɓwùmnì kwe nye nɛ Pìɛ̂r ɓe nlim. Ŋ̀wanni ɗunmi ɗwùm kwe. À yìnndì Pìɛ̂r kɛ pwu ɓǎ Pìɛ̂r yimnì. Pìɛ̂r yìmnì, à shɛ̀ lɛ̀ nun lɛ: «Waʼ zwô m̀byìmmi». Lɛʼ nɛ cikpuʼ Mvɛ̀nnswæ̀b lɛʼ li, mɛ̀ nɗuʼ swonnaʼ Pìɛ̂r mɛ fyàʼ.
44012008	À kònndì Pìɛ̂r shɛ̌ lɛ: «Swǐ mɛ̀ plè ɓyû, wù swòn mɛ̀ dibaʼ ywû kɛ mɛ kwù.» Pìɛ̂r cì kuʼ li. Cikpuʼ Mvɛ̀nnswæ̀b kònndì nun shɛ̌ lɛ: «Kæ̀bti plè nywǔ ŋgun, wù ɗwoìn mùn.»
44012009	Pìɛ̂r ɗunmi nun ɗwon wan, ǎ ɓe kǎn kɛ̀ kɛ mwu nun lɛ swum sɛ cikpuʼ Mvɛ̀nnswæ̀b tǎ cì si lɛŋkæ̀m. À ɓe fɔ̀kàʼ lɛ nun ni tǎ shi yɛnni kɛ ndɛmndɛm nun.
44012010	Kwan sɛ ɓon lan mɛ̀ ci-mɓòn nye njè ɓye zwimbyiʼ, ɓɛ lan tì ɓye mɛ mɓì, ɓɛ kɛn ɓɛ̀n kɛ ŋwum ɓònmbyi yɛ kɛnnɔʼ làn nlim nsòn, yɛ welì kɛ swiʼ shan lɛ̀ yon nɛʼ. Ɓɛ kwan, ɓɛ ɗunmi mbyi ndɔʼ yě. Cikpuʼ Mvɛ̀nnswæ̌b mgbæ̀nni kan tî, à ɗonnzi nun.
44012011	Kwan sɛ mwǔ Pìɛ̂r fyonni ɓe zwɛm, à shɛ̀ lɛ: «Mùn lìmmâ jenɛ lɛ̀ lɛŋkæ̀m lɛ M̀vɛ̀nnswæ̀b fyiâ cikpuʼ nyon, à nywæ̀sâ mùn kɛ fyaʼ Èrôdɛ̀, lɛ̀ swum sɛ mɛ̀ Yudà hwæn ɓe ɓònŋgàʼ kɛ nywi yɛ̂m.»
44012012	À ɓàkàʼ li, à ɗunmi kɛ̀nnɔ̌ʼ làn ɗwòn Màrî mon Jân, Jân nyɛ̌ ɓɛ ɓe tì kuʼ lon lɛ Markù. Kɛ ɗwon nyon nɛ ɓwum ɓe swɔli lɛ̀ ɓɛ ta M̀vɛ̀nnswæ̀b keli.
44012013	Pìɛ̂r ɓɛ̀n kwe, à cì akyìlàʼ kɛ ŋwum ŋkaʼ, mwɛsɔ̀ʼ m̀lib nyɛ̌ m̀ɓòn nye ndɔʼ nɛ ɓɛ ɓe lon lɛ Rôdɛ̀ kìn fɔli.
44012014	À ɓæn ǹkwu Pìɛ̂r, à ɗonnzi fɛʼ ǹwò ŋwum ŋkaʼ, à yanni, à kɛ̀n ɓwùlu shɛ̌ lɛ̀ ǹlwukaʼ nlim lɛ Pìɛ̂r ni nɛ ɓònmbyi.
44012015	Ɓwùlu cibbi lɛ̀ nun lɛ: «Wù ni ɗyimi?» Son, à ɗyi lɔʼ lɛ Pìɛ̂r ni nɛ. Ɓɛ shɛ lɛ̀ nun lɛ cikpuʼ Mvɛ̀nnswæ̀b nyɛ̌ tǎ Pìɛ̂r ɓǒn nɛ.
44012016	Son, lɛ̀ Pìɛ̂r tǎ lwìnnì lɛ̀ ǹcǐ akyìlàʼ, ɓɛ wo ŋwum ŋkaʼ ɗin, shìmmea ci ɓon lɛ̀ ǹyɛn yɛ ɓon yɛn Pìɛ̂r.
44012017	Pìɛ̂r mɔ̀ʼ ɓon fyàʼ lɛ ɓyi ɓi mɔki fɛʼ. À ɗunmi ɓon shɛ̌ wɛ̌ m̀bɔ̀kì nɛ M̀vɛ̀nnswæ̀b kwannzi nun nye njè. À shɛ̀ ɓon lɛ ɓyi ɓi shɛ tì kuʼ mɛ̀ Jâʼ lɛʼ màzwùm. À lɛʼ li, à kwan nun wan, à kɛ̀nnɔ̀ʼ kɛ cì ndɔʼ.
44012018	Shikpon wanni, mwù gwan mɛ̀ suzæ̀n nlim, ɓɛ ta kæb lɛ̀ ɓon limmì cìcì sɛ Pìɛ̂r fyi nun.
44012019	Èrôdɛ̀ ci ɓɛ kɛn nun kæbbi. M̀bɔ̀kì nɛ ɓɛ cinne kǎn Pìɛ̂r, à ɗunmi mɛ̀ suzæ̀n tònnzea, à cì ɓɛ ɓæn ɓon, ɓɛ kɛn ɓon wu. Kɛ nyě yi, à waʼ Jùdê, à kɛ̀n kɛ Sèzàrê ɓǎ nun lannzì ǹgyìn ndɔʼ kwe.
44012020	Èrôdɛ̀ cinne lɛʼ nyeni nlim ndɔʼ ǹzwɔnzwɔ̀ʼ lɛ̀ ɓwum Tîr, lɛ̀ tì ɓye Sìdôn. Son, ɓwum màzwùm kimnzi nlim, ɓɛ kiìn nun cinni ɓǎ ɓɛ flɔsì nun ǹlim. Ɓɛ ɓɛn kwe, ɓɛ sɛte Blàtûsì mbɛ̀ti, mwum ndwun nɛ ɓe konni lɛ̀ ɗwòn Èrôdɛ̀. Ɓon lɛ: ɓon yili lɛ lɛʼ mlɔ̂ʼ, ɓɛ ton ŋwum fɔʼ ɓe. Nun ni yili. Li, ɓɛ yê mbyi, ɓɛ kɛn Èrôdɛ̀ cibbi lɛ ɓon yili ɓɛ ton ŋwum fɔʼ ɓe, ntwiʼ ǹsǒn nyǐ yi ta ɓon ji fɛ.
44012021	Ŋ̀gyìn nɛ ɓon wose kǐn wòlǐ, Èrôdɛ̀ swì mɛ̀ plě lwun ɓyon, à tòn kɛ gbaʼ tòn shon nun, à ɗunmi lɛli lɛ̀ ǹkwìn ɓwum.
44012022	Kwan sɛ nun ɓe ǹzæ̌ʼ lɛʼ pæ̀li, ǹkwìn ɓwum kwusi lɛ: «Lɛʼ sɛ ta kwan si, lɛʼ mwum wan sɛ ɓa shi, ǹswæ̀b ndɔʼ yɛ ta lɛli.»
44012023	Ŋwum pyì kan ŋgyɔʼ, cikpuʼ Mvɛ̀nnswæ̀b nyɛ̌ ɗɛb ndɔʼ kɛ Èrôdɛ̀ ǹgwɛ̀nŋgwɛ̀n ndɔʼ nywi, ntwiʼ sɛ nun ɓe kǎn ǹtwu màzwùm fɛ lɛ̀ M̀vɛ̀nnswæ̀b. Mɛ̀ kyi son nun nlim hwæn, à ywi.
44012024	Li, lɛʼ Mvɛ̀nnswæ̀b ɓe kɛ̀n mbyimbyî lɛ̀ mwù, lɛ̀ ɓwum Yesù ta kònndi màn.
44012025	Kwan sɛ Bàrnàbâ ɓon lɛ̀ Sɔ̂l mlɔʼ she shan kɛ Yèrusàlɛ̀m hwæn, ɓɛ waʼ kwe, ɓɛ twɛlì Jân fyaʼ, Jân nyɛ̌ ɓɛ ɓe tì kuʼ lon lɛ Markù.
44013001	Kɛ nyinnǐm ŋkwìn ɓwum Yesù ye Àntìyɔ̂shì nun, mɛ̀ ci-nlɛli kɛ ŋwum Mvɛ̀nnswæ̀b nun ɓe kwe, lɛ̀ mɛ̀ ci-nlìsǎʼ lɛʼ-Nswæ̀b nun hwæn. Mɛ̀ myi nyan ɓe lɛ: Bàrnàbâ, Sìmèôn (nyɛ̌ ɓɛ ɓe lon lɛ mwum nlo), Lùsìyusì (mwum Sìrɛ̂n), Mànàɛ̂n (mwum nɛ wae mwɔ̂ʼ shon m̀ban ɓon lɛ̀ Èrôdɛ̀ nyɛ̌ ɓe gwɛmnà), lɛ̀ Sɔ̂l.
44013002	A kin ɓɛ̀n nywɔʼ m̀bɔʼ ndɔʼ nɛ ɓon ɓe M̀vɛ̀nnswæ̀b keli cìcì fɔʼ lɛ̀ ɓɛ ta mlǎʼ shǐ, M̀pùn Nsanmi shɛ̀ lɛ̀ ɓon lɛ: «Pæ̀lênì mùn Bàrnàbâ kyi ɓon lɛ̀ Sɔ̂l ɓǎ ɓɛ ci she sɛ mun lon ɓon lɛ ɓɛ ci mùn.»
44013003	Kwan sɛ ɓon mlɔʼ ǹkeli Mvɛ̀nnswæ̀b lɛ̀ ǹshì mlaʼ nun, ɓɛ sataʼ ɓon mɛ̀ fyàʼ nywi, ɓɛ ɗonnzi ɓon kɛ mfyi yɛ ɓɛ fyi ɓon nun.
44013004	M̀bɔ̀kì nɛ M̀pùn Nsanmi fyi mɛ̀ Bàrnàbâ ɓon lɛ̀ Sɔ̂l li, ɓɛ waʼ, ɓɛ kɛn, ɓɛ ɓɛn kɛ Sèlùsî, kɛ kwe nɛ ɓon ɗun cìʼ ndwun, ɓɛ ɗunmi kɛ̀n mlaʼ mlaʼ, ɓɛ kɛn ɓɛ̀n kɛ lìm ndɔʼ kɛ nyinnìm ɗuʼ, ɓɛ ɓe lǐm màzwùm lon lɛ Shîpɛ̀.
44013005	Ɓɛ kwan kɛ nsòn ndɔʼ yɛ ɓɛ ɓe lon lɛ Sàlàminɛ̀, ɓɛ ɗunmi lɛʼ-Nswæ̀b sannzi kɛ mɛ nyenswæ̀b mɛ Yudà nun. Kwan sɛ ɓon wae kɛ Àntìyɔ̂shì, ɓɛ kiên lɛ̀ Jân-Markù, ɓǎ nyǐ ni kpaʼ ɓon.
44013006	Ɓɛ linndi lìm ɗuʼ si, ɓɛ kɛn ɓɛ̀n kɛ Pàfɔsì. Kɛ nsǒn màzwùm yɛ ɓon cinne ci-mvili ndɔʼ nɛ jin shon ɓe lɛ Bàr-Yesù. Mwum màzwùm ɓe mwum Yudà. À ɓe nun nɛʼ twɛli lɛ̀ ci-nlɛli kɛ ŋwum Mvɛ̀nnswæ̀b nun.
44013007	À ɓe tòn lɛ̀ gwɛmnà nɛ cinne ǹkimmɔʼ kɛ lim ɗuʼ màzwùm. Jin gwɛmnà màzwùm ɓe lɛ Sɛ̀rgûsì Pɔ̂lò, à ɓe mwum ndɔʼ nɛ cinne kon. Gwɛmnà ni cì ɓɛ loìn Bàrnàbâ ɓon lɛ̀ Sɔ̂l. À shɛ̀ ɓon lɛ̀ nun yili nun ywɔʼ lɛʼ-Nswæ̀b.
44013008	Son, Èlìmâ, ci-mvili nɛ jin shon ɓe kɛ lɛʼ grɛ̂ʼ nun lɛ Bàr-Yesù ɓe kǎn lɛʼ mɛ Bàrnàbâ yili. À ɓe kæb lɛ̀ nun ndwumnzì gwɛmnà ni mɛʼ, nyǐ ni læ̀kì mwù kɛ̌ lɛ̀ ǹɗwon Yesù Kristò.
44013009	Sɔ̂l, nun nɛ ɓɛ ta tî kuʼ lon lɛ Pɔ̂l, à ɓe ǹlwinni lɛ̀ M̀pùn Nsanmi, à sunndi ci-mvili ni cɛ, à shɛ̀ lɛ̀ nun lɛ:
44013010	«Wù nɛ mwum nɛ ǹlwinni lɛ̀ mɛ̀ kɔsaʼ lɛ̀ mɛ̀ lɛʼ mɓyibbɔa nun hwæn, wù nɛ mwɛn Satæ̀n. Kwo swum lwinni fɔʼ, wǔ yili kan. Ǹyili ywû sukuʼ lɛ wù gwannzì mɛ̀ mwù lɛʼ nɛ M̀vɛ̀nnswæ̀b tǎ kɛ̀kàʼ.
44013011	Ywɔʼ fɛʼ, M̀vɛ̀nnswæ̀b yɛ̌ wù vɛ̀nɛ̀ʼ yɛnnzi, ɓwùbè ɓæn wù, wù ɓǎ ǹwanŋwan yɛnni kɛ ŋgyin ndɔʼ nun.» Ŋwum pyì kan ŋgyɔʼ, njimmi pyì ci-mvili ni mɛʼ, à ɗunmi mwum nyɛ̌ yɛ̌ nun tɛ̀ti kæbbi.
44013012	Gwɛmnà ni yɛn swum sɛ lannzi kɛ nlìsàʼ yɛ ɓwum ton ɓi ta ywum lìsea kɛ nywi Yesù Kristò, shìmmea ci nun, à yili lɛ lɛʼ màzwùm si lɛŋkæ̀m.
44013013	Mɛ̀ Pɔ̂l waʼ kɛ Pàfɔsì, ɓɛ kɛn kɛ Pɛrgà kɛ ŋgyɔʼ Pæ̀mfìlî nun. Ɓɛ ɓɛn kwe, Jân-Markù kyìlì lɛ̀ ɓon, à kɛ̀n ɓe Yèrusàlɛ̀m.
44013014	Kwan sɛ mɛ̀ Pɔ̂l waʼ kɛ Pɛrgà, ɓɛ yê mbyi, ɓɛ kɛn ɓɛ̌n Àntìyɔ̂shì she kɛ ŋgyɔʼ Pìsìdî nun. A kin ɓɛ̀n nywɔʼ mɛ̀ yìnnì mɛ̀ Yudà ndɔʼ, ɓɛ ɗun nyenswæ̀b, ɓɛ ton njiʼ.
44013015	Ɓwum ɓye kwe nzanŋgaʼ kɛ mɛ lwuǎ Mòîzɛ̀ nun, lɛ̀ kɛ yì ɗèwà mɛ ci-nlɛli kɛ ŋwum Mvɛ̀nnswæ̀b nun, ɓɛ mlɔʼ hwæn, mɛ̀ ci-zwiʼ nyenswæ̀b cibbɔ̂ʼ lɛ̀ ɓon lɛ: «Mɛ̀ ŋgyinni ɓyɛʼ, ɓɛshɛ ɓyin cinni ǹzæ̌ʼ lɛʼ ndɔʼ ye yɛ ǹkwìn ɓwum ǹkimmɔʼ fɛ, ɓyin lɛli.»
44013016	Pɔ̂l waʼ zwô, à mɔ̀ʼ ɓwum fyàʼ, à shɛ̀ lɛ̀ ɓon lɛ: «Ɓwum Izràɛ̂l, lɛ̀ ɓyin ɓɛ mɛ̀ kyìn ɓye ta M̀vɛ̀nnswæ̀b yi hwæn, nònnzênì mɛ̀ ywiʼ, ɓyin ywɔʼ swum sɛ mùn yɛ̌ ɓyin shɛ̌.
44013017	M̀vɛ̀nnswæ̀b nɛ cinni ǹkwìn ɓwum mɛ Ìzràɛ̂l ton yɛ yæ̀nne mɛ̀ mbibea ɓyɛʼ, à mànnzì ǹkwìn ɓwum ton yɛ kwan sɛ ɓon kɛnne nòn kɛ ŋgyɔʼ Èjîb nun. À kònndì ɓon kwannzi kwe lɛ̀ fyǎʼ kimmi yon.
44013018	À ɗìe ɓon kɛ nlim kyɔʼ, à fyimni mɛ̀ lɛʼ mɓyibbɔa nyan kɛ ɗwùm mwum nyî nun.
44013019	A kin ɓɛ̌n mmlɔ̀kǎʼ, à wu mɛ̀ paʼ ɓwum nshanmɓì kɛ ŋgyɔʼ Kànân nun, à fɛ ɓwum ɓyon ŋgyɔʼ màzwùm.
44013020	Ɓɛ ton kwe a kɛn wòlì ɗwǔm nɗuʼ nnyì lɛ̀ mwùm shân. Kɛ nyě yi, à ɗunmi mɛ̀ mbibea ɓyɛʼ mɛ̀ ci-nlin mɛ kæ̀ʼ fɛ a kiìn ɓɛ̀n kɛ nywi Sàmwɛ̂l, ci-nlɛli kɛ ŋwum Mvɛ̀nnswæ̀b nun.
44013021	Ŋ̀kwìn ɓwum cibbi nun lɛ nyǐ ni fɛ ɓon m̀vɛ̀n. Li, M̀vɛ̀nnswæ̀b fɛ Sàwûl nɛ ɓe mwɛn Kyisì, à ɓe kɛ mvu ɓwum Bɛ̀njàmɛ̂n nun. À nòn kɛ gbaʼ nun ɗwùm mwum nyî,
44013022	M̀vɛ̀nnswæ̌b kà pæ̌ʼ nun. Kɛ nyě yi, à kɛ̀ Dàvîd ɓe gbaʼ zwɛm. Dàvîd nɛ nun lɛle lɛʼ lwɛn kɛ nywi yon, à lɛʼ lɛ: “Dàvîd, mwɛn Jɛ̀sê, nɛ mwum nɛ ǹlim yɛ̂m yili. Nun nɛ nyɛ̌ yɛ̌ ywum yɛ mùn yili hwæn lwinnzi.”
44013023	«Ɓwiʼ yɛn lɛ kɛ mvu ɓwum Dàvîd yɛ M̀vɛ̀nnswæ̀b kwannzi Ci-nswæti mɛ̀ Ìzràɛ̂l wɛ̌ tà shɛ nun cìe ɓon ǹkàli. Ci-nswæti màzwùm ni Yesù.
44013024	Lɛ̀ Yesǔ kà lìsaʼ nun nɛʼ, ɓe lɛ̀ Jân sɛtâ lɛʼ Mvɛ̀nnswæ̀b shɛ̌, lɛ̀ à tǎ lɛʼ lɛ ɓwum Izràɛ̂l lɛ ɓyi ɓi kwɛbsi m̀bɔ̀kì tòn nyan, ɓyi ɓi ci ɓɛ jimnzi ɓyi.
44013025	Kwan sɛ ɓe lɛ̀ Jân nzwonmɛ kwæʼ ɓǎ nun ɓɛn mwu she sɛ nun ɓe cǐ, à ɓe lɛʼ lɛ: “Ɓyin ta lɛʼ lɛ mùn ni wɛn? Mùn ɓǎ mwum nɛ ɓyin ta ɓònŋgàʼ ni. Son, mwum màzwùm tǎ kìn ɓe nyè yɛ̂m. Mǔn wòli kan fɛʼ kim mùn sù nun mɛ̀ dibaʼ mɛ kwù.”
44013026	«Ɓyin mɛ̀ ŋgyinni ɓɛ mvu ɓwum Abràhâm, lɛ̀ ɓyin ɓɛ ta M̀vɛ̀nnswæ̀b yi hwæn, ǹtwum nswæti yɛ ɓɛn yɛ, yɛ ɓɛn lɛ̀ ntwiʼ yin.
44013027	Lan Yèrusàlɛ̀m lɛ̀ mɛ̀ ci-zwiʼ ɓyan, ɓɛ lìmme kǎn lɛ Yesù ni Ci-nswæti, shìkì ɓɛ ywɔti kuʼ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun kɔe, ye ɓɛ ta nzanŋgaʼ mɛ̀ nywɔʼ mɛ yìnnì hwæn, son, ɓɛ lwinnze mɛ̀ ŋgɔʼ yi kɛ nswìlì yɛ ɓɛ swile nun ywi.
44013028	Kwo fɛʼ she ɓɛ cinne kàn nun lɛʼ ndɔʼ nywi she woli ɓɛ wu nun, ɓɛ cibbe Pìlatwù lɛ nyǐ ni ci ɓɛ wu nyǐ.
44013029	Kwan sɛ ɓɛ mlɔʼ ǹlwinnzi mɛ mwù ywum nɛ ɓɛ kɔe nywi Yesù hwæn, ɓwum ɓyon kiìn nun kyìli ŋgyɔʼ, ɓɛ kɛ nun mbyûʼ nun.
44013030	Son, M̀vɛ̀nnswæ̀b yìmnzâ nun kɛ ywi nun.
44013031	À kwean kɛ swiʼ ɓwum ɓyon ŋgyìn mèan, ɓye nun wae lɛ̀ ɓon kɛ Gàlìlê, à kìn lɛ̀ ɓon kɛ Yèrusàlɛ̀m. Ɓwum ɓɛ ton ɓi ti jenɛ yì shìtàkwù yon kɛ nyinnìm lan Ìzràɛ̂l.
44013032	«Ɓwiʼ làn nyɛʼ, ɓwiʼ ta ɓyin Ǹtwum Lwɛn yɛ shɛ̌. Swum sɛ M̀vɛ̀nnswæ̀b cìe ǹkàli lɛ̀ mɛ̀ mbibea ɓyɛʼ,
44013033	à lwinnzâ son kɛ nywi yɛʼ, ɓwiʼ ɓɛ ɗyi mvu ɓwum yan. À lwinnzâ son kɛ nyìmnzì yɛ nun yìmnzi Yesù kɛ ywi nun wɛ̌ tà shɛ ɓɛ kɔʼ kɛ nshib mɛ mɓǐ Dàvîd nun lɛ: “Wù ni mwɛn nyɛ̀m. Mǔn, mùn cìâ ǹlìmmì ɗyě kɛ ŋkwìn ɓwum nun lɛ mùn nɛ ye wù.”
44013034	M̀vɛ̀nnswæ̀b cìe ǹlìmmì lɛ nun ni yɛ̌ nyǐ yìmnzi kɛ ywi nun, ǹyìmnzì yɛ nyǐ ɓà tî ywi ɓe. À cìe ǹlìmmì yi kwan sɛ nun lɛʼ lɛ: “Lɛ̀ lɛŋkæ̀m, mùn yɛ̌ ɓyin ŋgæ̀nni lɛ̀ ǹŋgæ̀nni ye sanmi, m̀banmbɔʼ wɛ̌ tà shɛ mùn cìe ǹkàli lɛ̀ Dàvîd.”
44013035	Li nɛ ɓɛ lɛle tì kɛ fyaʼ ndɔʼ nun lɛ: “Wù ɓà kuʼ yili lɛ mwum nɛ ti ǹywù ɓwû kɛ ŋgyɔʼ nji ɗin.”
44013036	Kwan sɛ Dàvîd ɓe ŋgyɔ̂ʼ wan, à lwinnze mɛ̀ mbyi ɓye M̀vɛ̀nnswæ̀b yili, li à ywi, ɓɛ gwum nun kɛ moan mɛ mbibea ɓyon, à ɓwù.
44013037	Son, Yesù nɛ M̀vɛ̀nnswæ̀b yìmnze kɛ ywi nun ɓwùe kǎn.
44013038	Mɛ̀ ŋgyinni, mwum hwæn limmì lɛ̀ lɛŋkæ̀m lɛ kɛ nyě Yesù yɛ ɓwiʼ ta ɓyin mbyi nzùsǐ ɓyɛbbi nyin lìsea.
44013039	Kɛ nyè yon tì kuʼ, mwum nɛ tǎ zwùm tɛ̀li lɛ̀ nun hwæn, M̀vɛ̀nnswæ̀b yɛ̌ nun fyɔ̀si ǹsanmi, ǹsannzi ye mɛ̀ lwuǎ Mòîzɛ̀ wòle kǎn yɛ sannzi nun.
44013040	Cìênì lɛ kon, ywum yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle læ̀kì ɓyin ɓɛ̀nni nywi, ye ɓɛ lɛle lɛ:
44013041	“Cɛênì fɛʼ, ɓyin mɛ̀ ci-ŋgɔlaʼ, shìmmea ci ɓyin, lɛ̀ ɓyin kà ɓwu. Mùn yɛ̌ she ndɔʼ cǐ kɛ kwan shin nun, she shɛ lɛ, ɓɛshɛ mwum ndɔʼ nɛ kièn ɓyin shɛ̌, ɓyin ɓa yili lɛ lɛŋkæ̀m sɛ nun lɛʼ.” »
44013042	Kwan sɛ mɛ̀ Pɔ̂l mlɔʼ ǹlɛli hwæn, ɓɛ kwan nyenswæ̀b, ɓwum ɗunmi ɓon swulea lɛ ɓyi ɓi konndì kìn nywɔʼ mɛ̀ yìnni nyɛ̌ ɓe, lɛ̀ ɓyi ɓi konndì ɓon mwǔ lɛʼ fɔʼ màzwùm sannzi.
44013043	Kwan sɛ ɓe lɛ̀ ǹkwìn ɓwum nywælâ hwæn, mɛ̀ Yudà mèan ɗin lɛ̀ ɓwum ɓye ɓe lɛ̀ ɓɛ yonnzâ ɓon nɛʼ kɛ mbyi mɛ̀ Yudà nun, ɗwon mɛ̀ Pɔ̂l nyè ɓon lɛ̀ Bàrnàbâ. Mɛ̀ Pɔ̂l ɗunmi ɓon mɛ̀ lɛʼ sannzi lɛ̀ ɓɛ ta ɓon ǹkimmɔʼ nywi fɛ, ɓɛ shɛ lɛ ɓyi ɓi ton kwan hwæn kɛ mkpaʼ ye M̀vɛ̀nnswæ̀b tà ɓyi kpea nun.
44013044	Nywɔʼ mɛ̀ yìnnì nyɛ̌ ɓe kǐn wòlǐ, màn ɓwum nyɛ̌ kɛ nsǒn màzwùm nun swɔli ɓǎ nun ywɔʼ lɛʼ-Nswæ̀b.
44013045	Kɛ nyɛn yɛ mɛ̀ Yudà yɛn ɓwum swɔli mèan li, ǹlim ɗunmi ɓon kpæ̀li zwum. Ɓɛ ɓe nun shɛ̀ɔʼ ɓe mɛʼ lɛ mɛ̀ mɓwɛ̀ʼ ɓɛ nun tǎ lɛʼ, lɛ̀ ɓɛ ta nun sìmmɔa.
44013046	Mɛ̀ Pɔ̂l yɛn li, ɓɛ fyonnzì lɛ̀ ɓon mwù zwô lɛ: «A ɓe ɓwiʼ nywi dòlɛ̀ʼ lɛ ɓwiʼ sɛti ɓyin lɛʼ-Nswæ̀b shɛ̌ fɛ. Son, m̀bɔ̀kì nɛ ɓyin ta son pæ̀li ɓe lɛ̀ fyǎʼ mɛ̌ʼ, a konndì tì kuʼ ɓɛ ɓyin nɛʼ ɓyin yili kan lɛ ɓyin cinni ǹzison ɗwùmɗwùm, ɓwiʼ kɛnmɛ ɓwiʼ kɛ fyaʼ mɛ kyìn ɓwum.
44013047	Ntwiʼ sɛ Nyɛli nyɛʼ Yesù shɛ̀ ɓwiʼ lɛ: “Mùn kɛ̀ wu lɛ̀ wù ɓɛ wɛ̌ ǹwanŋwan kɛ nyinnìm mɛ kyìn ɓwum, ɓǎ wù kɛn kɛ mɛ nzwɔsi ŋgyɔ̂ʼ wan hwæn, wù lìsàʼ ɓon mbyi nɛ mùn yɛ̌ ɓon swæti nun.” »
44013048	Mɛ̀ kyìn ɓwum ɓye ɓe kwe ywɔʼ li, ɓɛ ɗunmi dàlì, lɛ̀ ɓɛ ta ǹzæ̌ʼ lɛʼ Mvɛ̀nnswæ̀b twuli. Ɓwum ɓye fyǎʼ Mvɛ̀nnswæ̀b ɓe kɛ nywi, lɛ̀ ɓyi ɓi cinni ǹzison ɗwùmɗwùm, ɓɛ kɛ mɛ̀ mwù nyan kɛ lɛʼ sɛ mɛ̀ Pɔ̂l ɓe lɛli nun.
44013049	Li, lɛʼ Mvɛ̀nnswæ̀b shê kpìnnzɔ̀ʼ ŋgyɔʼ màzwùm hwæn.
44013050	Son, mɛ̀ Yudà ndɔʼ ɗunmi ɓwumŋkæ̀m nsòn ɗwumnzi kɛ nywi mɛ Pɔ̂l, ɓɛ ɗwumnzi tì kuʼ mɛ̀ yib ŋkæ̀mŋkæm ɓye ɓe M̀vɛ̀nnswæ̀b yi. Ɓɛ ɗyi fi, ɓɛ pyisì mɛ̀ Pɔ̂l ɓyìnnzì ndɔʼ nywi. Ɓɛ fyinni ɓon ŋgyɔʼ nyan zwɛm.
44013051	Mɛ̀ Pɔ̂l waʼ, ɓɛ sætì kwùb mɛ̀ dibaʼ yan, ɓɛ yê mbyi Ìkɔ̂nɛ̀.
44013052	Son, ɓwum myi ɓye ɓe lɛ̀ ɓɛ yilâ ǹzæ̌ʼ lɛʼ mɛ Pɔ̂l ɓe lwinni lɛ̀ ǹdàli, ɓɛ ɓɛ tì lwinni lɛ̀ M̀pùn Nsanmi.
44014001	Kwan sɛ mɛ̀ Pɔ̂l ɓɛn kɛ Ìkɔ̂nɛ̀, ɓe nywɔʼ m̀bɔʼ ndɔʼ, ɓɛ waʼ, ɓɛ kɛn nyenswæ̀b mɛ̀ Yudà. Ɓɛ lɛli paʼ nlɛli ndɔʼ kwe, han mɛ̀ Yudǎ mèan lɛ̀ mɛ̀ kyìn ɓwum nun kɛ mwù kɛ lɛʼ Yesù nun.
44014002	Son, mɛ̀ Yudà ɓye yile kǎn ɓɛ kɛ mwù kɛ nlim, ɓɛ gwannzì mɛ̀ kyìn ɓwum ndɔʼ mwù, ɓɛ ɗunmi ɓon ɗwumnzi nywi ɓwum Yesù.
44014003	Kwo fɛʼ li, sɛ kænni kan mɛ̀ Pɔ̂l lɛ̀ ǹnòn yɛ kwe ǹgyìn mèan. Ɓɛ ɓe lɛli mwù zwô, ɓɛ kyiblì ɓe lɛ̀ Nyɛli nyɛʼ Yesù. Yesù ɓe ɓon ǹkimmɔʼ fɛ ɓǎ ɓɛ ci yì kìkeàn lɛ̀ ywum ŋgwulea, ɓǎ ɓwum hwæn limmì lɛ ǹzæ̌ʼ lɛʼ yɛ ɓon ɓe shɛ̌ kɛ nywi kwɛ̀nnzǐ nlim Mvɛ̀nnswæ̀b yi lɛŋkæ̀m.
44014004	Li, ǹsòn kyiilì mɛ̀ fyàʼ ɓî, fyàʼ ndɔʼ ye mɛ Yudà, yindɔʼ kuʼ ye mɛ ci-ntwum Yesù.
44014005	Mɛ̀ Yudà sunndi ŋwum lɛ̀ mɛ̀ kyìn ɓwum, kònndì lɛ̀ mɛ̀ ci-zwiʼ ɓyan nun hwæn, ɓɛ fɔseâ ɓon nɛʼ lɛ̀ ɓɛ yɛnnzi mɛ̀ Pɔ̂l vɛ̀nɛ̀ʼ, ɓon wu ɓyi lɛ̀ mɛ̀ ŋgwɔ̀ʼ.
44014006	Mɛ̀ Pɔ̂l ywɔʼ lɛʼ màzwùm ɗin, ɓɛ yean ɓon kɛ ŋgyɔʼ Lìkònî nun, kɛ fyàʼ ye làn Lisitɛ̀ lɛ̀ Dɛ̂rbɛ̀. Ɓɛ ɓe tì kuʼ kɛ̀nkɛ̀n kɛ mɛ nsòn nɛ mɛ mbɛti ŋgyɔʼ màzwùm.
44014007	Kɛ mɛ nsòn màzwùm nun hwæn, ɓɛ ɓe Ǹtwum Lwɛn shɛ̀kea.
44014008	Kɛ Lisitɛ̀ ɓɛ cinne mwum ndɔʼ ǹtǒn, ǎ ɓe kǎn kɛ̀n ntwiʼ sɛ mɛ̀ kwù ɓyon ɓî hwæn ɓe ywikea ǹdìkǎʼ nye yon.
44014009	À ɓe ǹzæ̌ʼ lɛʼ yɛ Pɔ̂l ɓe lɛʼ fɔli. Pɔ̂l yɛn nun, à sunndi nun cɛ mɛʼ. À yɛn lɛ mwum màzwǔm wòli kan à kwùm ŋgyi ɓɛshɛ nun yili ɓɛ kimnzi nun.
44014010	À shɛ̀ lɛ̀ mwum màzwùm lɛ̀ ǹkwu kimmi lɛ: «Waʼ zwô, wù ɗyi kɛ mɛ kwù ɓyû zwɛ̂m.» Mwum tòn ni ɗini zwô, à ɗunmi kɛ̀n.
44014011	Ŋ̀kwìn ɓwum yɛn she sɛ nun cì si, ɓɛ ɗunmi twùmnì, lɛ̀ ɓɛ ta lɛʼ kɛ lɛʼ shan nun lɛ: «Mɛ̀ swæ̀b yonnzâ ɓon nɛʼ kɛ ɓwum nun, ɓɛ kiìn ɓwiʼ cinni.»
44014012	Ɓɛ ɗunmi Bàrnàbâ lon lɛ̀ jin nswæ̀b yan ndɔʼ yɛ ɓɛ ɓe lon lɛ Zûsɛ̀, ɓɛ lon kuʼ Pɔ̂l lɛ̀ jin nswæ̀b yan ndɔʼ yɛ ɓɛ ɓe lon lɛ Èmâ. Ɓɛ loen nun lɛ̀ jin màzwùm ntwiʼ sɛ nun nɛ ɓe ǹzæ̌ʼ lɛʼ pæ̀li.
44014013	Nyenswæ̀b Zûsɛ̀ ɓe kɛ nɗunŋgeàʼ nsòn. Ci-mfɛ sàtìkæ̀ʼ nyenswæ̀b ni ɗunmi kìn lɛ̀ mɛ̀ ɗyim mɛ nje ɓye ɓe lɛ̀ fluwà lwukea ndɔʼ nywi yìlea. Kwan sɛ nun ɓɛ̀n kɛ ŋwum nsǒn, kɛ nyili fɔʼ yɛ ǹkwìn ɓwum ɓe yili nun, à ɓe yili nun lin ɓyi sàtìkæ̀ʼ lɛ̀ mɛ̀ nje ɓi.
44014014	Mɛ̀ ci-ntwum Yesù Kristò ɓi ywɔʼ li, ɓɛ ɗunmi nyeni, ɓɛ yætàʼ mɛ̀ plè nywi. Ɓɛ lwonnɔ̂ʼ kɛ ŋkwìn ɓwum nun lɛ̀ ɓɛ ta lɛʼ lɛ̀ ǹkwu kimmi lɛ:
44014015	«Lan Lisitɛ̀, yǎ paʼ kìkæ̀n sɛ she ɓyin ta cì si? Ɓwiʼ hwæn, ɓwiʼ ɓi kuʼ paʼ ɓwum fɔʼ wɛ̌ ɓyin, ɓwiʼ kin ɓyin Ǹtwum Lwɛn shɛ̌ ɓǎ ɓyin ɗonnzi mɛ̀ lɛʼ mpwìnpwìn ni, ɓyin kɛ mɛʼ lɛ̀ M̀vɛ̀nnswæ̀b nyɛ̌ ǹzison. Nun nɛ fɔ̌ʼ ɗɛb lɛ̀ ŋgyɔʼ, à fɔ̀ʼ tì kuʼ mlǎʼ lɛ̀ ywum yɛ nlim hwæn.
44014016	Nun M̀vɛ̀nnswæ̀b ɗonnze mɛ̀ kyìn ɓwum ǹdìkàʼ ŋwê lɛ̀ ɓyi ɓi ɗwonnzi mɛ̀ ɓɛ̀ʼ ɓyi.
44014017	Kwo fɛʼ she nun ɗonnze ɓon si, à ɓe ɓon lìsea lɛ nun ni kwe kwan hwæn kɛ lwɛn nɛ nun ɓe cì lɛ̀ ɓwum hwæn. À tà ɓyin mvu nwili, à sannzi ɓyin gwùm ŋgæʼ yin kɛ kwan nun. À tà ɓyin ɓyimnzi, à lwinnzi mɛ̀ nlim nyin lɛ̀ ǹdàli.»
44014018	Kwo fɛʼ she Pɔ̂l ɓe lɛli si, ɓɛ ɓe kǎn yili ɓɛ ywɔʼ. Son, mɛ̀ Pɔ̂l ɓɔli li, han ɓɛ kɛn m̀fɛ sàtìkæ̀ʼ ɗonnzɔʼ tɛ̀ʼ.
44014019	Kɛ nyě yi, mɛ̀ Yudà ndɔʼ waì Àntìyɔ̂shì, ɓyindɔʼ wai Ìkɔ̂nɛ̀, ɓɛ kin ɓwum mbɛ̀ti lɛ ɓyi ɓi ywummɔʼ Pɔ̂l lɛ̀ mɛ̀ ŋgwɔ̀ʼ. Kwan sɛ ɓɛ ywummɔʼ Pɔ̂l, ɓɛ ɗunmi nun fyǔn, ɓɛ kɛn nun kɛ̌ nyě nshim. Ɓɛ suʼ fɔ̀kàʼ lɛ nyǐ ni ywiâ nùn.
44014020	Son, kwan sɛ ɓɛ ɗonnzi nun, ɓwum Yesù kiìn swɔli kɛ ke shon, à waʼ zwô, à ɗuɔ̀n ɓe nlim nsòn. Shikpon wanni, ɓɛ yê mbyi Dɛ̂rbɛ̀ ɓon lɛ̀ Bàrnàbâ.
44014021	Kwan sɛ mɛ̀ Pɔ̂l kɛn ɓɛ̀n kɛ Dɛ̂rbɛ̀ ɓon lɛ̀ Bàrnàbâ, ɓɛ shɛ Ǹtwum Lwɛn kwe. Ɓwum mèan ndɔʼ yonnzì ɓon nɛʼ kɛ mbyi Yesù Kristò nun. Kwan sɛ ɓon waʼ kwe, ɓɛ fyoɔ̀n ɓe kɛ Lisitɛ̀, ɓɛ waʼ kwe, ɓɛ fyiɔ̂ʼ Ìkɔ̂nɛ̀, ɓɛ kɛn ɓɛ̌n Àntìyɔ̂shì she ŋgyɔʼ Pìsìdî.
44014022	Cìcì sɛ ɓon ɓe ɓɛ̀n nun hwæn, ɓɛ ɓe ɓwum Yesù zwùm tɛ̀ti, ɓɛ shɛ ɓon lɛ ɓyi ɓi ɗyi kwan hwæn kimmi kɛ mbyi Yesù nun. Ǹzæ̌ʼ lɛʼ yɛ ɓɛ ɓe ɓon shɛ̌ ɓe lɛ: «Sɛ yili lɛ ɓwiʼ hwæn, ɓwiʼ lan kɛ mɛ vɛ̀nɛ̀ʼ nun lɛ̀ ɓwiʼ kà ɗun kɛ ywɔʼ Mvɛ̀nnswæ̀b nun.»
44014023	Ɓɛ ɓe ɓɛ, ǹkwìn ɓwum Yesù ye ɓon cinnimɛ hwæn, ɓɛ yæn ɓwumŋkæ̀m nyenswæ̀b kɛ nyinnìm shan nun. Kɛ nyě yi, ɓɛ keli M̀vɛ̀nnswæ̀b lɛ̀ mɛ̀ myi nyan, ɓɛ shi tì kuʼ mlǎʼ, ɓɛ kà ɗonnzi ɓon fyaʼ Nyɛli Yesù nɛ ɓon yilâ lɛʼ shon.
44014024	Ɓɛ waʼ kwe, ɓɛ linndi nǒnnǒn Pìsìdî ŋgyɔʼ, ɓɛ kɛn ɓɛ̌n Pæ̀mfìlî.
44014025	Kwan sɛ ɓon ɓɛn Pɛrgà, ɓɛ shɛ lɛʼ-Nswæ̀b, ɓɛ kɛnnɔ̀ʼ mbyî kɛ Àtàlî.
44014026	Kɛ kwe nɛ ɓon ɗun ciʼ nun, ɓɛ ɗunmi kɛ̀n mlaʼ mlaʼ, ɓɛ ɓɛn ɓe Àntìyɔ̂shì. Ǹsǒn màzwùm yɛ ɓwum Yesù kele M̀vɛ̀nnswæ̀b kɛ nywi mɛ Pɔ̂l, ɓɛ kà ɗonnzi ɓon kɛ fyaʼ Mvɛ̀nnswæ̀b lɛ̀ ɓon kɛn she sɛ ɓon lwinnzâ jenɛ si cǐ.
44014027	Kwan sɛ ɓon ɓɛn kwe, ɓɛ lon m̀ɓwɔki lɛ̀ ɓwum Yesù hwæn, ɓɛ ɗunmi ɓon shɛ̌ wɛ̌ m̀bɔ̀kì nɛ M̀vɛ̀nnswæ̀b lwinnzi she shon kɛ nyè yan, lɛ̀ m̀bɔ̀kì nɛ nun ɗonnzâ mbyi nlwon lɛ̀ mɛ̀ kyìn ɓwum lɛ ɓyi ɓi ɗwon Yesù.
44014028	Ɓɛ non kwe Àntìyɔ̂shì ǹgyìn mèan ɓon lɛ̀ ɓwum Yesù.
44015001	Kɛ ŋgyin màzwùm nun, ɓwum ndɔʼ waì kɛ Jùdê, ɓɛ kiìn kɛ Àntìyɔ̂shì, ɓɛ ɗunmi ɓwum Yesù lìsea lɛ: «Ɓyin wòli kan ɓyin swæʼ, shìkì ɓɛ ɗunnzi ɓyin ǹdùn wɛ̌ tà shɛ Mòîzɛ̀ shɛ̀e lɛ ɓɛ ci.»
44015002	Mɛ̀ Pɔ̂l ɓon lɛ̀ Bàrnàbâ yili kan lɛʼ màzwùm. Li, lɛʼ kimmi ndɔʼ pyi kɛ nyinnìm shan nun lɛ̀ ntwiʼ màzwùm. Ŋ̀kwìn ɓwum Mvɛ̀nnswæ̀b kɛn yɛn lɛ shi si lwɛn lɛ mɛ̀ Pɔ̂l kɛn kɛ Yèrusàlɛ̀m ɓon lɛ̀ ɓwum Àntìyɔ̂shì ndɔʼ, ɓɛ sannzi lɛʼ màzwùm lɛ̀ mɛ̀ ci-ntwum Yesù ɓon lɛ̀ ɓwumŋkæ̀m nyenswæ̀b, lɛ̀ ɓɛ pyi ŋwum fɔʼ.
44015003	Ŋ̀kwìn ɓwum Yesù fyimɛ ɓon kɛ̀n si nun li, ɓɛ waʼ kɛ̀n, ɓɛ linndɔ̂ʼ ŋgyɔʼ Fɛ̀nìsî lɛ̀ ŋgyɔʼ Sàmàrî. Ɓɛ ɓe kɛ̀n lɛ̀ ɓɛ ta ɓwum Yesù sannzi wɛ̌ tà shɛ mɛ̀ kyìn ɓwum yonnzâ mɛ̀ nlim nyan, ɓɛ ti mbyi Yesù ɗwon. Ɓwum Yesù ywɔʼ li, ɓɛ ɗunmi ǹdàli ywo.
44015004	Kwan sɛ ɓon ɓɛn kɛ Yèrusàlɛ̌m, ǹkwìn ɓwum Yesù, mɛ̀ ci-ntwum Yesù, lɛ̀ tì ɓwumŋkæ̀m nyenswæ̀b ye ɓon lwɛn. Kɛ nyě yi, mɛ̀ Pɔ̂l ɗunmi ɓon sannzi wɛ̌ swum sɛ M̀vɛ̀nnswæ̀b cìâ kɛ nywi yan.
44015005	Mɛ̀ ci-nɗwon Yesù ndɔʼ ɓe kwe ɓye kɛ ŋkwìn mɛ Fàrìzìɛ̂n nun, ɓɛ waʼ zwô, ɓɛ ɗunmi lɛʼ lɛ: «Sɛ yili lɛ mɛ̀ kyìn ɓwum ɓye yilâ mbyi Yesù, ɓɛ ɗunnzi ɓon ǹdùn, ɓɛ shɛ ɓon lɛ ɓɛ ɗwonnzi ywum yɛ Mòîzɛ̀ shɛ̀e lɛ ɓɛ ci.»
44015006	Mɛ̀ ci-ntwum Yesù ɓon lɛ̀ ɓwumŋkæ̀m nyenswæ̀b swɔli ɓǎ ɓɛ jiji lɛʼ màzwùm.
44015007	Ɓɛ mgbænnì kɛ lɛʼ màzwùm nun li, Pìɛ̂r waʼ zwô, à shɛ̀ lɛ: «Mɛ̀ ŋgyinni ɓyɛ̂m, ɓyin limmi lwɛn lɛ M̀vɛ̀nnswæ̀b yæ̀nne mùn kɛ ŋkwìn yin nun, a ti ɗyě kwan læ̀bbi. À yæ̀nne mùn lɛ̀ mùn shɛ Ǹtwum Lwɛn lɛ̀ ɓwum ɓye ɓa mɛ̀ Yudà, ɓǎ kwan sɛ ɓon yɛ mùn ywɔti, ɓɛ yili ǹzæ̀ʼ lɛʼ màzwùm.
44015008	M̀vɛ̀nnswæ̀b nun nɛʼ, nyɛ̌ lìmmi mɛ̀ mɓàkàʼ nɛ mwum kɛ nlim nun hwæn, à lìsea lɛ nun yili ɓyi kɛ mfɛ Mpùn Nsanmi yɛ nun fɛe ɓon nun, wɛ̌ tà shɛ nun fɛe kuʼ ɓwiʼ.
44015009	Kɛ nyinnìm shan lɛ̀ ɓwiʼ, ǎ kɛ̀ kan ǹkyììli ndɔʼ. M̀bɔ̀kì nɛ ɓon tɛle zwùm lɛ̀ Yesǔ, à sannzâ mɛ̀ nlim nyan.
44015010	Kɛ shi si lɛŋkæ̀m, yɛn sɛ ci ɓyin yili ɓyin ci dòlɛ̀ʼ lɛ̀ ɓwum Yesù lɛ ɓɛ lwinnzi mɛ̀ lwuǎ Mòîzɛ̀ hwæn? Mɛ̀ lwuà ɓi ɓi ǹshe twun yɛ gelâ mɛ̀ mbibea ɓyɛʼ, lɛ̀ ɓwiʼ nɛʼ nun. Ɓa ɓyin nyɛnnzi M̀vɛ̀nnswæ̀b ǹlim.
44015011	Swum sɛ ɓwiʼ ta lìmmì, à si lɛ ɓwiʼ yɛ swæʼ kɛ nyě mkpaʼ Nyɛli nyɛʼ Yesù Kristò. M̀bɔ̀kì m̀bɔʼ màzwùm nɛ mɛ̀ kyìn yɛ kuʼ swæʼ.»
44015012	Pìɛ̂r mlɔ̌ʼ lɛʼ hwæn, ɓwum hwæn mɔki ɓe kàkaʼ, ɓɛ ta Pɔ̂l fɔli ɓon lɛ̀ Bàrnàbâ wɛ̌ tà shɛ ɓon ta yì kìkeàn lɛ̀ ywum ŋgwulea yɛ M̀vɛ̀nnswæ̀b fɛ ɓon fyaʼ kɛ nyinnìm mɛ kyìn ɓwum shɛ̌.
44015013	Kwan sɛ ɓon mlɔʼ ǹsùlǎʼ màzwǔm, Jâʼ wèlì ŋwum, à ɗunmi lɛli lɛ: «Mɛ̀ ŋgyinni, ywɔênì fɛʼ.
44015014	Sìmôn Pìɛ̂r sannzâ ɓwiʼ m̀bɔ̀kì ŋgiti nɛ M̀vɛ̀nnswæ̀b tǎ mɛ̀ kyìn ɓwum giti. Ǹdìkàʼ kɛ nɗunmi, M̀vɛ̀nnswæ̀b yilâ lɛ nun yæn mɛ̀ kyìn ɓwum ndɔʼ ɓye yɛ ɓɛ ɓyon.
44015015	A konndì ɓɛ, ǹzæ̌ʼ lɛʼ mɛ ci-nlɛli kɛ ŋwum Mvɛ̀nnswæ̀b nun woli lɛ̀ lɛʼ màzwùm. Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ:
44015016	“Kɛ nyě màzwǔm, mùn yɛ̌ kònndi fyònnì, li, nye Dàvîd nɛ pyìe, mùn yɛ̌ nun kònndi wasi, mùn fɔ̀sì ywum yɛ gwanŋgea, mùn ɗyili nun ɓe.
44015017	Mùn yɛ̌ cì li ɓǎ mɛ̀ kyìn ɓwum ɓye mùn loân hwæn lɛ ɓɛ ɓɛ ɓwum ɓyɛ̂m kiìn mbyi nyɛ̀m kæbbi.
44015018	Li nɛ M̀vɛ̀nnswæ̀b tǎ lɛli, nun nɛ cie ǹlìmmì ywum ton yi hwæn ǹdìkàʼ waʼ ŋwê.” »
44015019	Jâʼ kònndì ɓon shɛ̌ lɛ: «Swum sɛ mun yɛn lɛ a si lwɛn kɛ cɛ̌, a si lɛ ɓa ɓwiʼ mannzènì mɛ̀ lɛʼ kɛ nywi mɛ kyìn ɓwum ɓye ta mɛʼ yònnzi kɛ nywi Mvɛ̀nnswæ̀b.
44015020	Son, ɓwiʼ yɛ ɓon ɗèwà kɔa, ɓwiʼ shɛ lɛ ɓa ɓɛ ji mɛ̀ nwɔ̀ʼ gwùʼ gwùʼ nɛ tǎ waì kɛ cìcǐ mfɛ sàtìkæ̀ʼ mɛ swæ̀b. Ɓa ɓɛ ci tì kuʼ ǹzæ̀mmì. Ɓa ɓɛ ji kuʼ nyæ̀m nɛ ɓɛ fyonndi ŋgun ɗin, mvæb kwan kan, shìkì ɓɛ nwi tì kuʼ mvæb.
44015021	Yon yi ɓa ɓon kyìbli mwu ǹzwɔnzwɔ̀ʼ, ntwiʼ sɛ ɓɛ limmi lɛ ɓwum ta yon shɛ̌ kɛ mɛ nsòn hwæn ǹdìkàʼ waʼ ŋwê kɛ mɛ lwuǎ Mòîzɛ̀ nun, kwan sɛ ɓɛ ta mɛ̀ lwuà ɓi nzanŋgea mɛ̀ nywɔʼ mɛ yìnnì mɛ Yudà hwæn kɛ nyenswæ̀b.»
44015022	Mɛ̀ ci-ntwum Yesǔ, ɓwumŋkæ̀m nyenswæ̌b lɛ̀ ǹkwìn ɓwum Mvɛ̀nnswæ̀b hwæn yɛn ɓe lɛ ǹdikàʼ ɓɛ yæn ɓwum ɓye ɓɛ yɛ fyi kɛ Àntìyɔ̂shì, ɓye lannzi mɛ̀ Pɔ̂l ɓon lɛ̀ Bàrnàbâ. Ɓɛ yæn Judà nyɛ̌ ɓɛ ɓe lon Bàrsàbâ ɓon lɛ̀ Sìlasì. Ɓwum ɓi ɓe kyìbli kɛ mɛʼ ɓwulu.
44015023	Ɓɛ kɔe ɗèwà, ɓɛ fyi ɓon fyaʼ. Ǹzæ̌ʼ lɛʼ ɗèwà yi lɛ: «Ɓwiʼ mɛ̀ ci-ntwum Yesǔ, lɛ̀ ɓwumŋkæ̀m nyenswæ̌b, ɓwiʼ ta ɗèwà ton sɛ kɔi lɛ̀ ɓwum Yesù ɓye kɛ Àntìyɔ̂shì, lɛ̀ ɓye kɛ ŋgyɔʼ Sìrî, kònndì lɛ̀ ɓye kɛ ŋgyɔʼ Sìlìsî nun. Ɓwiʼ ta ɓyin hwæsi.
44015024	Ɓwiʼ ywɔâ lɛ ɓyindɔʼ lɛ̀ ɓwum waɔʼ fɛ cì shɛʼ, ɓye ɓwiʼ fɛe kǎn ǹkimmɔʼ ndɔʼ fyaʼ. Ɓwiʼ ywɔʼ lɛ ɓɛ bɔsâ ɓyin lɛ̀ ǹzæ̌ʼ lɛʼ, ɓɛ ɓwuli mɛ̀ mɓàkàʼ nyin.
44015025	Kwan sɛ ɓwiʼ ywɔʼ li, ɓwiʼ swɔli m̀ban, ɓwiʼ sunndi ŋwum lɛ ɓwiʼ pæʼ ɓwum ndɔʼ, ɓwiʼ fyî ɓyin ɓon ɓon lɛ̀ mɛ̀ ŋwè ɓyɛʼ Bàrnàbâ ɓon lɛ̀ Pɔ̂l.
44015026	Mɛ̀ ŋgyinni ɓi ton ɓi kyiâ mwù yan kɛ she sɛ ɓɛ ta cǐ kɛ ntwiʼ Nyɛli nyɛʼ Yesù Kristò.
44015027	Ɓwum ɓɛ ɓwiʼ yæn ɓi, à ɓi Judà ɓon lɛ̀ Sìlasì. Ɓon ɓi yɛ ɓyin ǹzæ̌ʼ lɛʼ fɔʼ yɛ ɓwiʼ kɔʼ yɛ fɔ̀si sannzi lɛ̀ ŋwum.
44015028	Swum sɛ ɗyi lwɛn kɛ cì shɛʼ, kònndì swum sɛ M̀pùn Nsanmi yili tì kuʼ, a si lɛ ɓwiʼ yili kan ɓwiʼ kiìn ɓyin ǹshe ndɔʼ kònndi kɛ ywum ŋkæ̀mŋkæm yɛ ɓwiʼ yɛ ɓyin tannzi yɛ nun.
44015029	Ywum màzwùm yi lɛ: Ɓa ɓyin ji nwɔ̀ʼ yɛ tǎ waì kɛ cìcì yi sàtìkæ̀ʼ mɛ swæ̀b, ɓa ɓyin nwi mvæb, ɓa ɓyin ji nyæ̀m nɛ ɓɛ fyonndi ŋgun ɗin, mvæb kwan kan, shìkì ɓyin ci ǹzæ̀mmì. Ywum màzwùm hwæn li, a si lwɛn lɛ ɓyin konni lɛ̀ yon. Ɓwiʼ hwæsai ɓyin lwɛn. Ɓwiʼ lɛbmɛ tì ɓyin.»
44015030	Mɛ̀ ci-mfyi yê ɗèwà si, ɓɛ ɗonnzi ɓon, ɓɛ yê mbyi Àntìyɔ̂shì ɓon lɛ̀ mɛ̀ Pɔ̂l. Ɓɛ ɓɛn, ɓɛ fɛ ɗèwà si lɛ̀ ǹkwìn ɓwum nyenswæ̀b.
44015031	Kɛ nyè yɛ ɓɛ nzanŋgaʼ son hwæn, ɓɛ ɗunmi dàlì lɛ̀ ǹtwum ŋkimnzi nywi yɛ kwan kɛ nlim.
44015032	Judà ɓon lɛ̀ Sìlasì ɓe mɛ̀ ci-nlɛli kɛ ŋwum Mvɛ̀nnswæ̀b nun, ɓɛ konndì ǹzæ̌ʼ lɛʼ lɛli mèan yɛ yɛ ɓon zwùm tɛ̀ti, nywi kimmɔʼ ɓon.
44015033	Ɓɛ non kwe li, ɓwum Yesù ɓye Àntìyɔ̂shì ɗonnzi ɓon kwan mfyònnì lɛ̀ flɔa Mvɛ̀nnswæ̀b. Ɓɛ fyon ɓe kɛ Yèrusàlɛ̀m cǐ ɓwum ɓɛ fyie ɓon. ((
44015034	Son, Sìlasì ywum làn nyon mbæn lɛ nun yɛ̌ nun tòn kwe.))
44015035	Ti lɛ̀ mɛ̀ Pɔ̂l ɓon lɛ̀ Bàrnàbâ, ɓɛ ton ɓe kɛ Àntìyɔ̂shì, ɓɛ ta lɛʼ-Nswæ̀b lìsea lɛ̀ ɓɛ ta Ǹtwum Lwɛn yɛ kɛ nywi Nyɛli nyɛʼ shɛ̌ ɓon lɛ̀ ɓwùlu ndɔʼ.
44015036	Ŋ̀gyìn ndɔʼ lan ɓe nyě yi, Pɔ̂l shɛ̀ lɛ̀ Bàrnàbâ lɛ: «Ɓwiʼ kɛn tì mɛ nsòn nɛ ɓwiʼ ɓe lɛʼ Nyɛli nyɛʼ shɛ̌, ɓǎ ɓwiʼ ɓætì ɓwum Yesù ɓye kwe, ɓwiʼ cɛ m̀bɔ̀kì tòn nyan.»
44015037	Bàrnàbâ yili lɛ̀ nun twɛʼ tì Jân nyɛ̌ ɓɛ ɓe tì kuʼ lon lɛ Markù.
44015038	Pɔ̂l kɛ̀n yɛn lɛ shi si ɓa lwɛn lɛ ɓon ɓi twɛʼ mwum nɛ ɗwìe ɓon mbyî kɛ Pæ̀mfìlî, nyǐ ni kɛ̀n kan ɓon lànnzi kɛ she shan nun.
44015039	Lɛʼ màzwùm twɛnndì kɛ nyinnìm shan nun han ɓɛ kyiilì. Bàrnàbâ twɛʼ Markù, ɓɛ ɗun cìʼ, ɓɛ ɗunmi kɛ̀n mlaʼ mlaʼ, ɓɛ kɛn ɓɛ̀n kɛ Shîpɛ̀.
44015040	Pɔ̂l yæ̀n kuʼ Sìlasì. Kɛ nyě yi, ɓwum Yesù keli M̀vɛ̀nnswæ̀b kɛ mɛ myi nyan nun. Ɓɛ ɓe keli lɛ M̀vɛ̀nnswæ̀b ywo kwɛ̀nnzǐ nlim lɛ̀ ɓon, à kpaʼ ɓon kɛ she sɛ ɓon yɛ cì nun. Kwan sɛ ɓɛ mlɔʼ ǹkeli hwæn, mɛ̀ Pɔ̂l yê mɛ̀ mbyi.
44015041	Ɓɛ yon mɛ̀ ŋgyɔʼ Sìrî hwæn, lɛ̀ ɓye Sìlìsî nun. Ɓɛ ɓe yòn li, lɛ̀ ɓɛ ta ɓwum Yesù zwùm tɛ̀ti.
44016001	Mɛ̀ Pɔ̂l kɛn ɓɛ̀n kɛ Dɛ̂rbɛ̀, ɓɛ waʼ kwe, ɓɛ kɛn pyì kɛ Lisitɛ̀. Kɛ kwe nɛ mwum Yesù ndɔʼ nɛ ɓɛ ɓe lon lɛ Tìmòtê ɓe tòn. Mon nyon ɓe m̀lib Yudà nɛ ɓe mbyi Yesù ɗwon, ce nyon ɓe kuʼ ǹkyìn mwum.
44016002	Ɓwum Yesù ɓye kɛ Lisitɛ̀ lɛ̀ ɓye kɛ Ìkɔ̂nɛ̀ ɓe nun ǹzæ̌ʼ lɛʼ lwukea shɛ̌ nywi.
44016003	Pɔ̂l yɛn lɛ shi si lwɛn lɛ nun twɛʼ nyǐ. Kwan sɛ nun twɛʼ nun, à cì ɓɛ ɗunnzi nun ǹdùn ntwiʼ mɛ Yudà ɓye ɓe kɛ ŋgyɔʼ màzwùm nun. À ɓe cì li ntwiʼ sɛ mwum hwæn lìmme lɛ ce Tìmòtê ni ǹkyìn mwum.
44016004	Kwan sɛ ɓon ɓe mɛ̀ nsòn lèan, ɓɛ ɓe ɓɛ, ǹsòn yɛ ɓɛ yɛ ɓɛ̀n kɛ nlim, ɓɛ shɛ mɛ̀ ci-nɗwon Yesù mɛ̀ lɛʼ nɛ mɛ̀ ci-ntwum Yesù lɛ̀ ɓwumŋkæ̀m nyenswæ̀b fɔsaʼ kɛ Yèrusàlɛ̀m. Ɓɛ shɛ ɓon lɛ ɓyi ɓi ɗwonnzi lɛʼ màzwùm.
44016005	Li, mɛ̀ ŋkwìn ɓwum Yesù ɓe nywi kimnzi kɛ mbyi Yesù nun, lɛ̀ ɓɛ ta màn mɛ̀ nywɔʼ mèan hwæn.
44016006	M̀bɔ̀kì nɛ ɓon yile lɛ ɓon kɛn lɛʼ-Nswæ̀b shɛ̌ kɛ Àzî, M̀pùn Nsanmi kænni ɓon, ɓɛ linndi ŋgyɔʼ Flìjî, lɛ̀ ŋgyɔʼ Gàlàsî nun.
44016007	Kwan sɛ ɓon kwɛmmi lɛ̀ ŋgyɔʼ Mìsî, lɛ̀ ɓɛ ti fɔ̀sàʼ ɓon ɗun kɛ ŋgyɔʼ Bìtìnî, M̀pùn Yesù ɓyìnnɔ̀ʼ lɛ ɓa ɓyi ɓi ɗun kwe.
44016008	Li nɛ ɓon linndi ŋgyɔʼ Mìsî, ɓɛ ɓɛn kɛ Tròâsɛ̀.
44016009	Kɛ kwe nɛ Pɔ̂l lɛ̀mnzi ǹdɛ̀mndɛm ndɔʼ kpon nun. À yɛnne mwum Màsèdwân ndɔʼ kɛ swiʼ shon ǹɗyi, à tǎ Pɔ̂l swulea lɛ: «Shèêì zwû kɛ Màsèdwân, wù ɗwì ɓwiʼ fyàʼ kɛ nywi.»
44016010	Kɛ nyě ndɛ̀mndɛm màzwùm nɛ ɓwiʼ ɗunmi mbyi ŋkɛ̌n Màsèdwân kæbbi, m̀ɓàkàʼ yɛʼ sue lɛ Nyɛli nyɛʼ nɛ ɓe ɓwiʼ lon lɛ ɓwiʼ kɛn kwe lɛ̀ ɓwiʼ shɛ ɓon Ǹtwum Lwɛn.
44016011	Ɓwiʼ waʼ Tròâsɛ̀, ɓwiʼ ɗun cìʼ, ɓwiʼ suʼ nun mwù ɗyilɔʼ làn ŋgyɔʼ nɛ ɓɛ ɓe lon lɛ Sàmòtâsɛ̀. A kin ɓɛ̀n shikpon fɔʼ, ɓwiʼ kwan, ɓwiʼ kɛn li, ɓwiʼ kɛn ɓɛ̀n kɛ Nèàpòlîsɛ̀.
44016012	Kɛ kwe nɛ ɓwiʼ waʼ, ɓwiʼ kɛn ɓɛ̀n kɛ nsòn yɛ ɓwum Rɔ̂m gwe, yɛ ɓɛ ɓe lon lɛ Fìlîb, ǹsǒn màzwùm yɛ zwimbyiʼ nsòn kɛ kpo ŋgyɔʼ Màsèdwân nun. Ɓwiʼ lannzì ǹgyìn ndɔʼ kwe.
44016013	Nywɔʼ mɛ̀ yìnnì mɛ̀ Yudà ndɔʼ kǐn wòlǐ, ɓwiʼ kwan mbɛti nsòn, ɓwiʼ ɗunmi kɛ̀nnɔ̀ʼ moan ɗuʼ ndɔʼ, kɛ cìcì sɛ ɓwiʼ limmi lwɛn lɛ ɓɛ woli ɓɛ keli M̀vɛ̀nnswæ̀b kwe. Ɓwiʼ ɓɛn kwe, ɓwiʼ ton njiʼ, ɓwiʼ ɗunmi lɛli lɛ̀ mɛ̀ yib ndɔʼ ɓye ɓe kwe kwinni.
44016014	Ǹdɔʼ ɓe kwe nyinnìm shan, jin shon ɓe lɛ Lìdià, à ɓɛ ci-ncì sɛm. Sɛ̀m nyon ɓe ǹkyì mɛ plě pànŋgea. À waì kɛ nsòn yɛ ɓɛ ta lon lɛ Tìàtîr. À ɓe m̀lib nɛ ɓe M̀vɛ̀nnswæ̀b yi, li, à ɓe ǹzæ̌ʼ lɛʼ yɛʼ fɔli. Ɓe lɛ̀ M̀vɛ̀nnswæ̀b sannzâ nun mɛʼ ɓǎ nun kɛ mwù kɛ ywum yɛ Pɔ̂l ɓe lɛli nun.
44016015	Kwan sɛ à yilâ lɛʼ Yesù, ɓɛ jimnzi nun ǹdìkàʼ lɛ̀ ɓwum ɓyon nun hwæn. Kɛ nyě yi, à ɗunmi ɓwiʼ swulea, lɛ̀ à tǎ shɛ̀ lɛ: «Ɓɛshɛ ɓyin yɛn lɛ mùn tǎ M̀vɛ̀nnswæ̀b ɗwon lɛ̀ ǹlim fɔʼ, ɗuênnì nye nyɛ̀m, ɓyin ton kwe.» À ŋæti ɓwiʼ ǹzæ̌ʼ lɛʼ màzwùm kɛ mɛ ywiʼ han, ɓwiʼ ɗun lɔʼ kɛ nye nyon ǹnywɛ̀n.
44016016	Sɛ kien ɓɛ̀n nywɔʼ m̀bɔʼ ndɔʼ nɛ ɓwiʼ kɛnne cǐ ŋkeli, mwɔ̂ʼ m̀lib ndɔʼ nɛ ɓe son kìn ɓwiʼ cinni mbyi nun. Mwɔ̂ʼ m̀lib màzwùm ɓe lɛ̀ m̀pùn mɓyɛbbi kɛ nywi. M̀pùn ni ɓe cǐ, à ɗunmi mɛ̀ lɛʼ shɛ̀kea. Kwan sɛ nun ɓe shɛ̀kàʼ li si, mɛ̀ nyɛli ɓyon ɓe lòn cinni kɛ nywi yon mèan.
44016017	Kwan sɛ m̀lib ni cinni ɓwiʼ mbyi nun, à ɗunmi ɓwiʼ ɗwon ɓwiʼ lɛ̀ mɛ̀ Pɔ̂l, lɛ̀ à tǎ lɛʼ lɛ: «Ɓwum ton ɓɛ ɓi mɛ̀ ci-she Mvɛ̀nnswæ̀b nyɛ̌ kɛ nlim ɗɛb. Ɓɛ ta ɓyin mbyi nɛ ɓyin yɛ fyi nun, M̀vɛ̀nnswæ̀b swæti ɓyin lìsea.»
44016018	À ŋæti kuʼ lɛʼ si li mɛ̀ ŋgyinŋgyin, han sɛ geli Pɔ̂l. Nywɔʼ m̀bɔʼ ndɔʼ, à yònnì, à shɛ̀ lɛ̀ m̀pùn mɓyɛbbi lɛ: «Kɛ jin Yesù Kristò nun, mùn shɛ̀ wu lɛ: kwan mwɔ̂ʼ m̀lib tòn ni nywi.» Kɛ fyaʼ zwɛm ǹnywɛ̀n, m̀pùn mɓyɛbbi kwan.
44016019	Kwan sɛ mɛ̀ nyɛli mwɔ̂ʼ m̀lib ni yɛn lɛ ɓɛ wòli kan tî ɓɛ ye mwɔ̂ʼ m̀lib ni lòn ndɔʼ mwu, ɓɛ ɓæn Pɔ̂l ɓon lɛ̀ Sìlasì, ɓɛ tɛlɔ̀ʼ ɓon kɛ bàbà nun kɛ swiʼ ɓwumŋkæ̌m nsòn.
44016020	Ɓɛ lisàʼ ɓon cǐ mɛ ci-zwiʼ ɓye kɛ ŋgyɔʼ Rɔ̂m nun, lɛ̀ ɓɛ ta shɛ̀ lɛ: «Ɓwum ton ɓɛ ti ǹsòn yɛʼ yɛ ndwùmnzi ǹzwɔnzwɔ̀ʼ. À ɓi mɛ̀ Yudà,
44016021	ɓɛ ta yì ɓɛ̀ʼ yɛ ɓwiʼ wòli kan ɓwiʼ yê shìkì ɓwiʼ ɗwonnzi lìsea lɛ̀ ɓwiʼ ɓɛ ɓwum Rɔ̂m.»
44016022	Ŋ̀kwìn ɓwum yɛ ɓe kwe ywɔʼ li, yɛ ɗunmi ǹzwòn ywo lɛ̀ mɛ̀ Pɔ̂l. Mɛ̀ ci-zwiʼ ci ɓɛ kpæʼ mɛ̀ Pɔ̂l mɛ̀ plè nywi, ɓɛ shɛ lɛ ɓɛ ɓɔʼ ɓyi lɛ̀ ǹgwæ̀ʼ.
44016023	Ɓɛ fɔsì ɓon ɓo lwɛn, ɓɛ shɛ ɓon, ɓɛ kɛn twɔ̀ʼ nye njè. Ɓɛ shɛ lɛ̀ ci-mɓòn nyan lɛ nyǐ ni fɔsì ɓyi cɛ lwɛn.
44016024	Ci-mɓòn ywɔʼ li, à shɛ ɓon, à kɛ̀n ɓon kɛ̌ kɛ nye njè nyɛ̌ kɛ nlim nlim, à kɛ̀ ɓon mɛ̀ kwù kɛ yi ɓɔ̀ʼ ŋgæʼ nun.
44016025	A kin ɓɛ̀n làn nyimblim, mɛ̀ Pɔ̂l ɓe M̀vɛ̀nnswæ̀b keli lɛ̀ ɓɛ ta nun twuli kɛ mɛ nshib nun. Ɓɛ ɓe nun twuli li, lɛ̀ ɓwùlu mɛ̀ ci-nye njè ta ywɔʼ.
44016026	Ŋgyɔʼ ɗunmi funnzi ɗin, mɛ̀ kwù nye njè fun, kɛ kwan màzwùm nun mɛ̀ ŋwum nye njè wèlèɔ̀ʼ ǹnywɛ̀n. Mɛ̀ nɗuʼ nɛ ɓe mɛ̀ ci-nye njè nywi swinndɔʼ.
44016027	Ci-mɓòn ni yìmni, à yɛn mɛ̀ ŋwum nye njè ǹlwonlwon li, à zwɛ̀ʼ ǹjìm nyon, à yili lɛ nun wu nun nɛʼ, ntwiʼ sɛ nun ɓe fɔ̀kàʼ lɛ mɛ̀ ci-nye njè ɓi yeân.
44016028	Son, Pɔ̂l kun nun lɛ̀ ǹkwu kimmi lɛ: «Ɓa wù cì wù nɛʼ swum ndɔʼ nywi, ɓwiʼ ɓi fɛ ɓwiʼ hwæn.»
44016029	Ci-mɓòn ni ci ɓɛ kiìn lɛ̀ kaki, à lwonnɔ̂ʼ nye njè, à pyì mɛ̀ Pɔ̂l mɛ kwù, lɛ̀ à tǎ gwɛnnzi nywi.
44016030	À kwannzɔ̂ʼ mɛ̀ Pɔ̂l wan, à cibbi lɛ̀ ɓon lɛ: «Ɓwumŋkæ̀m, mùn yɛ̌ cì lɛ mǔn kà swæʼ?»
44016031	Mɛ̀ Pɔ̂l fyonnzì lɛ̀ nun lɛ: «Kɛ̌ ǹlim kɛ nywi Nyɛli nyɛʼ Yesù. Li, wù yɛ̌ swæʼ lɛ̀ ɓwum ɓyû nun hwæn.»
44016032	Ɓɛ shɛ ci-mɓòn ni ǹzæ̀ʼ lɛʼ Mvɛ̀nnswæ̀b ɓon lɛ̀ ɓwum ɓyon nun.
44016033	Kɛ kpòn m̀bɔʼ màzwùm nun, à twɛʼ ɓon, à pɔ̀sì ɓon mɛ̀ mbon. Kɛ fyaʼ zwɛm ǹnywɛ̀n, à cì ɓɛ jimnzi nun ɓon lɛ̀ ɓwum ɓyon nun hwæn.
44016034	À kɛ̀nnɔ̀ʼ lɛ̀ ɓon kɛ ɗwon nyon, à fɛ ɓon ji. Mwum tòn ni ɗunmi dàlì ɓe lɛ̀ ɓwum ɓyon ntwiʼ sɛ ɓon kɛâ mwù lɛ̀ M̀vɛ̀nnswæ̀b.
44016035	Shikpon wanni, mɛ̀ ci-zwiʼ fyiì mɛ̀ suzæ̀n lɛ: ɓyi ɓi shɛ ci-mɓòn nye njè lɛ nyǐ ni ɗonnzi ɓwum ton ɓi, ɓyi ɓi kwan.
44016036	Kwan sɛ ci-mɓòn nye njè ywɔʼ li, à shɛ̀ lɛ̀ mɛ̀ Pɔ̂l lɛ: «Mɛ̀ ci-zwiʼ fyiâ ǹtwum lɛ ɓɛ pæʼ fyàʼ lɛ̀ ɓyin. Jenɛ, kweànnì lɛ, ɓyin kɛn lwɛn.»
44016037	Son, Pɔ̂l fyònnzì lɛ̀ mɛ̀ suzæ̀n lɛ: «Ɓwiʼ ɓɛ ɓwum Rɔ̂m, ɓɛ ɓoâ ɓwiʼ kɛ bàbà nun lwɛn lɛ̀ ǹgwæ̀ʼ, shìkì ɓɛ lannzì ɓwiʼ mɛ̀ kæ̀ʼ, ɓɛ shɛ ɓwiʼ, ɓɛ twɔʼ nye njè, ɓɛ kà shɛ̌ jenɛ lɛ ɓwiʼ kwan mɛ gwùmnàʼ? Sɛ ɓa li. Ɓon nɛʼ kiìn ɓwiʼ kwannzi.»
44016038	Mɛ̀ suzæ̀n kɛn ǹzæ̌ʼ lɛʼ yi shɛ̌ lɛ̀ mɛ̀ ci-zwiʼ. Kwan sɛ ɓɛ ywɔʼ lɛ ɓwum Rɔ̂m ɓɛ, yi ɗun ɓon zwum.
44016039	Ɓɛ waì, ɓɛ kiìn mɛ̀ Pɔ̂l ǹlim flɔsi zwum, ɓɛ pæʼ fyàʼ lɛ̀ ɓon lɛ̀ ɓɛ ta ɓon swulea lɛ ɓyi ɓi kwan nsòn.
44016040	Ɓɛ kwan nye njè ɗin, ɓɛ kɛn ɗun nye Lìdià. Kwan sɛ ɓon yɛn ɓwum Yesù, ɓɛ shɛ ɓon ǹzæ̌ʼ lɛʼ ŋkimnzi nlim, ɓɛ waʼ, ɓɛ kɛn ɓon.
44017001	Mɛ̀ Pɔ̂l fyiɔ̀ʼ kɛ nsòn ndɔʼ yɛ ɓɛ ɓe lon lɛ Àmfìpòlî, ɓɛ kɛn pyì ye fɔʼ yɛ ɓɛ ɓe lon lɛ Àpòlònî, ɓɛ waʼ kwe, ɓɛ kɛn ɓɛ̀n kɛ Tɛ̀sàlònikà cìcì sɛ nyenswæ̀b mɛ̀ Yudà ndɔʼ ɓe kwe.
44017002	M̀bɔ̀kì nɛ Pɔ̂l ɓe kǎn ɓɛ̌n cì ndɔʼ à shì kɛ̀n nyenswæ̌b, à ɓɛ̀n kwe, à kɛ̀n ɗun nyenswæ̀b. À ywon kwe ǹgyìn mɛ yìnnì lê, à tǎ lɛli, à kyìblì kɛ nywi ywum yɛ ɓɛ kɔkaʼ kɛ ɗèwǎ Mvɛ̀nnswæ̀b nun.
44017003	À ɓe ɓon mɛ̀ ŋgɔʼ ɓi sannzi, à cì ɓon ǹlìmmì lɛ shi si yili lɛ Kristò yɛn vɛ̀nɛ̀ʼ, nyǐ ni ywi, kɛ nyě ywi, nyǐ ni yìmnì ɓe. À ɓe ɓon shɛ̌ lɛ: «Yesù nɛ mun shɛ̀ ɓyin nɛ, nun nɛ Kristò, mwum nɛ M̀vɛ̀nnswæ̀b fyie ŋgyɔ̂ʼ wan.»
44017004	Ɓyindɔʼ lɛ̀ ɓwum ɓye ɓe kwe yɛn lɛ lɛŋkæ̀m sɛ, ɓɛ ɓwukì ɓon nɛʼ kɛ mɛ Pɔ̂l zwɛm. Mɛ̀ kyìn ɓwum ndɔʼ ɓye ɓe M̀vɛ̀nnswæ̀b ɗwon ɓe nlim mèan, kònndì lɛ̀ mɛ̀ yib ŋkæ̀mŋkæm ndɔʼ.
44017005	Son, ǹdùʼ mɛ Yudà ɗunmi kpæ̀ʼ kɛ nlim nun ɗin, ɓɛ kɛn ɓwum ɓyibbɔa ndɔʼ kæbbi kɛ nyinnìm yi yèà. Ɓɛ ɓwɔki kɛ mbyi nun, ɓɛ pyisì lɛʼ kɛ nyinnǐm ŋkwìn ɓwum, m̀bæ̀tè shɛ nlim nsòn hwæn, ɓɛ kɛn ɓɛ̀n nye mwum nɛ ɓɛ ɓe lon lɛ Jasòn ɓǎ ɓɛ kwannzi mɛ̀ Pɔ̂l ɓon lɛ̀ Sìlasì kɛ swiʼ ɓwum.
44017006	Kɛ ɓon kɛn ɓɛ̀n kwe, ɓɛ cinni kan ɓon, ɓɛ ɓæn ci-nye ɓon lɛ̀ ɓwum Yesù ndɔʼ, ɓɛ kiìn lɛ̀ ɓon kɛ swiʼ ɓwumŋkæ̌m nsòn. Ɓɛ ɗunmi kun lɛ: «Ɓwum ton ɓi gwannzâ ŋgyɔ̂ʼ wan, à ɓi ɓɛnmɛ tì jenɛ fɛ ɓɛ.
44017007	Jasòn yèâ ɓon næm. Ɓwum ton ɓɛ ɓon hwæn, ɓɛ ta suʼ mɛ̀ lɛʼ nyan cǐ nyɛ̌ mɛ̀ lwuǎ mvɛ̀n ndwun yili kan. Ɓɛ ta shɛ̀ lɛ m̀vɛ̀n ndwun ndɔʼ ni tì kwe, jin nyǐ si lɛ Yesù.»
44017008	Ǹzæ̌ʼ lɛʼ yɛ ɓon lɛʼ li yi, yɛ wasi mɛ̀ ci-zwiʼ lɛ̀ lan myi hwæn ǹlim zwum.
44017009	Li, ɓɛ ci mɛ̀ Jasòn dòlɛ̀ʼ lɛ ɓyi ɓi ɗɛb ɓon lòn ndɔʼ lɛ̀ ɓon kà pæ̌ʼ fyàʼ lɛ̀ ɓyi.
44017010	Kpòn kǐn pyì ɗin, ɓwum Yesù ɓye kɛ Tɛ̀sàlònikà ci mɛ̀ Pɔ̂l kɛn kɛ Bèrê. Kwan sɛ ɓɛ ɓɛn kwe, ɓɛ konndì kɛ̀n kɛ nyenswæ̀b mɛ̀ Yudà nyɛ̌ kwe.
44017011	Ɓon ɓi lɛ̀ ɓwum ɓe làn nyan ywɔli, ɓɛ lan ɓye Tɛ̀sàlònikà. Ɓɛ ye ǹzæ̌ʼ lɛʼ Mvɛ̀nnswæ̀b lɛ̀ ǹlim fɔʼ. Mɛ̀ nywɔʼ mèan hwæn, ɓɛ ɓe ywum ye kɛ ɗèwǎ Mvɛ̀nnswæ̀b nun nzanŋgea ɓǎ ɓon yɛn ɓɛshɛ lɛʼ sɛ Pɔ̂l tǎ lɛʼ si lɛŋkæ̀m.
44017012	Kɛ nyinnìm shan nun, ɓwum ɓɛ kɛe mwù lɛ̀ lɛʼ Yesù ɓe mèan. Kɛ nyinnìm shan nun, ɓyindɔʼ ɓe mɛ̀ Grɛ̂ʼ, mɛ̀ yib ŋkæ̀mŋkæm kònndì lɛ̀ mɛ̀ ɗwɛb ndɔʼ tì kuʼ.
44017013	Son, kwan sɛ mɛ̀ Yudà ɓye Tɛ̀sàlònikà ywɔʼ lɛ Pɔ̂l ti tì kuʼ lɛʼ-Nswæ̀b shɛ̌ kɛ Bèrê, ɓɛ kiìn tì kwe, ɓɛ ɗunmi ǹkwìn ɓwum ɗwumnzi kɛ mpyìsì mɛ lɛʼ nun.
44017014	Ɓwum Yesù yɛn li, kɛ fyaʼ zwɛm ǹnywɛ̀n, ɓɛ ci Pɔ̂l kɛ̀n kɛ fyaʼ ye lan ɗuʼ ndwun. Sìlasì ɓon lɛ̀ Tìmòtê ɓɛ sukuʼ lwæ̀b ɓe kɛ Bèrê.
44017015	Ɓwum ɓye ɓe Pɔ̂l mbyi tɛ̀li kɛn nun kɛ̌ kɛ Àtɛ̂nɛ̀. Ɓɛ lannzi nun kwe li, ɓɛ fyoìn ɓe kɛ Bèrê lɛ̀ mɛ̀ ntwum nyɛ̌ Pɔ̂l fyii Sìlasì ɓon lɛ̀ Tìmòtê fyaʼ. Ǹtwum màzwùm ɓe lɛ ɓyi ɓi kiìn nun cinni m̀byìmmi.
44017016	Kɛ ŋgyìn yɛ Pɔ̂l ɓe mɛ̀ Sìlasì ɓon lɛ̀ Tìmòtê ɓònŋgea kɛ Àtɛ̂nɛ̀, ǹlim ɓyitì nun zwum lɛ̀ ǹyɛn yɛ nun ɓe yɛn ǹsǒn màzwùm yi lwinni lɛ̀ mɛ̀ swæ̌b fɔ̀kea.
44017017	À ɓe ǹzæ̌ʼ lɛʼ kwɛbsea kɛ nyenswæ̀b ɓon lɛ̀ mɛ̀ Yudà, lɛ̀ mɛ̀ kyìn ɓwum ɓye ɓe M̀vɛ̀nnswæ̀b ɗwon. À ɓe tì kònndi lɛʼ fɔʼ màzwùm lɛli mɛ̀ nywɔʼ mèan hwæn lɛ̀ ɓwum ɓye nun cinni kɛ bàbà nun.
44017018	Mɛ̀ nlìsàʼ ndɔʼ ɓye ɓɛ ɓe lon lɛ mɛ̀ Èpìkùrî lɛ̀ mɛ̀ Stòwîʼ ndɔʼ ɗunmi tì kuʼ ǹzæ̌ʼ lɛʼ kwɛbsea lɛ̀ Pɔ̂l. Kɛ nyinnìm shan nun, ɓyindɔʼ ɓe shɛ̀ lɛ: «Yɛn sɛ ŋgi-lean-ŋgun nɛ tǎ yili nun lɛli?» Ɓyindɔʼ kuʼ ɓon lɛ: «À tǎ mɛ̀ lɛʼ mɛ̀ swæ̀b mɛ kyìn ɓwum shɛ̌.» Ɓɛ lɛle li ntwiʼ sɛ Pɔ̂l ɓe ɓon lɛʼ Yesù shɛ̌, à kònndì ɓon shɛ̌ wɛ̌ tà shɛ ɓwum yɛ ywi yìmni.
44017019	Ɓɛ twɛʼ Pɔ̂l fi, ɓɛ kɛn lɛ̀ nun kɛ cǐ mɓwɔki mɛ ci-nlìmmì yan. Ɓɛ ɓe m̀ɓwɔki màzwùm cǐ kɛ mwu ŋgwùmŋgwùm sɛ ɓɛ ɓe lon lɛ Àròpâjɛ̀. Ɓɛ ɓɛn kwe, ɓɛ cibbi lɛ̀ nun lɛ: «Ɓwiʼ yili ɓwiʼ limmì mwù swum nywæb sɛ wù yili wù lisàʼ ɓwiʼ.
44017020	Ntwiʼ sɛ ɓwiʼ yɛnnâ lɛ wù ti ɓwiʼ ǹkyìn swum ndɔʼ lìsea fɛ, li, ɓwiʼ yili ɓwiʼ limmì mwù swum màzwùm.»
44017021	Lan Àtɛ̂nɛ̀ lɛ̀ mɛ̀ kyìn ɓwum ɓye tǎ tòn kwe hwæn ta sukuʼ tòn lɛ̀ ǹywɔʼ ywum nywæb, sèàn ndɔʼ ɓà tî mbyî, sukuʼ kɛ nywi yi.
44017022	Pɔ̂l waʼ zwô kɛ nyinnǐm ŋkwìn ɓwum ɓi nun, à ɗunmi lɛli lɛ: «Lan Àtɛ̂nɛ̀, mùn fɔ̀sâ yɛn lɛ mɛ̀ paʼ mɛ̀ swæ̀b hwæn, ɓyin ta nun mwumnzi.
44017023	M̀bɔ̀kì nɛ mùn ɓi ǹsòn yin yǒn, mùn ɓi ywum fɔ̀kea yɛ ɓyin ta ɗɔa cice, mùn kɛ̀n mɛ̀ kwǐʼ mfɛ sàtìkæ̀ʼ ndɔʼ yɛnni ɓye ɓyin kɔʼ kwe lɛ: “Cìcì sɛ si she ǹswæ̀b ndɔʼ yɛ ɓwiʼ lìmmi kan”. Li nɛ mun kǐn ɓǎ mùn sannzi ɓyin swum sɛ ɓyin ta mwumnzi shìkì ɓyin limmì kuʼ son.
44017024	M̀vɛ̀nnswæ̀b nɛ fɔ̀ʼ ŋgyɔ̂ʼ wan lɛ̀ ywum yɛ kɛ nlim hwæn, nun nɛ Nyɛli nɛ kɛ̌ ɗɛb lɛ̀ ŋgyɔʼ; ǎ tà ka tòn kɛ mɛ nye ɓye ɓwum ɓɛ gwe nun.
44017025	Ɓwum ŋgyɔ̂ʼ wan woli kan ɓɛ ci nun she ndɔʼ sɛ yɛ nun kpea, kwo fɛʼ yà swum. Ntwiʼ sɛ nun nɛ ta ywum hwæn fɛ lɛ̀ ɓwum, ǹdìkàʼ m̀pùn mɛ̀ yìnnì lɛ̀ ǹzison hwæn.
44017026	Kɛ nywi mwum m̀bɔʼ nɛ nun fɔ̀e yɛ nun kwannzi mɛ̀ paʼ ɓwum hwæn, à swì ɓon ŋgyɔ̂ʼ wan. À kɛ̀ mɛ̀ ŋkwìn ɓwum màzwùm yì kwan yɛ ɓɛ yɛ nòn ŋgyɔ̂ʼ wan nun, à lìsàʼ kwo wɛn nɛ hwæn sɔ̀à ŋgyɔʼ nyon.
44017027	Ywum ton yi hwæn, à cìe yon li, ɓǎ ɓwum kæb mbyi Mvɛ̀nnswæ̀b, ɓɛ ɓwubsàʼ lɛ̀ shindɔʼ ɓɛ cinni nun. Son, lɛ̀ lɛŋkæ̀m, M̀vɛ̀nnswæ̀b ɓǎ ǹlæ̀bbi lɛ̀ wɛn nɛ hwæn.
44017028	À si wɛ̌ tà shɛ ɓɛ kɔʼ kɛ cìcì ndɔʼ lɛ: “Shi ɓɛ lɛ̀ nun, mwum wòli kan à cinni ǹzison, shìkì à cì swum ndɔʼ. Shi ɓɛ lɛ̀ nun, jin swum ndɔʼ ɓê kǎn lɛ mwum.” Mɛ̀ ci-mɛ ŋgɔʼ ɓyin ndɔʼ yili ǹgwòn kɛ lɛʼ màzwùm nun, ɓɛ shɛ lɛ: “Ɓwiʼ ɓi tì kuʼ ɓwɛn Mvɛ̀nnswæ̀b.”
44017029	Ɓɛshɛ sɛ ti kɛ nlìmmì nun lwɛn lɛ ǹdùʼ shɛʼ twɔi ɓe nywi Mvɛ̀nnswæ̌b, ɓwiʼ wòli kan tî ɓwiʼ cinni m̀ɓàkàʼ yɛ lɛ M̀vɛ̀nnswæ̀b ni m̀banmbɔʼ wɛ̌ swum fɔ̀kì ndɔʼ sɛ ɓɛ ɓwɛm lɛ̀ gɔ̂l, ɓɛ fɔʼ lɛ̀ lǒn, shindɔʼ ɓɛ paʼ lɛ̀ ǹgwɔ̀ʼ kɛ nlìmmì yan nun wɛ̌ tà shɛ ɓɛ yili.
44017030	«Ywum yɛ ɓwum ɓe cì lɛ̀ ɓɛ kɛ kɛ njimmi nun hwæn, M̀vɛ̀nnswæ̌b ɓe kǎn mɛʼ kɛ̌ lɛ̀ yon. Son, à shɛ̀ jenɛ lɛ̀ wɛn nɛ hwæn nɛ kɛ ŋgyɔ̂ʼ wan nun lɛ nyǐ ni kwɛbsi paʼ tǒn ɓyɛbbi sɛ nun ɓe nlim.
44017031	Ntwiʼ sɛ à kɛ̀â ǹgyìn nɛ nun yɛ̌ mwum hwæn mɛ̀ kæ̀ʼ lànnzi. À yɛ̌ mɛ̀ kæ̀ʼ yi linni kɛ mbyi nun. À yæ̀nnâ ci-nlànnzì mɛ kæ̀ʼ nyon, nun nɛ nun lìseâ lɛ̀ ɓwum hwæn kɛ nyìmnzì yɛ nun yìmnzi nun kɛ ywi nun.»
44017032	Kwan sɛ ǹkwìn ɓwum ywɔʼ nun lɛʼ lɛʼ nyìmnǐ ywi, ɓyindɔʼ ɗunmi nun kɔlea. Ɓyindɔʼ shɛ kuʼ lɛ: «Ǹzæ̌ʼ lɛʼ yi, ɓwiʼ yɛ tì yon fɔli nywɔʼ ndɔʼ.»
44017033	Li, Pɔ̂l kɛsi nywi kɛ ŋkwìn yan nun.
44017034	Son, ɓyindɔʼ lɛ̀ ɓwum ɓwukì lɛ̀ Pɔ̂l, ɓɛ yilâ lɛ lɛʼ Yesù si lɛŋkæ̀m. Kɛ nyinnìm ɓwum ɓi ton ɓi, Dìnusì, mwumŋkæ̀m mɓwɔki Àròpâjɛ̀ ndɔʼ ɓe kwe nlim, ɓon lɛ̀ m̀lib ndɔʼ nɛ ɓɛ ɓe lon lɛ Dàmàrisì. Ɓon ɓɛ sue kǎn, ɓyindɔʼ ɓe tì kwe.
44018001	Kɛ ŋgyin màzwùm nun, Pɔ̂l waʼ kwe Àtɛ̂nɛ̀, à kɛ̀n kɛ Kòrɛ̂n.
44018002	À ɓɛ̀n kwe, à cinni mwum Yudà ndɔʼ nɛ jin shon ɓe lɛ Àkyìlâ, à ɓe mwum nɛ kɛ ŋgyɔʼ Pôn nun. Ɓe lɛ̀ mwum màzwùm kɛ waì Ìtàlî nùn ɓon lɛ̀ m̀myon. Jin mmyon ɓe lɛ Prìsî. Ɓɛ wae Ìtàlî ntwiʼ Klôdɛ̀, ci-mɛ ŋgyɔʼ nɛ kɛ̌ mɛ̀ ŋgyɔʼ hwæn, nɛ lɛle lɛ mɛ̀ Yudà hwæn kwan Rɔ̂m.
44018003	Pɔ̂l kɛ̀nmɛ ɓon cinni, à ɗunmi tòn lɛ̀ ɓon ntwiʼ mwǔ she yan ɓe fɔʼ. Ɓɛ ɓe yì kwæʼ yɛ ɓɛ ɓe yì ɗwun gwe nun tæli m̀ban.
44018004	Mɛ̀ nywɔʼ mɛ yìnnì mɛ Yudà hwæn, Pɔ̂l ɓe lɛli kɛ nyenswæ̀b, lɛ̀ à tǎ mɛ̀ Yudà ndɔʼ lɛ̀ mɛ̀ kyìn ɓwum mbɛ̀ti ɓǎ ɓɛ yonnì kɛ mbyi Yesù nun.
44018005	Kɛ nyě yi, mɛ̀ Sìlasì ɓon lɛ̀ Tìmòtê waʼ kɛ Màsèdwân, ɓɛ ɓɛn kɛ Àtɛ̂nɛ̀. Kwan sɛ ɓon ɓɛn kwe, Pɔ̂l pæ̀ʼ fyàʼ lɛ̀ ywum cǐ hwæn, à suʼ tì mwù kɛ̌ lɛ̀ ǹzæ̌ʼ lɛʼ Mvɛ̀nnswæ̀b. À ɓe ǹlìmmì cǐ lɛ̀ mɛ̀ Yudà lɛ Yesù ni Kristò, mwum nɛ M̀vɛ̀nnswæ̀b fyie ŋgyɔ̂ʼ wan.
44018006	Son, m̀bɔ̀kì nɛ mɛ̀ Yudǎ ɓe kǎn ǹzæ̀ʼ lɛʼ màzwùm yili, ɓɛ ɓe nun sɛ̀mmi. Pɔ̂l yɛn li, à ɗunmi kwùb mɛ̀ plè ɓyon sæ̀ti kɛ mɛʼ ɓyan, à shɛ̀ lɛ: «Ɓɛshɛ ɓyin ɓwu, ɓyin nɛʼ ɓɛ limmi ti, mùn kweân mùn shɛ̂m. Ǹdìkàʼ ŋwaʼ yɛ ɗyě, mùn kɛ̀nmɛ cǐ mɛ kyìn ɓwum.»
44018007	Pɔ̂l waʼ kwe, à kɛ̀n ɗwon mwum ndɔʼ nɛ ɓɛ ɓe lon lɛ Tìtû Jùsìtû. Mwum màzwùm ɓe M̀vɛ̀nnswæ̀b yi. Nye nyon ɓe kɛ moan nyenswæ̀b mɛ̀ Yudà ndɔʼ.
44018008	Ci-zwiʼ nyenswæ̀b ni, jin shon ɓe lɛ Klìsìpû. À yilâ lɛʼ Nyɛli Yesù, lɛ̀ ɗwòn nyon nun hwæn. Ɓwum Kòrɛ̂n mèan ndɔʼ ywɔe ǹzæ̌ʼ lɛʼ Pɔ̂l, ɓɛ yilâ lɛʼ Yesù, ɓɛ ci ɓɛ jimnzi ɓon.
44018009	A kin ɓɛ̀n nywɔʼ ndɔʼ kpon nun, Nyɛli nyɛʼ Yesù lɛli lɛ̀ Pɔ̂l kɛ ndɛmndɛm nun, à shɛ̀ lɛ̀ nun lɛ: «Ɓa yi kwɛn wù, lwùmni lɛ̀ ǹlɛli, ɓa wù mɔki,
44018010	ntwiʼ sɛ mùn ni wǔ nyè. Mwum ndɔʼ wòli kan à kɛ̀ wù fyàʼ nywi ɓǎ nun ci wù ɓyɛbbi ndɔʼ, ntwiʼ ɓwum ɓyɛ̂m ɓi nsòn yɛ nun mèan.»
44018011	Pɔ̂l tòn kwe ɗwùm fɔʼ lɛ̀ kìtɔ̀ʼ, lɛ̀ à tǎ ɓwum Kòrɛ̂n lɛʼ Mvɛ̀nnswæ̀b lìsea.
44018012	Kwan sɛ Gàlìôn kǐn gwɛmnà nǒn kɛ ŋgyɔʼ Àkàyî nun, mɛ̀ Yudà wali lɛ̀ Pɔ̂l, ɓɛ kɛn lɛ̀ nun kɛ nye kyìtæ̀ʼ.
44018013	Ɓɛ ɗunmi lɛʼ kɛ nywi yon lɛ: «Nyɛ̌ lɛ̀ mwum tǎ ɓwum fyisi kɛ mbyi nɗwon Mvɛ̀nnswæ̀b ndɔʼ nɛ lwuǎ tà ka yili nun.»
44018014	Pɔ̂l shɛ̀ nun kɛn ǹzæ̀ʼ lɛʼ pæ̀li, Gàlìôn ɗunmi lɛʼ lɛ̀ mɛ̀ Yudà lɛ: «Ɓê wɛ̌ lɛʼ ndɔʼ sɛ kɛ mɛ lwuà nsòn nun, shindɔʼ lɛʼ ɓyɛbbi ndɔʼ sɛ lannzi, ɓyin mɛ̀ Yudà, mǔn shɛè lɛ mùn yɛ̌ ɓyin fɔli.
44018015	Son, kɛ mwǔ lɛʼ màzwùm yi kɛ nywi nzæ̌ʼ lɛʼ yin, lɛ̀ kɛ nywi mɛ̀ myin nɛ ɓyin ta kɛ̀kàʼ, lɛ̀ tì kuʼ kɛ nywi mɛ lwuà ɓyin, lɛʼ shin sɛ shi. Mùn ɓǎ paʼ kyìtæ̀ʼ shi linni.»
44018016	À lɛʼ ǹzæ̀ʼ lɛʼ ni, à kwannzi ɓon wan, ɓon hwæn.
44018017	Ɓɛ kwan wan hwæn, ɓɛ swi Sòsìtɛ̂n, ci-zwiʼ nyenswæ̀b nywi, ɓɛ ɓɔʼ nun kɛ swiʼ nye kyìtæ̀ʼ. Gàlìôn yɛn, kwo ǎ ɗwì kan zwiʼ kwe.
44018018	Kɛ nyě lɛʼ màzwǔm, Pɔ̂l lànnzì tì lɔʼ ǹgyǐn mèan ndɔʼ ɓe kɛ Kòrɛ̂n, a woli nun, à lɛb ɓwum Yesù ɓye kwe. Ɓɛ yê mbyi Sìrî mlaʼ mlaʼ ɓon lɛ̀ mɛ̀ Prìsî lɛ̀ ywon Àkyìlâ. Lɛ̀ ɓɛ kà ɗun cìʼ, ɓe lɛ̀ Pɔ̂l ŋwunndâ mwù kɛ nsòn yɛ ɓɛ ɓe lon lɛ Sànklê, ntwiʼ sɛ nun cìe ǹkàli ndɔʼ lɛ̀ M̀vɛ̀nnswæ̀b.
44018019	Kwan sɛ ɓon kɛn ɓɛ̀n kɛ Èfɛ̂zɛ̀, Pɔ̂l ɗonnzi mɛ̀ ci-kɛ̀n ɓyon, à kɛ̀n nun nyenswæ̀b, ɓɛ ɗunmi lɛli kwe lɛ̀ mɛ̀ Yudà.
44018020	Ɓwùlu shɛ nun lɛ nyǐ ni lannzì ǹgyìn ndɔʼ kwe lɛ̀ ɓon, son, kon Pɔ̂l ɓæn kan kɛ lɛʼ màzwùm nun.
44018021	À ɗonnzi ɓon lɛ̀ à tǎ lɛʼ lɛ: «A Mvɛ̀nnswæ̀b yili, ɓwiʼ yɛ tì yɛnni ɓe kwan ndɔʼ.» Li, à waʼ Èfɛ̂zɛ̀ kɛ ciʼ nun,
44018022	à kɛ̀n kwan Sèzàrê, à yè mbyi Yèrusàlɛ̀m. À ɓɛ̀n kwe, à hwæsi ǹkwìn ɓwum Yesù, ǎ kà fyii ɓe kɛ Àntìyɔ̂shì.
44018023	À lànnzì tì ǹgyìn ndɔʼ kwe Àntìyɔ̂shì, à ɗunmi tì mɛ̀ nsòn kwùbtea ɓe. À fyi ŋgyɔʼ Gàlàsî lɛ̀ ŋgyɔʼ Flìjî, lɛ̀ à tǎ ɓwum Yesù nywi kimnzi kɛ nzæ̌ʼ lɛʼ yon nun.
44018024	Mwum Yudà ndɔʼ ɓɛn kɛ Èfɛ̂zɛ̀, jin shon ɓe lɛ Àpòlô. Ɓɛ yee nun kɛ Àlèzànndî. À ɓe mwum ndɔʼ nɛ lìmmi lɛʼ, à kònndì ɓɛ ci-nlìmmì ywum yɛ ɓɛ kɔʼ kɛ ɗèwǎ Mvɛ̀nnswæ̀b nun.
44018025	Ɓe lɛ̀ à yuseâ ywum yɛ kɛ mbyi Yesù nun, li, à ɓe ywum màzwùm lìsea lɛ̀ ǹkimmɔʼ nywi, à shɛ̀ ywum yɛ kɛ nywi Yesù, shìkì à lim kuʼ shindɔʼ. Ti lɛ̀ lɛʼ njimnzi ɓwum, à sukuʼ paʼ njimnzi yɛ Jân Bàtisì ɓe ɓwum jimnzi lìmmi.
44018026	Mwum màzwùm ɗunmi lɛli kɛ nyenswæ̀b mɛ̀ Yudà mwù zwô. Kwan sɛ mɛ̀ Prìsî ɓon lɛ̀ ywon, Àkyìlâ, ywɔti lɛʼ shon, ɓɛ twɛʼ nun, ɓɛ fɔsì nun mbyi Mvɛ̀nnswæ̀b lìsea.
44018027	Kwan sɛ ɓon lisaʼ nun ywum hwæn, Àpòlô shɛ̀ ɓon lɛ nun yili nun kɛn ɓɛ̌n Àkàyî. Ɓwum Yesù ɓye kwe ywɔʼ lɛʼ màzwǔm, ɓɛ yili ǹgwòn. Ɓɛ kɔʼ ɗèwà lɛ̀ ɓwum Yesù ɓye kwe Àkàyî ɓǎ ɓɛ yê nun lwɛn. À kɛ̌n ɓɛ̀n kwe, à fɛ m̀kpaʼ ǹzwɔnzwɔ̀ʼ lɛ̀ ɓwum ɓye M̀vɛ̀nnswæ̀b lìsea kwɛ̀nnzǐ nlim shon lɛ̀ ɓyi ɓi ɗwon mbyi Yesù.
44018028	Ntwiʼ sɛ nun ɓe ǹzæ̀ʼ lɛʼ kwɛbsea lɛ̀ mɛ̀ Yudà kɛ swiʼ ɓwum hwæn, à lìsàʼ ɓon kɛ pisean lɛ a si kɔa kɛ ɗèwǎ Mvɛ̀nnswæ̀b nun lɛ Yesù ni Kristò.
44019001	Kwan sɛ Àpòlô ɓe kɛ Kòrɛ̂n si, Pɔ̂l linndi kpìnnzɔ̀ʼ ŋgyɔʼ sɛ mɛ̀ kpaʼ ɓe nlim, à kìn ɓɛ̀n kɛ Èfɛ̂zɛ̀. À ɓɛ̀nmɛ, à cinni ɓwum Yesù ndɔʼ kwe,
44019002	à cibbi lɛ̀ ɓon lɛ: «Kwan sɛ ɓyin ɗunmi mbyi Yesù ɗwon, M̀pùn Nsanmi ɓɛ̀nne ɓyin nywi?» Ɓɛ kà fyònnzi lɛ̀ nun lɛ: «Kwo fɛʼ ǹywɔʼ, ɓwiʼ ywɔʼ kifɛʼ ɓwiʼ lɛ jin swum ndɔʼ si kwe lɛ M̀pùn Nsanmi.»
44019003	À cibbi lɛ̀ ɓon lɛ: «Yǎ paʼ njimnzi sɛ ɓɛ jimnze ɓyin?» Ɓɛ konndì nun fyònnzi lɛ: «Paʼ njimnzi she Jân sɛ ɓɛ jimnzi ɓwiʼ.»
44019004	Pɔ̂l ywɔʼ li, à shɛ̀ lɛ̀ ɓon lɛ: «Jân ɓe ɓwum jimnzi ǹjimnzi yɛ lisaʼ lɛ ɓɛ kwɛbsi m̀bɔ̀kì tòn nyan, lɛ̀ à tǎ ɓon shɛ̌ lɛ ɓyi ɓi kɛ mwù lɛ̀ mwum nɛ tǎ kìn ɓe nyè yon. Mwum nɛ nun ɓe lɛʼ ni, à ni Yesù.»
44019005	Ŋ̀kwìn ɓwum yi ywɔʼ li, wɛn nɛ hwæn cì ɓɛ jimnzi nun kɛ jin Nyɛli nyɛʼ Yesù nun.
44019006	Pɔ̂l sataʼ ɓon mɛ̀ fyàʼ nywi, M̀pùn Nsanmi kyìlì ɓon nywi. Ɓɛ ɗunmi lɛli kɛ mɛ ŋkyìn lɛʼ nun, lɛ̀ ɓɛ ta ǹzæ̌ʼ lɛʼ yɛ M̀vɛ̀nnswæ̀b yili shɛ̌.
44019007	Ɓe lɛ̀ ɓwum màzwùm ti kɛ̀nni ɓwum wûm ɓlàn ɓî.
44019008	Pɔ̂l nòn kwe mɛ̀ nywiʼ lê, ǎ kwin kan kæ̀mmì nyenswæ̀b ndɔʼ nywɔʼ ndɔʼ. À ɓe lɛli kwe mwù zwô kɛ nywi ywɔʼ Mvɛ̀nnswæ̀b. À tǎ mɛ̀ mbyi kæbbi lɛ̀ nun ci ɓwum ɓye ta nun ywɔti kɛ mwù lɛ̀ ǹzæ̌ʼ lɛʼ màzwùm.
44019009	Son, ɓyindɔʼ lɛ̀ ɓwum ɓe kǎn ǹkɛ̀ mwu yili, ɓɛ ɓɛ mwù kimmi lɛ̀ ɓɛ ta mbyi Yesù njìli kɛ swiʼ ŋkwìn ɓwum. Pɔ̂l yɛn li, à waʼ nyenswæ̀b ni nun, à twɛʼ ɓwum Yesù, à ɗunmi ɓon ywum lìsea mɛ̀ nywɔʼ mèan hwæn kɛ nye swùkwulwù mwum ndɔʼ nɛ ɓɛ ɓe lon lɛ Tìrànû.
44019010	À lìsaʼ ɓon li, ɗwùm ɓî kɛn wòlǐ, màn ɓwum nɛ kɛ ŋgyɔʼ Àzî nun, mɛ̀ Yudà lɛ̀ mɛ̀ kyìn ɓwum nun ywɔʼ ǹzæ̌ʼ lɛʼ ye kɛ nywi Nyɛli nyɛʼ Yesù.
44019011	M̀vɛ̀nnswæ̀b ɓe Pɔ̂l ǹkimmɔʼ ncì yi hìlea klwɔkea fɛ,
44019012	han ɓwum ɓe ywum plê ye ɓɛ ɓe nun twuti lɛ̀ yon shɛ, lɛ̀ ɓɛ ta kɛ̀n ɓwum mɛ̀ ŋgwɛ̀nŋgwɛ̀n kimnzi nywi lɛ̀ yon. Mɛ̀ mpùn mɓyibbɔa hwæn ɓe kwan.
44019013	Mɛ̀ Yudà ndɔʼ ɓe kwe, ɓɛ ɓe kɛ̀n yì cìcǐ yì cìcì, lɛ̀ ɓɛ ta mɛ̀ mpùn mɓyibbɔa fyinni kɛ nywi ɓwum. Ɓon kuʼ, ɓɛ ɗunmi jin Yesù sean ɓǎ ɓon kimnzi m̀pùn mɓyɛbbi lɛ̀ son. Ɓɛ ɓe shɛ̀ lɛ: «Kɛ jin Yesù nyɛ̌ Pɔ̂l tǎ lɛʼ shon shɛ̌, mùn shɛ̀ wu lɛ, kwan mwum tòn ni nywi.»
44019014	Ɓwum ɓye ɓe paʼ she màzwùm cǐ ɓe ɓwɛn shanmɓì, ɓye Sèvâ ci-mfɛ sàtìkæ̀ʼ ndwun ndɔʼ yee.
44019015	Kɛ nzæ̌ʼ lɛʼ màzwùm nun, m̀pùn mɓyɛbbi fyònnzì lɛ̀ ɓon lɛ: «Mùn lìmmi Yesù nɛ ɓyin lɛʼ ni. Pɔ̂l hwæn, mùn lìmmi nun. Ti kuʼ ɓyin, mɛ̀ wɛn ɓɛ ɓyin?»
44019016	Mwum ci-mpùn mɓyɛbbi ni pyì ɓon nywi lɛ̀ twǔʼ, à ɓe ǹkimmi, à làn ɓon, han ɓɛ nywæli nun fyaʼ, ɓɛ kwan nun næm lɛ̀ mɛ̀li, mɛ̀ nywi mpwìnpwìn, nywi yan hwæn ɓe mɛ̀ mbon seansean.
44019017	Lan Èfɛ̂zɛ̀ hwæn, mɛ̀ Yudà lɛ̀ mɛ̀ kyìn ɓwum ywɔʼ lɛʼ màzwùm, yi ɗun ɓon zwum. Mwum hwæn ɗunmi jin Yesù Kristò mwumnzi, à kyìbsì son.
44019018	Ɓwum mèan ɓɛ ɓe lɛ̀ ɓɛ kɛâ mwù kɛ mbyi Yesù nun, ɓɛ kiìn ywum yɛ ɓon ciâ kwàsi pisean kɛ ŋkwìn ɓwum nun.
44019019	Ɓwum mèan ɓɛ ɓe majì cǐ konndì tì kìn lɛ̀ yì ɗèwà yan, ɓɛ twɛn yon kɛ swiʼ ɓwum hwæn. Ɓɛ tannzi lòn yɛ ɓon hwinne yì ɗèwǎ màzwùm nun hwæn, yɛ kɛn kwan lǒn mèan ǹzwɔnzwɔ̀ʼ.
44019020	Li nɛ ǹzæ̌ʼ lɛʼ Nyɛli nyɛʼ Yesù ɓe læ̀m lɛ̀ ǹkimmɔʼ, lɛ̀ yɛ ta kim shon lìsea mbyî.
44019021	Kɛ nyě mɛ lɛʼ màzwǔm, Pɔ̂l, nun lɛ: nun yɛ̌ Màsèdwân linndɔʼ ŋgyɔʼ lɛ̀ Àkàyî nun, nun kɛ̀n ɓɛ̀n kɛ Yèrusàlɛ̀m. Kwan sɛ nun ni ywìmɛ ɓɛ̌n kwe Yèrusàlɛ̀m, shi si yili lɛ nun ni kɛnnɔ̀ʼ tì ɓɛ̀n mbyî kɛ Rɔ̂m.
44019022	À sɛti ɓwɛsɔʼ she ɓyon ɓî fyi mbyî kɛ Màsèdwân. Ɓwɛsɔʼ she màzwùm ɓe Tìmòtê ɓon lɛ̀ Èlàsità. Son, nun nɛʼ lànnzì tì fɛʼ ǹgyìn ndɔʼ ɓe kɛ kpìnnzɔ̀ʼ ŋgyɔʼ Àzî si nun.
44019023	Kɛ kwan màzwùm sɛ mɛ̀ lɛʼ ŋkimmɔa cìe ɓe kɛ ntwiʼ ǹlìsàʼ ywum yɛ ɓɛ ɓe lìsàʼ kɛ mbyi Nyɛli nyɛʼ Yesù nun.
44019024	Kyìlea ndɔʼ ɓe kwe, jin shon ɓe lɛ Dèmètìrû, à ɓe ɓwɛn mɛ nye ndɔʼ sakea. Ɓwɛn mɛ nye ɓi gwili nye Àrtèmî, ǹswæ̀b yan ndɔʼ, Li, ɓɛ ɓe lòn cinni kɛ she màzwùm nun mèan, ɓon lɛ̀ mɛ̀ ci-she ɓyon.
44019025	Sɛ kin ɓɛ̀n nywɔʼ m̀bɔʼ ndɔʼ, à swɔsi mɛ̀ ci-she ɓyon hwæn, lɛ̀ ɓye ɓe tì kuʼ paʼ she màzwùm cǐ mbyî, à shɛ̀ lɛ̀ ɓon lɛ: «Mɛ̀ ŋgyinni, ɓyin limmi lɛ lwɛn nɛ ɓwiʼ cinni nɛ, kwɛ̀m ni she ton sɛ.
44019026	Son, ɓyin yɛnnâ, ɓyin konndì tì kuʼ ywɔʼ swum sɛ mwum nɛ ɓɛ ta lon lɛ Pɔ̂l ni tǎ cì. À tǎ shɛ̀ lɛ mɛ̀ swæ̀b ɓye ɓwiʼ ta cì, ɓyi ɓi ɓa mɛ̀ swæ̌b ŋkæ̀mŋkæm. À mbɛ̀tâ ɓwum mèan, ɓɛ yili. Ǎ suʼ kan mbɛ̀tì kɛ Èfɛ̂zɛ̀, à mbɛ̀tâ kpìnnzɔ̀ʼ ŋgyɔʼ Àzî sɛ hwæn.
44019027	Lɛʼ màzwǔm suʼ kan lɛ sɛ yɛ ɓwiʼ she gwànnzi, son sɛ yɛ tì kuʼ kònndi ǹtwu nyenswæ̀b Àrtèmî ɓwuli, à fyòn swum ɗin. Kànmbɛʼ, Àrtèmî nɛ kpìnnzɔ̀ʼ ŋgyɔʼ Àzî hwæn ta ɗwon, kwo fɛʼ ŋgyɔ̂ʼ wan hwæn.»
44019028	Ɓwum ɓye ɓe kwe swɔli ywɔʼ lɛʼ màzwǔm, ǹlim nyeni ɓon zwum, ɓɛ ɗunmi kun lɛ: «Àrtèmî nyɛ̌ lan Èfɛ̂zɛ̀ yɛ̌ læm wɛ̌ kpaʼ.»
44019029	M̀bæ̀tè shɛ ǹlim nsòn hwæn. Mɛ̀ ci-mpyìsǐ lɛʼ ci mwum hwæn ɓɔtiì kɛ cìcì sɛ ɓɛ ta mɛ̀ yàn cɛ nun. Ɓɛ ɓænnɔ̀ʼ Gàyusì fyaʼ ɓon lɛ̀ Àrìsìtakù. Ɓwum ɓî ɓi ɓe ɓwum Màsèdwân ɓye ɓe yòn ɓon lɛ̀ mɛ̀ Pɔ̂l.
44019030	Ɓe lɛ̀ Pɔ̂l ti yili nun kɛn ɗun kwe ŋkwìn ɓwum nun, son, ɓwum Yesù ɓye ɓe mbɛti kænni nun,
44019031	han mɛ̀ ci-zwiʼ kpìnnzɔ̀ʼ ŋgyɔʼ Àzî ɓye ɓe mɛ̀ ŋwè Pɔ̂l fyî nun ǹtwum lɛ ɓa nyǐ ni kɛ̀n zwû kɛ lwùmmɔ̀ʼ sɛ ɓɛ ta m̀ɓwɔki cǐ kwe.
44019032	Kɛ kwe lwùmmɔ̌ʼ màzwǔm, cìcǐ ŋkɛ̀ mɛ ywiʼ ɓe kǎn tî, ɓɛ ɓe ǹzæ̌ʼ lɛʼ kun kyikyi. A konndì ɓɛ, màn ɓwum nɛ ɓe kwe lìmme kǎn mwù swum sɛ swɔsi ɓon.
44019033	Ɓwum ndɔʼ ɓɛ limme lɛʼ màzwùm seansean sannzi Àlèzândrɛ̀ son. Nun nɛ mɛ̀ Yudà ɗunmi twɔtɔ̂ʼ mbyî swiswiʼ ɓwum. Àlɛ̀zândrɛ̀ ɗunmi ɓwum fyàʼ mɔ̀a lɛ ɓyi ɓi mɔki ɓǎ nun shɛ ɓyi lɛʼ ndɔʼ.
44019034	Son, kwan sɛ ɓon kin sɛm lɛ mwum Yudà nɛ, ɓɛ ɗunmi kun lɛ: «Àrtèmî nyɛ̌ lan Èfɛ̂zɛ̀ yɛ̌ læm wɛ̌ kpaʼ.» Ɓɛ suʼ kun ǹkwu fɔʼ ɓon hwæn li, kwan læb shìkì ɓɛ mɔki.
44019035	A kin ɓɛ̌n mmlɔ̀kǎʼ, mwum nɛ tǎ mɛ̀ lɛʼ nsòn kɔa hwæn cì ɓwum mɔki. À ɗunmi lɛli lɛ̀ ɓon lɛ: «Lan Èfɛ̂zɛ̀, wɛn nɛ ton fɛ ŋgyɔ̂ʼ wan, à shì lìmmi lɛ ǹsòn ton yɛ, yon yɛ m̀ɓòn nyenswæ̀b Àrtèmî ndwun nɛ fɔ̀kì shon pyiê kɛ ɗɛb?
44019036	M̀bɔ̀kì nɛ mwum hwæn lìmmi li, tòênnì lɛ kàkaʼ. Ɓa ɓyin ci lɛʼ sɛ woli sɛ kwan ɓyɛbbi.
44019037	Ɓyin kiân jenɛ fɛ lɛ̀ ɓwum ton ɓɛ, ɓɛ gwànnzi kan nyenswæ̀b, shìkì ɓɛ lɛʼ kuʼ lɛʼ ɓyɛbbi ndɔʼ kɛ nywi nswæ̀b yɛʼ.
44019038	Ɓɛshɛ mɛ̀ Dèmètìrû yili ɓon swɛmmaʼ mwum ndɔʼ, mɛ̀ ŋgyǐn nlin kyìtæ̀ʼ ɓi kwe, mɛ̀ ci-myi ton ɓɛ konndì ɓɛ kwe. Cìcì sɛ ɓɛ yɛ ɓon swɛmmea à si.
44019039	Ɓɛshɛ ɓyin cinni swum lɛli ndɔʼ sɛ ɓyin yɛ lɛli, ɓyin yɛ son lɛli kɛ mɓwɔki yɛ mɛ̀ ci-myi ta ɓwɔki nun.
44019040	Ǹswɔli yɛ ɓwiʼ swɔli ɗye fɛ yɛ, ɓɛ wolâ ɓɛ ci ɓwiʼ lɛʼ. Ɓɛ yɛ fɔ̀kàʼ lɛ ɓwiʼ yilâ ɓwiʼ ci lɛʼ ɓyɛbbi ndɔʼ. Ɓɛ lɛʼ li, ɓwiʼ wòli kan ɓwiʼ cinni ǹzæ̀ʼ lɛʼ mpæ̀li ndɔʼ nɛ yɛ̌ ɓwiʼ kwannzi kɛ lɛʼ màzwùm nun.»
44019041	À lɛli hwæn, à shɛ̀ ɓon lɛ ɓyi ɓi nywælaʼ.
44020001	Kwan sɛ mɛ̀ lɛʼ ŋkimmɔa màzwùm lǎn hwæn, Pɔ̂l swɔsi ɓwum Yesù Kristò, à shɛ̀ ɓon ǹzæ̌ʼ lɛʼ ŋkimmɔʼ nywi, à lɛb ɓon, à yè mbyi Màsèdwân.
44020002	À linndi nǒnnǒn màzwùm, lɛ̀ à tǎ ɓwum Yesù Kristò nywi kimnzi kɛ nshɛ̌ lɛʼ Mvɛ̀nnswæ̀b yɛ nun ɓe shɛ̀ nun. À waʼ kwe, à kɛ̀n nòn kɛ ŋgyɔʼ Grɛ̂ʼ nun mɛ̀ nywiʼ lê.
44020003	Ɓe lɛ̀ à ti yili nun ye mbyi Sìrî kɛ ciʼ nun, à ywɔʼ lɛ mɛ̀ Yudà ta lɛʼ ɓyɛbbi ndɔʼ sunndi lɛ̀ jin shon, à ɓyìtì mwù ɓe ɓwæ̀b nun, à kɛ̀n kwan ɓe Màsèdwân.
44020004	Ɓwum ɓye nun ɓe kɛ̀n lɛ̀ ɓon mbyi nun ɓe lɛ: Sòpàtɛ̂r mwum Bèrê nɛ ɓe mwɛn Pìrûs, Àrìsìtakù lɛ̀ Sèkòndû ɓye ɓwum Tɛ̀sàlònikà, Gàyusì mwum Dɛ̂rbɛ̀, Tìmòtê, lɛ̀ Tìshîʼ ɓon lɛ̀ Tròfîm ɓye ɓwum ŋgyɔʼ Àzî.
44020005	Ɓon ɓɛ sɛte kɛ̀n mbyî, ɓɛ kɛn ɓwiʼ ɓònŋgea kɛ Tròâsɛ̀.
44020006	Ɓwiʼ nɛʼ kɛ ɓe, ɓwiʼ ɗun cìʼ kɛ Fìlîb, ɓwiʼ ye mbyi nyɛ̌ mlaʼ mlaʼ kɛ nyě Ŋgwìn-brɛ̂ʼ-shìkì-m̀bùn. Ɓwiʼ non mlaʼ nun ǹgyìn shân, ɓwiʼ kɛn ɓon cinni kɛ Tròâsɛ̀, ɓwiʼ non kwe sonndè m̀bɔʼ.
44020007	Nywɔʼ sæsìdê kwæ̀bbi nɛ ɓe lɛ̀ ɓwiʼ yɛ kɛ̀n wɛ̌ shim li, ɓwiʼ ɓwɔki ɓǎ ɓwiʼ ji ji m̀ban. Li, Pɔ̂l ɓe lɛli lɛ̀ ǹkwìn ɓwum. À lɛli li, nyimblim kɛn wòlì.
44020008	Kɛ næmmbyìʼ nyɛ̌ zwô nɛ ɓwiʼ ɓe kɛ nlim swɔli, mɛ̀ lâm ɓe kwe mèan.
44020009	M̀bìpàn mwum ndɔʼ nɛ ɓɛ ɓe lon lɛ Yùtîʼ kɛ̀nne tòn kɛ ŋwum fɛ̀nɛtɛ̀. M̀bɔ̀kì nɛ Pɔ̂l shɛ̀e lɛʼ-Nswæ̀b kwan læ̀bbi, ɗye shɛ Yùtîʼ fyæʼ. À ɗye han ǹlim fye nun, à pyì ǹwaì yɛ zwô mɛ̀ nlè nye nun. Ɓɛ kɛn nun wasi lɛ̀ à ywiâ nùn.
44020010	Pɔ̂l kyìlì ŋgyɔʼ, à fanni, à lwɔʼ nun fyaʼ, à shɛ̀ lɛ: «Ɓa yi kwɛn ɓyin, à ni lɛ̀ mɛʼ.»
44020011	À lɛʼ li, à nèɔ̀n nun ɓe zwô, à kɛti brɛ̂ʼ, à ɗunmi ji. À kònndi lɛli ɓe li a kin ɓɛ̀n shikpon, à waʼ nun kɛ̀n.
44020012	Ti lɛ̀ m̀bìpàn mwum nyɛ̌ pyǐ ni, ɓɛ kɛn nun lànnzi ɓe ɗwon nyon wɛ̌ tà shɛ nun kǐn. Lɛʼ màzwùm fɛ ɓon ǹkimmɔʼ nywi ɓe ǹzwɔnzwɔ̀ʼ.
44020013	Ɓwiʼ ɗun cìʼ ndwun, ɓwiʼ waʼ kwe mlaʼ mlaʼ, ɓwiʼ kɛnnɔ̀ʼ ɓwiʼ kɛ Àsɔ̂sɛ̀, ntwiʼ sɛ Pɔ̂l shɛ̀e lɛ nun yɛ̌ nun mbyi nyɛ̌ lɛ̀ mɛ̀ kwù fyi, ɓǎ ɓwiʼ twɛlɔ̀ʼ nun kɛ Àsɔ̂sɛ̀. Ɓwiʼ ɓɛn kwe, ɓwiʼ twɛʼ Pɔ̂l kɛ cìʼ nɛ ɓwiʼ ɓe kɛ̌n nlim mlaʼ mlaʼ.
44020014	Ɓwiʼ waʼ kɛ̀n lɛ̀ ɓon kɛ Mìtìlɛ̂n. A kɛn ɓɛ̀n shikpon fɔʼ, ɓwiʼ ɓɛn Shìô.
44020015	A kin ɓɛ̀n ǹgyìn mɛ̀ mɓǐ, ɓwiʼ ɓɛn kɛ Sàmɔ̂sɛ̀. Kɛ ŋgyìn mɛ̀ nlè nɛ ɓwiʼ ɗuen kɛ Mìlê.
44020016	Pɔ̂l lɛle lɛ kwan sɛ nun yɛ̌ ɓɛ̀n kɛ Èfɛ̂zɛ̀, nun ɓǎ ɗyi, nun læ̀kì kwan lànnzi kɛ ŋgyɔʼ Àzî. À ɓe kimnzi ɓǎ ɓɛshɛ kwan ɓɛ kwe, lɛ̀ nun ɓɛn kɛ Yèrusàlɛ̀m ɓǎ nun ji Pàntɛ̀kɔ̂ʼ kwe.
44020017	Pɔ̂l ɗyiɔ̀ʼ kɛ Mìlê, à fyiɔ̀ʼ ǹtwum lɛ̀ ɓwumŋkæ̀m nyenswæ̀b ɓye kɛ Èfɛ̂zɛ̀ lɛ ɓyi ɓi kiìn.
44020018	Kwan sɛ ɓwumŋkæ̀m nyenswæ̌b màzwùm ɓɛn, Pɔ̂l ɗunmi lɛʼ lɛ̀ ɓon lɛ: «Ɓyin limmi m̀bɔ̀kì tòn nyɛ̀m nɛ mun ɓe tòn kɛ kwan sɛ mun lànnzi fɛ lɛ̀ ɓyin m̀ban, ǹɗunmi ǹdìkàʼ nywɔʼ nɛ mun sæ̀mme kwù fɛ kɛ ŋgyɔʼ Àzî nun.
44020019	Mùn ɓe she Mvɛ̀nnswæ̀b cǐ, mǔn shelaʼ kan nywi lɛ̀ mùn ni lɛ̀ mɛ̀ ɗuʼ kɛ mɛʼ kɛ nyinnìm mɛ vɛ̀nɛ̀ʼ nɛ mɛ̀ Yudà ɓe mùn yɛnnzi nun.
44020020	Mɛ̀ lɛʼ nɛ wòli à kpaʼ ɓyin, ɓyin limmi lɛ mùn shɛ̀e ɓyin nun lɛ̀ nye zwùm nyɛ̀m nun hwæn. Yi ɓe kǎn mùn kwɛ̀nni lɛ̀ ǹshɛ̀ mɛ lɛʼ ni. Mùn ɓe ɓyin ywum Mvɛ̀nnswæ̀b lìsea kɛ ŋkwìn ɓwum nun. Mùn ɓe tì kònndi lìsàʼ mɛ nye.
44020021	Kɛ nlìsǎʼ màzwùm nun, mùn ɓe mɛ̀ Yudà lɛ̀ mɛ̀ kyìn ɓwum hwæn shɛ̌ lɛ ɓɛ kwɛbsi m̀bɔ̀kì tòn nyan kɛ swiʼ Mvɛ̀nnswæ̀b, ɓɛ ɗunmi zwùm tɛ̀li lɛ̀ Nyɛli nyɛʼ Yesù Kristò.
44020022	Mùn yili mùn shɛ ɓyin lɛ mùn kɛ̀nmɛ Yèrusàlɛ̀m ntwiʼ sɛ M̀pùn Nsanmi tà mun dòlɛ̀ʼ cǐ, shìkì mùn lìmmì kuʼ swum sɛ yɛ mùn cì kwe.
44020023	Swum sɛ mùn lìmmi seansean, à si lɛ mɛ̀ nsòn nɛ mùn tǎ kɛ̀n kwe hwæn, M̀pùn Nsanmi tà mun suʼ shɛ̌ lɛ nye njè lɛ̀ vɛ̀nɛ̀ʼ ta mun ɓònŋgea mbyî.
44020024	Son, mùn lìmmi kɛ nlim yɛ̂m nun lɛ ǹzison shɛ̂m shɛ fɛ cinni kan m̀kpaʼ kɛ nywi yɛ̂m. Swum sɛ mùn yili fɔʼ, à si lɛ mùn kɛn ɓɛ̀n kɛ mwu kɛ̀n sɛ mun tǎ kɛ̌n, lɛ̀ mùn kpeli she sɛ Nyɛli nyɛʼ Yesù fɛ mun fyaʼ. She màzwùm si ǹshɛ̌ Ntwum Lwɛn yɛ kɛ nywi kwɛ̀nnzǐ nlim sɛ Mvɛ̀nnswæ̀b tǎ ywo lɛ̀ ɓwiʼ.
44020025	«Ɓyin ɓye mùn ɓe kɛ̀nkɛ̀n fɛ nyinnìm shin nun lɛ̀ mùn tǎ ǹzæ̌ʼ lɛʼ ywɔʼ Mvɛ̀nnswæ̀b shɛ̌, ǹyɛn yɛ ɓyin yɛn mun ɗyě fɛ yɛ, mùn lìmmi lɛ m̀mlɔ̀kàʼ nyɛn fli mɛʼ shɛ̂m nɛ nyɛ̌ ɓyin yɛn ɗye nɛ.
44020026	Li nɛ mùn tà ɓyin sannzi ɗye lɛ, mwù mwum nyin ndɔʼ ɓwu tǐ, mùn kweân shɛ̂m.
44020027	Ntwiʼ mǔn ɗonnze kǎn ǹzæ̀ʼ ndɛb Mvɛ̀nnswæ̀b ndɔʼ nye zwùm nun, mùn shì ɓyin nun shɛ̌.
44020028	Cìênì lɛ kon lɛ̀ ɓyin nɛʼ, ɓyin ci tì kuʼ lɛ̀ ǹkwìn ɓwum yɛ M̀pùn Nsanmi kɛ̀ ɓyin mwu yan lɛ̀ mɛ̀ ci-zwiʼ. Ɓyin yɛ konni lɛ̀ yon li, ɓǎ ɓyin kɛnnzì ǹkwìn ɓwum Mvɛ̀nnswæ̀b yɛ nun nɛʼ libbeâ lɛ̀ mvæb Mwɛn nyon Yesù Kristò.
44020029	She mun tǎ lɛʼ sɛ, mùn lìmmâ lwɛn lɛ kɛ nyè yɛ̂m, ɓyindɔʼ lɛ̀ ɓwum yɛ ɓɛ̀n ɓe wɛ̌ mɛ̀ ŋwɛʼ ɓɛ wòli kan ɓɛ ɗonnzi ǹkwìn mɛ nyæ̀m lɛ̀ flɔa.
44020030	Mùn kònndì lìmmì lɛ kɛ ŋkwìn yin nun, ɓyindɔʼ yɛ kwan, ɓɛ ɗunmi mɛ̀ lɛʼ mɛ̀ mɓwɛ̀ʼ lìsea ɓǎ ɓɛ ci ɓwum Yesù ɗwon ɓon nyè.
44020031	Cìênì lɛ kon. Ɓyin yɛ tòn, ɓyin ɓun ɗwùm lê yɛ mùn lànnzi fɛ hwæn. Kpòn lɛ̀ nywɔʼ, mǔn ɓe kǎn hwum lɛ̀ ǹlɛb ndɛb kɛ cǐ wɛn nɛ hwæn. Mùn ɓe lɛb li lɛ̀ mɛ̀ ɗuʼ kɛ mɛʼ.
44020032	«Jenɛ, mùn ɗonnzâ ɓyin kɛ fyaʼ Mvɛ̀nnswæ̀b, ɓyin ton ɓe lɛ̀ ǹzæ̌ʼ lɛʼ ye kɛ nywi kwɛ̀nnzǐ nlim shon, nun nɛ wòli à ɗyili ɓyin, à fɛ ɓyin ywum ŋkàli yɛ nun cìe ɓyin ɓon lɛ̀ ɓwùlu ɓye ɓwum ɓyon.
44020033	Kɛ tòn shɛ̂m nun, mǔn tæmme kǎn lòn, shìkì mùn tæm kuʼ mɛ̀ plè mwum ndɔʼ.
44020034	Ɓyin nɛʼ, ɓyin limmi lɛ mùn ɓe ɗwì lɛ̀ ǹkèà yɛ̂m lɛ̀ mǔn kà cinni ywum yɛ yɛ mùn kpea, kònndì lɛ̀ ɓwum ɓyɛ̂m ɓye ɓwiʼ ta kɛ̀n lɛ̀ ɓon.
44020035	Kwo yǎ paʼ ton sɛ mùn ɓe tòn nun, mùn lìsea ɓyin lɛ sɛ yili lɛ ɓyin kpaʼ mɛ̀ ci-swub kɛ ncǐ she nun wɛ̌ tà she mùn ɓe cì. Ɓa ǹlim fye ɓyin lɛ̀ ǹzæ̀ʼ lɛʼ Nyɛli nyɛʼ Yesù Kristò, nyɛ̌ nun lɛle lɛ: “Ǹdàli yɛ wù tǎ ywɔʼ kwan sɛ wù tǎ mwum swum fɛ, a lan ye wù tǎ ywɔʼ kwan sɛ mwum tǎ wû swum fɛ.” »
44020036	Pɔ̂l lɛli ǹzæ̌ʼ lɛʼ yi hwæn, ɓɛ swummi lɛ̀ mɛ̀ ɗwi ɓon hwæn, à keli M̀vɛ̀nnswæ̀b.
44020037	Mwum hwæn nɛ ɓe kwe ɗunmi kwe, lɛ̀ ɓɛ ta kǐn Pɔ̂l kwɔtea, ɓɛ kà lɛb nun.
44020038	Swum sɛ ɓe ɓon yæki ǹlim kimmi ɓe ntwiʼ Pɔ̂l lɛle lɛ ɓyi ɓi ɓa tî fli mɛʼ shon yɛnni ɓe. Ɓon hwæn, ɓɛ waʼ, ɓɛ kɛn nun lànnzi moan cìʼ ndwun.
44021001	Ɓwiʼ kyiili kuʼ lɛ̀ ɓon ɗin, ɓwiʼ kɛn cìʼ ndwun ɗun, ɓwiʼ lwum zuʼ, ɓwiʼ kɛn ɓɛ̀n Kɔ̂sɛ̀. A kin ɓɛ̀n shikpon fɔʼ, ɓwiʼ ɓɛn kɛ Ròdɛsì. Kɛ kwe nɛ ɓwiʼ waʼ, ɓwiʼ kɛn ɓɛ̌n Pàtàrâ.
44021002	M̀bɔ̀kì nɛ ɓwiʼ yɛnne cìʼ ndwun nyɛ̌ ɗin ndɔʼ ɓe làn, à kɛ̀nmɛ Fɛ̀nìsî, ɓwiʼ nan nun ni, ɓwiʼ ye mbyi.
44021003	Kwan sɛ ɓwiʼ kɛn wòlì lɛ̀ Shîpɛ̀, ɓwiʼ pæʼ nun lɛ̀ fyǎʼ mɛ̀ʼ. Ɓwiʼ suʼ mbyi yě fyaʼ yɛ làn Sìrî, ɓwiʼ kà kɛ̌n ɓɛ̀n Tîr kɛ cìcì sɛ ɓe lɛ̀ cìʼ ndwun màzwùm yɛ̌ ǹshe yon kwannzi kwe.
44021004	Ɓwiʼ cinni ɓwum Yesù ndɔʼ kwe, ɓwiʼ non lɛ̀ ɓon sonndè m̀bɔʼ. Ɓwum Yesǔ màzwùm ɓɛ M̀pùn Nsanmi cìe ɓɛ shɛ lɛ̀ Pɔ̂l lɛ ɓa nyǐ ni kɛ̀n mbyî kɛ Yèrusàlɛ̀m.
44021005	Nywɔʼ nɛ ǹgyìn shanmɓì sonndè kin wòlǐ, ɓwiʼ ye mbyi. Ɓon hwæn, mɛ̀ yib lɛ̀ ɓwɛn ɓyan nun hwæn, ɓɛ kɛn ɓwiʼ lànnzi kɛ nyě nsòn. Ɓwiʼ hwæn, ɓwiʼ swummi lɛ̀ mɛ̀ ɗwi, ɓwiʼ keli M̀vɛ̀nnswæ̀b.
44021006	Kwan sɛ ɓwiʼ lɛb ɓwùlu hwæn, ɓwiʼ nan cìʼ, ɓɛ fyôn kuʼ ɓon ɓe.
44021007	Ɓwiʼ kɛnne mlɔ̀ʼ lɛ̀ kɛ̀n mlaʼ mlaʼ shɛʼ kɛ ŋwaʼ yɛ ɓwiʼ wae kɛ Tîr, ɓwiʼ kɛn ɓɛ̀n kɛ Pàtɔ̀lɔ̀masì. Ɓwiʼ ɓɛn kwe, ɓwiʼ hwæsi mɛ̀ ŋgyinni ɓye kwe, ɓwiʼ non lɛ̀ ɓon ǹgyìn m̀bɔʼ.
44021008	A kin ɓɛ̀n shikpon fɔʼ, ɓwiʼ waʼ, ɓwiʼ kɛn ɗun Sèzàrê. Ɓwiʼ kɛn nòn kɛ nye ci-nsannzi lɛʼ Mvɛ̀nnswæ̀b ndɔʼ nɛ ɓɛ ɓe lon lɛ Fìlipò. Mwum màzwùm ɓe kɛ kì-shanmɓì ɓwum sɛ ɓɛ yænne kɛ Yèrusàlɛ̀m lɛ̀ ɓɛ ci she kɛ nyinnìm ɓwum Yesù.
44021009	Mwum màzwùm cinne ɓwɛn mɛ̀ yib nyî ɓɛ ɓe lɛ̀ ɓɛ lìmmi kifɛʼ mɛ̀ ɗwɛb. Ɓɛ ɓe lɛli kɛ ŋwum Mvɛ̀nnswæ̀b nun.
44021010	M̀bɔ̀kì nɛ ɓwiʼ noen kwe ǹgyìn mèan, ci-nlɛli kɛ ŋwum Mvɛ̀nnswæ̀b nun ndɔʼ waì kɛ Jùdê, à kìn ɓwiʼ cinni. Jin shon ɓe lɛ Àgàbusì.
44021011	À yè ǹkæ̀nndan Pɔ̂l, à lànndàʼ nun nɛʼ mɛ̀ kwù lɛ̀ mɛ̀ fyàʼ nun, à ɗunmi lɛli lɛ: «Ywɔênì fɛʼ swum sɛ M̀pùn Nsanmi lɛli. Mɛ̀ Yudà yɛ mwum nɛ cinni ǹkæ̀nndan ton yɛ kpæmmi m̀banmbɔʼ lɛ kɛ Yèrusàlɛ̀m, ɓɛ kyilì nun kɛ fyaʼ mɛ kyìn ɓwum.»
44021012	Ɓwiʼ ywɔʼ paʼ nzæ̌ʼ lɛʼ ton yi, ɓwiʼ lɛ̀ lan Sèzàrê nun hwæn, ɓwiʼ ɗunmi Pɔ̂l swulea lɛ ɓa à kɛ̀n kɛ Yèrusàlɛ̀m.
44021013	Son, Pɔ̂l kà fyònnzi lɛ: «Ɓyin ta yili ɓyin kwɛnnzì mùn ɓwæʼ lɛ̀ ǹkwe yin ntwiʼ yɛn? Ti lɛ̀ mǔn, mùn ni kɛ mɓònŋgàʼ nun, ɓa fɛʼ lɛ̀ ntwiʼ kpæm kpæmmi, kwo fɛʼ lɛ̀ ywi nɛ mun yɛ̌ ywi kwe Yèrusàlɛ̀m kɛ ntwiʼ Nyɛli nyɛʼ Yesù nun, mùn yili.»
44021014	M̀bɔ̀kì nɛ nun ɓe ɗyi kimmi li, ɓwiʼ mɔki ɓwiʼ, ɓwiʼ shɛ lɛ Nyɛli nun nɛʼ Yesù ci wɛ̌ swum sɛ nun yili.
44021015	Kɛ nyè ŋgyin màzwǔm, ɓwiʼ fɔsàʼ ywum yɛʼ, ɓwiʼ kɛnnɔ̀ʼ mbyî kɛ Yèrusàlɛ̀m.
44021016	Ɓwɛsɔʼ Yesù ɓye Sèzàrê ndɔʼ kɛn kuʼ ɓwiʼ lànnzi; ɓɛ ɓɛn, ɓɛ kɛn ɓwiʼ kɛ̌ kɛ nye mwum Shîpɛ̀ ndɔʼ nɛ ɓɛ ɓe lon lɛ Mɛ̀nɛ̀sôn. À ɓe ntan mɛ pwìn ɓwum ɓye sɛte mwù kɛ̌ kɛ mbyi Yesù kɛ nsǒn màzwùm nun. Kɛ ɗwon nyon nɛ ɓɛ fɔe ɓwiʼ cǐ nòn.
44021017	Kɛ mɓɛ̀n yɛ ɓwiʼ ɓɛn Yèrusàlɛ̀m li, ɓwum Yesù ɓye kwe ye ɓwiʼ lɛ̀ ǹdàli.
44021018	A kin ɓɛ̀n shikpon fɔʼ, ɓwiʼ kɛn ɓwiʼ lɛ̀ mɛ̀ Pɔ̂l kɛ ɗwon Jâʼ. Ɓwumŋkæ̀m nyenswæ̀b swɔli kwe.
44021019	Pɔ̂l hwæsi ɓon ɓon hwæn, à ɗunmi ɓon sùlea wɛ̌ swum sɛ M̀vɛ̀nnswæ̀b cìâ kɛ nyinnìm mɛ kyìn ɓwum kɛ nyě she sɛ nun ɓi cì.
44021020	Kwan sɛ ɓɛ ywɔʼ ǹzæ̌ʼ lɛʼ yi hwæn, ɓɛ ɗunmi M̀vɛ̀nnswæ̀b twuli. Ɓɛ kà shɛ̌ lɛ̀ Pɔ̂l lɛ: «Ŋgyinni nyɛʼ, wù yɛnnâ she màn mɛ̀ Yudà kɛ̀â mwù ɓe lɛ̀ Yesù. Ɓon hwæn, ɓɛ tà ka kyììli lɛ̀ mɛ̀ lwuǎ Mòîzɛ̀, ɓɛ ta ɗwon shìkì ɓɛ ɗonnzi ǹdɔʼ.
44021021	Ɓɛ ywɔkea lɛ wù tǎ mɛ̀ Yudà ɓye wan lìsea lɛ ɓɛ yonnzì ǹyè lɛ̀ mɛ̀ lwuǎ Mòîzɛ̀. Wù ni tà ɓyi shɛ̌ lɛ ɓa ɓyi ɗunnzi ɓwɛn ɓyi ǹdùn, shìkì ɓyi ɗwon kuʼ yì ɓɛ̀ʼ mɛ Yudà.
44021022	À si seansean lɛ ɓɛ yɛ lìmmì lɛ wù ɓɛ̀nnâ. Ɓwiʼ yɛ cì jenɛ lɛ?
44021023	Swum sɛ ɓwiʼ yɛ wù shɛ̌ sɛ, son sɛ yɛ ɓɛ mbyi nlwɛn. Ɓwum nyî ndɔʼ ɓi fɛ nyinnìm shɛʼ nun, ɓɛ ciâ ǹkàli ndɔʼ lɛ̀ M̀vɛ̀nnswæ̀b.
44021024	Wù yɛ̌ kɛ̀n lɛ̀ ɓon, ɓɛ yɛ ɓyin sannzi ɓyin lɛ̀ ɓon m̀ban. Wù ɗɛ̀b ɓǎ ɓɛ winndi ɓon mɛ̀ mwù. Li, mwum hwæn yɛ̌ lìmmì lɛ lɛʼ sɛ ɓɛ shɛkaʼ ɓon kɛ nywi ywû si, lɛŋkæ̀m sɛ ɓan. Sɛ yɛ ɓon lìsea lɛ wù hwæn, wù ni kuʼ kɛ mɛ lwuǎ Mòîzɛ̀ nun.
44021025	Ti lɛ̀ mɛ̀ kyìn ɓwum ɓɛ ti mbyi Yesù nun, ɓwiʼ kɔa ɓon ɗèwà, ɓwiʼ shɛ ɓon lɛʼ sɛ ɓwiʼ sunndi. Ɓwiʼ shɛ ɓon lɛ ɓa ɓɛ ji mɛ̀ nwɔ̀ʼ nɛ tǎ wakaì cìcǐ mfɛ sàtìkæ̀ʼ mɛ swæ̀b. Ɓa ɓɛ nwi mvæb, shìkì ɓɛ ji kuʼ nwɔ̌ʼ nyæ̀m nɛ ɓɛ lin kan ɓɛ kwannzi mvæb, ɓa ɓɛ ci tì kuʼ ǹzæ̀mmì.»
44021026	Pɔ̂l ywɔʼ lɛʼ shan. A kin ɓɛ̀n shikpon fɔʼ, à sannzi nun nɛʼ, à kɛ̀n lɛ̀ ɓwum nyî ton ɓi kɛ nyenswæ̀b ndwun, ɓǎ nun shɛ ǹgyìn nɛ ǹsannzi yan yɛ mlɔ̀ʼ; sɛ lisaʼ lɛ nywɔʼ nɛ ɓɛ yɛ yì sàtìkæ̀ʼ fɛ mɛ mwù nyan ɓon hwæn.
44021027	Kwan sɛ ɓe lɛ̀ ǹgyìn shanmɓì yi ti kwɛmmi lɛ̀ m̀mlɔ̀kǎʼ, mɛ̀ Yudà ɓye waì kɛ ŋgyɔʼ Àzî nun, ɓɛ yɛn Pɔ̂l kɛ nyenswæ̀b ndwun. Ɓɛ ɗwumnzi ǹkwìn ɓwum hwæn, ɓɛ ɓæn nun, ɓɛ ɗunmi kun lɛ:
44021028	«Mɛ̀ ŋgyinni ɓwum Izràɛ̂l, kpeànì ɓwiʼ. Mwum nɛ tǎ lɛli cìcì hwæn, lɛ̀ mwum hwæn ywɔʼ ɓyɛbbi kɛ nywi ɓwɛn Izràɛ̂l, mwum màzwùm nɛ nyɛ̌. À tǎ mɛ̀ lwuǎ Mòîzɛ̀ ɓyɛbsi lɛ̀ nyenswæ̀b ndwun nun hwæn. A konndì tì ma ɓɛ, à ɗunnzâ mɛ̀ kyìn ɓwum kɛ nyenswæ̀b ndwun, li, à ŋgasâ cìcǐ sanmi ton sɛ.»
44021029	Ɓɛ lɛle li ntwiʼ sɛ ɓon yɛnne Tròfîm mwum nɛ waʼ Èfɛ̂zɛ̀ kɛ nlim nsòn ɓon lɛ̀ Pɔ̂l. Li nɛ ɓɛ ɓe fɔ̀kàʼ lɛ ǹkyìn mwum ni ni ɗuân nyenswæ̀b ɓyi lɛ̀ nyǐ.
44021030	M̀bæ̀tè shɛ ǹlim nsòn, ɓwum ɗunmi kwan mɛ̀ fyǎʼ nsòn hwæn, ɓɛ ɓæn Pɔ̂l, ɓɛ kwannzi nun wan, ɓɛ ɗwɔʼ mɛ̀ ŋwum ŋkaʼ nyenswæ̀b ɓe.
44021031	Kwan sɛ ɓon ɓe yili lɛ̀ ɓon wu Pɔ̂l, lɛ̀ ǹtwum kɛnnâ ɓɛ̀n kɛ cǐ mwumŋkæ̀m mɛ̀ suzæ̀n ɓye Rɔ̂m lɛ Yèrusàlɛ̀m ni ti ǹgwèan.
44021032	Kɛ fyaʼ zwɛm ǹnywɛ̀n, mwumŋkæ̀m mɛ̀ suzæ̀n ni twɛlì mɛ̀ ci-zwiʼ mɛ suzæ̀n ndɔʼ lɛ̀ mɛ̀ suzæ̀n nun, à yèì mbyi lɛ̀ mɛ̀li. Ɓwum nsòn ɗwi zɛʼ, ɓɛ yɛn mwumŋkæ̀m mɛ̀ suzæ̀n lɛ̀ mɛ̀ suzæ̀n nun, ɓɛ ɗonnzi m̀ɓɔʼ Pɔ̂l.
44021033	Mwumŋkæ̀m mɛ̀ suzæ̀n ɓɛ̀n kwe, à sɛnndɔ̂ʼ kwe ke shan, à cì ɓɛ ɓæn Pɔ̂l, ɓɛ kpæm nun lɛ̀ mɛ̀ nɗuʼ mɓì. Ǎ kà cibbi ɓe lɛ̀ Pɔ̂l lɛ wɛn ni nɛ nyǐ? Yɛn sɛ nyǐ cǐ ɓɛ ɓæn nyǐ?
44021034	Son, mɛ̀ ŋkwu nɛ ɓe kwaìn ŋkwìn ɓwum nun ɓe ǹzæ̌ʼ lɛʼ lɛli kyikyi. M̀bɔ̀kì nɛ mwumŋkæ̀m mɛ̀ suzæ̀n sunnde kǎn ǹzæ̀ʼ lɛʼ ŋkæ̀mŋkæm ywo kɛ ntwùmnì yɛ ɓon ɓe twùmnì nun, à shɛ̀ lɛ ɓɛ kɛn lɛ̀ Pɔ̂l kɛ nye mɛ̀ suzæ̀n.
44021035	Kwan sɛ ɓon kɛn ɓɛ̀n kɛ ŋwum ɓònmbyi ɓon lɛ̀ mɛ̀ Pɔ̂l, ɓe lɛ̀ ɓwum ti wali lɛ̀ Pɔ̂l ǹzwɔʼ, mɛ̀ suzæ̀n sheli Pɔ̂l kɛ ŋgun.
44021036	Ntwiʼ sɛ ɓwum ɓe nun ɗwon lɛ̀ ɓɛ ta kun lɛ: «Ɓɛ wu nun, ɓɛ wu nun.»
44021037	A kɛn ɓɛ̀n kwan nɗunnzi sɛ ɓe lɛ̀ ɓɛ yɛ Pɔ̂l ɗunnzi nye mɛ̀ suzæ̌n, ǎ kà shɛ̌ lɛ̀ mwumŋkæ̀m mɛ̀ suzæ̀n lɛ: «Mùn wòli mùn shɛ̀ wù ǹzæ̀ʼ lɛʼ ndɔʼ?» Mwumŋkæ̀m mɛ̀ suzæ̀n fyònnzì lɛ̀ nun lɛ: «Wù lìmmi lɛʼ grɛ̂ʼ lwɛn?
44021038	Mùn ɓi fɔ̀kàʼ lɛ wù ni mwum Èjîb nɛ wase mɛ̀ lɛʼ mɓyibbɔa ǹgyìn ndɔʼ fɛ, à twɛʼ mɛ̀ ci-ncǐ ɓyɛbbi ŋkæm nnyì, à kɛ̌n nlim kyɔʼ lɛ̀ ɓon, kànmbɛʼ, wù nɛ ɓan.»
44021039	Pɔ̂l shɛ̀ ɓe lɛ̀ nun lɛ: «Mùn ni mwum Yudà, ɓɛ ye mun kɛ Târsɛ̀ kɛ ŋgyɔʼ Sìlìsî nun. Ǹsǒn màzwùm yi tì kuʼ ǹsǒn ŋkæ̀mŋkæm. Mùn swulaʼ wû, ɗonnzi zwû mùn lɛ̀ mùn lɛli lɛ̀ ǹkwìn ɓwum.»
44021040	Mwumŋkæ̀m mɛ̀ suzæ̀n yili. Pɔ̂l ɗyi kɛ kɛ̀-kwù, à mɔ̀ʼ ɓwum fyàʼ. Ɓwum mɔki pon pon pon. À ɗunmi lɛli kɛ lɛʼ Èbrû nun.
44022001	À ɓe lɛʼ lɛ: «Ɓyin mɛ̀ ce ɓyɛ̂m lɛ̀ mɛ̀ ŋgyinni ɓyɛ̂m nun, fɔlênì ǹzæ̀ʼ lɛʼ nlùsì mwu yɛ̂m.»
44022002	Ywɔʼ nɛ ɓon ywɔʼ à tǎ lɛli lɛ̀ ɓon kɛ lɛʼ Èbrû nun, ɓɛ fɔsì mɔkɔ̂ʼ mbyî. Pɔ̂l kònndì lɛʼ lɛ:
44022003	«Mùn ni mwum Yudà nɛ ɓɛ ye kɛ Târsɛ̀ kɛ ŋgyɔʼ Sìlìsî nun. Son, mùn twu fɛ nsòn yɛ ton yɛ nun, mùn yusaʼ ywum kɛ mɛ kwǔ Gàmàlìɛ̂l nɛ ǹlìsàʼ nyɛ̀m. À lìseâ mùn wɛ̌ tà shɛ ɓɛ ta fɔ̀si mɛ̀ lwuà mɛ ce ɓyɛʼ ɗwonnzi. Mùn ɓe she Mvɛ̀nnswæ̀b nun ǹkimmi ǹzwɔnzwɔ̀ʼ wɛ̌ tà shɛ ɓyin ɓi kuʼ ɗyě m̀banmbɔʼ sɛ.
44022004	Ɓwum ɓɛ ɓe mbyi Yesù ɗwon hwæn, mùn ɓe ɓon vɛ̀nɛ̀ʼ yɛnnzi, mùn wu tì ɓon. Mɛ̀ ɗwɛb lɛ̀ mɛ̀ yib, mùn ɓe ɓon ɓænni lɛ̀ mǔn ɗwì nye njè.
44022005	Mwumŋkæ̀m mɛ̀ ci-mfɛ sàtìkæ̀ʼ lɛ̀ ǹkwìn ɓwumŋkæ̀m hwæn woli ɓɛ ɗyi shìtàkwù shɛ̂m. Ɓon ɓɛ mun yě ɗèwà sɛ mun kɛ̀nne cìcǐ mɛ ŋgyinni ɓye Dàmasì fyaʼ, ɓǎ mùn ɓænnì ɓwum ɓɛ ta mbyi Yesù Kristò ɗwon kwe, lɛ ɓɛ kiìn ɓɛ̀n fɛ Yèrusàlɛ̀m mɛ nɗuʼ nun ɓǎ ɓɛ yɛnnzi ɓon vɛ̀nɛ̀ʼ.»
44022006	«M̀bɔ̀kì nɛ ɓe lɛ̀ mùn yèâ mbyi Dàmasì, ɓe lɛ̀ mùn ti kwɛmmi lɛ̀ ǹsǒn màzwùm, a kiìn ɓɛ̀n nywɔʼ nlwinni, ǹwanŋwan twun ndɔʼ sukuʼ waì zwô kæ̀mmì fɔʼ, sɛ kanndi mùn.
44022007	Mùn pyì ŋgyɔʼ, mùn ywɔʼ ǹkwu ndɔʼ ta mun lon lɛ: “Sɔ̂l, Sɔ̂l, wù tà mun vɛ̀nɛ̀ʼ yɛnnzi ntwiʼ yɛn?”
44022008	Mǔn kà cibbi ɓe lɛ: “Wɛn nɛ wù, Nyɛli nyɛ̀m?” Ŋ̀kwu màzwùm fyonnzì mùn lɛ: “Mùn ni Yesù mwum Nàzàrɛ̂ʼ nɛ wù tǎ vɛ̀nɛ̀ʼ yɛnnzi.”
44022009	Ɓwum ɓɛ ɓe mùn ɓe nyè hwæn yɛn ǹwanŋwan, son, ɓɛ ywɔʼ kan ǹkwu mwum nɛ ta lɛli. Mùn ywɔʼ li, mùn cibbi tì ɓe lɛ: “Mùn yɛ̌ cì lɛ, Nyɛli nyɛ̀m?”
44022010	Nyɛli nyɛʼ Yesù fyònnzì lɛ̀ mùn lɛ: “Waʼ zwô, wù kɛ̀n kɛ Dàmasì. Kɛ kwe, ɓɛ yɛ wù shɛ̌ wɛ̌ swum sɛ M̀vɛ̀nnswæ̀b kɛ̀â lɛ wù yɛ̌ cì.”
44022011	M̀bɔ̀kì nɛ mǔn ɓe kàn tî yɛnni kɛ ntwiʼ ŋwanŋwan kimmi si, ɓwum ɓye ɓwiʼ ɓe kɛ̀n lɛ̀ ɓon ɓæn mùn fyaʼ lɛ̀ ɓwiʼ kà kɛ̌n ɓɛ̀n kɛ Dàmasì.
44022012	Mwum ndɔʼ ɓe kwe nsǒn màzwùm nun, jin shon ɓe lɛ Ànànià. Mwum màzwùm ɓe mɛ̀ lwuà ɗwonnzi ǹzwɔnzwɔ̀ʼ kɛ nɗɔa yɛ nun ɓe M̀vɛ̀nnswæ̀b ɗɔa lɛ̀ ǹlim fɔʼ. Mɛ̀ Yudà ɓye Dàmasì hwæn ɓe nun ǹgwòn yili.
44022013	À waì ɗwon nyon, à kǐn ɓɛ̌n, à ɗyi swiʼ shɛ̂m, à shɛ̀ lɛ: “Ŋgyinni nyɛ̀m Pɔ̂l, mɛʼ sanmi wù mwu, wù ɗunmi yɛnni.” Kɛ fyaʼ zwɛm ǹnywɛ̀n, mɛʼ sanmi mùn, mùn yɛn nun.
44022014	À shɛ̀ lɛ̀ mùn lɛ: “M̀vɛ̀nnswæ̀b nyɛ̌ mɛ̀ mbibea ɓyɛʼ ɓe ɗwon kɛ̀â wù lɛ wù limmì swum sɛ nun yili, wù yɛn mwum nsanmi nyon, wù ywɔʼ swum sɛ nun yɛ̌ wù shɛ̌ lɛ̀ ŋwum yon.
44022015	Kɛ ntwiʼ cǐ mwum hwæn, wù yɛ̌ shìtàkwù shon ɗyi kɛ nywi ywum yɛ wù yɛnnâ nun, lɛ̀ ywum yɛ wù ywɔâ.
44022016	Jenɛ, swum sɛ wu wòli wù ɓònŋgàʼ sɛ ɓa tî, waʼ zwô, wù cì ɓɛ jimnzi wù ɓǎ mɛ̀ ɓyɛbbi nywù mlɔʼ kɛ nɗɔa yɛ wù yɛ̌ Nyɛli nyɛʼ ɗɔa nun.” »
44022017	«Mùn waʼ kwe Dàmasì, mùn fyòn ɓe Yèrusàlɛ̀m. A kin ɓɛ̀n nywɔʼ ndɔʼ nɛ mun ɓe M̀vɛ̀nnswæ̀b keli kɛ nyenswæ̀b ndwun, mùn yɛn swum ndɔʼ kɛ ndɛmndɛm nun.
44022018	Mùn yɛn Nyɛli nyɛʼ Yesù Kristò lɛ̀ à tà mun shɛ̌ lɛ: “Kimnzi mɛ̀ kwù, wù kwan Yèrusàlɛ̀m, ntwiʼ sɛ lan Yèrusàlɛ̀m ɓa swum sɛ wu yɛ̌ lɛli kɛ nywi yɛ̂m nun yili.”
44022019	Mùn fyònnzì lɛ̀ nun lɛ: “Nyɛli nyɛ̀m, ɓɛ limmi lwɛn lɛ mùn ɓe kɛ̀n mɛ nyenswæ̀b, ɓwum ɓye ɓe mbyi nywù ɗwon hwæn, mùn ɓe ɓon ɓo, lɛ̀ mùn tà ɓon ɗwǐ mɛ nye njè.
44022020	Kwo fɛʼ kwan sɛ ɓɛ wue Ètìɛ̂n, ci-nɗyi shìtàkwù swû, mùn hwæn, mùn ɓe nlim. Ɓwum ɓye wue nun, mùn shɛ̀e lɛ̀ ɓon lɛ ɓɛ ciâ lwɛn, mùn nɛ ɓe mɛ̀ plè ɓyan ɓænni.”
44022021	Nyɛli nyɛʼ kà fyònnzi lɛ̀ mun lɛ: “Kɛ̀nne, ntwiʼ mùn yɛ̌ wù fyi læ̀bbi kɛ fyaʼ ɓwum ɓye ɓa mɛ̀ Yudà.” »
44022022	Ɓwum ɓe ǹzæ̌ʼ lɛʼ Pɔ̂l fɔli lwɛn, son, a kin ɓɛ̀n kɛ nzæ̀ʼ lɛʼ tòn ni nun, ɓɛ ɗunmi nun kwusi mwu lɛ: «Ɓɛ ɓwulɔ̂ʼ nun kɛʼ, ɓwiʼ wòli kan ɓwiʼ ɗonnzi paʼ mwum ton si lɛ̀ mɛʼ.»
44022023	Ɓɛ ɓe kwusi lɛ̀ ɓɛ ta mɛ̀ plè ɓyan fyunnzi zwô, kwùb hwæn, ɓɛ ta læb lɛ̀ ɓɛ ta jesi zwô.
44022024	Mwumŋkæ̀m mɛ̀ suzæ̀n shɛ̀ lɛ ɓɛ ɗunnzi Pɔ̂l kɛ nye mɛ̀ suzæ̀n, ɓɛ ywæʼ nyǐ lɛ̀ mɛ̀ mɔ̀ʼ ndɔʼ ɓǎ nyǐ ni shɛ lɛŋkæ̀m. Li, nyǐ ni yɛ̌ swum sɛ ɓɛ ta nyǐ kwusi mwu ǹzwɔnzwɔ̀ʼ si shɛ̌.
44022025	Kwan sɛ ɓɛ ɗunmi nun kpæmmi ɓǎ ɓɛ ɓɔʼ nun si, Pɔ̂l cibbi lɛ̀ ci-zwiʼ mɛ̀ suzæ̀n nɛ ɓe kwe lɛ: «Ɓyin cinni mbyi mɓɔʼ mwum Rɔ̂m lɛ̀ ɓyin lànnzi kifɛʼ nun mɛ̀ kæ̌ʼ?»
44022026	Ci-zwiʼ ni ywɔʼ ǹzæ̀ʼ lɛʼ ni, à kɛ̀n mwumŋkæ̀m mɛ̀ suzæ̀n ni shǐ, à cibbi lɛ̀ nun lɛ: «Yɛn sɛ wu yɛ̌ cì jenɛ? Mwum tòn ni ni mwum Rɔ̂m.»
44022027	Mwumŋkæ̀m mɛ̀ suzæ̀n ni waì, à kǐn cǐ Pɔ̂l, à ɓɛ̌n, à cibbi lɛ̀ nun lɛ: «Shɛ̀ mûn, lɛŋkæ̀m sɛ lɛ wù ni mwum Rɔ̂m?» Pɔ̂l yili.
44022028	Mwumŋkæ̀m mɛ̀ suzæ̀n kà shɛ̌ ɓe lɛ: «Lɛ̀ mǔn kà ɓɛ mwum Rɔ̂m, mùn ɗɛ̀bbe jin màzwùm lǒn mèan ǹzwɔnzwɔ̀ʼ.» Pɔ̂l fyònnzɔ̀ʼ nun ɓe lɛ: «Ti lɛ̀ mǔn, mùn ni mwum Rɔ̂m ǹdìkàʼ kɛ ye.»
44022029	Ɓwum ɓɛ ɓe lɛ̀ ɓɛ yɛ Pɔ̂l ɓo ywɔʼ li, ɓɛ kɛsi nywi lɛ̀ nun. Nun nɛʼ mwumŋkæ̀m mɛ̀ suzæ̀n, yi ɗun nun zwum kɛ nlìmmì yɛ nun kǐn lìmmì ɓe lɛ Pɔ̂l ni mwum Rɔ̂m lɛ̀ à cìâ ɓɛ kpimmaʼ nun lɛ̀ mɛ̀ nɗuʼ.
44022030	Mwumŋkæ̀m mɛ̀ suzæ̀n ɓe yili nun fɔsì mwǔ lɛʼ yɛ mɛ̀ Yudà ɓe Pɔ̂l ɗwonnzi nun ywo lwɛn. Li nɛ cie, kwan sɛ shikpon fɔʼ kin wanni, à cì ɓɛ sulàʼ Pɔ̂l kɛ mɛ nɗuʼ nun, à shɛ̀ lɛ̀ mɛ̀ ci-zwiʼ mɛ ci-mfɛ sàtìkæ̀ʼ lɛ ɓyi ɓi swɔli ɓyi lɛ̀ mɛ̀ ci-mfɔ̀sàʼ mɛ lɛʼ nyenswæ̀b nun ɓyi hwæn. Kwan sɛ ɓon swɔli, à twɛʼ Pɔ̂l, à kɛ̀n nun ɗyili swiʼ shan.
44023001	Pɔ̂l cice mɛ̀ ci-mɓwɔki mɛʼ hwæn, à shɛ̀ lɛ̀ ɓon lɛ: «Mɛ̀ ŋgyinni ɓyɛ̂m, mùn wòli mùn lɛʼ lɛ ǹlim ta mun pyǐ zwum ntwiʼ mɛ̀ kìkæ̀n lwukea nɛ mun cinne kɛ swiʼ Mvɛ̀nnswæ̀b ǹdìkàʼ ŋwaʼ ŋwê, a kiìn ɓɛ̀n ɗyě.»
44023002	Ànànià, mwumŋkæ̀m mɛ̀ ci-mfɛ sàtìkæ̀ʼ shɛ̀ lɛ̀ ɓwum ɓye ɓe moan Pɔ̂l lɛ ɓyi ɓi ywæʼ Pɔ̂l ɓɛn ŋwum.
44023003	Pɔ̂l kà shɛ̌ ɓe lɛ̀ mwumŋkæ̀m mɛ̀ ci-mfɛ sàtìkæ̀ʼ lɛ: «M̀vɛ̀nnswæ̀b nɛ yɛ wù ywæli, wù ci-gwùʼ ŋwum. Cǐ tòn sɛ wu tòn si, wù tòn son ɓǎ wù lannzì ɓwum mɛ̀ kæ̀ʼ wɛ̌ tà shɛ lwuà yili, son, wù ɗonnzâ lwuà jenɛ lɛ̀ fyàʼ fɔʼ, wù shɛ̀ jenɛ lɛ ɓɛ ywæʼ mùn.»
44023004	Ɓwum ɓye ɓe moan Pɔ̂l ɗunmi lɛʼ lɛ̀ Pɔ̂l lɛ: «Wù nɛ ta mwumŋkæ̀m mɛ̀ ci-mfɛ sàtìkæ̀ʼ sɛ̀mmi?»
44023005	Pɔ̂l fyònnzì lɛ̀ ɓon lɛ: «Mɛ̀ ŋgyinni, mǔn lìmmi kan lɛ mwumŋkæ̀m mɛ̀ ci-mfɛ sàtìkæ̀ʼ nɛ nyɛ̌. Ntwiʼ ɓɛ lɛʼ kɛ ɗèwǎ Mvɛ̀nnswæ̀b nun kɛ nywi màzwùm lɛ: “Wù ɓǎ ǹzæ̀ʼ lɛʼ mɓyɛbbi ndɔʼ lɛli kɛ nywi ci-zwiʼ nywù.” »
44023006	Pɔ̂l lìmmi lɛ kɛ mɓwɔki twun màzwùm nun, ɓwum ɓe kyììli cìcì ɓî. Fyǎʼ fɔʼ ɓe mɛ̀ Fàrìzìɛ̂n, fyǎʼ fɔʼ kuʼ mɛ̀ Sàdùsìɛ̂n. Li nɛ cie à kun lɛ̀ ǹkwu kimmi lɛ: «Mɛ̀ ŋgyinni, mùn ni mwum Fàrìzìɛ̂n, mɛ̀ mbibea ɓyɛ̂m hwæn ɓe mɛ̀ Fàrìzìɛ̂n. Lɛʼ nlànnzì mɛ kæ̀ʼ shɛ̂m ndɔʼ ɓa mbyî, mwǔ nlànnzì mɛ kæ̀ʼ yɛ̂m yi lɛ ntwiʼ mùn tǎ fɔ̀kàʼ seansean lɛ ɓwum ywi yɛ ywi yìmni.»
44023007	À lɛʼ kuʼ ǹzæ̌ʼ lɛʼ yi ɗin, lɛʼ pyi nyinnìm mɛ Fàrìzìɛ̂n ɓon lɛ̀ mɛ̀ Sàdùsìɛ̂n. Ŋ̀kwìn ɓwum yɛ ɓe kwe hwæn kyiilì cìcì ɓî.
44023008	Ntwiʼ mɛ̀ Sàdùsìɛ̂n ɓi ɓwum ndɔʼ ɓye ta shɛ̀ lɛ mwum tǎ ywi lɛ̀ à ywiâ, à ɓà tî yìmnì ɓe. A konndì ɓɛ lɛ mɛ̀ cikpuʼ Mvɛ̀nnswæ̀b ɓye ɗɛb, ɓyi ɓi ɓan, shìkì m̀pùn ndɔʼ ni ɓɛ. Ti lɛ̀ mɛ̀ Fàrìzìɛ̂n, kɛ fyaʼ yan nun, ywum ɓî yɛ mɛ̀ Sàdùsìɛ̂n ɓyinnɔʼ yi, ɓɛ ta shɛ̀ lɛ ywum màzwùm yi kwe.
44023009	Lɛʼ màzwùm ɗunmi twɛ̀nndì ǹzwɔnzwɔ̀ʼ. Mɛ̀ ci-nlìmmì mɛ lwuà ndɔʼ ɓye fyaʼ mɛ Fàrìzìɛ̂n waʼ zwô, kɛ mɓɔli yɛ ɓon ɓe ɓɔli mwu Pɔ̂l, ɓɛ shɛ lɛ: «Ɓwiʼ yɛn ki ɓwiʼ ɓyɛbbi ndɔʼ nywi mwum tòn ni, m̀pùn ndɔʼ nɛ shî nun shɛ̌, shindɔʼ cikpuʼ Mvɛ̀nnswæ̀b ndɔʼ lɛlâ lɛ̀ nun.»
44023010	M̀bɔ̀kì nɛ lɛʼ ɓe yæki kim mbyimbyî, mwumŋkæ̀m mɛ̀ suzæ̀n yili kan lɛ ɓɛ yætàʼ Pɔ̂l, à cì mɛ̀ suzæ̀n kyilì, ɓɛ zwɛʼ Pɔ̂l kɛ nyinnìm shan nun, ɓɛ kɛn lɛ̀ nun kɛ nye nyan.
44023011	A kin ɓɛ̀n kpon nun, Nyɛli nyɛʼ kìn Pɔ̂l shɛ̌ kɛ ndɛmndɛm nun lɛ: «Kpæm mɛʼ. M̀bɔ̀kì nɛ wu ɗyiâ shìtàkwù shɛ̂m fɛ Yèrusàlɛ̌m, sɛ yili ti kuʼ lɛ wù kɛn tì kuʼ son ɗyi kɛ Rɔ̂m m̀banmbɔʼ li.»
44023012	Shikpon wanni ɗin, mɛ̀ Yudà ndɔʼ sunndi ŋwum, ɓɛ ɗunmi ɓon nɛʼ ywɛ̀mmi, ɓɛ lɔʼ ǹdɔ̀ʼ, ɓɛ shɛ lɛ ɓon ɓa ji ji shìkì ɓon nwi mlǎʼ han a kɛn ɓɛ̀n kwan sɛ ɓon yɛ Pɔ̂l wu.
44023013	Ɓwum ɓɛ sunnde ŋwum li ɓi lean ɓwum mwùm nyî.
44023014	Kwan sɛ ɓon mlɔʼ hwæn, ɓɛ kɛn mɛ̀ ci-zwiʼ mɛ ci-mfɛ sàtìkæ̀ʼ cinni ɓon lɛ̀ ɓwumŋkæ̀m mɛ Yudà, ɓɛ shɛ lɛ̀ ɓon lɛ: «Ɓwiʼ ywɛmmâ ɓwiʼ nɛʼ, ɓwiʼ lɔʼ ǹdɔ̀ʼ lɛ ɓwiʼ ɓa swum ndɔʼ ɓwɛbbi ŋwum, han a kɛn ɓɛ̀n kwan sɛ ɓwiʼ yɛ Pɔ̂l wu.
44023015	Sɛ ti ɓyin jenɛ fyaʼ, ɓyin lɛ̀ ɓwùlu mɛ̀ ci-mɓwɔki twun. Ɓyin ɓɛ yɛ kɛ̌n mwumŋkæ̀m mɛ̀ suzæ̀n cibbi lɛ à kiìn ɓyin lɛ̀ Pɔ̂l. Ɓyin sukuʼ nun shɛ̀ ɗin lɛ ɓyin yili ɓyin fɔsì ǹdǔʼ lɛʼ shon tæ̀li lwɛn. Ti lɛ̀ ɓwiʼ, ǹɗyi yɛ ɓwiʼ ɗyi yɛ, lɛ̀ ǎ kà ɓɛ̌n kɛ swiʼ mɓwɔki twun, lɛ̀ ɓwiʼ wuâ nun mbyi nun.»
44023016	Mwɛn ŋgyinni Pɔ̂l ndɔʼ ɓe kwe, m̀pùn lɛʼ màzwùm làn nun mɛ ywiʼ, à kɛ̀n nye mɛ̀ suzæ̀n, à shɛ̀ Pɔ̂l.
44023017	Pɔ̂l ywɔʼ kuʼ li, à lon ci-zwiʼ mɛ̀ suzæ̀n nɛ ɓe kwe mɓòn, à shɛ̀ lɛ̀ nun lɛ: «Tɛ̀ʼ mwɔ̂ʼ nɛ, wù kɛ̀n lɛ̀ nun kɛ cǐ mwumŋkæ̀m nyin, ntwiʼ nun cinni lɛʼ ndɔʼ she nun yɛ̌ nun shɛ̌.»
44023018	Ci-zwiʼ ni tɛ̀ʼ mwɔ̂ʼ ni, ɓɛ kɛn ɓɛ̀n kwe cɛ̌ mwumŋkæ̀m nyan, à shɛ̀ lɛ̀ nun lɛ: «Pɔ̂l nyɛ̌ ci-nye njè shǐ mùn lɛ mùn ni kiìn fɛ lɛ̀ mwɔ̂ʼ nɛ, nyǐ ni cinni swum ndɔʼ she nyǐ ni yɛ̌ wù shɛ̌.»
44023019	Ci-zwiʼ mɛ̀ suzæ̀n ni ɓæn mwɔ̂ʼ ni fyaʼ, à tɛ̀tɔ̀ʼ nun mɛ̀ tòntòn. À cibbi lɛ̀ nun lɛ: «Yɛn sɛ wu yili wù shɛ mùn?»
44023020	Mwɔ̂ʼ ni ɗunmi nun shɛ̌ lɛ: «Mɛ̀ Yudà sunndâ ŋwum lɛ ɓon yɛ wù kǐn cibbi lɛ wù ni kiìn shim lɛ̀ Pɔ̂l kɛ mɓwɔki twun nun. Lɛ ɓon yɛ wù shɛ̌ lɛ ɓon ɓi yili lɛ̀ ɓon tæʼ ǹdǔʼ lɛʼ Pɔ̂l seansean.
44023021	Ɓa wù lwùm yili, ntwiʼ ɓɛ leân ɓwum mwùm nyî kɛ nyinnìm shan nun ɓye yɛ gwùmnì kɛ mbyi nun, ɓǎ ɓɛ ɓæn Pɔ̂l. Ɓɛ ywɛmmâ ɓon nɛʼ lɛ ɓon ɓa swum ji shìkì ɓon nwi, han a kɛn ɓɛ̀n kwan sɛ ɓon yɛ Pɔ̂l wu. Ɓɛ fɔseâ ɓon nɛʼ lwɛn, fyònnzì nywù nɛ ɓon ti suʼ ɓòn.»
44023022	Mwumŋkæ̀m mɛ̀ suzæ̀n ywɔʼ ǹzæ̌ʼ lɛʼ yi, à fyɔ̀sì mwɔ̂ʼ ɓe, lɛ̀ à tà nun shɛ̌ lɛ ɓa nyǐ ni lwùm mwum ndɔʼ lɛʼ màzwùm shɛ̌.
44023023	Kɛ nyě yi, mwumŋkæ̀m mɛ̀ suzæ̀n lon mɛ̀ ci-zwiʼ mɛ suzæ̀n ɓî ɓyon ndɔʼ, à shɛ̀ lɛ̀ ɓon lɛ: «Tannzênì mɛ̀ suzæ̌n nɗuʼ mɓì, ɓyin swɔsi ɓon. Ɓyin twɛʼ tì mɛ̀ ci-nyæmɓàlì mwùm shanmɓì, lɛ̀ mɛ̀ ci-yi kwòn nɗuʼ mɓì. Ɓyin ɓonŋgàʼ kwan sɛ ɓwum nonŋgea njiʼ hwæn, ɓyin yɛ kɛ̌n Sèzàrê.
44023024	Ɓyin fɔsì tì kuʼ nyæ̌mɓàlì nyɛ̌ Pɔ̂l yɛ̌ nàn ɓǎ ɓyin kɛn lɛ̀ nun kɛ ke Fèlîsì, ci-ŋgyɔʼ, shìkì mwù ɓwum nun.»
44023025	À kɔʼ ɗèwà ndɔʼ, ǹzæ̌ʼ ɗèwǎ màzwùm ɓe lɛ:
44023026	«Mùn Klôdɛ̀ Lìsìâ nɛ kɔi ɗèwà ton sɛ lɛ̀ Fèlîsì, ci-ŋgyɔʼ, mùn hwæsi wù.
44023027	Mwum nɛ wù yɛn nɛ, mɛ̀ Yudà ɓæn nun, ɓe lɛ̀ ɓɛ yɛ nun wu, mǔn kà ɓɛ̌n lɛ̀ mɛ̀ suzæ̀n ɓyɛ̂m, mùn kpæ̀lì nun kɛ nyinnìm shan nun, ntwiʼ ɓe lɛ̀ mùn ywɔâ lɛ mwum Rɔ̂m nɛ.
44023028	M̀bɔ̀kì nɛ mun yile mùn ywɔʼ mwù swum sɛ ɓɛ ta nun ɗwonnzi nun, mùn kɛ̀nne lɛ̀ nun kɛ swiʼ kyìtæ̀ʼ twun yan.
44023029	Mùn kɛ̀n yɛn lɛ ɓɛ ɓe nun ɗwonnzi kɛ nywi mɛ lwuà nɗwon Mvɛ̀nnswæ̀b nyan. Kɛ mɛ lɛʼ màzwùm nun hwæn, sɛ ɓe kǎn lɛʼ sɛ ɓɛ wu nun, shìkì a ɓe kuʼ she mwum wòli à ɗun nye njè nun, ntwiʼ sɛ nun cì kan lɛʼ kimmi ndɔʼ.
44023030	Kɛ nyě yi, mùn kìn tì ywɔʼ lɛ mɛ̀ Yudà sunnde ŋwum lɛ̀ ɓɛ ɓwuli mwù yon, mǔn, ǹdikàʼ à kǐn cì swû m̀byìmmi. Mùn cì kuʼ ǹlìmmì lɛ̀ ɓwum ɓye swɛmmea nun lɛ ɓon nɛʼ kiìn lɛli lɛ̀ wù. Mùn lɛbmɛ wù.»
44023031	Mɛ̀ suzæ̀n ywɔʼ hwæn, ɓɛ ci kuʼ wɛ̌ tà shɛ mwumŋkæ̀m nyan shɛ̀ kuʼ ɓon. Kɛ kpòn m̀bɔʼ màzwùm nun, ɓɛ twɛʼ Pɔ̂l, ɓɛ kɛn ɓɛ̀n kɛ Àtìpàtrî.
44023032	A kin ɓɛ̀n shikpon, mɛ̀ suzæ̀n ɓye ɓe kɛ̀n lɛ̀ mɛ̀ kwù fyôn ɓon ɓe kɛ cǐ tòn shan kɛ Yèrusàlɛ̀m, ɓɛ ɗonnzi mɛ̀ ci-nyæmɓàlì kɛn mbyî lɛ̀ Pɔ̂l.
44023033	Mɛ̀ ci-nyæmɓàlì ɓi ɓɛn kɛ Sèzàrê ɗin, ɓɛ fɛ ɗèwà lɛ̀ ci-ŋgyɔʼ, ɓɛ kyilì nun Pɔ̂l fyaʼ.
44023034	Ci-ŋgyɔʼ nzanŋgaʼ ɗèwà hwæn, à cibbi lɛ̀ Pɔ̂l lɛ nyǐ ni mwum nɛ yǎ ŋgyɔʼ nun? Kwan sɛ nun ywɔʼ lɛ à ni mwum nɛ kɛ Sìlìsî,
44023035	à shɛ̀ lɛ̀ nun lɛ: «Mùn yɛ̌ wù ǹzæ̌ʼ lɛʼ cibbea kwan sɛ ɓwum ɓye swɛmmea wu ti tǒn.» À shɛ̀ lɛ̀ ɓwum lɛ ɓyi ɓi kɛn Pɔ̂l kɛ̌ kɛ mvù sɛ Èrôdɛ̀ gwe.
44024001	Kɛ nyè yɛ ɓɛ kɛnne Pɔ̂l lànnzi, a lan ɓe ǹgyìn shân, Ànànià mwumŋkæ̀m mɛ̀ ci-mfɛ sàtìkæ̀ʼ ɓɛ̌n Sèzàrê lɛ̀ ɓwumŋkæ̀m mɛ Yudà ndɔʼ. À twɛlì tì kuʼ Tɛ̀rtìlû mwum nɛ ɓe ci-myimnzi lɛʼ. Ɓɛ kɛn ɓɛ̀n swiʼ Fèlîsì ci-ŋgyɔʼ ɓǎ ɓɛ shɛ nun swum sɛ cǐ ɓɛ swɛmmea Pɔ̂l.
44024002	Ɓɛ fyi ɓwum, ɓɛ kɛn Pɔ̂l twɛli, à ɓɛ̌n, Tɛ̀rtìlû ɗunmi nun ǹzæ̌ʼ lɛʼ shɛ̌ nywi kɛ swiʼ ci-ŋgyɔʼ lɛ: «Nyɛli nyɛ̌ kɛ̀ ɓwiʼ ɓwiʼ hwæn, tǒn flɔa yɛ ɓwiʼ ton fɛ yɛ, wù nɛ mwù. Ywum yɛ ta kɛ̀nnì ŋgyɔʼ zwɛm lwɛn, ɓwiʼ ɓyi wù. Ywum lwukea yɛ ɓwiʼ fɔseâ kɛ jin nsòn nun yɛ, wù nɛ zwiʼ.
44024003	Ɓwiʼ wòli kan ɓwiʼ fyeli ǹlim lɛ̀ wù lɛ̀ ywum yɛ ɓwiʼ ta cinni kwan hwæn yɛ tǎ waì mɛ̀ fyàʼ hwæn.
44024004	Mùn ɓà wu kwan lànnzi ǹzwɔnzwɔ̀ʼ, son sɛ mùn yili mùn swulaʼ wù lɛ ywɔʼ zwû kwæʼ lɛʼ nɛ ɓwiʼ yɛ wù sùlea nɛ.
44024005	Kɛ nyɛn yɛ ɓwiʼ yɛn nun, mwum tòn nɛ ni ci-gwànnzì kɛ nsòn yɛ nun. À tǎ mɛ̀ lɛʼ pyìsea kɛ nyinnìm mɛ Yudà ɓye ŋgyɔ̂ʼ wan hwæn. Nun nɛ ci-zwiʼ nɛ kɛ fyàʼ ɓwum Yesù mwum Nàzàrɛ̂ʼ nun.
44024006	Ɓe lɛ̀ à ti tì ma yili lɛ̀ nun gwannzì tì jin nyenswæ̀b ndwun nyɛʼ, ɓwiʼ cɛ li, ɓwiʼ ɓæn nun. ((Ɓwiʼ ɓe yili ɓwiʼ lannzì nun mɛ̀ kæ̀ʼ wɛ̌ tà shɛ lwuà nyɛʼ tǎ yili.
44024007	Son, Lìsìâ, mwumŋkæ̀m mɛ̀ suzæ̀n nɛ ɓɛnne, à zwɛ̀ʼ ɓwiʼ nun fyaʼ lɛ̀ kim.
44024008	À fyòn nun li, ǎ kà shɛ̌ lɛ ɓwum ɓɛ swɛmmea nun, lɛ ɓyi ɓi kiìn kɛ cì swû.)) Wu cibbaʼ mwum tòn ni lwɛn, wǔ nɛʼ, wù yɛ̌ yɛn lɛ lɛʼ sɛ ɓwiʼ swɛmmaʼ nun lɛ̀ son sɛ, lɛŋkæ̀m sɛ.»
44024009	Mɛ̀ Yudà hwæn ɗyi kɛ ŋwum lɛʼ màzwùm nun ɓon hwæn lɛ lɛŋkæ̀m sɛ.
44024010	Ci-ŋgyɔʼ cì fyàʼ, à lànnzì Pɔ̂l lɛʼ. Pɔ̂l ɗunmi lɛʼ lɛ: «Mùn lìmmi lɛ ɗwùm yi ɗyě mèan, wù nɛ ci-nlin mɛ kæ̀ʼ kɛ ŋgyɔʼ tòn nɛ nun. Li, ǹlim yi mùn zwum pyǐ kɛ nlùsì mwu yɛ mùn kǐn mwù yɛ̂m lùsi ɗyě kɛ swiʼ swû.
44024011	Mwumŋkæ̀m wòli à cibbaʼ, ɓɛ yɛ nun shɛ̌ lɛ ǹgyìn yɛ mun ɓɛ̀nne kɛ Yèrusàlɛ̀m lɛ̀ mùn ɗɔa M̀vɛ̀nnswæ̀b, yɛ làn kifɛʼ ǹgyǐn wûm ɓlàn ɓî.
44024012	Mwum ndɔʼ cinni kan mun kɛ nyenswæ̀b ndwun lɛ̀ mùn tǎ lɛʼ pyìsi, shindɔʼ lɛ mùn tǎ ɓwum ǹcǐ ɓyɛbbi ɗwumnzi mɛ nyenswæ̀b ndɔʼ, kwo fɛʼ kɛ nlim nsòn pɛɗin.
44024013	She ɓon ton sɛ, wu cibbi ɓon mwù swum sɛ ɓon swɛmmea mûn nun, shìtàkwǔ wòle kan kim sɛ kwan.
44024014	Swum sɛ mun lìmmì lɛ mùn cǐ, son sɛ she mùn yɛ̌ wù shɛ̌ swiʼ sɛ. Mùn tǎ M̀vɛ̀nnswæ̀b nyɛ̌ mɛ̀ mbibea ɓyɛʼ ɓe mwumnzi ɗwon kɛ mbyi nywæb nɛ kwan nun, mbyi nɛ ɓon ta lon lɛ mbyi mɛ̀ mɓwɛ̀ʼ, son, mǔn ɗonnzi kan ywum yɛ ɓɛ kɔʼ kɛ ɗèwà mɛ lwuà nun, lɛ̀ ye ɓɛ kɔʼ kɛ ɗèwǎ sɛ mɛ̀ ci-nlɛli kɛ ŋwum Mvɛ̀nnswæ̀b nun kɔe nun.
44024015	Swum sɛ mùn yɛ̌ shɛ̀ sɛ, mùn cinni ǹtɛ̀ʼ zwum lɛ̀ son kɛ nywi Mvɛ̀nnswæ̀b, ɓon nɛʼ hwæn, ɓɛ cinni tì kuʼ ǹtɛ̀ʼ zwum kɛ nywi swum màzwùm. Swum màzwùm si lɛ: ɓwum hwæn, ǹdìkàʼ mɛ̀ ci-ncǐ lwɛn lɛ̀ mɛ̀ ci-ncǐ ɓyɛbbi nun hwæn, ɓɛ kà yìmnàkàʼ ywi.
44024016	Li nɛ ta cì, mùn tǎ nywi kimnzi lɛ̀ mɛ̀ mfɔ̀kàʼ nyɛ̀m ɓɛ ǹlwinni kɛ swiʼ Mvɛ̀nnswæ̀b, lɛ̀ kɛ swiʼ ɓwum.
44024017	«Ǹdìkàʼ nɛ mun kɛ̀nne ɗwùm ti ɗyě mèan, m̀ɓɛ̀n yɛ ye mun ɓɛ̀n kuʼ yɛ ɓǎ mùn kpaʼ ɓwum ɓyɛ̂m lɛ̀ lǒn, lɛ̀ mùn fɛ tì kuʼ sàtìkæ̀ʼ lɛ̀ M̀vɛ̀nnswæ̀b.
44024018	Swum sɛ ɓon ɓɛnne, ɓɛ cinni mùn lɛ̀ mùn tǎ cì kɛ nyenswæ̀b, son sɛ she mun yɛ̌ wù shɛ̌ sɛ. Mùn ɓe nyenswæ̀b ndwun kɛ ncì yi ɓɛ̌ʼ nsannzi ɓwum. Mɛ̀ ŋkwìn ɓwum ndɔʼ ɓe kǎn mun nyè, shìkì mɛ̀ lɛʼ ndɔʼ ɓɛ kuʼ kwe.
44024019	Ɓwum ɓɛ ɓe kwe ɓe mɛ̀ Yudà ɓye wai kɛ ŋgyɔʼ Àzî. Ɓon ɓɛ ɓê ɓwum ɓɛ kièn mùn swɛmmea cì swû, ɓɛshɛ ɓon cinni swum ndɔʼ lɛ̀ mùn.
44024020	Shi ɓɛ li, ɓye kwinni fɛ, ɓɛ shɛ lɛʼ ɓyɛbbi sɛ ɓon limmi lɛ mùn cìe kwan sɛ mùn ɓe swiʼ mɓwɔki twun,
44024021	shi ɓɛ ǹzæ̀ʼ lɛʼ nɛ mùn lɛle lɛ̀ ǹkwu kimmi kɛ swiʼ shan ǹɗyi. Mùn lɛle lɛ: “Lɛʼ nlànnzì mɛ kæ̀ʼ shɛ̂m ndɔʼ ɓa mbyî, à si ntwiʼ mùn tǎ fɔ̀kàʼ seansean lɛ ɓwum ywi yɛ ywi yìmni.” »
44024022	Fèlîsì nɛ ɓe lɛ̀ à lìmmâ mɛ̀ lɛʼ mèan kɛ mbyi Yesù nun, fyɔ̀sì mɛ̀ kæ̀ʼ ɓe lɛ̀ ǹyè, à shɛ̀ lɛ̀ ɓon lɛ: «Kwan sɛ Lìsìâ, mwumŋkæ̀m mɛ̀ suzæ̀n yɛ̌ ɓɛ̌n, lɛ̀ mǔn kà lin lɛʼ shin.»
44024023	À shɛ̀ lɛ̀ ci-zwiʼ mɛ̀ suzæ̀n nɛ ɓe Pɔ̂l ɓǒn lɛ nyǐ ni kɛn Pɔ̂l kɛ̀ ɓe næm, son, ɓa nyǐ ni giti nyǐ ǹzwɔʼ, shìkì nyǐ ni kænni mɛ̀ ŋwě nyǐ ɓɛ tǎ nyǐ kǐn m̀kpaʼ fɛ.
44024024	Kɛ nyě ŋgyin màzwǔm, Fèlîsì kònndì ɓɛ̀n kɛ nye mɛ̀ kæ̀ʼ ɓon lɛ̀ m̀myon Drùsî nɛ ɓe m̀lib Yudà. À fyi ɓwum, ɓɛ kɛn Pɔ̂l loin. Pɔ̂l ɓɛ̌n, Fèlîsì ɗunmi nun fɔli wɛ̌ tà shɛ nun tǎ lɛli kɛ nywi nɗwon mbyi Yesù Kristò nun.
44024025	M̀bɔ̀kì nɛ Pɔ̂l ɗunmi lɛli kɛ nywi tǒn she lwinni nun, kɛ nywi mɓæn nlim yɛ mwum wòli à ɓæn nun nɛʼ, lɛ̀ kɛ nywi kyìtæ̀ʼ sɛ ta kìn, yi ɗun Fèlîsì zwum, à shɛ̀ lɛ̀ Pɔ̂l lɛ: «She ɗyě wolâ fɛʼ li, nywɔʼ nɛ mùn yɛ̌ tì kwan cinni, mǔn kà lon ti wù.»
44024026	Kɛ nlon yɛ nun ɓe Pɔ̂l lon kwan hwæn ɓǎ ɓon shɛ ǹjě, à ɓe fɔ̀kàʼ lɛ Pɔ̂l yɛ̌ nun lòn ndɔʼ fɛ.
44024027	Li, ɗwùm ɓî kɛn làn, ɓɛ kwɛbsi Fèlîsì ci-ŋgyɔʼ kwe, ɓɛ kɛ Pɔ̀rsìyû Fɛ̀sìtû ɓe. M̀bɔ̀kì nɛ Fèlîsì yile lɛ nun lwuli mɛ̀ Yudà nlim, à ɗonnzɔ̂ʼ Pɔ̂l kwe nye njè.
44025001	M̀ɓɛ̀n yɛ Fɛ̀sìtû ɓɛ̌n kɛ cì she shon kɛ Sèzàrê, à suʼ nòn ǹgyìn lê, à làn kɛ Yèrusàlɛ̀m.
44025002	À ɓɛ̀n kwe, mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ mɛ̀ Yudǎ ŋkæ̀mŋkæm ndɔʼ kiìn nun lɛʼ sɛ ɓon swɛmmea Pɔ̂l ɓùnnzi. Ɓɛ cibbi lɛ̀ nun lɛ,
44025003	nyǐ ni yili zwû lɛ Pɔ̂l ni kiìn kɛ Yèrusàlɛ̀m. Ɓɛ ɓe lɛʼ li ntwiʼ sɛ ɓe lɛ̀ ɓɛ sunndâ ŋwum lɛ ɓon yɛ Pɔ̂l swǒn kɛ mbyi nun lɛ̀ ɓɛ wu nun.
44025004	Son, Fɛ̀sìtû fyònnzì lɛ̀ ɓon lɛ Pɔ̂l ni ni nye njè kɛ Sèzàrê, nun kuʼ, nun fyònnimɛ ɓe kwe ǹgyìɛn.
44025005	Ǎ kà kònndi ɓon shɛ̌ lɛ: «Ɓwiʼ yɛ kɛ̀n lɛ̀ mɛ̀ ci-zwiʼ ɓyin ndɔʼ kɛ Sèzàrê, li, ɓɛ yɛ nun lɛʼ ɓyɛbbi sɛ nun cǐ shɛ̌ kwe.»
44025006	Fɛ̀sìtû suʼ nòn kwe Yèrusàlɛ̀m sonndè m̀bɔʼ lɛ̀ ǹgyìn ɓî ndɔʼ, à fyòn nun ɓe Sèzàrê. A kin ɓɛ̀n shikpon fɔʼ, à kɛ̌n cǐ tǒn nlin kyìtæ̀ʼ shon. À fyi ɓwum lɛ ɓyi ɓi twɛlì Pɔ̂l.
44025007	Pɔ̂l ɓɛ̌n, mɛ̀ Yudà ɓye wai Yèrusàlɛ̀m kanndi nun, ɓɛ ɗunmi nun mɛ̀ lɛʼ mɓyibbɔa shɛ̌ nywi han a lan mwù. Mɛ̀ lɛʼ nɛ ɓon ɓe shɛ̀ ni, ɓɛ wòle kǎn ɓɛ lisàʼ seansean lɛ lɛŋkæ̀m sɛ ɓon lɛʼ.
44025008	Kɛ nlùsì mwu yon nun, Pɔ̂l ɗunmi lɛʼ lɛ: «Mǔn làn kan lwuà mɛ̀ Yudà ndɔʼ, shìkì mùn cì kuʼ swum ndɔʼ she nyenswæ̀b ndwun tǎ ɓyìnnɔ̀ʼ, kwo fɛʼ Sèzâr nɛ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn, mǔn làn kan mun lwuà nyon.»
44025009	M̀bɔ̀kì nɛ Fɛ̀sìtû yile lɛ nun lwuli mɛ̀ Yudà ǹlim, à cibbi lɛ̀ Pɔ̂l lɛ: «Ti wù Pɔ̂l, wù yili ɓwiʼ kɛn Yèrusàlɛ̀m lɛ̀ wù ɓǎ ɓɛ lannzì wù mɛ̀ kæ̀ʼ kwe swiʼ shɛ̂m kɛ nywi lɛʼ ton sɛ?»
44025010	Pɔ̂l fyònnzì lɛ̀ nun lɛ: «Mùn yili mùn ɗyi swiʼ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn, nun nɛ yɛ mɛ̀ kæ̀ʼ ɓyɛ̂m linni. Ntwiʼ mǔn cì kan lɛʼ ndɔʼ she ɓyɛbbi lɛ̀ mɛ̀ Yudà. Wù nɛʼ wù lìmmi seansean li.
44025011	Ɓɛshɛ mun lìmmi lɛ mùn cǐ lɛʼ ɓyɛbbi ndɔʼ sɛ yili lɛ ɓɛ wu mǔn, mǔn wòli kan mùn ɓyìnnɔ̀ʼ ywi. Son, ɓɛshɛ lɛŋkæ̀m ndɔʼ ɓan kɛ mɛ lɛʼ nɛ ɓon ta mun shɛ̌ nywi nun, mwum ndɔʼ wòli kan à kyìli mùn fyaʼ yan. Mùn yilâ lɛ Sèzâr lin mɛ̀ kæ̀ʼ ɓyɛ̂m.»
44025012	Kwan sɛ Fɛ̀sìtû sunndaʼ ɓon lɛ̀ mɛ̀ ci-nlɛb ndɛb ɓyon, à fyònnzì lɛ̀ Pɔ̂l lɛ: «M̀bɔ̀kì nɛ wu cibbâ lɛ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn lin kyìtæ̀ʼ swû, wù yɛ̌ kɛ̀n kwe swiʼ shon.»
44025013	A kin ɓɛ̀n nywɔʼ ndɔʼ, Àgripà nɛ ɓe m̀vɛ̀n ndɔʼ kìn ɓɛ̀n kɛ Sèzàrê ɓon lɛ̀ m̀myon Bɛ̀rènî. Ɓɛ kien kɛ̌n ŋhwæsi Fɛ̀sìtû ci-ŋgyɔʼ.
44025014	M̀bɔ̀kì nɛ ɓon noen kwe ǹgyìn mèan, Fɛ̀sìtû sannzi m̀vɛ̀n ni lɛʼ Pɔ̂l, à shɛ̀ lɛ̀ nun lɛ: «Mwum ndɔʼ ni fɛ nye njè, Fèlîsì waʼ kɛ̀n, à ɗonnzi nun kwe.
44025015	Ŋ̀gyìn yɛ mun kɛ̀nni ɓɛ̀n kɛ Yèrusàlɛ̀m, mɛ̀ ci-zwiʼ mɛ ci-mfɛ sàtìkæ̀ʼ ɓon lɛ̀ ɓwumŋkæ̀m mɛ Yudà swɛmmaʼ nun cì shɛ̂m, ɓɛ cibbi lɛ mùn ni swilì ɓon nyǐ ywi.
44025016	Li, mùn fyònnzì lɛ̀ ɓon lɛ ɓɛ̀ʼ ɓwum Rɔ̂m yili kan lɛ ɓyin ɓæn fyàʼ mwum ndɔʼ, ɓyin fɛɔ̀ʼ yon wan lɛ̀ ɓwum ɓye swɛmmaʼ nun, shìkì ɓɛ ɗyi lɛ̀ ɓon kɛ cǐ nlànnzǐ kyìtæ̀ʼ ɓǎ nun lusì kuʼ mwù yon.
44025017	Kwan sɛ mun shɛ̀mɛ ɓon li, ɓwiʼ waì kwe lɛ̀ ɓon, ɓwiʼ kiìn ɓe cɛ̌. A kin ɓɛ̀n shikpon fɔʼ, shǐ mgbæ̀nnǐ, mùn kɛ̀n tǒn cǐ tǒn nlànnzǐ mɛ kæ̀ʼ, mùn fyi ɓwum, ɓɛ kɛn mwum tòn ni twɛli.
44025018	Ɓwum ɓɛ swɛmmaʼ nun ɓɛ kwan, son, mɛ̀ lɛʼ nɛ ɓon ɓe lɛʼ nywi yon, ǎ ɓe kǎn mɛ̀ lɛʼ mɓyibbɔa nɛ mun ɓe fɔ̀kàʼ lɛ mwum màzwùm cìâ.
44025019	Mɛ̀ lɛʼ nɛ ɓon cinne lɛ̀ ɓon suʼ kɛ nywi mɛ mbyi nɗwon Mvɛ̀nnswæ̀b nyan, lɛ̀ nywi mwum ndɔʼ nɛ ɓon ta lon lɛ Yesù. Yesù ni ɓe lɛ̀ à ywiâ nùn, son, Pɔ̂l ni tǎ ɗyi lɛ nyǐ ni ti ɓe lɛ̀ mɛʼ.
44025020	Mǔn lìmmi kan mbyi nɛ mùn yɛ̌ fyi nlim lɛ̀ mùn fɔsì ǹdǔʼ lɛʼ màzwùm tæ̀li. Li nɛ cie, mùn cibbi Pɔ̂l ɓɛshɛ nun yili lɛ̀ ɓwiʼ kɛn Yèrusàlɛ̀m lɛ̀ nun, lɛ̀ mùn lannzì nun mɛ̀ kæ̀ʼ kɛ nywi lɛʼ màzwùm.
44025021	Son, Pɔ̂l yæ̀nnâ cìcì sɛ ɓɛ yɛ nun mɛ̀ kæ̀ʼ ɓyon linni nun. À cibbi lɛ nun yɛ̌ tòn ci-nye njè han a kɛn ɓɛ̀n kwan sɛ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn ni yɛ̌ lɛʼ shon linni. Li nɛ ci mùn cì ɓɛ ɗonnzi nun kwe nye njè a kɛn wòlì kwan sɛ mùn yɛ̌ cì à kɛ̀n kɛ swiʼ ci-mɛ ŋgyɔʼ ni.»
44025022	Àgripà shɛ̀ lɛ̀ Fɛ̀sìtû lɛ nun yili nun nɛʼ ni ywɔti ǹkwu mwum màzwùm. Fɛ̀sìtû fyònnzì lɛ̀ nun lɛ nyǐ ni yɛ̌ ǹkwu nyǐ ywo shim.
44025023	A kin ɓɛ̀n shikpon fɔʼ, Àgripà ɓɛ̀n ɓon lɛ̀ Bɛ̀rènî kɛ ǹkwìn ɓwumŋkæ̀m nun. Ɓɛ ɗun næm lɛ̀ ɓwum ta ɓon mɛ̀ kpaʼ nànnzea. Ɓwumŋkæ̀m ɓye ɓe kwe ɓe mɛ̀ ci-zwiʼ mɛ suzæ̀n, lɛ̀ ɓwum klwɔkea ɓye nlim nsòn hwæn.
44025024	Fɛ̀sìtû cì ɓɛ kiìn lɛ̀ Pɔ̂l, à shɛ̀ lɛ: «M̀vɛ̀n Àgripà lɛ̀ ɓyin ɓɛ kwinni fɛ lɛ̀ ɓwiʼ, mwum nɛ ɓyin yɛn nɛ, nun nɛ swum sɛ cǐ mɛ̀ ŋkwìn mɛ̀ Yudà tǎ swɔli kɛ ke shɛ̂m lɛ̀ ǹswɛmmaʼ yon. Ǹdìkàʼ ŋwaì yɛ Yèrusàlɛ̀m, a kiìn ɓɛ̀n lɛ̀ cɛ̌ nun, ɓɛ ta suʼ kun lɛ ɓɛ ɓwuli nyǐ ywònkyì.
44025025	Ti lɛ̀ mǔn, mǔn yɛn kan swum sɛ nun cǐ sɛ woli ɓɛ wu nun lɛ̀ ntwiʼ màzwùm. Jenɛ, m̀bɔ̀kì nɛ nun shɛ̀â lɛ nun kɛ̀nmɛ swiʼ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn, mùn yilâ kuʼ lɛ mùn yɛ̌ nun fyi.
44025026	Son, swum ndɔʼ si kwe, mǔn lìmmi kan swum sɛ mùn yɛ̌ kɔɔ̀ʼ lɛ̀ ci-mɛ ŋgyɔʼ kɛ nywi lɛʼ màzwùm. Li nɛ ci mùn kwannzi nun fɛ swiʼ shin, a lan lɔʼ ɗyě kɛ swiʼ swû, wù m̀vɛ̀n Àgripà, ɓǎ kwan sɛ ɓwiʼ yɛ lɛʼ shon tæ̀li lwɛn, mùn cinni swum sɛ mùn yɛ̌ kɔɔ̀ʼ.
44025027	Ntwiʼ à si lɛʼ ndwùmnzi kɛ mfyi ci-nye njè kɛ swiʼ mwum ndɔʼ shìkì wù sannzi kuʼ mwù swum sɛ ci ɓɛ swɛmmaʼ nun.»
44026001	Àgripà ɗunmi lɛli lɛ̀ Pɔ̂l, à shɛ̀ lɛ̀ nun lɛ: «Wù wòli wù lwin mwù ywû jenɛ.» Pɔ̂l ywɔʼ li, à wasi fyàʼ zwô, à ɗunmi nun nɛʼ lwinni, à shɛ̀ lɛ:
44026002	«Mùn tǎ mùn nɛʼ twɛli ɗye kɛ tǒn lwɛn nun kɛ nɗyi yɛ mun ɗyi ɗye kɛ swiʼ swû, wù m̀vɛ̀n Àgripà, lɛ̀ mùn lusì mwù yɛ̂m kɛ nywi mɛ lɛʼ nɛ mɛ̀ Yudà ta mun shɛ̌ nywi.
44026003	Mǔn lɛʼ kan li ɗin, mùn lɛʼ li ntwiʼ sɛ wù lìmmi yì ɓɛ̀ʼ mɛ Yudà seansean, lɛ̀ ywum yɛ ta ɓon ǹkyììli kɛ̌ kɛ nyinnìm shan nun. Li nɛ mùn swulaʼ wû lɛ wù kɛ ǹlim ŋgyɔʼ, wù fɔli swum sɛ mùn yɛ̌ wù sùlea.
44026004	«Mɛ̀ Yudà hwæn limmi m̀bɔ̀kì tòn nyɛ̀m kɛ kwan m̀bìpàn shɛ̂m nun. Ɓɛ ɓwuli kan swum sɛ mùn ɓe cì kɛ nɗunmi kɛ nyinnǐm ŋkwìn ɓwum ɓyɛ̂m, lɛ̀ kɛ Yèrusàlɛ̀m.
44026005	Ɗyě nɛ ɓɛ lìmmi kan mun. Ɓɛshɛ ɓon yili, ɓɛ woli ɓɛ yili lɛ lɛŋkæ̀m sɛ lɛ mùn ɓe mɛ̀ lwuà ɗwonnzi ǹzwɔnzwɔ̀ʼ kɛ mbyi nɗwon Mvɛ̀nnswæ̀b nyɛʼ nun. Mùn ni kɛ ŋkwìn mɛ Fàrìzìɛ̂n nun.
44026006	A kin ɓɛ̀n ɗyě, mùn ni kɛ swiʼ kyìtæ̀ʼ ntwiʼ sɛ mùn tǎ mwù kɛ̌ lɛ̀ lɛʼ ŋkàli yɛ M̀vɛ̀nnswæ̀b cìe lɛ̀ mɛ̀ mbibea ɓyɛʼ.
44026007	Mɛ̀ ɗwon wûm ɓlàn ɓî ɓyɛʼ ta mwù kɛ̌ lɛ̀ ɓon yɛn ǹlwinnzi ŋkàli màzwùm kɛ nɗɔa Mvɛ̀nnswæ̀b yɛ ɓon ta nun ɗɔa kpòn lɛ̀ nywɔʼ. Swum sɛ mɛ̀ Yudà ta mun mɛ̀ lɛʼ shɛ̌ nywi nun, à si, m̀vɛ̀n nyɛ̀m.
44026008	Ti lɛ̀ ɓyin mɛ̀ Yudà, yɛn sɛ ɓyin ta fɔ̀kàʼ lɛ à si swum twun kɛ cǐ Mvɛ̀nnswæ̀b lɛ̀ ǹyìmnzì mwum kɛ ywi nun?
44026009	À si lɛŋkæ̀m lɛ mǔn nɛʼ hwæn, mùn sɛte fɔ̀kàʼ lɛ sɛ yili lɛ mùn ɓɔli, ɓɛ læ̀kì jin Yesù læ̀mnzi.
44026010	Mùn fɔ̀kae li, mùn ɗyi, mùn ɗunmi kuʼ cǐ Yèrusàlɛ̀m m̀banmbɔʼ li. Mɛ̀ ci-zwiʼ mɛ ci-mfɛ sàtìkæ̀ʼ ɓe mǔn nyè. Lɛ̀ ǹkimmɔʼ màzwǔm, mùn ɓe ɓwum Yesù ɓænni mèan lɛ̀ mùn tǎ ɗwì nye njè. Kwan sɛ kwan ŋwu ɓyindɔʼ ɓe wòlǐ, mǔn ɓe kǎn shi kɛ læm mɛ ci-nyili ŋwu yan nun.
44026011	Kɛ yi kwan ndɔʼ nun, mùn ɓe ɓon vɛ̀nɛ̀ʼ yɛnnzi kɛ mɛ nyenswæ̀b, mùn ɓe ma yili lɛ̀ ɓɛ yonnzì ǹyè lɛ̀ mbyi Yesù. Ǹlim ɓe mùn wea lɛ̀ ɓon, mùn ɗunmi ɓon ɗwonnzi han mùn kɛ̀n ɓɛ̀n kɛ mɛ ŋkyìn nsòn.»
44026012	«Li nɛ ɓe nywɔʼ ndɔʼ lɛ̀ mùn kɛ̀nmɛ Dàmasì lɛ̀ ǹkimmɔʼ mfyi yɛ mɛ̀ ci-zwiʼ mɛ ci-mfɛ sàtìkæ̀ʼ fyie mùn fyaʼ.
44026013	Mùn shɛ̀ wù, m̀vɛ̀n nyɛ̀m, a kin ɓɛ̀n nywɔʼ nlwinni, mùn yɛn ǹwanni ndɔʼ ǹwaì kɛ ɗɛb, ǹwanni màzwùm ɓe pwɛbbi ǹzwɔnzwɔ̀ʼ sɛ lan she nywɔʼ. Sɛ kanndi mùn ŋgyɔʼ ɓwiʼ lɛ̀ ɓwum ɓɛ ɓwiʼ ɓe kɛ̀n lɛ̀ ɓon.
44026014	Ɓwiʼ hwæn, ɓwiʼ swinì ŋgyɔʼ, mùn ywɔʼ ǹkwu ndɔʼ ta lɛli lɛ̀ mùn kɛ lɛʼ mɛ Èbrû nun lɛ: “Sɔ̂l, Sɔ̂l wù tà mun vɛ̀nɛ̀ʼ yɛnnzi ntwiʼ yɛn? Kɛ tæ̀nnì nɛ wu tǎ tæ̀nnì nun, wù tǎ wù nɛʼ kwɛ̀nnì nywi fɛ wɛ̌ nàʼ nɛ tǎ zwiʼ mɔ̀ʼ sɛ nyɛli nyon tà nun ywæli nun læli.”
44026015	Mùn cibbi ɓe lɛ: “Wɛn nɛ wù Nyɛli?” À fyònnzì mùn ɓe lɛ: “Yesù nɛ wù tǎ vɛ̀nɛ̀ʼ yɛnnzi nun nɛ.
44026016	Mùn shɛ̀ wû lɛ, waʼ zwô, wù ɗyi nùn. Ntwiʼ sɛ ǹkwan yɛ mun kwan wû kɛ swiʼ yɛ, mùn kwan ɓǎ mùn kɛ wù lɛ̀ ci-she nyɛ̀m. Wù yɛ̌ shìtàkwù shɛ̂m ɗyi kɛ nywi ywum yɛ wù yɛnnâ ɗyě lɛ̀ kɛ nywi ywum yɛ mùn yɛ̌ tì wù kònndi lìsea.
44026017	Mùn yɛ̌ mwù ywû ɓǒn kɛ nyinnìm mɛ Yudà lɛ̀ kɛ nyinnìm mɛ kyìn ɓwum ɓye mun yɛ̌ wù fyi kwe.
44026018	M̀fyi yɛ mun tà wu fyi yɛ, à yi ɓǎ wù welì ɓon mɛʼ, wù cì ɓɛ kwan kɛ njimmi nɛ ɓon ɓi kɛ nlim, ɓɛ kiìn kɛ ŋwanŋwan nun. À si tì kuʼ lɛ̀ wù ci ɓɛ kwan ǹkimmɔʼ Satæ̀n nun, ɓɛ kiìn mɛ kwǔ Mvɛ̀nnswæ̀b. Li, kɛ ŋkɛ̀ yɛ ɓɛ yɛ mwù kɛ̌ lɛ̀ mǔn, M̀vɛ̀nnswæ̀b yɛ̌ ɓon mɛ̀ ɓyɛbbi nyan zùsi, à fɔ̀sì ɓon cǐ tòn kɛ nyinnìm ɓwum ɓye ti ɓyon.”
44026019	«Wù m̀vɛ̀n Àgripà, li nɛ cie mǔn ɓyìnnɔʼ kan swum sɛ wae ǹdìkǎʼ nlim ɗɛb.
44026020	Mùn ɗyie, mùn ɗunmi lɛʼ-Nswæ̀b shɛ̌ lɛ̀ ɓwum ɓye Dàmasì, ɓye Yèrusàlɛ̌m, lɛ̀ ɓye nǒnnǒn Jùdê nun hwæn, han a kɛn ɓɛ̀n mɛ nsòn mɛ̀ kyìn ɓwum. Mùn ɓe ɓon shɛ̌ lɛ ɓɛ kwɛbsi m̀bɔ̀kì tòn nyan, ɓɛ cɛ mɛʼ lɛ̀ M̀vɛ̀nnswæ̀b, ɓɛ ci mɛ̀ lɛʼ nlwukea nɛ yɛ̌ lìsàʼ lɛ ɓɛ kwɛbsâ m̀bɔ̀kì tòn nyan lɛŋkæ̀m.
44026021	Lɛʼ màzwùm sɛ cie mɛ̀ Yudà ɓæn mùn kwan sɛ mùn ɓe nyenswæ̀b ndwun, ɓɛ yili lɛ̀ ɓɛ wu mùn.
44026022	Son, M̀vɛ̀nnswæ̀b kɛ̀â mùn fyàʼ yon nywi han a kiìn ɓɛ̀n ɗyě mǔn kɛ kwe, ɓǎ mun ɗyi shìtàkwù shon lɛ̀ mwum hwæn, mwɔ̂ʼ lɛ̀ mwumŋkæ̀m. Mǔn kònndi kan swum ndɔʼ kɛ nywi swum sɛ mɛ̀ ci-nlɛli kɛ ŋwum Mvɛ̀nnswæ̀b nun lɛle ɓon lɛ̀ mɛ̀ Mòîzɛ̀ lɛ yɛ yɛ ɓɛ̀n.
44026023	Ɓɛ lɛle lɛ mwum nɛ M̀vɛ̀nnswæ̀b yɛ̌ fyiì yɛ̌ vɛ̀nɛ̀ʼ yɛnni. Nun nɛ yɛ tì kuʼ sɛti ɓɛ mwum zwimbyiʼ nɛ yɛ̌ yìmni kɛ ywi nun. Kɛ nyìmnǐ ywi yon nun, à yɛ̌ cì mɛʼ sanmi ɓwum lɛ̀ ǹshɛ̀ yɛ nun yɛ̌ mbyi nswæti shɛ̌ lɛ̀ ǹkwìn ɓwum mɛ Yudà, lɛ̀ tì kuʼ lɛ̀ mɛ̀ kyìn ɓwum nun.»
44026024	M̀bɔ̀kì nɛ Pɔ̂l ɓe nun nɛʼ lwinni li, Fɛ̀sìtû kun lɛ̀ nun lɛ: «Pɔ̂l, tìʼ sɛ pyisi wu? Mùn fɔ̀kaʼ lɛ ǹyusaʼ ywum mèan pyisâ wù tìʼ.»
44026025	Pɔ̂l fyònnzì lɛ̀ nun lɛ: «Nyɛli nyɛ̀m Fɛ̀sìtû, mùn ɓǎ titìʼ. Ǹzæ̌ʼ lɛʼ yɛ mun tǎ lɛʼ yɛ yi lɛŋkæ̀m, à yi kɛ mbyi nun.
44026026	M̀vɛ̀n Àgripà lìmmi ywum yɛ mùn tǎ lɛʼ yɛ hwæn, mùn wòli mùn shɛ̀ yon mwù zwô kɛ swiʼ shon. Mùn lìmmi lɛ she nun ɓwuli kwo fɔʼ sɛ ɓan. Ntwiʼ ywum yɛ mun tǎ lɛʼ yi hwæn, yɛ ɓe kǎn lànnzì kɛ kwiʼ nun.
44026027	M̀vɛ̀n Àgripà, wù tǎ mwù kɛ̌ kɛ nywi nzæ̌ʼ lɛʼ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle? Mùn lìmmi lɛ ǹlim ywû yi nlim.»
44026028	Àgripǎ kǎ shɛ̌ lɛ̀ Pɔ̂l lɛ: «A lwæbmɛ kwæʼ, wù yɛ̌ cì mùn fyònnì mwum Yesù.»
44026029	Pɔ̂l fyònnzɔ̀ʼ lɛ̀ nun ɓe lɛ: «Kwo fɛʼ yǎ kwan, mùn tǎ M̀vɛ̀nnswæ̀b keli lɛ wù nɛ ɓa suʼ, son, ɓyin hwæn ɓɛ tà mun ywɔti ɗye fɛ, ɓyin fyonnì kuʼ wɛ̌ mùn, sàn sukuʼ mɛ̀ nɗuʼ nɛ mùn nywi nɛ.»
44026030	Fɛ̀sìtû ci-ŋgyɔʼ, m̀vɛ̀n Àgripà, lɛ̀ m̀myon Bɛ̀rènî, kònndì lɛ̀ ɓwum ɓɛ ɓon ɓe lɛ̀ ɓon hwæn waʼ zwô.
44026031	Kwan sɛ ɓon kɛsi nywi, ɓɛ ɗunmi lɛli lɛ̀ ɓwùlu lɛ: «Ɓwiʼ yɛn kan ɓyɛbbi nɛ mwum tòn nɛ cǐ nɛ ɓɛ woli ɓɛ wu nun, shindɔʼ ɓɛ kɛ nun nye njè.»
44026032	Àgripà shɛ̀ lɛ̀ Fɛ̀sìtû lɛ: «Shi ɓɛ mwum tòn nɛ shɛ̀â lɛ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn nɛ yɛ nun mɛ̀ kæ̀ʼ lànnzi, ɓwiʼ pælî fyàʼ jenɛ lɛ̀ nun.»
44027001	Ɓwiʼ non kwe li, a kɛn ɓɛ̀n kwan sɛ ɓon shɛ lɛ ɓwiʼ yɛ kɛ̀n kɛ Ìtàlî kɛ cìʼ ndwun nun. Ɓɛ pæʼ Pɔ̂l lɛ̀ ɓwùlu mɛ̀ ci-nye njè ndɔʼ, ɓɛ fɛ ɓon fyaʼ Jùlùsî ci-zwiʼ mɛ suzæ̀n ndɔʼ. À ɓe ci-zwiʼ ŋkwìn mɛ̀ suzæ̀n ye Rɔ̂m ye ɓɛ ɓe lon lɛ ǹkwìn Ògusìtà ci-mɛ ŋgyɔʼ.
44027002	Cìʼ ndwun nɛ ɓwiʼ nean nlim ɓe cìʼ nɛ wai Àdràmîtɛ̀ nɛ ɓe lɛ̀ à kɛ̀nmɛ mɛ̀ mbɛti ŋgyɔʼ Àzî wonwon. Ɓwiʼ kɛnne ɓwiʼ lɛ̀ mɛ̀ Àrìsìtakù, mwum Màsèdwân nɛ ɓe tòn kɛ Tɛ̀sàlònikà.
44027003	Shikpon kin wanni, ɓwiʼ ɓɛn Sìdôn. Jùlùsî ci-zwiʼ mɛ̀ suzæ̀n ɓe Pɔ̂l ɓænni lwɛn, à ɗonnzi Pɔ̂l lɛ nyǐ ni kɛn mɛ̀ ŋwè nyǐ ɓæ̀ti, shindɔʼ ɓɛ læ̀kì nyǐ swum ndɔʼ sɛ yɛ nun kpea fɛ.
44027004	Kɛ ŋwaʼ yɛ ɓwiʼ waʼ kwe, ɓwiʼ suʼ fyi kɛ mɛ mbɛti ŋgyɔʼ nɛ moan Shîpɛ̀ ntwiʼ sɛ m̀pùn ɓe ɓwiʼ suʼ kǐn ɓe kìmmàʼ.
44027005	Kwan sɛ ɓwiʼ lan kpìnnzɔ̀ʼ ɗuʼ ndwun nɛ tǎ fyi kɛ moan Sìlìsî lɛ̀ Pæ̀mfìlî, ɓwiʼ kɛn ɓɛ̀n kɛ nsòn ndɔʼ yɛ ɓɛ ta lon lɛ Mirà kɛ ŋgyɔʼ Lìsî nun.
44027006	Ɓwiʼ ɓɛn kwe, ci-zwiʼ mɛ̀ suzæ̀n yɛn cìʼ ndwun ndɔʼ nɛ wai Àlèzànndî. Ɓe lɛ̀ cìʼ màzwùm yɛ̌ fyi kɛ Ìtàlî. À nànnzì ɓwiʼ fi kɛ cìʼ ndwun màzwùm nun.
44027007	Ŋ̀waʼ yɛ ɓwiʼ waʼ kwe, ɓwiʼ non mbyi nun ǹgyìn mèan, ɓwiʼ suʼ kɛ̀n sèbì sèbì han ɓwiʼ kɛn ɓɛ̀n kɛ Sìnìdɛ̂ tɛ̀ʼ. M̀bɔ̀kì nɛ m̀pùn kænni ɓwiʼ kɛ̌n læ̀bbi kɛ fyaʼ màzwùm nun, ɓwiʼ kɛn fyi kɛ twòn ŋgyɔʼ Sàlmònê sɛ waʼ kɛ Krɛ̂ʼ, m̀pǔn læ̀kì ɓwiʼ hwumnzi.
44027008	Ɓwiʼ ɓe tì lɔʼ lwǔm won kwe tɛ̀ʼ, ɓwiʼ kɛn ɓɛ̀n kɛ cìcì sɛ ɓɛ ta lon lɛ Ŋwum-nshè-lwɛn. Cìcǐ màzwùm ɓe mbɛti nsòn ndɔʼ yɛ ɓɛ ɓe lon lɛ Làsê.
44027009	Ɓe lɛ̀ ɓwiʼ lannzâ kwan kwe ǹzwɔnzwɔ̀ʼ. Li, lɛ̀ kɛ̀n sɛ ciʼ nun ti sæ̀ʼ seansean, ntwiʼ sɛ ɓe lɛ̀ m̀ɓɔʼ pyiâ, lɛ̀ Ŋ̀gwìn-nshì-mlaʼ mɛ̀ Yudà leân nùn. Li nɛ cie Pɔ̂l shɛ̀ lɛ̀ ɓwùlu lɛ:
44027010	«Mɛ̀ ŋgyinni, mùn yɛn lɛ kɛ̀n sɛ ɓa mlɔ̌ʼ ɗin ɓwiʼ shi swum ndɔʼ ɓwuli, shìkì ɓwiʼ shi yindɔʼ gwànnzi. A suʼ kan fɛʼ lɛ ywum yɛ kɛ ciʼ nun, lɛ̀ cìʼ nun nɛʼ, son, lɛ̀ ɓwum ɓyɛʼ ndɔʼ nun.»
44027011	Ci-zwiʼ mɛ̀ suzæ̀n ni ɗonnzi ǹzæ̌ʼ lɛʼ Pɔ̂l ywo, à suʼ nun ci-ntwɛn fɔli ɓon lɛ̀ ci-cìʼ.
44027012	Ŋwum nshě màzwǔm ɓe kǎn lwɛn lɛ̀ ǹlànnzǐ kwan mbɛb màzwùm kwe hwæn. Li nɛ cie, màn ɓwum nɛ ɓe kwe hwæn ɓe shɛ̀ lɛ ǹdikàʼ ǹwaʼ yɛ kwe. Ɓɛ ɓe yili shindɔʼ ɓɛ læ̀kì fɛʼ kɛ̌n ɓɛ̌n kɛ Fɛ̀nìsî, ɓon lannzì kwan mbɛb. Fɛ̀nìsî ɓe ŋwum nshè kɛ Krɛ̂ʼ nun, yɛ ɓe cɛɔ̀ʼ kɛ pyì-nywɔʼ.
44027013	A kin ɓɛ̀n nywɔʼ m̀bɔʼ ndɔʼ, m̀pǔn wǒn ndɔʼ ɗunmi fyi, ɓɛ ɗunmi fɔ̀kàʼ lɛ ɓɛshɛ ɓon waʼ lɛ̀ ɓon ɓi yɛ ɓɛ̀n lwɛn wɛ̌ tà shɛ ɓon yili. Ɓɛ sulì cìʼ, ɓɛ suʼ won kwukwæʼ lɛ̀ ŋgyɔʼ Krɛ̂ʼ.
44027014	Son, ɓɛ mgbæ̀nni kan, m̀pǔn twun ndɔʼ yɛ ɓɛ ta lon lɛ Èràkyìlôn sænni ǹwaʼ yɛ kpo ŋgyɔʼ nun.
44027015	M̀bɔ̀kì nɛ m̀pǔn màzwùm ɓe ɗwì kimmi, mlǎʼ shɛ cìʼ. Cìcǐ mɓæn ciʼ ɓe kàn tî, ɓwiʼ suʼ tì nywi ɗyili ɗin lɛ̀ cǐʼ kɛ̀n lɛ̀ ɓwiʼ.
44027016	À kɛ̀n fyi lɛ̀ ɓwiʼ kɛ fyaʼ leànnji lìm ɗuʼ ndɔʼ sɛ ɓɛ ɓe lon lɛ Kodà, sɛ ghɔe ɓwiʼ m̀pùn kwæʼ. Cìʼ sɔ̀ɗin nɛ ɓwiʼ ɓe kɛ̀n lɛ̀ nun nyè, ɓwiʼ kɛn nun sheli tɛ̀ʼ,
44027017	ɓwiʼ kà yìli nun cǐ tòn shon nun. Ɓɛ ghimmàʼ cìʼ ndwun lɛ̀ mɛ̀ nɗuʼ, ǎ læ̀kì sænndi. M̀bɔ̀kì nɛ ɓon ɓe yi lɛ ɓon læ̀kì lwonni kɛ mɛ gbæm kyi ɓye moan Lìbî nun, ɓɛ kyilì plè nɛ ɓe cìʼ kɛ̀nnzi kɛ ŋgyɔʼ. Ɓwiʼ ɗyilì nywi, mlǎʼ ɗunmi ɓwiʼ twɔti ciʼ nun lɛ̀ yɛ ta kɛ̀n lɛ̀ ɓwiʼ.
44027018	M̀pùn ɓe yæki ɗyě mbyî nùn, han a kiìn ɓɛ̀n shikpon she fɔʼ. Ɓɛ ɗunmi mɛ̀ nshe pæ̀li lɛ̀ ɓɛ ɗwì ɗuʼ.
44027019	Shikpon fɔʼ kin tì wanni, ywum yɛ ɓe kpaʼ ciʼ nun hwæn, ɓɛ ɗunmi yon swǐ mlaʼ nun.
44027020	Ŋ̀gyìn leân mèan shìkì ɓwiʼ yɛn zæʼ nywɔʼ lɛ̀ mɛ̀ nywæʼ lɛ̀ ntwiʼ mɓyɛb zwɛ̀m. M̀pǔn ɓe kǎn lwǔm wòn kwæʼ lɛ, li, ɓwiʼ ɓe kǎn fɔ̀kàʼ lɛ ɓwiʼ yɛ nywæ̀lì.
44027021	Ɓwum ɓye ɓe kwe ciʼ nun ɓe kàn tî swum ndɔʼ ji ŋgyin mèan nun. Pɔ̂l ni wamɛ zwô kɛ swiʼ ɓwum ni, à shɛ̀ lɛ̀ ɓon lɛ: «Mɛ̀ ŋgyinni ɓyɛ̂m, ɓyin ywɔè lɛʼ sɛ mun shɛ̀e ɓyin, ɓyin ton kɛ Krɛ̂ʼ kɛ cìcǐ fɔʼ, ɓwiʼ ɓwulê kǎn ywum ndɔʼ, ɓwiʼ gwannzì yindɔʼ wɛ̌ tà shɛ ɓwiʼ ciâ sɛ.
44027022	Son jenɛ, mùn shɛ̀ ɓyin lɛ kimnzênì ǹlim, ntwiʼ mwum m̀bɔʼ ɓǎ ǹzison shon ɓwuli, cìʼ nun kyishon nɛ yɛ gwàn.
44027023	Kɛ kpòn nyɛ̌ làn ɗye nun, M̀vɛ̀nnswæ̀b nɛ cinni mûn, nyɛ̌ mùn tǎ ɗwon, à fyii cikpuʼ nyon kɛ ke shɛ̂m,
44027024	à shɛ̀ lɛ̀ mùn lɛ: “Pɔ̂l, ɓa yi kwɛn wù. Sɛ yili lɛ wù ɓɛn swiʼ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn. M̀vɛ̀nnswæ̀b yilâ lɛ ɓwum ɓɛ ta kɛ̀n lɛ̀ wù kɛ ciʼ nun hwæn swæʼ kɛ ntwiʼ kwɛ̀nnzǐ nlim shon kɛ nywi ywû.”
44027025	Mɛ̀ ŋgyinni ɓyɛ̂m, li nɛ ci mùn shɛ̀ ɓyin lɛ kimnzênì ǹlim. Ntwiʼ sɛ mùn tǎ zwùm tɛ̀li lɛ̀ M̀vɛ̀nnswæ̀b lɛ swum sɛ nun lɛʼ si, sɛ ɓa pyì ŋgyɔʼ ɗin. Sɛ yɛ kuʼ cì m̀banmban wɛ̌ swum sɛ nun lɛʼ.
44027026	Son, cìʼ yɛ̌ ɓwiʼ kɛ̌n ɗwǐ mbɛti lìm ɗuʼ ndɔʼ.»
44027027	Nywɔʼ nɛ mɛ̀ sonndè ɓî woli, a kin ɓɛ̀n kpon nun, m̀pùn kònndì ɓwiʼ twɔti kɛ nlim ɗuʼ nɛ ɓɛ ta lon lɛ Mèditèrànê. A kin ɓɛ̀n làn mɛ nyimblim, mɛ̀ ci-she kɛ cìʼ ndwun màzwùm kɛn yɛn lɛ ɓwiʼ ta kwɛmmi lɛ̀ ŋgyɔʼ ndɔʼ.
44027028	Ɓɛ ɗwi m̀bɔ̀kì kɛ mlaʼ nun ɓǎ ɓɛ limmì ǹjim ɗuʼ. Ɓɛ yɛn lɛ yɛ kwan mɛ̀ mɛtà mwum nlê ɓlàn shanmɓì. Ɓɛ sɛnndɔʼ mbyî kwæʼ, ɓɛ ɗwi tì, yɛ kwan mɛ̀ mɛtà mwum ɓî ɓlàn nìni.
44027029	Ɓɛ ɓe yi lɛ cìʼ nyɛʼ læ̀kì zwæ̀btì lɛ̀ mɛ̀ ŋgwɔ̀ʼ. Li nɛ cie ɓɛ ɗwi ywum kyìblea yɛ ta cìʼ ɗyili ɓe nyè nyî, ɓɛ suʼ tì kuʼ shikpon cɛ.
44027030	Mɛ̀ ci-she ciʼ màzwùm ɓe yili lɛ̀ ɓon yean ɓon lɛ̀ mwɛn cìʼ nɛ ɓe zwô ǹyìli. Ɓɛ kɛn nun kyìli. Ɓɛ ɗunmi pɔkaʼ lɛ ɓon kɛnmɛ ywum mɓæn ciʼ yɛ làn mwù kɛ̀kea.
44027031	Pɔ̂l yɛn li, à shɛ̀ lɛ̀ mwumŋkæ̀m mɛ̀ suzæ̀n ɓon lɛ̀ mɛ̀ suzæ̀n ɓyon lɛ: «Ɓye lɛ̀ ɓwum shi tòn fɛ cìʼ ndwun nun lɛ̀ ɓwiʼ, ɓwiʼ ɓa nywæ̀li.»
44027032	Mɛ̀ suzæ̀n ywɔʼ tî kuʼ làn nyan li, ɓɛ lin ǹɗuʼ mwɛn cìʼ, ɓɛ ɗonnzi nun à kɛ̀n.
44027033	A kin ɓɛ̀n moan shikpon, Pɔ̂l shɛ̀ lɛ̀ mwum hwæn lɛ nyǐ ni ji ji. À ɓe lɛʼ lɛ: «A ti ɗyě ǹgyǐn wûm ɓlàn nyî, ɓyin ta tòn, ɓyin ji kan swum ndɔʼ.
44027034	Li nɛ mun lɛʼ lɛ jiênì ji, ɓyin læ̀kì ǹjè ywi. Ntwiʼ fɛ mlaʼ nun, swum ndɔʼ ɓa mwum ndɔʼ cǐ.»
44027035	Pɔ̂l lɛʼ ǹzæ̌ʼ lɛʼ yi hwæn, à sheli brɛ̂ʼ, à yili M̀vɛ̀nnswæ̀b osɔ̀kɔ̀ʼ kɛ swiʼ ɓwum hwæn, à ɓɔti son, à ɗunmi ji.
44027036	Ɓwum hwæn kà kpæm ǹlim, ɓɛ ɗunmi kuʼ ji.
44027037	Ɓwiʼ ɓe ciʼ nun hwæn ɓwum nɗuʼ mɓì lɛ̀ mwùm nshanmɓì ɓlàn fyuru.
44027038	Kwan sɛ ɓɛ ji ji, ɓɛ ɓyim, ɓɛ ɗunmi yì ɓæm mvon swì kɛ ɗuʼ ɓǎ cìʼ ɗonmi ɓe.
44027039	Shikpon wanni, mɛ̀ ci-she sɛm ŋgyɔʼ, ɓɛ lìmmi kan cìcǐ màzwùm. Ɓɛ ɗwi zɛʼ, ɓɛ yɛn twòn ɗuʼ ndɔʼ lɛ̀ gbæm kyi nun, ɓɛ yili lɛ̀ ɓɛ kɛn cìʼ twɔ̂ʼ kwe ɓɛshɛ ɓon ɓɛn.
44027040	Ɓɛ sulàʼ ywum kyìblea yɛ ta cìʼ ɗyili nlim ɗuʼ, ɓɛ swi yon, ɓɛ konndì tì mɛ̀ nɗuʼ yì ɓlon klwɔkea yɛ ɓe nyè ciʼ sùlea, ɓɛ ndætì plè nyɛ̌ mwu ciʼ ɓǎ m̀pùn twɔtɔ̀ʼ ɓon cìʼ kɛ moan kyɔʼ. Ɓɛ ɗunmi kɛ̀nnɔ̀ʼ kɛ fyaʼ mɛ gbæm kyi.
44027041	Ɓɛ kɛn ɓɛ̀n kɛ cì ndɔʼ, cìʼ ɓɛ̀lì kɛ kyi nun nlim mlaʼ kɛ mbyìbì mlǎʼ kimmi nun. Mwù ciʼ hwæn ɓe lɛ̀ yɛ ɗun kɛ kyi nun, cǐ funnzi ɓe kǎn tî. Ɓe lɛ̀ mɛ̀ kpaʼ mlaʼ ti làn nyè ɓlǒ lɛ̀ kim.
44027042	Mɛ̀ suzæ̀n ɓɛ ɓe mɛ̀ ci-nye njè ɓǒn ɓe yili ɓon wu ɓyi, ǹdɔʼ ni læ̀kì nywæ̀lì lɛ̀ ŋgwɔʼ.
44027043	Son, ci-zwiʼ nyan kænni ɓon lɛʼ màzwùm, ntwiʼ sɛ nun ɓe kǎn yili lɛ swum ndɔʼ ci Pɔ̂l. À shɛ̀ lɛ̀ mwum hwæn lɛ nyɛ̌ lìmmi ŋgwɔʼ, nyǐ ni pyi ɗuʼ, nyǐ ni wɔʼ, nyǐ ni kwan kyɔʼ.
44027044	Ɓye lìmmi kan kuʼ, ɓyi nan kɛ yi plân zwɛm, shindɔʼ yi kìtɔ̀ʼ ciʼ zwɛm. Ɓɛ ci li, mwum hwæn kwan kyɔʼ shìkì swum ndɔʼ yinndì nun.
44028001	Kɛ nyè yɛ ɓwiʼ nywæli ywi, ɓwiʼ kwan kyɔʼ, ɓɛ shɛ ɓwiʼ lɛ jin lìm ɗuʼ màzwùm si lɛ Màlìtâ.
44028002	Ɓwum ɓye ɓe kwe ɓæn ɓwiʼ lwɛn ǹzwɔnzwɔ̀ʼ. M̀bɔ̀kì nɛ mvu ɓe nwi, mbɛb ɓe kwɛ̀n, ɓɛ ɓanni win twun ndɔʼ kwe, ɓɛ ye ɓwiʼ kwe ɓwiʼ hwæn.
44028003	Mɛ̀ ŋwæm ŋgæʼ ndɔʼ nɛ ɓe kwe ǹkwinni, Pɔ̂l kɛ̀n nun hwɛnni ɓǎ nun swi nun kɛ win nun, nywun kwaìn nlim lɛ̀ twɛ̀nndǐ win, à swɛb nun, à ghæti nun fyaʼ.
44028004	Lan Màlìtâ yɛn Pɔ̂l nywun fyaʼ ǹyìli, ɓɛ ɗunmi lɛli lɛ̀ ɓwùlu lɛ: «Ŋgyi ɓan, mwum tòn nɛ ni ci-ŋwu ɓwum. À ni kɛ mlǎʼ nywæ̀li nɛ, nywun kìân tì nun swɛbbi fɛ kyɔʼ. Son sɛ lisaʼ lɛ ǹswæ̀b yɛ ta ǹjì wìnni lɛ̀ mɛ̀ ci-ncǐ ɓyɛbbi yili kan lɛ à ton lɛ̀ mɛʼ.»
44028005	Pɔ̂l suʼ nywun cɛ ɗin, à sæ̀tɔ̀ʼ nun win nun, nywi kwɛ̀nni kan nun ɓe.
44028006	Ɓwùlu ɓe suʼ ɓòn lɛ nyǐ ni yɛ̌ ɗunmi nyèkàʼ, shindɔʼ nyǐ ni yɛ̌ pyì ŋgyɔʼ ɗin, nyǐ ni ywi. Ɓɛ ɓon shě, mɛʼ mgbɔki ɓon, ɓɛ yɛn lɛ swum ndɔʼ cì kan nun, ɓɛ kwɛbsi ŋwum, ɓɛ ɗunmi lɛʼ lɛ m̀vɛ̀nnswæ̀b ndɔʼ ni nɛ.
44028007	Kɛ cìcì sɛ ɓon ɓe win wo nun, kpìnnzɔ̀ʼ mɛ ŋgyɔʼ mwumŋkæ̀m nɛ cinni lìm màzwùm ɓe mbɛti. Jin mwum màzwùm ɓe lɛ Pùblìyû. À yèe ɓwiʼ lwɛn ǹzwɔnzwɔ̀ʼ, ɓwiʼ non ɗwon nyon ǹgyǐn lwukea lwɛn lê.
44028008	Ɓe lɛ̀ ce mwum màzwùm ni ǹgwɛ̀nŋgwɛ̀n. À ɓe lɛ̀ mbɛb, à kònndì kyi mbàn cinni. Pɔ̂l kɛ̀n nun yɛnni. À ɓɛ̀n kwe, à keli M̀vɛ̀nnswæ̀b, à sati nun mɛ̀ fyàʼ nywi, à kimnzi nun.
44028009	Kɛ nyě yi, mɛ̀ ŋgwɛ̀nŋgwɛ̀n mèan nɛ ɓe kwe lìm ɗuʼ màzwùm nun kǐn cǐ Pɔ̂l, à kimnzi ɓon.
44028010	Yǎ paʼ mmwumnzi yɛ toen ɗin ɓɛ mwumnzi kan ɓwiʼ yon? Kwan sɛ ɓwiʼ ywi cìʼ ɗun, ɓɛ fɛ ɓwiʼ ywum yɛ wole yɛ kpaʼ ɓwiʼ kɛ kɛ̀n shɛʼ nun.
44028011	Kɛ nyě mɛ nywiʼ lê yɛ ɓwiʼ noen kwe, ɓwiʼ ywi kɛ̀n wea, ɓwiʼ nan cìʼ ndwun nyɛ̌ wai Àlèzànndî. Ɓɛ ɓe cìʼ ni lon lɛ Mɛ̀-fæb-mɛ-swæ̀b. Cìʼ màzwùm lànnze kwan mbɛb kɛ lìm ɗuʼ fɔʼ màzwùm nun.
44028012	Ɓwiʼ kɛn li, ɓwiʼ kɛn ɓɛ̀n kɛ nsòn yɛ ɓɛ ɓe lon lɛ Sìràkûzɛ̀, ɓwiʼ non kwe ǹgyìn lê.
44028013	Ɓwiʼ waʼ kwe, ɓwiʼ suʼ won lɛ̀ moan kyɔʼ ɓǎ ɓwiʼ kɛn ɓɛ̀n kɛ Rèjìô. A kin ɓɛ̀n shikpon fɔʼ, m̀pùn yɛ tǎ waì kɛ mbênji ɗunmi fyi, ɓwiʼ suʼ kɛ̀n ǹgyìn ɓî, ɓwiʼ kɛn ɓɛ̀n kɛ nsòn yɛ ɓɛ ta lon lɛ Pùzòlê.
44028014	Kɛ kwe nɛ ɓwiʼ cinne mɛ̀ ŋgyinni ndɔʼ, ɓon lɛ: ɓwiʼ non kwe lɛ̀ ɓon sonndè m̀bɔʼ. Kɛ nyě yi, ɓwiʼ kà waʼ kɛ̀n she Rɔ̂m.
44028015	Ɓwum Yesù ndɔʼ ɓye kwe ɓe lɛ̀ ɓɛ ywɔâ ǹtwum mɓɛ̀n yɛʼ mbyî, ɓɛ kiìn ɓwiʼ ɓònŋgea mbyi nun. Ɓye ɓwiʼ cinne kɛ sɛm Àpûs ɓe kwe, lɛ̀ ɓye kɛ lwùmmɔ̀ʼ mɛ nye mɛ kyìn lê ɓe tì kwe. Pɔ̂l yɛn ɓon ɗin, à yili M̀vɛ̀nnswæ̀b osɔ̀kɔ̀ʼ, à kimnzi ǹlim ɓe.
44028016	Ɓwiʼ kɛn ɓɛ̀n kɛ Rɔ̂m, ɓon lɛ: Pɔ̂l ni ton nye ndɔʼ nun kyi ɓyi lɛ̀ suzæ̀n nɛ tǎ nyǐ ɓǒn.
44028017	Pɔ̂l nòn kwe ǹgyìn lê, à lon mɛ̀ ci-zwiʼ mɛ Yudà ɓye kwe Rɔ̂m kɛ cìcì sɛ nun tǎ tòn nun. Ɓɛ swɔli hwæn, à shɛ̀ lɛ̀ ɓon lɛ: «Mɛ̀ ŋgyinni ɓyɛ̂m mɛ̀ Yudà, kwo fɛʼ she mǔn cì kan swum ndɔʼ lɛ̀ ǹkwìn ɓwum ɓyɛ̂m, shìkì mùn cì kuʼ swum ndɔʼ sɛ yì ɓɛ̀ʼ mɛ mbibea ɓyɛʼ tà ka yili, ɓɛ ɓænni mùn kɛ Yèrusàlɛ̀m, ɓɛ kyilì mùn kɛ fyaʼ mɛ̀ ci-zwiʼ ɓwum Rɔ̂m.
44028018	Ɓon kuʼ, ɓɛ yoân m̀bɔ̀kì nɛ ɓon cinne kǎn lɛʼ ɓyɛbbi ndɔʼ nywi yɛ̂m she ɓɛ woli ɓɛ wu mùn nun, ɓɛ yile ɓǎ ɓɛ pæʼ fyàʼ lɛ̀ mùn.
44028019	Son, mɛ̀ Yudǎ yili kan li. Mùn yili lɛ ci-mɛ ŋgyɔʼ nɛ kɛ̌ mɛ̀ ŋgyɔʼ hwæn yɛn lɛʼ màzwùm. Son sɛ cie mùn kǐn fɛ, kwo fɛ she mǔn cinni kan lɛʼ nswɛmmaʼ ndɔʼ sɛ mun yɛ̌ ǹkwìn ɓwum ɓyɛ̂m mɛ̀ Yudà swɛmmea nun.
44028020	Li nɛ mùn cibbi lɛ mùn yili mùn yɛn ɓyin lɛ̀ mùn lɛli lɛ̀ ɓyin. Ntwiʼ mɛ̀ nɗuʼ nɛ mùn nywi nɛ, kwɛ̀m ndɔʼ ɓà mbyî, kwɛ̀m ni kɛ nywi mwum nɛ ǹkwìn ɓwum Izràɛ̂l ta zwùm tɛ̀li lɛ̀ nun lɛ à yɛ̌ ɓɛ̀n.»
44028021	Mɛ̀ ci-zwiʼ mɛ Yudà fyonnzì lɛ̀ nun lɛ: «Ɗèwà ndɔʼ wai kifɛʼ kɛ Jùdê sɛ pyi ɓwiʼ fyaʼ lɛ̀ jin swû. Kwo fɛʼ mwum nyɛʼ ndɔʼ wai kifɛʼ nun kwe ɓǎ nun shɛ ɓwiʼ ywum yɛ ta lànnzì, shindɔʼ à shɛ̀ ɓwiʼ lɛʼ ɓyɛbbi ndɔʼ lɛ̀ jin swû.
44028022	Son, ɓwiʼ yili ɓwiʼ fɔsì wù swum sɛ wù tǎ fɔ̀kàʼ ywo ŋwum, ntwiʼ ɓwiʼ limmi lɛ fyàʼ yɛ wù ni kɛ nlim yi, ɓɛ ta yon ɓyìnnzi cìcì hwæn.»
44028023	Ɓɛ sunndaʼ ywum hwæn kwe, ɓɛ kɛ ǹgyìn nɛ ɓon yɛ Pɔ̂l kǐn fɔli. Ŋ̀gyìn màzwùm wòli, ɓɛ ɓɛn mèan ǹzwɔnzwɔ̀ʼ kɛ nye nɛ Pɔ̂l ɓe tòn nun. Ɓɛ ton kwe ǹdìkàʼ ŋwaʼ yɛ shikpon a kɛn ɓɛ̀n kwæ̀bbi, lɛ̀ Pɔ̂l tà ɓon mɛ̀ lɛʼ shɛ̌. À ɓe ɓon lɛʼ she kɛ nywi ywɔʼ Mvɛ̀nnswæ̀b shɛ̌. À ɓe kæb lɛ̀ ɓɛ yili ywum yɛ nun ɓe ɓon shɛ̌ kɛ nywi Yesù. À ɓe ɓon lìsea kɛ mɛ lwuǎ Mòîzɛ̀ nun, lɛ̀ kɛ yi ɗèwà ye mɛ̀ ci-nlɛli kɛ ŋwum Mvɛ̀nnswæ̀b nun kɔe nun.
44028024	Ɓyindɔʼ yili ywum yɛ nun ɓe ɓon shɛ̌, fyàʼ ndɔʼ ɓyinnɔ̀ʼ kuʼ ǹkɛ̀ mwu.
44028025	Kwan sɛ ɓon ywi waʼ, mɛ̀ ŋwum ɓe ɓon kyikyi, Pɔ̂l kà shɛ̌ lɛ̀ ɓon lɛ: «M̀pùn Nsanmi ɓwɛ̀le kǎn kwan sɛ nun lɛle lɛ̀ mɛ̀ mbibea ɓyin kɛ ŋwum Èzaì ci-nlɛli kɛ ŋwum yon nun.
44028026	À lɛle lɛ: “Kɛ̌n cǐ ŋkwìn ɓwum ton ɓɛ, wù shɛ̀ ɓon lɛ: Ɓyin kà ywɔkàʼ, son, ɓyin ɓa mwù lìmmi. Ɓyin kà cɛkàʼ, son, ɓyin ɓa yɛnni.
44028027	Ntwiʼ mɛ̀ nlim ŋkwìn ɓwum ton yɛ ti ǹshìmndea lɛ̀ lɛŋkæ̀m, ɓon læ̀kì mwù lìmmi. Ɓɛ ɗwɔki mɛʼ, mɛʼ ɓyan læ̀kì yɛn. Ɓɛ shimmaʼ mɛ̀ ywiʼ lɛ̀ ɓɛ læ̀kì ywɔʼ, lɛ̀ ɓon yonni fyaʼ yɛ̂m nun ɓǎ mùn kimnzi ɓon.” »
44028028	Pɔ̂l kà lɛʼ tî ɓe lɛ: «Lìmmênì lwɛn lɛ ǹtwum nswæti yɛ M̀vɛ̀nnswæ̀b fyii yɛ ti jenɛ ye ɓwum ɓye ɓa mɛ̀ Yudà. Ɓɛ yɛ ɓon yon ywo.» ((
44028029	À lɛʼ ǹzæ̌ʼ lɛʼ yi ɗin, mɛ̀ Yudà waʼ kɛ̀n lɛ̀ ɓɛ ta lɛʼ kunkun kɛ nyinnìm shan nun.))
44028030	Pɔ̂l nòn kwe ɗwùm ɓî, à ɗɛ̀b nye nɛ nun ɓe tòn nlim. Ɓwum ɓye ɓe nun kǐn yɛnni hwæn, à ɓe ɓon yě.
44028031	À ɓe lɛli kɛ nywi ywɔʼ Mvɛ̀nnswæ̀b, à lìsàʼ tì kuʼ ywum yɛ kɛ nywi Nyɛli nyɛʼ Yesù Kristò. À ɓe lìsàʼ li mwù zwô, shìkì ɓɛ kænni nun.
45001001	Mùn Pɔ̂l nɛ ta ɗèwà ton sɛ kɔi. Mùn nɛ cikpuʼ fyaʼ Yesù Kristò. M̀vɛ̀nnswæ̀b ɓæn mùn lɛ̀ mùn ɓɛ ci-ntwum nyon. À pæ̀ʼ mun nyinnìm ɓwùlu, ɓǎ mùn sannzi ɓwum Ǹtwum Lwɛn yon.
45001002	Ɗyě nɛ Ǹtwum Lwɛn màzwǔm kwan kan. M̀vɛ̀nnswæ̀b cìe ǹkàli yon ǹdìkàʼ ŋwê. À cìe mɛ̀ ci-nlɛli kɛ ŋwum yon nun kɔʼ yon kɛ ɗèwà shon nun kwan ti læ̀bbi.
45001003	Ǹtwum Lwɛn màzwùm yi kɛ nywi Mwɛn nyon Yesù Kristò nɛ ɗyi Nyɛli nyɛʼ. Kɛ mfyòn yɛ nun fyònne mwum ŋgyɔ̂ʼ wan, à ɓe kɛ mvu ɓwum mvɛ̀n Dàvîd nun,
45001004	son, kɛ paʼ tòn she nun ɓe tòn mbyî cɛ̌ Mvɛ̀nnswæ̀b, à ɓe mwɛn nsanmi nyon. Sɛ fɔsi kwan seansean lɛ à ni Mwɛn Mvɛ̀nnswæ̀b, kwan sɛ M̀vɛ̀nnswæ̀b yìmnze nun kɛ ywi nun.
45001005	Yesù Kristò nɛ mwǔ swum sɛ cìe M̀vɛ̀nnswæ̀b ŋgæ̀nni mùn kɛ nyæ̀n yɛ nun yæ̀nne mùn lɛ̀ ci-ntwum nyon. À cǐ li, ɓǎ ɓwum ɓye ɓa mɛ̀ Yudà tɛʼ kuʼ zwùm lɛ̀ nun, ɓɛ mwumnzi nun. Li nɛ ɓɛ yɛ jin Yesù Kristò twuli.
45001006	Ɓyin ɓɛ Rɔ̂m ɓi, ɓyin ɓi tì kuʼ kɛ læm ɓwum màzwùm nun. Ɓyin ɓɛ M̀vɛ̀nnswæ̀b loân lɛ ɓyin ɓɛ ɓwum Yesù Kristò.
45001007	Mùn kɔi ɗèwà sɛ lɛ̀ ɓyin hwæn ɓɛ M̀vɛ̀nnswæ̀b yili, ɓɛ nun loân lɛ ɓyin ɓɛ ɓwum ɓyon. Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
45001008	Swum zwimbyiʼ sɛ mùn yili lɛ mùn shɛ ɓyin, à si lɛ mùn tǎ M̀vɛ̀nnswæ̀b osɔ̀kɔ̀ʼ yili fyaʼ Yesù Kristò kɛ ntwiʼ yin, ɓyin hwæn, kɛ nywi ntɛ̀ʼ zwum yɛ ɓyin ta tɛ̀ʼ lɛ̀ nun. Ǹtɛ̀ʼ zwum yin ta ywùm yi cìcì hwæn.
45001009	Ɓɛshɛ mun pɔkaʼ ɗin, M̀vɛ̀nnswæ̀b ni shìtàkwù shɛ̂m, nun nɛ mùn tǎ she shon cǐ lɛ̀ ǹlim fɔʼ, kɛ nshɛ̌ Ntwum Lwɛn yɛ mùn tǎ shɛ kɛ nywi mwɛn nyon nun. À lìmmi lɛ mǔn tà ka ɓyin limnzi.
45001010	Kwan mèan hwæn yɛ mùn tà nun keli, mùn tà nun cibbi lɛ ɓɛshɛ nun yɛn lɛ à si lwɛn, à ci lɛ mùn kiìn ɓyin ɓæ̀ti ɗye kæ̀mmì shɛ nun.
45001011	Ntwiʼ ǹlim yɛ̂m ta suʼ ɗyi lɛ mùn kiìn ɓyin yɛnni, ɓǎ mun ɓɛn ɓyin lɛ̀ ǹkimmɔʼ ndɔʼ yɛ wai fyaʼ Mpùn Nsanmi, ǹkimmɔʼ ndɔʼ yɛ woli yɛ kimnzi ɓyin kɛ tòn shin nun.
45001012	Sɛ lan li, mùn yili ti kuʼ lɛ mùn ɓɛn nyinnìm shin nun lɛ̀ ɓwiʼ tɛtènì ɓwùlu zwùm, ɓwiʼ hwæn. Mùn yɛ̌ ǹtɛ̀tì zwum cinni kwan sɛ mùn yɛ̌ ɓɛ lɛ̀ mùn yɛnnâ m̀bɔ̀kì nɛ ɓyin ta zwùm tɛ̀li lɛ̀ M̀vɛ̀nnswæ̀b, ɓyin cinni tì kuʼ ǹtɛti zwum, kwan sɛ a yɛ ɓɛ lɛ̀ ɓyin ta kuʼ m̀bɔ̀kì ntɛ̀ʼ zwum yɛ̂m yɛnni.
45001013	Mɛ̀ ŋgyinni ɓyɛ̂m, mùn yili lɛ ɓyin limmì lɛ mùn sùkeâ ŋkǐn mɓæ̀tì yin kæ̀mmì mèan han, wɛ̌ tà shɛ a kinmɛ̀ ɓɛ̀n ɗyě kɛ kæ̀mmì shɛ nun sɛ. Mùn yili lwɛn lɛ she shɛ̂m kwannzi mwù kɛ cì shin, m̀bɔ̀kì nɛ sɛ kwannzâ mwǔ kɛ cìcì mɛ kyìn ɓwum ndɔʼ nyɛ̌ mbyî.
45001014	Ntwiʼ sɛ à si mùn nywi dòlɛ̀ʼ lɛ mùn kɛn kɛ cìcì yi paʼ ɓwum hwæn, ɓye mɛʼ sanmâ, ɓon lɛ̀ ɓye kɛ njimmi nun, mùn kònndì kɛ̌n cɛ̌ ɓye limmi ɗèwà lɛ̀ ɓye cǐ kifɛʼ swùkwulwù.
45001015	Li nɛ ci, ǹlim ta mun ɗyi lɛ mùn kiìn kuʼ lɛ̀ Ǹtwum Lwɛn kɛ cì shin, ɓyin ɓɛ lan Rɔ̂m.
45001016	Mwǔ tà ka mun tuntun nlim lɛ̀ ǹshɛ̌ Ntwum Lwɛn. Ŋ̀kimmɔʼ Mvɛ̀nnswæ̀b yi kɛ Ntwum Lwɛn yɛ mùn tǎ shɛ̀ yɛ nun. Ntwiʼ sɛ yon yɛ mbyi nɛ nun tǎ fyi lɛ̀ nun swæti ɓwum ɓye ta ǹlim ɗyili nywi yon hwæn, ǹɗunmi yi kɛ nywi mɛ Yudà, a kɛn ɓɛ̀n kɛ ɓye ɓa mɛ̀ Yudà nun hwæn.
45001017	Ntwiʼ sɛ kɛ nywi Ntwum Lwɛn màzwùm yɛ, ɓwiʼ ta ywɔti m̀bɔ̀kì nɛ M̀vɛ̀nnswæ̀b tà ɓwum fyɔ̀si sanmi kɛ swiʼ shon. Kɛ mfyɔ̀sì sanmi màzwùm nun, shi ɓɛ ǹtɛ̀ʼ yɛ ɓɛ ta zwùm tɛ̀li lɛ̀ nun M̀vɛ̀nnswæ̀b, mbyi ndɔʼ ɓǎ mbyî. A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Mwum nɛ M̀vɛ̀nnswæ̀b fyɔ̀sâ sanmi kɛ swiʼ shon kɛ nyě ntɛ̀ʼ zwum yɛ nun tɛ̀ʼ lɛ̀ nun, nun nɛ cinni ǹzison ɗwùmɗwùm.»
45001018	Ti lɛ̀ ɓwum ɓye ta mɛ̀ lɛʼ mɓyibbɔa cìkea, ǹlim ta M̀vɛ̀nnswæ̀b nyeni lɛ̀ ɓon, ǹdìkàʼ kɛ ɗɛb kɛ cǐ tòn shon, kɛ ntwiʼ ncìkàʼ mɛ lɛʼ màzwùm, à tà tî kònndì nyeni lɛ̀ she ɓɛ tà ka nun mwumnzi nun. À yɛ̌ ɓon vɛ̀nɛ̀ʼ yɛnnzi ntwiʼ ɓyɛbbi nɛ ɓon ta cì ni, ɓyɛbbi màzwùm tǎ ɓwùlu mbyi ɗwɔa, mbyi nyɛ̌ ɓɛ woli ɓɛ limmì lɛŋkæ̀m nywi Mvɛ̀nnswæ̀b nlim.
45001019	M̀vɛ̀nnswæ̌b tà ka nyeni lɛ̀ ɓon ɗin, à si ntwiʼ ɓɛ ɓwuli kan mwum nɛ ɓɛ lon lɛ M̀vɛ̀nnswæ̀b. M̀vɛ̀nnswæ̀b nun nɛʼ lìseâ ɓon ywum yɛ ɗyi nywi yon nɛʼ, son, ɓɛ yili kan ɓɛ ywɔʼ.
45001020	Ǹdìkàʼ nɛ M̀vɛ̀nnswæ̀b fɔ̀e ŋgyɔ̂ʼ wan, kwo fɛʼ she ɓwum wòli kan ɓɛ yɛn nun lɛ̀ zɛʼ si, ɓɛ woli ɓɛ limmì paʼ tòn shon kɛ mɛ she nɛ nun cìi nun. Ɓɛ woli ɓɛ limmì lɛ ǹkimmɔʼ yon tà ka mlɔ̀ʼ, ɓɛ konndì tì kuʼ lìmmi lɛ nun nɛ M̀vɛ̀nnswæ̀b, nun kyishon. Li, ɓwum wòli kan ɓɛ shɛ lɛ ɓon ɓi njimmi nun.
45001021	Kwo fɛʼ she ɓɛ limmi lɛ mwum ndɔʼ ni kwe nyɛ̌ ɗyi M̀vɛ̀nnswæ̀b, ɓɛ tà ka nun twuli, shìkì ɓɛ yili kuʼ nun osɔ̀kɔ̀ʼ, wɛ̌ tà shɛ sɛ yili lɛ ɓɛ ci lɛ̀ nun. Mɛ̀ mɓàkàʼ nyan tǎ fyǒn kɛ̀n kɛ mɛ lɛʼ mpwìnpwìn nun, mɛ̀ mwù ŋgwànŋgea nyan ti ǹlwinnɔa lɛ̀ mɛ̀ lɛʼ nyènye, ɓɛ lìmmi kan tì swum she ɗyi swum lwɛn.
45001022	Ɓɛ ta shɛ̀ lɛ̀ mɛ̀ ŋwum nyan lɛ ɓon ɓi cinni mɛ̀ mwù, son, ɓɛ ti yì ɗyimi.
45001023	Ɓɛ ɗonnzâ ǹtwu Mvɛ̀nnswæ̀b nɛ ɗwùmɗwùm, ɓɛ ɗunmi ywum fɔ̀kea twuli. Ywum fɔ̀kea màzwùm ta ɓwum ŋgyɔ̂ʼ wan gwili, ɓwum ɓɛ yɛ ywi nywɔʼ ndɔʼ, yɛ gwili tì kuʼ mɛ̀ nyì, mɛ̀ nyæ̀m, lɛ̀ ywum yɛ ta wɔli ŋgyɔʼ hwæn.
45001024	Son sɛ ci kuʼ, M̀vɛ̀nnswæ̀b myìʼ ɓon fyàʼ lɛ̀ mɛ̀ lɛʼ mɓyibbɔa nɛ mɛ̀ nlim nyan tǎ yili, li, ɓɛ suʼ mɛ̀ lɛʼ nyan nyɛ̌ kwɛ̀nnjin seansean cǐ lɛ̀ ɓwùlu.
45001025	Ɓɛ yonnzâ lɛŋkæ̀m sɛ nywi Mvɛ̀nnswæ̀b lɛ̀ mɛ̀ mɓwɛ̀ʼ. Ywum yɛ M̀vɛ̀nnswæ̀b fɔ̌ʼ, yon yɛ ɓon ta twuli, ɓɛ mwumnzi yon, ɓɛ ɗonnzi kuʼ nun nɛʼ M̀vɛ̀nnswæ̀b nɛ fɔ̀e kuʼ ywum màzwùm, nun nɛ sɛ cibbi lɛ ɓwum twuli nun kwan mèan hwæn. Àmɛ̀n.
45001026	Son sɛ ci, M̀vɛ̀nnswæ̀b myìʼ ɓon fyàʼ lɛ̀ ywum kwɛ̀nnjin ye mɛ̀ nlim nyan tǎ suʼ ɗyi lɛ ɓɛ ci. Mɛ̀ yib ɓyan ɗonnzâ wɛ̌ tà shɛ M̀vɛ̀nnswæ̀b fɔ̀e, ɓɛ ti hwæ̌n tǒn ɓe lɛ̀ ɓwùlu mɛ̀ yib.
45001027	M̀banmbɔʼ màzwǔm, mɛ̀ ɗwɛb ɗonnzâ ǹlon mɛ yib, ǹlim ti ɓon suʼ ɗyi ɓe lɛ̀ ɓwùlu mɛ̀ ɗwɛb. She mɛ̀ ɗwɛb ta ywum kwɛ̀nnjin cǐ lɛ̀ ɓwùlu mɛ̀ ɗwɛb li, vɛ̀nɛ̀ʼ shan she sɛ yili lɛ ɓon yɛn, son sɛ she ɓon ti yɛn si.
45001028	M̀bɔ̀kì nɛ ɓon yile kǎn ɓon twɛʼ M̀vɛ̀nnswæ̀b lɛ̀ swum ŋkæ̀mŋkæm, son sɛ ci M̀vɛ̀nnswæ̀b myìʼ ɓon fyàʼ lɛ mɛ̀ lɛʼ mɓyibbɔa nɛ mɛ̀ mɓàkàʼ nyan ta ɗyi nlim, ɓǎ ɓon ci swum sɛ ɓɛ ciè kǎn.
45001029	Mɛ̀ lɛʼ mɓyibbɔa hwæn pyìâ ɓon ǹkaʼ nywi. Swùnnì si shan, lɛ̀ ǹlim ŋæ̀li nun, ɓɛ ti ǹgæ̀nndì seansean, ɓɛ ta ɓwum wukea, ɓɛ klwikàʼ mɛ̀ lɛʼ, ɓɛ cinni yì bɛ̌b ɓyibbɔa, ɓɛ konndì ɓɛɔ̂ʼ zwɛm mɛ̀ ci-ŋgɛʼ. Ɓɛ ta yì ɓòɓo kɛ̀nnzi,
45001030	lɛ̀ ɓɛ ta ɓwùlu mɛ̀ lɛʼ mɓyibbɔa shɛ̀kea kɛ nywi cǐ ɓye fɔʼ ndɔʼ. À ɓi mɛ̀ ci-ɓyìnnzǐ Mvɛ̀nnswæ̀b, ɓɛ ta ɓwùlu mbyulea, ɓɛ shelaʼ tì nywi, ɓɛ ta mɛ̀ mbyi ncǐ ɓyɛbbi ɓye nywæb kwannzi, ɓɛ ŋgaʼ mɛ̀ ŋwum ɓwum ɓye ye ɓon.
45001031	Mɛ̀ mwù nyan ti ǹgwànŋgea, ɓɛ tà ka lɛʼ she ɓon ta kwannzi ŋwum lwinnzi, mɛ̀ nlim nyan ni ǹtwɛ̀nndea lɛ̀ ɓwùlu, ɓɛ cinni kan tî kwɛ̀nnzǐ nlim she ɓɛ lwuni ɓon lɛ̀ lwikwæ̌n.
45001032	Ɓɛ ɓwuli kan kuʼ lɛ ywum màzwùm yi ywum yɛ lwuà Mvɛ̀nnswæ̌b tà ka yili. Ɓwum ɓɛ ta paʼ mɛ lɛʼ màzwùm cìkea, ɓɛ toân ǹgwòn lɛ̀ ywi. Lɛ̀ ǹlìmmǐ màzwùm nun hwæn, ɓɛ ta kɛ̀n mbyî lɛ̀ ǹcìkǎʼ paʼ ywum ɓyibbɔa ton yi. À làn ma li, ntwiʼ sɛ ɓɛ konndɔʼ tì ǹgwòn yili lɛ̀ ɓwùlu ɓye ta kuʼ cì wɛ̌ ɓon.
45002001	Yili wù ɓɛ fɛʼ wɛn, wù nɛ tǎ suʼ ɓwùlu wɛ̀si, wǔ cinni kan kwɛ̀m nɛ yɛ̌ wù kwannzi lɛʼ nun kɛ swiʼ Mvɛ̀nnswæ̀b. Ntwiʼ kwan sɛ wu tǎ suʼ ɓwùlu cɛ lɛ̀ mɛ̀ ci-ncǐ ɓyɛbbi, lɛ̀ wù nɛʼ hwæn, wù ni kɛ nlim, wǔ nɛʼ nɛ wù tǎ ǹdwɛ̀n swǐ nywi.
45002002	Ɓwiʼ hwæn, ɓwiʼ limmi lwɛn lɛ ɓwum ɓɛ ta paʼ mɛ lɛʼ màzwùm cǐ, M̀vɛ̀nnswæ̀b tà ɓon vɛ̀nɛ̀ʼ yɛnnzi wɛ̌ tà shɛ sɛ yili lɛ ɓɛ yɛn.
45002003	Ti wù nɛʼ nɛ tǎ ɓwùlu wɛ̀si ni, wù ɓàkaʼ lɛ wù yɛ̌ M̀vɛ̀nnswæ̀b kwean fyaʼ? Lɛ̀ wù ni kuʼ nɗuʼ fɔʼ nun lɛ̀ ɓon?
45002004	Kɛ̀ shindɔʼ, wù tǎ M̀vɛ̀nnswæ̀b njìli ntwiʼ sɛ à ni ci-kwɛ̀nnzǐ nlim, à ɓɛ tì ci-mɓæn nlim, à fyimnzi tì mɛ̀ lɛʼ? Wù yɛn kan lɛ M̀vɛ̀nnswæ̀b tà wu lwɛn cǐ kɛ ŋwò yɛ nun tà wu mbyi wǒ, lɛ̀ wù nɛ kwɛbsi m̀bɔ̀kì tòn nywù?
45002005	Son, wù ni làn nywù mwù kimmi, wǔ yili kan wù kwɛbsi m̀bɔ̀kì tòn nywù. Son sɛ ci, wù swǐ wù nɛʼ ǹdwɛ̀n nywi. Kyìtæ̌ʼ Mvɛ̀nnswæ̀b yɛ wù pyǐ nywi, nywɔʼ nɛ sean yɛ̌ nun ɗwǐ zwum. Nywɔʼ màzwùm nɛ nun yɛ̌ ŋgyɔ̂ʼ wan lànnzi kɛ kyìtæ̀ʼ sɛ nun tǎ lànnzì kɛ mbyi nun.
45002006	Nywɔʼ màzwùm nɛ nun yɛ̌ mwum hwæn ɗɛ̀bbi she nyon nɛ nun cìe fɛ.
45002007	Ɓwum ɓye ta ǹtwu kæbbi kɛ ŋkɛ̀ mwu yɛ ɓon ta kɛ̀ kɛ ncǐ lwɛn nun, ɓɛ ta kæb lɛ̀ M̀vɛ̀nnswæ̀b yili ɓon ǹgwòn, lɛ̀ ɓon cinni tì kuʼ ǹzison she ɗwùmɗwùm, ɓon ɓɛ M̀vɛ̀nnswæ̀b yɛ̌ ǹzison ɗwùmɗwùm fɛ.
45002008	Son, ti lɛ̀ ɓwum ɓye ta ŋwum Mvɛ̀nnswæ̀b fyinnzi, ɓɛ twub ǹzæ̌ʼ lɛʼ yon lɛ̀ mɛ̀ kwǔ, ɓɛ yê kuʼ mɛ̀ lɛʼ mɛ̀ mɓwɛ̌ʼ, ɓon màzwùm ɓɛ M̀vɛ̀nnswæ̀b yɛ̌ vɛ̀nɛ̀ʼ yɛnnzi.
45002009	Ɓwum ɓye ta ɓyɛbbi cǐ hwæn, vɛ̀nɛ̀ʼ yɛ ɓon yɛnni, ǹlim ɓyitì ɓon zwum, ǹɗunmi yi kɛ nywi mɛ Yudà zwɛ̂m, a kɛn ɓɛ̀n nywi ɓwum ɓye ɓa mɛ̀ Yudà.
45002010	Son, ti lɛ̀ ɓwum ɓye ta lwɛn cǐ, M̀vɛ̀nnswæ̀b yɛ̌ ɓon ǹtwu fɛ, lɛ̀ flɔa nyon nun, ǎ kà yilɔʼ tì ɓon ǹgwòn zwɛ̂m. M̀banmbɔʼ kuʼ, sɛ yɛ ɗunmi kɛ nywi mɛ Yudà zwɛ̂m, sɛ kà kɛ̌n ɓɛ̀n nywi ɓwum ɓye ɓa mɛ̀ Yudà.
45002011	Ntwiʼ sɛ M̀vɛ̀nnswæ̌b tà ka ǹkyììli kɛ̌ kɛ nyinnìm ɓwum nun.
45002012	Ɓwum ɓye ɓa mɛ̀ Yudà lìmmi kan mɛ̀ lwuà ɓye Mòîzɛ̀ kɔe, ɓɛ ta ɓyɛbbi cìɔʼ njimmi nun. Li, ɓɛ yɛ kɛ̌n mlɔ̀ʼ ɗin, shìkì mɛ̀ lwuà kyiblì ɓon kɛ mwu. Ti lɛ̀ mɛ̀ Yudǎ, lwuà Mòîzɛ̀ ni ɓon nlim nun. Kwan sɛ ɓon, ɓɛ ta ɓyɛbbi cǐ, M̀vɛ̀nnswæ̀b yɛ̌ ɓon mɛ̀ kæ̀ʼ lànnzi kɛ nywi lwuà màzwùm.
45002013	Ǹywɔʼ yɛ wù tǎ mɛ̀ lwuà ywo lɛ̀ mɛ̀ ywiʼ ɗin, yon yɛ tà ka cì wù ɓɛ ǹsanmi kɛ swiʼ Mvɛ̀nnswæ̀b. Son, ǹɗwonnzi lwuà màzwùm lɛ̀ ǹdùʼ nun, yon yɛ ta ɓwum sannzi kɛ swiʼ shon.
45002014	Ɓwum ɓye ɓa mɛ̀ Yudǎ, ɓɛ lìmmi kan mɛ̀ lwuà mɛ Yudà. Kwan sɛ ɓon ta cǐ m̀bɔ̀kì nɛ mɛ̀ lwuà yili, mɛ̀ mwù nyan nɛʼ nɛ ta ɓon mbyi nlwɛn lìsea.
45002015	M̀bɔ̀kì màzwùm lìsàʼ lɛ mɛ̀ lwuà ɓi ɓon mɛ zwùm nun. Ɓɛ ta kuʼ cì li lɛ̀ mɛ̀ mwù nyan. Mɛ̀ mɓàkàʼ nɛ tà ti ɓon ɓɛ̀nni mwu, kwan ndɔʼ à tà ɓon lìsea lɛ à ɓi pyǐ, à kònndi tì ɓon lìsea kwan ndɔʼ lɛ lwɛn nɛ ɓon ta cì.
45002016	Ywum yɛ mùn shɛ̀ ɓyin hwæn yi, li nɛ yɛ ɓɛ nywɔʼ nɛ M̀vɛ̀nnswæ̀b yɛ̌ ɓwum mɛ̀ kæ̀ʼ lànnzi kɛ fyaʼ Yesù Kristò. À yɛ̌ ywum yɛ ɗyi gwùmnea kɛ mɛ zwum ɓwum kwannzi pisean. Li nɛ Ǹtwum Lwɛn yɛ mùn tǎ shɛ̀ ta lɛʼ.
45002017	Wù nɛ mwum Yudǎ, wù tǎ kyìblì kɛ mɛ lwuǎ Mòîzɛ̀ nun, wù tǎ nywi shelea lɛ wù lìmmì M̀vɛ̀nnswæ̀b,
45002018	wù lìmmì tî swum sɛ M̀vɛ̀nnswæ̀b yili lɛ wù ci. Lwuà nɛ fɛ wu mbyi ŋkɛ̌ ŋkyììlaʼ kɛ nyinnìm swum lwɛn lɛ̀ swum ɓyɛbbi.
45002019	Wù tì kuʼ, wù tǎ wù nɛʼ twɛli wɛ̌ mwum nɛ cinni mɛʼ, nyɛ̌ wòli à kɛ̀nnzì mɛ̀ ci-ɓwubè, wù ɓɛ tì kuʼ wɛ̌ ǹwanni kɛ nyinnìm ɓwum ɓɛ kɛ njimmi nun.
45002020	Wù tǎ tì wù nɛʼ twɛli wɛ̌ ci-nsannzi ɓwum mɛʼ, wù ni wɛ̌ ǹlìsàʼ ɓwum ɓye kwǔm yiʼ kifɛʼ zwum kɛ mbyi Mvɛ̀nnswæ̀b nun. Kɛ wù tǎ wù nɛʼ twɛli lɛ̀ popò ci-nlìmmì mɛ lwuà, wù tǎ ɓàkàʼ lɛ wù lìmmi ywum hwæn, wù lìmmi tì kuʼ swum sɛ ɗyi lɛŋkæ̀m.
45002021	Kɛ à si li, wù nɛ tǎ ɓwum ywum lìsea, yɛn sɛ ci, wǔ tà ka wù nɛʼ yon lìsea tî kuʼ? Wù nɛ tǎ lɛʼ lɛ̀ lwikwæ̌n lɛ: «Ɓa wù yib nywiʼ», yɛn sɛ ci lɛ wù tǎ làn nywù nywiʼ yibbi nun?
45002022	Wù nɛ tǎ lɛʼ lɛ̀ lwikwæ̌n lɛ: «Ɓa wù ywi ǹlàʼ», yɛn sɛ wu tǎ làn nywù ǹlàʼ ywi nun? Wù nɛ tǎ mɛ̀ swæ̌b fɔ̀kea ɓyìnnɔa, yɛn sɛ wù tà tî kɛ̌n kæb kɛ mɛ nye màzwùm nun?
45002023	Wù tǎ mwù twuli lɛ wù lìmmì mɛ̀ lwuà, kǎ lo wù tà nun gwànnzi nun, li wù tà jin M̀vɛ̀nnswæ̀b gwànnzi.
45002024	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Ɓwùlu ɓwum ndɔʼ ta jin M̀vɛ̀nnswæ̀b gwànnzi ntwiʼ yin, mɛ̀ Yudà.»
45002025	Ɓyin, mɛ̀ Yudà, ɓyin ta ǹdùn ɗun. A wu ɗwonnzi mɛ̀ lwuǎ Mòîzɛ̀, ǹɗun ndùn màzwùm yi swum lwɛn. Son, kwo fɛʼ she ɓɛ ɗunnzâ wù ǹdùn si, wu shì mɛ̀ lwuà ɗwonnzi lɛ̀ wù ni m̀banmbɔʼ wɛ̌ mwum nɛ ɓɛ ɗunnzi kifɛʼ ǹdùn.
45002026	Ɓɛshɛ mwum nyɛ̌ ɓɛ ɗunnzi kifɛʼ ǹdùn tǎ mɛ̀ lwuà ɗwonnzi zuʼ, kɛ swiʼ Mvɛ̀nnswæ̀b, à ɓǎ wɛ̌ ɓɛ ɗunnzâ nun ǹdùn?
45002027	Wù, mwum Yudà, lwuà ni wu nlim nun, ɓɛ ɗunnzâ tì ma wù ǹdùn, son, wù gwànnzâ lwuà ni ɓe. Li, lìmmi lwɛn lɛ ɓwum ɓye ɓɛ ɗunnzi kifɛʼ ǹdùn, son, ɓɛ ta lwuà ɗwonnzi, ɓwum màzwùm, ɓɛ yɛ ɓyin kwɛ̀nnjin kɛ̌ mwu kɛ swiʼ Mvɛ̀nnswæ̀b.
45002028	Mwum Yudà nyɛ̌ ǹkæ̀mŋkæm ni yà nun? À ɓǎ nyɛ̌ ta jin si swǐ nywi wɛ̌ plè. M̀banmbɔʼ kuʼ, ǹɗunnzi ndùn ye ǹkæ̀mŋkæm ɓa ye ɓɛ ta yɛn lɛ̀ zɛʼ.
45002029	Sɛ fyon ɓɛ lɛ mwum Yudà nyɛ̌ ǹkæ̀mŋkæm ni nyɛ̌ M̀vɛ̀nnswæ̀b kwɛbsâ ǹlim. M̀banmbɔʼ kuʼ, ǹɗunnzi ndùn ye ǹkæ̀mŋkæm yi ye M̀pùn Mvɛ̀nnswæ̀b tǎ cì kɛ nlim mwum nun, yɛ ɓa swum sɛ kwain lwuà nɛ ɓɛ fɛ ɓon fyaʼ nun. Mwum Yudà ŋkæ̀mŋkæm màzwǔm, M̀vɛ̀nnswæ̀b nɛ ta nun ǹgwòn yili, ɓa kì ɓwum ŋgyɔ̂ʼ wan.
45003001	Kɛ à si li, se ndɔʼ ni kwe kwan sɛ mwum ni mwum Yudà? Ǹɗunnzi ndùn ta kpaʼ lɛ̀ swum ndɔʼ?
45003002	Se ni ma ǹdwun mɛ̀ fyàʼ hwæn. Lɛ̀ ntwiʼ yɛn? Swum zwimbyiʼ si lɛ mɛ̀ Yudà ɓɛ M̀vɛ̀nnswæ̀b sɛte ǹzæ̌ʼ lɛʼ yon fɛ fyaʼ.
45003003	A ɓwiʼ ɗyi, ɓwiʼ shɛ lɛ ɓyindɔʼ ɓi kɛ nyinnìm shan nun, ɓɛ ɗwonnzi kan ǹzæ̌ʼ lɛʼ màzwùm, ɓyin ɓakaʼ lɛ kɛ ntwiʼ màzwùm, M̀vɛ̀nnswæ̀b yɛ̌ tì kuʼ ɗyi, shìkì à lwinnzi ǹzæ̌ʼ lɛʼ yon?
45003004	Ɓan, sɛ ɓa li. Kwo fɛʼ she mwum ŋgyɔ̂ʼ wan ni ci-mɛ mɓwɛ̀ʼ, M̀vɛ̀nnswæ̀b ni ci-lɛŋkæ̀m. À si wɛ̌ tà shɛ ɓɛ kɔʼ kɛ ɗèwǎ M̀vɛ̀nnswæ̀b nun, she ɓɛ lɛʼ kɛ nywi yon nun lɛ: «Wù, M̀vɛ̀nnswæ̀b, sɛ cibbi lɛ wɛn nɛ hwæn lìmmì lɛ wù ni ǹlwinni kɛ nzæ̌ʼ lɛʼ ywû nun. A ɓɛ wilaʼ fɛʼ wù, wù yɛ̌ kwan fyàʼ ɓlɔtɔʼ.»
45003005	Shindɔʼ ɓyindɔʼ yɛ ɗyi, ɓɛ shɛ lɛ ɓyɛbbi nɛ ɓwiʼ ta cì tǎ lìsàʼ lɛ M̀vɛ̀nnswæ̀b ni ǹsanmi. Ɓwiʼ yɛ yili fyònnzi lɛ yɛn? Ɓwiʼ yɛ shɛ̀ lɛ, kɛ̀ a si li, Mvɛ̀nnswæ̀b ɓǎ ci-lɛŋkæ̀m, ntwiʼ sɛ à tà ɓwiʼ vɛ̀nɛ̀ʼ yɛnnzi? Lɛʼ sɛ mùn lɛʼ sɛ, mùn tà son lɛli wɛ̌ tà shɛ ɓwum ta lɛli gbaʼ.
45003006	Sɛ ɓa lɔʼ li. Ntwiʼ sɛ M̀vɛ̀nnswæ̀b ni ci-lɛŋkæ̀m. Ǎ shiè ɓɛ li, ǎ ɗunmè lɛ, à lannzì lan ŋgyɔ̂ʼ wan mɛ̀ kæ̀ʼ?
45003007	Kɛ̀ shindɔʼ, ɓyindɔʼ yɛ ɗyi, ɓɛ shɛ lɛ: «She ɓwiʼ ɓi mɛ̀ ci-mɛ mɓwɛ̀ʼ sɛ, a ta ɓwùlu kpea lɛ̀ ɓɛ limmì lɛ M̀vɛ̀nnswæ̀b ni làn nyon ci-lɛŋkæ̀m. Son sɛ ɓɛ yɛ nun twuli nun. Kɛ à si li, yɛn sɛ yɛ cì mɛ̀ kæ̀ʼ ɓæn tì ɓwiʼ lɛ ɓwiʼ ɓi mɛ̀ ci-ncǐ ɓyɛbbi?»
45003008	Ɓyindɔʼ ta shɛ̀ lɛ: «Ɓwiʼ ta shi ɓyɛbbi cǐ, ɓǎ lwɛn kwan kɛ nlim lɛ̀ ntwiʼ yɛn?» Ɓyindɔʼ ta ɓɛ, ɓǎ ɓɛ gwannzì jin shɛ̂m, ɓɛ shɛ lɛ mùn tà kuʼ paʼ lɛʼ màzwùm lɛli lɛ̀ mùn nɛʼ. À si lwɛn she M̀vɛ̀nnswæ̀b yɛ̌ ɓwum màzwùm vɛ̀nɛ̀ʼ yɛnnzi.
45003009	Son, ɓwiʼ mɛ̀ Yudà, ɓwiʼ lan ɓwùlukwæ̌n ɓwum kɛ swiʼ Mvɛ̀nnswæ̀b? Ayi kuʼ. Mùn sannzâ ɓyin mbyî lɛ mɛ̀ Yudà lɛ̀ ɓwùlu ɓwum hwæn pæʼ, ɓyɛbbi nɛ ta ɓon twɔti mbyî.
45003010	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Mwum nyɛ̌ ǹsanmi kɛ swiʼ Mvɛ̀nnswæ̀b, kwo m̀bɔʼ ti kuʼ mbɔʼ, ǎ ɓan.
45003011	Kwo mwum m̀bɔʼ ndɔʼ tà ka swum sɛ ɗyi lɛŋkæ̀m ywo, nyɛ̌ tǎ mbyi Mvɛ̀nnswæ̀b kæbbi, kwo m̀bɔʼ, à ɓǎn.
45003012	Ɓwum hwæn pæʼ yonnzâ M̀vɛ̀nnswæ̌b nyè, ɓɛ ɓwuâ ɓon hwæn pæʼ. Kwo mwum ndɔʼ tà ka swum sɛ ɗyi lwɛn cǐ.
45003013	Mɛ̀ ŋwum nyan ni wɛ̌ mɛ̀ mbyùʼ ɓye lwon. She ɗimɔʼ shan sukuʼ she mpɔkaʼ ɓwum. Ǹzæ̌ʼ lɛʼ yɛ ta ɓon kwean kɛ ŋwum yi wɛ̌ ǹzwònnzì nywun.
45003014	Ɓɛ ta ɓwum gɛnnzi kwan mèan hwæn lɛ̀ ǹzæ̌ʼ lɛʼ yɛ ɓɛ ta lɛʼ.
45003015	Ɓɛ ta ǹwu ɓwum zwùnni nun.
45003016	Cìcì hwæn pæʼ sɛ ɓɛ ta làn, ɓɛ ta ywum gwànnzi, ɓɛ yɛnnzi tì ɓwum vɛ̀nɛ̀ʼ.
45003017	Mbyi nyɛ̌ ɓon ton fɛ lɛ̀ ɓwùlu mɛ̀ ywiʼ ɗɔ̀ʼ, ɓɛ lìmmi kan ɓon nun.
45003018	Ɓɛ ta ywum màzwùm cǐ li, shìkì ɓɛ yi M̀vɛ̀nnswæ̀b.»
45003019	Ɓwiʼ limmi lɛ ywum hwæn pæʼ yɛ lwuà tǎ lɛʼ yi, à tà yon shɛ̌ lɛ̀ ɓwum ɓye M̀vɛ̀nnswæ̀b fɛe lwuà màzwùm fyaʼ. Li nɛ ci, mwum cinni kan tî ŋwum nlɛli. Mɛ̀ kæ̌ʼ Mvɛ̀nnswæ̀b yɛ wɛn nɛ hwæn ɓænni.
45003020	À si li ntwiʼ sɛ mwum m̀bɔʼ ndɔʼ ɓa ɓɛ ǹsanmi kɛ swiʼ Mvɛ̀nnswæ̀b kɛ nɗwonnzi yɛ nun ɗwonnzi lwuà. Lwuà tǎ sukuʼ mwum lìsea lɛ à cìâ ɓyɛbbi.
45003021	Son jenɛ, M̀vɛ̀nnswæ̀b lìseâ ɓwum mbyi nyɛ̌ ɓɛ woli ɓɛ fyi lɛ̀ ɓɛ ɓɛ sanmi kɛ swiʼ shon. Mbyi màzwǔm kwan kan kɛ lwuà nun. Ɓe lɛ̀ ɓɛ lɛlâ son mbyî kɛ ɗèwà mɛ lwuà nun, mɛ̀ ci-nlɛli kɛ ŋwum Mvɛ̀nnswæ̀b nun konndì tì son lɛli.
45003022	Mbyi màzwùm ni lɛ M̀vɛ̀nnswæ̀b tǎ ɓwum fyɔ̀si sanmi kɛ swiʼ shon lɛ̀ ǹtɛ̀ʼ zwum yɛ ɓɛ ta tɛ̀ʼ lɛ̀ Yesù Kristò. Ǎ tà ka ǹkyììli kɛ̌ kɛ nyinnìm ɓwum nun, à tà son cǐ li kɛ nywi wɛn nɛ hwæn nɛ tǎ zwùm tɛ̀li lɛ̀ Yesù Kristò.
45003023	Ntwiʼ sɛ ɓwum hwæn pæʼ ɓi mɛ̀ ci-ncǐ ɓyɛbbi. M̀vɛ̀nnswæ̀b lɛ̀ ǹtwu yon nun hwæn kɛsâ nywi lɛ̀ ɓon.
45003024	Son, M̀vɛ̀nnswæ̀b kwɛ̀nnzâ ǹlim lɛ̀ ɓon, à fyɔ̀sâ ɓon sanmi kɛ swiʼ shon nun ɗinɗin, kɛ mfyiì yɛ nun fyi Yesù Kristò, lɛ̀ nyǐ ni kiìn ɓwum kwannzi kɛ ɓyɛbbi nyan nun.
45003025	-
45003026	M̀vɛ̀nnswæ̀b cì ɓɛ wu Yesù lɛ̀ nyǐ ni ywi ntwiʼ ɓwum, lɛ̀ mvæb yon yɛ yɛ swì yi, yɛ zusì ɓon ɓyɛbbi nyan. M̀vɛ̀nnswæ̀b fɔ̀e mbyi màzwùm li lɛ̀ ɓwum ɓye ta zwùm tɛ̀li lɛ̀ Yesù Kristò. Kwan sɛ ɓɛkàʼ mbyî, ɓyɛbbi nɛ ɓwum ɓe cìkì, M̀vɛ̀nnswæ̀b ɓe ǹlim ɓænni, ǎ twɔ̀si kan nun. Son, ti kwan sɛ ti jenɛ sɛ nun, à tǎ ɓwum lìsea m̀bɔ̀kì nɛ nun tà ɓon fyɔ̀si sanmi kɛ swiʼ shon. Nun, à yili ɓǎ nun ci ywum ye sanmi, à yili ti kuʼ ɓǎ nun fyɔsì ɓwum ɓye ta zwùm tɛ̀li lɛ̀ Yesù Kristò sanmi kɛ swiʼ shon.
45003027	Kɛ à si li, ɓwiʼ cinni ti mbyi nɛ ɓwiʼ yɛ mwù twuli nun? Kwo m̀bɔʼ ɓà tî. Lɛ̀ ntwiʼ yɛn? Lɛ̀ ntwiʼ sɛ M̀vɛ̀nnswæ̀b fyɔ̀sâ ɓwiʼ sanmi kɛ swiʼ shon kɛ ntɛ̀ʼ zwum yɛ ɓwiʼ tɛʼ lɛ̀ Yesù Kristò. A ɓa lɛ̀ ntwiʼ swum lwɛn ndɔʼ sɛ ɓwiʼ ta cì kɛ nɗwonnzi yɛ ɓwiʼ ta mɛ̀ lwuǎ Mòîzɛ̀ ɗwonnzi.
45003028	Ɓwiʼ limmi lɛ M̀vɛ̀nnswæ̀b fyɔ̀si ɓwum sanmi kɛ swiʼ shon lɛ̀ ntwiʼ ɓɛ ta zwùm tɛ̀li lɛ̀ Yesù. A ɓa ntwiʼ ɓɛ ta mɛ̀ lwuǎ Mòîzɛ̀ ɗwonnzi.
45003029	Kɛ̀ ɓyin ta ɓàkàʼ lɛ M̀vɛ̀nnswæ̀b sukuʼ M̀vɛ̀nnswæ̀b mɛ̀ Yudà, à ɓa tì kuʼ nyɛ̌ ɓwum ɓyindɔʼ mbyî? Ayi, à ni tì kuʼ M̀vɛ̀nnswæ̀b nyan.
45003030	Ntwiʼ sɛ M̀vɛ̀nnswæ̀b ni sukuʼ m̀bɔʼ, ǹdɔʼ ɓǎ mbyî. A mwum Yudà nɛ tɛ̀ʼ zwùm lɛ̀ Yesù Kristò, M̀vɛ̀nnswæ̀b yɛ̌ nun fyɔ̀si sanmi kɛ swiʼ shon. Kwo ma mwum nɛ ɓǎ mɛ̀ Yudà, a nun tɛ̀ʼ zwùm lɛ̀ Yesù Kristò, M̀vɛ̀nnswæ̀b yɛ̌ tì kuʼ nun fyɔ̀si sanmi kɛ swiʼ shon.
45003031	Kɛ nshɛ̀ yɛ ɓwiʼ ta shɛ̀ lɛ M̀vɛ̀nnswæ̀b tǎ ɓwum fyɔ̀si sanmi kɛ swiʼ shon kɛ ntɛ̀ʼ zwum yɛ ɓɛ ta tɛ̀ʼ lɛ̀ Yesù Kristò, sɛ lisaʼ lɛ ɓwiʼ ta lwuà twɛli lɛ̀ swum ɗinɗin? Ayi, sɛ ɓa li. Ɓwiʼ ta fyǒn mwǔ lwuà kwannzi.
45004001	Ɓwiʼ cɛènì fɛʼ mbibea nyɛʼ Abràhâm. Yɛn sɛ ɓwiʼ woli ɓwiʼ lɛli nywi yon? Yɛn sɛ nun cinne fyaʼ Mvɛ̀nnswæ̀b?
45004002	A ɓê lɛ M̀vɛ̀nnswæ̀b fyɔ̀si nun ǹsanmi kɛ swiʼ shon ntwiʼ sɛ à ɓe ywum lwukea cǐ, ǎ wolè à twuli mwù. Son, ǎ cinni kan swum ntwuli mwu kɛ swiʼ Mvɛ̀nnswæ̀b.
45004003	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Abràhâm tɛ̀le zwùm lɛ̀ M̀vɛ̀nnswæ̀b, li nɛ ci, M̀vɛ̀nnswæ̀b fyɔ̀se nun ǹsanmi kɛ swiʼ shon.»
45004004	Ɓwiʼ limmi lɛ mwum nɛ tǎ she cǐ, ɓɛ ta nun she shon ɗɛ̀bbi. Swum sɛ ɓɛ ta nun ɗɛ̀bbi, ɓɛ ɗɛ̀b kan nun son ɗin, shon sɛ ɓi kuʼ.
45004005	Son, ɓɛshɛ mwum ndɔʼ tǎ zwùm tɛ̀li lɛ̀ M̀vɛ̀nnswæ̀b, shìkì à kyìbli kɛ mɛ she nɛ nun tǎ cì nun, M̀vɛ̀nnswæ̀b yɛ̌ nun fyɔ̀si ǹsanmi kɛ swiʼ shon. M̀vɛ̀nnswæ̀b cinni ǹkimmɔʼ mfyɔ̀si mɛ ci-ncǐ ɓyɛbbi sanmi kɛ swiʼ shon.
45004006	M̀vɛ̀n Dàvîd shɛ̀kàʼ kuʼ swum fɔʼ mbyî. À lɛle kɛ nywi ɓwum ɓɛ M̀vɛ̀nnswæ̀b fyɔ̀si sanmi kɛ swiʼ shon, shìkì à twɔ̀ʼ kwù kɛ mɛ she nyan nun. Tǒn lwɛn si lɛ̀ ɓwum màzwùm.
45004007	Dàvîd lɛʼ lɛ: «Tǒn lwɛn si lɛ̀ ɓwum ɓye M̀vɛ̀nnswæ̀b swìâ ɓon mvub nywi, à zùsi ɓon ɓyɛbbi nyan.
45004008	Tǒn lwɛn si lɛ̀ ɓwum màzwùm ɓɛ M̀vɛ̀nnswæ̌b tà ka ɓyɛbbi nyan ɗwonnzi.»
45004009	Tǒn lwɛn màzwùm sukuʼ lɛ̀ ɓwum ɓye ɓɛ ɗunnzâ ǹdùn? Sɛ ɓa kuʼ ɓon lɛ̀ ɓwum ɓye ɓɛ ɗunnzi kifɛʼ ǹdùn? Ɓwiʼ ta lilɔ̀ʼ lɛ M̀vɛ̀nnswæ̀b fyɔ̀se Abràhâm ǹsanmi kɛ swiʼ shon, ntwiʼ sɛ ɓe lɛ̀ Abràhâm tɛ̀lâ zwùm lɛ̀ nun.
45004010	Lɛʼ màzwùm lannze yǎ kwan? Kwan sɛ ɓe lɛ̀ ɓɛ ɗunnzâ Abràhâm ǹdùn nùn? Kɛ̀ kwan sɛ ɓe lɛ̀ ɓɛ ɗunnzi kifɛʼ nun? A sɛti kan ɓɛ mbyî? Ɛ̀n, sɛ sɛti ɓɛ zwimbyiʼ.
45004011	Kwan lan ɓe, ɓɛ kà ɗunnzi Abràhâm ǹdùn. Ǹɗunnzi ndǔn màzwùm lisae lɛ M̀vɛ̀nnswæ̀b fyɔ̀sâ nun ǹsanmi kɛ swiʼ shon, ntwiʼ ǹtɛ̀ʼ zwum yɛ nun tɛ̀le lɛ̀ nun lɛ̀ ɓɛ ɗunnzi kifɛʼ nun ǹdùn. Swum màzwùm sɛ ci Abràhâm nɛ ɗyi jenɛ wɛ̌ bùba nyɛ̌ ɓwum ɓye tɛʼ zwùm lɛ̀ M̀vɛ̀nnswæ̀b, shìkì ɓɛ ɗunnzi ɓon ǹdùn. Swum màzwùm sɛ ci tì kuʼ M̀vɛ̀nnswæ̀b tà ɓon fyɔ̀si sanmi kɛ swiʼ shon, wɛ̌ tà shɛ nun fyɔ̀se tì kuʼ Abràhâm.
45004012	Abràhâm ni tì kuʼ bùba ɓwum ɓye ɓɛ ɗunnzâ ǹdùn, son, sɛ suʼ kan yili lɛ ɓwum màzwùm nywælâ kɛ nɗunnzi ndùn yɛ ɓɛ ɗunnzi ɓon, sɛ yili lɛ ɓɛ ɗwon tì kuʼ mɛ̀ kwù Abràhâm kɛ ntɛ̀ʼ zwum yɛ nun tɛ̀le lɛ̀ M̀vɛ̀nnswæ̀b lɛ̀ ɓɛ ɗunnzi kifɛʼ nun ǹdùn.
45004013	A ɓe kwan màzwǔm, M̀vɛ̀nnswæ̀b shɛ̀ lɛ̀ Abràhâm ɓon lɛ̀ mvu ɓwum ɓyon lɛ nun kà fɛkàʼ ɓon ŋgyɔ̂ʼ wan. M̀vɛ̀nnswæ̌b lɛle kǎn li ntwiʼ sɛ Abràhâm yie mɛ̀ lwuà, son, à lɛle li ntwiʼ sɛ Abràhâm tɛ̀le zwùm lɛ̀ nun. Li, M̀vɛ̀nnswæ̀b fyɔ̀si nun ǹsanmi kɛ swiʼ shon.
45004014	A suè lɛ ɓwum ɓye ta mɛ̀ lwuà yi, ɓon ɓɛ yɛ swum sɛ M̀vɛ̀nnswæ̀b li lɛ à yɛ̌ ɓon fɛ cinni, kwan màzwǔm, ǹtɛ̀ʼ zwum lɛ̀ M̀vɛ̀nnswæ̀b ɓê swum ɗin. Lɛʼ fɔʼ kuʼ lɛ̀ swum sɛ M̀vɛ̀nnswæ̀b li lɛ nun yɛ̌ ɓwum fɛ, sɛ ɓê wɛ̌ swum ɗin.
45004015	À si li ntwiʼ sɛ ǹlim Mvɛ̀nnswæ̀b ta nyeni lɛ̀ ɓwum ɓye nun fɛ ɓon lwuà fyaʼ, ntwiʼ sɛ ɓɛ ta nun pyǐ. Son, mwum pwɛti kan à pyì lwuà kɛ cɛ̌ lwuà ɓǎn.
45004016	Swum sɛ M̀vɛ̀nnswæ̀b li lɛ nun ywìmɛ fɛ, à li son li lɛ̀ ɓwum ɓye tɛʼ zwùm lɛ̀ nun. À cì son li lɛ̀ nun fɛ ɓyi swum màzwùm ɗinɗin. À yili nun fɛ son lɛ̀ mvu ɓwum Abràhâm ɓon hwæn pæʼ. Ǎ suʼ kan son fɛ lɛ̀ ɓwum ɓye ta zwùm tɛ̀li lɛ̀ nun, ɓɛ konndì mɛ̀ lwuà yi, son, à fɛ tì kuʼ lɛ̀ ɓye ta zwùm tɛ̀li lɛ̀ nun, wɛ̌ tà shɛ Abràhâm tɛ̀le, ntwiʼ sɛ nun nɛ ɗyi bùba nyɛʼ, ɓwiʼ hwæn pæʼ.
45004017	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ M̀vɛ̀nnswæ̀b shɛ̀ lɛ̀ Abràhâm lɛ: «Mùn kɛ̀â wù wɛ̌ ce ŋkwìn ɓwum mèan.» Son sɛ ci Abràhâm ni ce nyɛʼ kɛ swiʼ Mvɛ̀nnswæ̀b, ntwiʼ sɛ à tɛ̀le zwùm lɛ̀ nun. Nun màzwùm nɛ ta ɓwum ywi yìmnzi, à sue lɛʼ ɗin, ywum yɛ ɓe kǎn kwan kuʼ.
45004018	Son sɛ ci Abràhâm ɓe kɛ̀n mbyî lɛ̀ ǹtɛ̀ʼ zwum yon. Kwo fɛʼ she ɓwùlu ɓe kǎn fɛʼ zwùm tɛ̀li lɛ̀ M̀vɛ̀nnswæ̀b lɛ à yɛ̌ swum sɛ nun li cǐ, Abràhâm tɛ̀le zwùm lɛ̀ nun. Li, M̀vɛ̀nnswæ̀b lwinnzi ǹzæ̌ʼ lɛʼ yon. Abràhâm fyòn «ce ŋkwìn ɓwum mèan» wɛ̌ tà shɛ M̀vɛ̀nnswæ̀b shɛ̀kàʼ nun lɛ: «Mvu ɓwum ɓyû yɛ ɓɛ mèan.»
45004019	A ɓe kwan si lɛ̀ Abràhâm ti kɛ̀nni ɗwǔm nɗuʼ. À lìmmâ tì kuʼ lɛ nun ni wòli kan tî kim nun ni ye ɓwɛn. À kònndì tì kuʼ lìmmì lɛ m̀myon Sarà ni kìm. Kwo fɛʼ li, Abràhâm kònnde tì zwùm tɛ̀li lɛ̀ M̀vɛ̀nnswæ̀b, ǎ cinni kan nywu mɛʼ.
45004020	À lìmmi lwɛn lɛ à yɛ̌ swum sɛ M̀vɛ̀nnswæ̀b shɛ̀e nun yɛnni, ǎ ɓe kǎn M̀vɛ̀nnswæ̀b twɛli lɛ ci-mɛ mɓwɛ̀ʼ. Son, ǹtɛ̀ʼ zwum ye nun tɛ̀le lɛ̀ M̀vɛ̀nnswæ̀b fyôn nun ǹlim kimnzi kɛ mbyi Mvɛ̀nnswæ̀b nun, à twuli M̀vɛ̀nnswæ̀b mbyî.
45004021	À lìmmi seansean lɛ M̀vɛ̀nnswæ̀b cinni ǹkimmɔʼ ncǐ swum sɛ nun shǐ lɛ nun yɛ̌ cì.
45004022	Swum sɛ ci M̀vɛ̀nnswæ̀b fyɔ̀se Abràhâm sanmi kɛ swiʼ shon si ǹtɛ̀ʼ zwum yɛ nun tɛ̀le lɛ̀ nun.
45004023	Ŋ̀kɔʼ yɛ ɓɛ kɔʼ kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b fyɔ̀si nun ǹsanmi kɛ swiʼ shon yi, yɛ suʼ kan nywi yon.
45004024	Ɓɛ kɔʼ tì kuʼ yon lɛ̀ ntwiʼ yɛʼ. Ɓwiʼ ɓɛ ta zwùm tɛ̀li lɛ̀ Mvɛ̀nnswæ̀b nɛ yìmnze Nyɛli nyɛʼ Yesù Kristò kɛ ywi nun, à yɛ̌ tì kuʼ ɓwiʼ fyɔ̀si sanmi kɛ swiʼ shon.
45004025	Yesù Kristò ni, nun nɛ M̀vɛ̀nnswæ̀b ɗonnze à ywi kɛ ntwiʼ ɓyɛbbi nyɛʼ. Ɓe nyě yi, à yìmnzi nun ɓe kɛ ywi nun, ɓǎ nun cinni mbyi nyɛ̌ nun yɛ̌ ɓwiʼ fyɔ̀si sanmi kɛ swiʼ shon.
45005001	Li, M̀vɛ̀nnswæ̀b fyɔ̀si ɓwiʼ sanmi kɛ swiʼ shon ntwiʼ ntɛ̀ʼ zwum yɛ ɓwiʼ tɛʼ lɛ̀ nun. Son sɛ ci, ɓwiʼ ti jenɛ ŋwum fɔʼ lɛ̀ nun kɛ nyě Nyɛli nyɛʼ Yesù Kristò.
45005002	Nun nɛ woâ ɓwiʼ mbyi nɛ cǐ M̀vɛ̀nnswæ̀b fɛ ɓwiʼ swum lwɛn ɗinɗin kɛ ntwiʼ ɓwiʼ ta zwùm tɛ̀li lɛ̀ nun. Swum lwɛn she nun fɛ ɓwiʼ ɗinɗin sɛ ɓwiʼ ta yè, son sɛ ta ɓwiʼ ǹdàli fɛ, ntwiʼ sɛ ɓwiʼ ta zwùm tɛ̀li lɛ ɓwiʼ yɛ ǹtwu Mvɛ̀nnswæ̀b sànndea lɛ̀ nun.
45005003	Ǹdàli yɛʼ suʼ kan kwe. A konndì tì ɓɛ nyě màzwùm, kɛ mɛ vɛ̀nɛ̀ʼ nyɛʼ nun, ɓwiʼ ta ti kuʼ dàlì, ntwiʼ sɛ ɓwiʼ limmi lɛ vɛ̀nɛ̀ʼ ta cì ɓwiʼ ɓɛ mɛ̀ ci-mɓæn nlim.
45005004	Kwan sɛ ɓwiʼ yɛ ǹlim ɓænni li, kwùm yɛ ɓwiʼ yìli zwum. Kwùm yimɛ ɓwiʼ zwum li, ɓwiʼ yɛ zwùm tɛ̀li lɛ M̀vɛ̀nnswæ̀b yɛ̌ lɛʼ shon lwinnzi.
45005005	Ǹtɛ̀ʼ zwum màzwùm ɓa ɓɛ ŋgyɔʼ ɗin, ntwiʼ sɛ M̀vɛ̀nnswæ̀b lìsea ɓwiʼ m̀bɔ̀kì nɛ nun yili ɓwiʼ. Ǹlìsǎʼ màzwùm, à tà ɓwiʼ yon lìsea lɛ̀ M̀pùn Nsanmi nyɛ̌ nun fyiì ɓwiʼ.
45005006	Swum sɛ mùn lɛʼ si, à si lɛ: Kwan sɛ ɓe mbyî, ɓwiʼ cinne kǎn mbyi nɛ ɓwiʼ yɛ ɓwiʼ nɛʼ swæti. Son, kɛ nyě kwan sɛ M̀vɛ̀nnswæ̀b fɔ̀sae nun, Yesù Kristò kìen ywi ntwiʼ mɛ̀ ci-ncǐ ɓyɛbbi.
45005007	A si kyìbli cɛ̌ mwum ndɔʼ lɛ nun yili ywi kɛ ɓàn lwikwæ̌n ndɔʼ nun, kwo fɛʼ she nun tǎ kɛ̀n kɛ mbyi lwuà nun. A ɓɛ fɛʼ kyìbli, mwum ndɔʼ wòli à yili ywi kɛ ɓàn lwikwæ̌n ndɔʼ nun, nyɛ̌ ci-kwɛ̀nnzǐ nlim.
45005008	Son, ti lɛ̀ Yesù Kristǒ, à ywie kɛ ɓàn shɛʼ nun, lɛ̀ ɓwiʼ kɛ mɛ̀ ci-ncǐ ɓyɛbbi. Li nɛ M̀vɛ̀nnswæ̀b tà ɓwiʼ lìsea m̀bɔ̀kì nyili yɛ nun yili ɓwiʼ.
45005009	Kɛ ywi nɛ Yesù ywi ntwiʼ yɛʼ, M̀vɛ̀nnswæ̀b fyɔ̀sâ ɓwiʼ sanmi kɛ swiʼ shon kɛ nyè mvæb yɛ Yesù swǐ li. Kɛ à si li, yì kpɛ̀m nyi yɛ Yesù yɛ̌ shǐ ǹgìm yɛʼ ɗyi, lɛ̀ kyìtæ̌ʼ Mvɛ̀nnswæ̀b læ̀kì ɓwiʼ ɓænni?
45005010	Kɛ nɗwumni yɛ ɓwiʼ ɓe ɗwumni lɛ̀ M̀vɛ̀nnswæ̀b, à cìâ ɓwiʼ ti ɓe ŋwum fɔʼ lɛ̀ nun kɛ ywi nɛ mwɛn nyon ywi kɛ ɓàn shɛʼ nun. Kɛ ɓwiʼ ti ŋwum fɔʼ li, yì kpɛ̀m nyi yɛ ɓwiʼ yɛ shǐ swæʼ kɛ nyè nyìmnǐ ywi mwɛn nyon nun?
45005011	Son sɛ suʼ kan kuʼ. Ǹlim ta ɓwiʼ lwukea lɛ̀ M̀vɛ̀nnswæ̀b kɛ mɓwùkì yɛ Yesù Kristò ɓwùki ɓwiʼ ŋwum fɔʼ lɛ̀ nun.
45005012	Mwǔ swum sɛ ci ɓyɛbbi ɗun ŋgyɔ̂ʼ wan, à si kɛ ntwiʼ ɓyɛbbi nɛ mwum m̀bɔʼ ndɔʼ cìe. Jin mwum m̀bɔʼ màzwùm ɓe lɛ Adæ̀m. Ɓyɛbbi nɛ ci ywi ɓɛ̀n ŋgyɔ̂ʼ wan. Li, ywi tǎ ɓwum hwæn pæʼ ɓænni, ntwiʼ sɛ wɛn nɛ hwæn cìâ ɓyɛbbi.
45005013	Lɛ̀ M̀vɛ̀nnswæ̌b kà fi mɛ̀ lwuà kɛ fyaʼ Mòîzɛ̀, ɓe lɛ̀ ɓyɛbbi ti kɛ ŋgyɔ̂ʼ wan. Son, à si lɛŋkæ̀m lɛ kwan sɛ ɓe lɛ̀ lwuǎ ɓɛ̀n kifɛʼ, M̀vɛ̀nnswæ̌b ɓe kǎn ɓyɛbbi ɓwum twɔ̀si.
45005014	Son, kwo fɛʼ li, ǹdìkàʼ ŋwai kwan Adæ̀m, sɛ kɛn ɓɛ̀n kwan Mòîzɛ̀, ywi ɓe ɓwum hwæn pæʼ ɓænni. Kwo fɛʼ she ɓyɛbbi nyan ɓe kǎn wɛ̌ nyɛ̌ Adæ̀m nɛ fyinnze ŋwum Mvɛ̀nnswæ̀b, ɓɛ ɓe kuʼ ywi nun. Adæ̀m ɓe fyìnfyinnì mwum m̀bɔʼ ndɔʼ nɛ ɓe lɛ̀ à ywìmɛ kuʼ ɓɛ̀n.
45005015	Son, ǹkyììli yi kɛ nyinnìm shan nun. Ɓyɛbbi nɛ Adæ̀m cìe kwɛmmi kan, kwo kwæʼ lɛ, lɛ̀ swum lwɛn sɛ M̀vɛ̀nnswæ̀b tǎ ɓwum fɛ ɗinɗin. À si lɛŋkæ̀m lɛ ɓwum mèan ywiâ lɛ̀ ntwiʼ ɓyɛbbi nɛ mwum m̀bɔʼ ni cìe. Son, swum lwɛn sɛ M̀vɛ̀nnswæ̀b tǎ fɛ ɗinɗin si twun, sɛ lan ywum hwæn pæʼ. À lìsea tì ɓwum mèan ǹcǐ lwɛn yon ɗinɗin kɛ nyě mwum m̀bɔʼ, Yesù Kristò.
45005016	Swum lwɛn sɛ M̀vɛ̀nnswæ̀b tǎ fɛ ɗinɗin si cinni se, à làn ɓyɛbbi nɛ mwum m̀bɔʼ ni cìe. Ɓyɛbbi màzwùm cìe lɛ mɛ̀ kæ̌ʼ Mvɛ̀nnswæ̀b ɓænnâ ɓwum. Son, kɛ mfɛ swum lwɛn sɛ M̀vɛ̀nnswæ̀b tǎ ɓwum fɛ ɗinɗin, kwo fɛʼ she ɓon ciâ ɓyɛbbi ǹzwɔnzwɔ̀ʼ si, à tà ɓon fyɔ̀si sanmi kɛ swiʼ shon, mɛ̀ kæ̀ʼ ɓyon ɓæn kan tî ɓon.
45005017	À si lɛŋkæ̀m lɛ mwum m̀bɔʼ cìe ɓyɛbbi, li, ywi ɓæn ɓwum hwæn pæʼ nyè yon. Son, mwum nyɛ̌ m̀bɔʼ Yesù Kristò, nun, à cìe she she fɔʼ. Lɛ̀ ntwiʼ yon, M̀vɛ̀nnswæ̀b læ̀mnzi ǹcǐ lwɛn yon, à tǎ ɓwum fyɔ̀si sanmi kɛ swiʼ shon. Li, ɓon ɓɛ yɛ ǹzison ɗwùmɗwùm cinni, ɓɛ ɓɛ wɛ̌ mɛ̀ mvɛ̀n.
45005018	Li, ɓwiʼ yɛn lɛ ntwiʼ ɓyɛbbi nɛ mwum m̀bɔʼ cìe, nun nɛ ci mɛ̀ kæ̀ʼ ɓæn ɓwum hwæn pæʼ. M̀banmbɔʼ kuʼ, lɛ̀ mwum nyɛ̌ m̀bɔʼ Yesù Kristò. Kɛ lwɛn nyɛ̌ nun ɓe cì nun, à pæ̀lâ ɓwum hwæn pæʼ kɛ mɛ kæ̀ʼ nun, à fɛ tì kuʼ ɓon ǹzison.
45005019	A konndì ɓɛ lɛ ɓwum hwæn pæʼ ti mɛ̀ ci-ncǐ ɓyɛbbi kɛ nyě mwum m̀bɔʼ nɛ fyinnze ŋwum Mvɛ̀nnswæ̀b. M̀banmbɔʼ kuʼ lɛ̀ mwum nyɛ̌ m̀bɔʼ, Yesù Kristò. Ntwiʼ à ywɔe ŋwum Mvɛ̀nnswæ̀b, M̀vɛ̀nnswæ̀b yɛ̌ ɓwum mèan fyɔ̀si sanmi kɛ swiʼ shon kɛ nyè yon.
45005020	Ti lɛ̀ lwuà Mòîzɛ̀, M̀vɛ̀nnswæ̀b swonnze nun kɛ nyinnìm ɓwum, ɓǎ ɓyɛbbi ɓwum yækì màn. Son, kɛ cɛ̌ ɓyɛbbi tǎ màn nun, kwɛ̀nnzǐ nlim Mvɛ̀nnswæ̀b ta yæ̀kì màn mbyî nùn.
45005021	M̀banmban nɛ ɓyɛbbi ɓe ɓwum kɛ̀nnzi mbyî kɛ mbyi ywi nun, m̀banmbɔʼ kuʼ kwɛ̀nnzǐ nlim Mvɛ̀nnswæ̀b cinnâ làn nyon ǹkimmɔʼ mfyɔ̀si yɛʼ sanmi kɛ swiʼ shon, a kɛnnzì tì ɓwiʼ kɛ mbyi nzison ɗwùmɗwùm nun, kɛ nyě Nyɛli nyɛʼ Yesù Kristò.
45006001	Li, ɓwiʼ yɛ cìênì lɛ? Ɓwiʼ yɛ suʼ kɛ̀n mbyî lɛ̀ ǹcǐ ɓyɛbbi ɓǎ kwɛ̀nnzǐ nlim Mvɛ̀nnswæ̀b yækì màn nun?
45006002	Ayi, sɛ ɓa lɔʼ li. Kɛ swiʼ ɓyɛbbi, ɓwiʼ ti wɛ̌ ɓwiʼ ywiâ nùn, ɓyɛbbi cinni kan tì ǹkimmɔʼ nywi yɛʼ. Kɛ à si li, ɓwiʼ yɛ cì lɛ ɓwiʼ kà ɗuɔ̀n tì ɓe ǹlim?
45006003	Ɓyin limmi lwɛn lɛ kɛ njimnzi yɛ ɓɛ jimnze ɓwiʼ, ɓwiʼ ti ɓæti lɛ̀ Yesù Kristò, ɓwiʼ hwæn pæʼ. Ɓyin limmi tì lɛ kɛ njimnzi màzwùm, ɓwiʼ ti tì kuʼ ɓæti lɛ̀ nun kɛ ywi nyon nun.
45006004	Kɛ kwan si nun, ɓe lɛ̀ ɓwiʼ ywiâ wɛ̌ Yesù, ɓɛ gwum tì kuʼ ɓwiʼ wɛ̌ nun, ɓǎ Ce nyɛʼ M̀vɛ̀nnswæ̀b yimnzì tì kuʼ ɓwiʼ ywi nun wɛ̌ tà shɛ nun yìmnze Yesù Kristò lɛ̀ ǹkimmɔʼ yon yɛ lan ywum hwæn. Kɛ nyìmnzì yɛ nun yìmnzi ɓwiʼ li, à yili lɛ ɓwiʼ cinni paʼ tòn she nywæb.
45006005	Li, kɛ ɓwiʼ ɓi ɓæti lɛ̀ Yesù Kristò kɛ ywi nɛ ɓwiʼ ywiâ wɛ̌ nun, ɓwiʼ yɛ tì kuʼ ɓɛ ɓæti lɛ̀ nun kɛ nyìmnzǐ ywi yɛ M̀vɛ̀nnswæ̀b yɛ̌ ɓwiʼ yìmnzi wɛ̌ nun.
45006006	Ɓwiʼ limmènì seansean lɛ kwan sɛ Yesù ywie kɛ ŋgæʼ mɛ̀ ɓɔtɔʼ nun, paʼ tòn shɛʼ sɛ ɓwiʼ ɓe tòn mbyî, M̀vɛ̀nnswæ̀b ywummɔe kuʼ son lɛ̀ nun m̀ban. À cìe li lɛ̀ nun kwɛbsi paʼ tòn shɛʼ màzwùm ǹgyìnmbɔʼ, ɓwiʼ læ̀kì tì ɓɛ kɛ kwǔ ɓyɛbbi nji.
45006007	Ntwiʼ sɛ mwum nɛ ywiâ nywæ̀lâ ɓyɛbbi.
45006008	Kɛ ɓwiʼ ywiâ lɛ̀ Yesù Kristò m̀ban, ɓwiʼ limmènì lɛ ɓwiʼ yɛ tòènnì ǹzison lɛ̀ nun m̀ban.
45006009	Ɓwiʼ limmi ti kuʼ lɛ kɛ nyìmnì yɛ Yesù Kristò yìmne ywi, à lèân ywi, ywi wòli kan tì kim à ɓæn nun.
45006010	Kɛ ywi nɛ nun ywie nun, à kyììlâ lɛ̀ ɓyɛbbi ǹgyìnmbɔʼ. Jenɛ, kɛ nzison shon nun, tǒn Mvɛ̀nnswæ̀b sɛ nun tǎ tòn.
45006011	Swum fɔʼ sɛ lɛ̀ ɓyin kuʼ. Cɛênì ɓyin nɛʼ lɛ ɓwum ɓɛ ti yì ɗwon kɛ swiʼ ɓyɛbbi, ntwiʼ sɛ ɓyɛbbi cinni kan tì ǹkimmɔʼ nywi yin. Ɓyin limmì tì kuʼ lɛ tǒn Mvɛ̀nnswæ̀b sɛ ɓyin ta tòn jenɛ, ntwiʼ sɛ ɓyin ti ɓæti lɛ̀ Yesù Kristò.
45006012	Kɛ à si li, ɓa ɓyin yili tì lɛ ɓyɛbbi cinni ǹkimmɔʼ nywi yin, à cì lɛ ɓyin ɗwon mɛ̀ lɛʼ mɓyibbɔa nyɛ̌ ǹlim nyin ta ɗyi nlim.
45006013	Ɓa ɓyin yili tì lɛ ɓyɛbbi cinni mbyi kɛ mɛ nlim nyin nun, lɛ̀ nun kɛnnzì ɓyin kɛ mbyi ncǐ ɓyɛbbi nun. Fyòênnì ɓyin nɛʼ fɛ lɛ̀ M̀vɛ̀nnswæ̀b wɛ̌ ɓwum ɓye ywiâ, ɓɛ yimnì tì ywi. Ɓyin fɛ ɓyin nɛʼ gwùm lɛ̀ nun, ɓǎ nun kɛnnzì ɓyin kɛ mbyi ncǐ lwɛn nun.
45006014	Ɓyin ɓa tî kɛ kwǔ lwuà nji. Kwɛ̀nnzǐ nlim Mvɛ̀nnswæ̀b sɛ ta ɓyin kɛ̀nnzi jenɛ. Kɛ à si li, ɓa ɓyɛbbi nɛ ɗwon ɓyin mbyi.
45006015	Shindɔʼ mwum ndɔʼ wòli à lɛʼ lɛ: «She ɓwiʼ ɓa tî kɛ kwǔ lwuà nji, son, ɓwiʼ ti kwǔ kwɛ̀nnzǐ nlim Mvɛ̀nnswæ̀b nji si, ɓwiʼ woli ɓwiʼ kɛn mbyî lɛ̀ ǹcǐ ɓyɛbbi?» Ayi, ɓwiʼ wòli kan ɓwiʼ ci li.
45006016	Ɓɛ tà ka lɛʼ lɛ wu ɓɛ ɗuʼ nun, lɛ̀ wù ni son ŋgèà? Ɓɛshɛ ɓyɛbbi nɛ ɗyi wɛ̌ nyɛli nywù, wù ni kuʼ son nyon, wù tòân ǹgwòn lɛ̀ ywi. Son, ɓɛshɛ M̀vɛ̀nnswæ̀b nɛ ɗyi nyɛli nywù, wù ni kuʼ son nyon, à yɛ̌ wù fyɔ̀si ǹsanmi kɛ swiʼ shon.
45006017	Ɓyin ɓe kǎn mbyî mɛ̀ son ɓyɛbbi? Son jenɛ, ɓyin yilâ lɛ̀ ǹlim fɔʼ ywum yɛ ɓɛ lisae ɓyin. Li, ɓwiʼ yilènì M̀vɛ̀nnswæ̀b osɔ̀kɔ̀ʼ.
45006018	Ɓyin ɓa tî mɛ̀ son ɓyɛbbi, M̀vɛ̀nnswæ̀b nywæ̀sâ ɓyin. Ɓyin ti jenɛ mɛ̀ son ɓyon, lɛ̀ ɓyin ci swum sɛ ɗyi lwɛn kɛ mɛʼ yon.
45006019	Mùn tà ɓyin ywum màzwùm lìsea kɛ ywum ɓwæ̀lea nun, lɛ̀ ɓyin pwætì ywɔʼ, ntwiʼ sɛ mɛ̀ mwù nyin wò kifɛʼ lwɛn. Kwan sɛ ɓe mbyî, ɓyin ɓe ɓyin nɛʼ fɛ hwæn, mɛ̀ kwù lɛ̀ mwù nun wɛ̌ mɛ̀ son kɛ ncǐ ɓyɛbbi nun, ɓyin ɓe fɔ̀si ɓyɛbbi cǐ lwɛn. Li, m̀banmbɔʼ kuʼ, jenɛ fɛênì ɓyin nɛʼ hwæn, mɛ̀ kwù lɛ̀ mwù nun wɛ̌ mɛ̀ son Mvɛ̀nnswæ̀b, ɓǎ ɓyin ci swum sɛ ɗyi lwɛn kɛ mɛʼ yon, paʼ tòn shin ɓɛ tì kuʼ sanmi.
45006020	Kwan sɛ ɓe lɛ̀ ɓyin kɛ mɛ̀ son ɓyɛbbi, ywum ye ɗyi sanmea kɛ swiʼ Mvɛ̀nnswæ̀b ɓe kǎn ɓyin ǹlim lwukea.
45006021	Yǎ se nɛ ɓyin cinnâ kɛ ywum ɓyibbɔa yɛ ɓyin ɓe cì mbyî nun, ye kwɛ̀nnjin ta ɓyin ɓænni lɛ̀ yon jenɛ? Ywum màzwùm ta sukuʼ ɓwum ywi tɛ̀li nywi.
45006022	Son jenɛ, M̀vɛ̀nnswæ̀b nywæ̀sâ ɓyin, ɓyin ɓa tî mɛ̀ son ɓyɛbbi, ɓyin fyoân ɓɛ mɛ̀ son Mvɛ̀nnswæ̀b. Se nɛ ɓyin kwannzâ kɛ nlim, à ni lɛ ɓyin ti kɛ paʼ tòn she sanmi nun kɛ swiʼ Mvɛ̀nnswæ̀b. Kɛ nyè nɛ yi, ɓyin cinnâ tì ǹzison ɗwùmɗwùm.
45006023	A mwum ndɔʼ cì ɓyɛbbi, à yɛ̌ ywi. Ywi ni wɛ̌ ɗɛ̀bbi nyon. Son, swum lwɛn sɛ M̀vɛ̀nnswæ̀b fɛ ɓwum ɗinɗin, à si ǹzison ɗwùmɗwùm. À tà ɓwiʼ son fɛ ntwiʼ ɓwiʼ ɓi ɓæti lɛ̀ Nyɛli nyɛʼ Yesù Kristò.
45007001	Mɛ̀ ŋgyinni ɓyɛ̂m, mùn tǎ lɛli lɛ̀ ɓyin ɓɛ limmi mɛ̀ lwuà. Ɓyin ɓwuli lɛ mɛ̀ lwuà sukuʼ ǹkimmɔʼ cinni nywi mwum kwan sɛ nun kɛ lɛ̀ mɛʼ?
45007002	Mùn yɛ̌ m̀bɔ̀kì twɛli kɛ nywi mlib nyɛ̌ kɛ ɗæm nun. Kwan sɛ ywon tǎ ɓɛ, lɛ̀ ǎ kɛ lɛ̀ mɛʼ, kɛ swiʼ lwuà, m̀lib cinni kan mbyi nyɛ̌ nun yɛ̌ nun kwean ɓǎ nun shɛ tì ǹdɔʼ mbyî. Son, ɓɛshɛ ywon ywiâ, shìlè ɓa tî lɛ ɓa nun ni shɛ tì ǹɗwɛb nyɛ̌ ɗin ndɔʼ.
45007003	A nun fyònnì myǐ nɗwɛb ndɔʼ mbyî lɛ̀ ywon kɛ lɛ̀ mɛʼ, kɛ swiʼ lwuà, à ywiâ ǹlàʼ. Son, a ywon ywi, à pwɛti à shɛ ǹɗwɛb ndɔʼ ɓe mwu zwô, ɓɛ ɓa nun lon lɛ ci-nywi nlàʼ.
45007004	Mɛ̀ ŋgyinni ɓyɛ̂m, m̀banmbɔʼ nɛ kuʼ lɛ̀ ɓyin. Kɛ mɓæti yɛ ɓyin ti ɓæti lɛ̀ Yesù Kristò nun, ɓyin ti tòn jenɛ swiʼ lwuà wɛ̌ yì ɗwon, ǎ cinni kan tì ǹkimmɔʼ cǐ shin. Ɓyin ti jenɛ ɓwum Yesù Kristò, nun nɛ M̀vɛ̀nnswæ̀b yìmnzâ kɛ ywi nun. À si li lɛ̀ ɓwiʼ ci ywum yɛ ɗyi lwukea kɛ mɛʼ Mvɛ̀nnswæ̀b.
45007005	Kwan sɛ ɓe mbyî, ɓwiʼ ɓe ywum yɛ mɛ̀ nlim nyɛʼ yili cìkea. Kwo fɛʼ she lwuà tǎ shɛ̀ lɛ: «Ɓa wù cì shi», son sɛ ǹlim yɛʼ fyôn ɗyi lɛ̀ ǹcǐ màzwùm. Mɛ̀ lɛʼ mɓyibbɔa màzwùm ɓe ɓwiʼ mbyi ɗwon, à kɛ̀nnzɔ̀ʼ tì kuʼ ɓwiʼ kɛ mbyi ywi nun.
45007006	Kwan sɛ ɓe mbyî, ɓwiʼ ɓe wɛ̌ mɛ̀ son lwuà, jenɛ ɓwiʼ ti wɛ̌ yì ɗwon kɛ swiʼ shon, ǎ cinni kan tì ǹkimmɔʼ nywi yɛʼ. Ɓwiʼ ti she Mvɛ̀nnswæ̀b cǐ jenɛ kɛ mbyi nywæb nyɛ̌ M̀pùn Nsanmi tà ɓwiʼ lìsea nun, ɓa kì tì kɛ pwìn mbyi nyɛ̌ ɓɛ kɔkàʼ kɛ lwuà nun.
45007007	Shindɔʼ mwum ndɔʼ wòli à cibbi lɛ: Lwuà ni swum ɓyɛbbi? Ayi, sɛ ɓa li. Shiè ɓɛ lɛ̀ lwuà, mǔn limmè kan swum sɛ ɓɛ ta lon lɛ ǹcǐ ɓyɛbbi. Ɓɛ shiè kɔʼ kɛ lwuà nun lɛ ɓa wù tæm ywum ɓwulu, mǔn limmè lɛ swum ɓyɛbbi sɛ?
45007008	Son, she mun lìmmâ lwuà màzwùm si, ɓyɛbbi cinni mbyi nywi yɛ̂m nun, mùn ɗunmi ywum ɓwulu timmea. Lwuà màzwǔm shiè ɓɛ, lɛ̀ ɓyɛbbi kyiblè kan mwum mwu.
45007009	Kwan sɛ ɓe mbyî, lɛ̀ mǔn lìmmi kifɛʼ lwuà, ǹlim ɓe mùn ŋgyɔʼ. Son, kɛ nlìmmì yɛ mùn lìmmâ swum sɛ M̀vɛ̀nnswæ̀b yili lɛ ɓwiʼ ci, ǹjè ncǐ ɓyɛbbi ti mùn kwɛ̀nni nun,
45007010	li, mùn ɓwùâ. Lwuà nɛ M̀vɛ̀nnswæ̀b fɛ lɛ̀ à tònnzi ɓwum lwɛn, nun nɛ mùn fyǒn yɛn lɛ à tà mùn ywi tɛ̀li kɛ nywi.
45007011	Kɛ nlìmmì yɛ mùn lìmmâ lwuà màzwùm, ɓyɛbbi cinni mbyi kɛ nywi yɛ̂m, ǹlim yɛ̂m pɔkaʼ mùn, li, mùn pyǐ ɓyɛbbi nun. Li, ɓyɛbbi fyi ɓe nyè lwuà màzwùm ɓǎ nun wu mùn.
45007012	Li, ɓwiʼ yɛn lɛ lwuà ɓa swum ɓyɛbbi. À wai fyaʼ Mvɛ̀nnswæ̀b, ǹzæ̌ʼ lɛʼ yɛ kɛ nlim hwæn yi lwinnea, lɛʼ ɓyɛbbi ndɔʼ ɓa nlim.
45007013	Kɛ à si li, swum lwɛn màzwùm woli kim sɛ ɓɛ tì swum she yɛ mùn wu nun? Ayi, sɛ ɓa li. Ɓyɛbbi nɛ yæ̀ki mun wu, nun nɛ fyǒn ɓɛ mwǔ lɛʼ. À fyi ɓe nyě lwuà lɛ̀ nun wu mùn. Li, ɓɛ limmì lɛ ɓyɛbbi sukuʼ ɗin lɛ ɓyɛbbi. Li nɛ ci, kɛ nyě lwuà, ɓyɛbbi yæ̀kì nùn.
45007014	Ŋgyi ɓan, ɓwiʼ limmi lɛ lwuà wai fyaʼ Mvɛ̀nnswæ̀b. Ti lɛ̀ mǔn, mùn ni mwum ɗinɗin, mùn ti wɛ̌ son nɛ ɓyɛbbi hwìnnâ nun.
45007015	Mǔn tà ka swum sɛ mùn tǎ cì ywo. Mǔn tà ka swum sɛ mùn yili mùn ci cǐ, swum sɛ mùn tǎ ɓyìnnɔ̀ʼ lɛ mùn ɓà son cǐ, son sɛ mùn tǎ fyòn cǐ.
45007016	A mun cì swum sɛ mǔn yili kan mùn ci, sɛ lisaʼ lɛ mùn yilâ lɛ lwuà ni swum lwɛn.
45007017	Kwan sɛ mùn tǎ ɓyɛbbi cǐ li, mǔn nɛʼ nɛ tà ka son yili. Ɓyɛbbi nɛ mùn kɛ nywi, nun nɛ ta mun twɔti lɛ mùn ci son.
45007018	Ntwiʼ sɛ mùn lìmmi lɛ swum lwɛn sɛ mùn nywi, kwo fɛʼ fɔʼ sɛ ɓan. Mùn lɛʼ li kɛ tǒn mwum wan shɛ̂m nun. Li, kwo fɛʼ she ǹlim yɛ̂m ta ɗyi lɛ̀ ǹcǐ lwɛn si, ǹkimmɔʼ ncǐ yi yɛ shi mun.
45007019	Mǔn tà ka ywum lwukea yɛ mùn yili mùn ci cǐ. Ywum ɓyibbɔa yɛ mùn ɓyìnnɔ̀ʼ lɛ mùn ɓa cǐ, yon yɛ mùn tǎ fyǒn cì.
45007020	A mun cì swum sɛ mùn ɓyìnnɔ̀ʼ lɛ mùn ɓa cì, sɛ lisaʼ lɛ mùn nɛʼ nɛ tà ka son cǐ, ɓyɛbbi nɛ mùn kɛ nywi, nun nɛ ta mun twɔti lɛ mùn ci son.
45007021	Mùn kwèâ lɛ kwan sɛ mùn yili mùn ci lwɛn, ǹjè ncǐ ɓyɛbbi nɛ ta mun kwɛ̀nni.
45007022	Ǹlim ta mùn lwukea ǹzwɔnzwɔ̀ʼ lɛ̀ lwuà nyɛ̌ M̀vɛ̀nnswæ̀b fɛ,
45007023	son, mùn yɛn lɛ lwuà nyɛ̌ ɗin ndɔʼ nɛ mùn nywi, nyɛ̌ tǎ wì ɗwǐ lɛ̀ nyɛ̌ ǹlim yɛ̂m yili ni. Lwuà nyɛ̌ ɗin màzwùm tà mun fyɔ̀si lɛ̀ son ɓyɛbbi nɛ mùn ni kɛ nlim nun.
45007024	O, mùn sukuʼ ɗin lɛ ci-vɛ̀nɛ̀ʼ. Tòn mwum wan shɛ̂m ta mùn kɛ̀nnzi kɛ mbyi ywi nun. Wɛn nɛ yɛ mùn swæti kɛ nlim?
45007025	M̀vɛ̀nnswæ̀b nɛ yɛ mùn swæti kɛ nyě Nyɛli nyɛʼ Yesù Kristò. Ǹtwu ɓɛ lɛ̀ nun. Li nɛ mùn tǒn, ǹlim yɛ̂m ta ɗyi lɛ̀ ǹɗwon lwuà Mvɛ̀nnswæ̀b, son, kɛ tòn mwum shɛ̂m nun, ǹjè ncǐ ɓyɛbbi nɛ ta mun suʼ kwɛ̀nni.
45008001	Li jenɛ, ɓwum ɓye ti ɓæti lɛ̀ Yesù Kristò, mɛ̀ kæ̀ʼ ɓa tî ɓon ɓænni ndwiʼ.
45008002	Ntwiʼ sɛ ǹkimmɔʼ Mpùn Nsanmi yɛ ta ɓwiʼ ǹzison ŋkæ̀mŋkæm fɛ kɛ mɓæti yɛ ɓwiʼ ɓi ɓæti lɛ̀ Yesù Kristò. Yon yɛ nywæsâ mùn, mùn ɓà tî kɛ ŋkimmɔʼ ɓyɛbbi nji, lɛ̀ ye ywi nun hwæn.
45008003	Lwuà Mòîzɛ̀ wòle kǎn kim, à fɛ ɓwum ǹzison ntwiʼ sɛ mwum, kɛ tòn mwum shon nun, à ni ǹwǒn kɛ nɗwonnzi mɛ̀ lwuà nun. Son, swum sɛ lwuǎ wòle kan kim à cǐ, M̀vɛ̀nnswæ̀b cìâ son. À yìli son cǐ lɛ? À fyiì mwɛn nyon ŋgyɔ̂ʼ wan nun lɛ̀ nyǐ ni fyonnì mwum wɛ̌ ɓwiʼ, à gwili kuʼ mɛ̀ ci-ncǐ ɓyɛbbi. À fyiì nun lɛ nyǐ ni ywi, li, à zusì ɓwiʼ ɓyɛbbi nyɛʼ. Li, M̀vɛ̀nnswæ̀b lìsàʼ lɛ à tǎ ɓyɛbbi nɛ ɓwum ta cì ɓyìnnzi.
45008004	À cìe li, ɓǎ ɓwiʼ cinni mbyi nyɛ̌ ɓwiʼ yɛ lwuà lwinnzi lɛ̀ ǹdùʼ nun, ɓwiʼ ɓɛ tà ka tî tòn jenɛ kɛ mbyi mɛ̀ mɓàkàʼ mɛ̀ nlim nyɛʼ nun, son, kɛ mbyi nyɛ̌ M̀pùn Nsanmi tà ɓwiʼ lìsea.
45008005	Ntwiʼ sɛ ɓwum ɓye ta mbyi mɛ mɓàkàʼ mɛ nlim nyan ɗwon, mɛ̀ nlim nyan tà kuʼ suʼ ɗyi kwe. Ti lɛ̀ ɓye ta mbyi nyɛ̌ M̀pùn Nsanmi tà ɓon lìsea ɗwon, mɛ̀ nlim nyan tà suʼ ɗyi kɛ mbyi Mpùn Nsanmi nun.
45008006	A mwum kɛ̀ mwù kɛ nywi ywum yɛ ǹlim yon ta suʼ yili, à yɛ̌ nun nɛʼ ywi tɛ̀li nywi. Son, a nun kɛ̀ mwù kɛ nywi ywum yɛ M̀pùn Nsanmi yili, à yɛ̌ ǹzison ŋkæ̀mŋkæm cinni, lɛ̀ flɔa Mvɛ̀nnswæ̀b nun.
45008007	Mwum nyɛ̌ tǎ sukuʼ mwù kɛ̌ kɛ ywum yɛ ta nun nɛʼ ǹlim lwukea, à ni ci-ɓyìnnzì Mvɛ̀nnswæ̀b. Ǎ tà ka lwuà Mvɛ̀nnswæ̀b ɗwonnzi, shìkì à cinni ǹkimmɔʼ mmwumnzi lwuà màzwùm.
45008008	Mwum nyɛ̌ tǎ sukuʼ ywum yɛ ǹlim nyon yili cǐ, mbyi nyɛ̌ nun yɛ̌ M̀vɛ̀nnswæ̀b ǹlim lwusi nun ɓǎn.
45008009	Son, tì lɛ̀ ɓyin, ɓyin tà ka tòn jenɛ kɛ mbyi mɛ mɓàkàʼ mɛ̀ nlim nyin nun. Ɓyin ta fyǒn tòn kɛ mbyi nyɛ̌ M̀pùn Mvɛ̀nnswæ̀b nun, ntwiʼ sɛ nun ni ɗunnea ɓyin nywi. Mwum nyɛ̌ cinni kan M̀pùn ni nyɛ̌ Yesù Kristò fyii ɓwiʼ kɛ nywi yon nun, à ɓǎ mwum Yesù Kristò.
45008010	A Yesù Kristò ɓɛ ɓyin kɛ mɛ nlim nyin nun, M̀pùn nyon tà ɓyin ǹzison ŋkæ̀mŋkæm fɛ, kɛ mfyɔ̀sì yɛ M̀vɛ̀nnswæ̀b fyɔ̀sâ ɓyin sanmi kɛ swiʼ shon. À si li, kwo fɛʼ she ɓyin ywimɛ ywi ntwiʼ sɛ ɓyin ciâ ɓyɛbbi si.
45008011	Ɓɛshɛ M̀pùn Mvɛ̀nnswæ̀b nɛ yìmnze Yesù Kristò kɛ ywi nun ni ɓyin kɛ mɛ nlim nun, lìmmênì lɛ M̀vɛ̀nnswæ̀b m̀bɔʼ màzwùm, nun nɛ yɛ tì kuʼ ɓyin ǹzison fɛ, kwo fɛʼ she ɓyin yɛ ywi nywɔʼ ndɔʼ si. À yɛ̌ cì li lɛ̀ ǹkimmɔʼ Mpùn nyon nyɛ̌ ɓyin kɛ mɛ nlim nun.
45008012	Kɛ à si li, mɛ̀ ŋgyinni ɓyɛ̂m, a si ɓwiʼ nywi dòlɛ̀ʼ lɛ ɓwiʼ toènnì kɛ ŋgyɔ̂ʼ wan wɛ̌ tà shɛ M̀pùn Nsanmi yili, ɓa kì tì wɛ̌ tà shɛ mɛ̀ nlim nyɛʼ yili.
45008013	À si li ntwiʼ sɛ a ɓyin sukuʼ tòn ŋgyɔ̂ʼ wan wɛ̌ tà shɛ mɛ̀ nlim nyin yili, ɓyin sukuʼ ɗin lɛ ɓwum ywi. Son, a ɓyin fɛ mbyi lɛ̀ M̀pùn Nsanmi lɛ à kpaʼ ɓyin lɛ ɓyin kɛsi nywi lɛ̀ mɛ̀ lɛʼ mɓyibbɔa màzwùm ǹgyìnmbɔʼ, kwan màzwùm ɓyin yɛ ǹzison she ǹkæ̀mŋkæm cinni.
45008014	Ntwiʼ sɛ ɓwum hwæn pæʼ ɓye M̀pùn Mvɛ̀nnswæ̀b tǎ ɗyili mbyi nun li, ɓɛ ti ɓwɛn Mvɛ̀nnswæ̀b.
45008015	M̀pùn màzwùm nɛ M̀vɛ̀nnswæ̀b fɛ ɓyin ni, ǎ tà ka ɓyin fyɔ̀si lɛ̀ mɛ̀ son, shìkì à ɗunnzi tì ɓyin yi ɓe kɛ̀ kɛ zwum, à tǎ fyǒn cǐ ɓyin ɓɛ ɓwɛn Mvɛ̀nnswæ̀b. À tà ɓwiʼ mbyi wǒ nyɛ̌ ɓwiʼ pwɛti ɓwiʼ lon M̀vɛ̀nnswæ̀b lɛ Bùba! Ce nyɛʼ!
45008016	M̀pùn Mvɛ̀nnswæ̀b màzwùm tà ɓwiʼ lìsea nywi lɛ ɓwiʼ ɓi ɓwɛn Mvɛ̀nnswæ̀b, lɛŋkæ̀m.
45008017	Kɛ ɓwiʼ ɓi ɓwɛn ɓyon li, ɓwiʼ yɛ kuʼ ywum lwukea yɛ nun kɛ̌ ɓwiʼ kɛ ɗɛb yě. Ɓwiʼ yɛ ywum màzwùm cinni kuʼ, ɓwiʼ lɛ̀ mɛ̀ Yesù m̀ban, ntwiʼ sɛ kɛ ɓwiʼ ta vɛ̀nɛ̀ʼ yɛnni wɛ̌ tà shɛ nun yɛnne, ɓwiʼ yɛ kuʼ ǹtwu Mvɛ̀nnswæ̀b yě, ɓwiʼ lɛ̀ ɓon m̀ban, fyaʼ Mvɛ̀nnswæ̀b.
45008018	Mùn lìmmi lwɛn lɛ vɛ̀nɛ̀ʼ she ɓwiʼ ta yɛn jenɛ, à si wɛ̌ swum ɗinɗin. Sɛ kwɛmmi kan ndwiʼ lɛ̀ ǹtwu yɛ M̀vɛ̀nnswæ̀b yɛ̌ ɓwiʼ fɛ.
45008019	Ywum yɛ M̀vɛ̀nnswæ̀b fɔ̀ʼ hwæn, ǹlim yan ta ɗyi lɛ ɓɛ yɛ nywɔʼ yɛnni, nyɛ̌ M̀vɛ̀nnswæ̀b yɛ̌ ɓwɛn ɓyon kwannzi pisean, lɛ̀ wɛn nɛ hwæn yɛn ǹtwu yɛ nun fɛâ ɓon.
45008020	Ywum yɛ M̀vɛ̀nnswæ̀b fɔ̀ʼ ti jenɛ wɛ̌ ywum ɗinɗin. A ɓa lɛ̀ ntwiʼ sɛ yon nɛʼ ywum màzwùm yɛ yili lɛ yɛ ɓɛ ywum ɗinɗin. À si lɛ̀ ntwiʼ sɛ M̀vɛ̀nnswæ̀b nɛ pæʼ fyàʼ lɛ̀ yon. Kwo fɛʼ li, yɛ ta zwùm tɛ̀li lɛ̀ swum ndɔʼ.
45008021	Swum màzwùm si lɛ nywɔʼ ndɔʼ kà ɓɛ̀nkǎʼ lɛ M̀vɛ̀nnswæ̀b yɛ̌ ywum yɛ nun fɔ̀e hwæn libbea. Yɛ ɓa tî ɓɛ kɛ son nun, yɛ ɓa tî ɓwu. Yɛ ywimɛ ɓɛ mgbonmgbon wɛ̌ ɓwɛn Mvɛ̀nnswæ̀b, paʼ mgbonmgbon she lan ywum hwæn lɛ̀ ǹtwu.
45008022	Ɓwiʼ limmi seansean lɛ a kiìn ɓɛ̀n ɗyě, ywum yɛ M̀vɛ̀nnswæ̀b fɔ̌ʼ hwæn, nywi ta yon yu, wɛ̌ m̀lib nyɛ̌ ye tǎ kwɛ̀n.
45008023	Ǹyu nywi màzwǔm suʼ kan kuʼ lɛ̀ ywum ye ɗin, a yɛn tî kuʼ ɓwiʼ ɓɛ M̀vɛ̀nnswæ̀b sɛtâ fɛʼ ɗunmi M̀pùn nyon fɛ. Kwo fɛʼ she nywi ta ɓwiʼ yu, ɓwiʼ ta zwùm tɛ̀li lɛ nywɔʼ ndɔʼ kà ɓɛ̀nkàʼ lɛ M̀vɛ̀nnswæ̀b yɛ̌ ɓwiʼ kɛ̌ kɛ ntan ɓwɛn ɓyon nun, à kiìn ɓwiʼ libbea kɛ nyinnǐm vɛ̀nɛ̀ʼ shɛʼ nun.
45008024	M̀vɛ̀nnswæ̀b swætâ ɓwiʼ, son, ɓwiʼ yɛn kifɛʼ ywum hwæn pæʼ, ɓwiʼ ta zwùm tɛ̀li fyaʼ lɛ ɓwiʼ kà yɛnkàʼ yon. Kwan sɛ ɓwiʼ ti ywum yɛ ɓwiʼ ɓi zwùm tɛ̀li lɛ̀ yon yɛnni lɛ̀ zɛʼ, ɓwiʼ tà ka tî tòn lɛ̀ ǹtɛ̀ʼ zwum, ntwiʼ sɛ yɛ ti ɓwiʼ kɛ fyaʼ. Mwum ndɔʼ tà tî swum sɛ nun fyaʼ timmea nun?
45008025	Son, kwan sɛ ɓwiʼ ta zwùm tɛ̀li lɛ̀ swum sɛ ɓwiʼ yɛn kifɛʼ, ɓwiʼ ta fyim lɛ̀ m̀ɓònŋgàʼ yi.
45008026	M̀pùn Nsanmi kìn tì kuʼ ɓwiʼ kpea, ɓwiʼ ɓye wǒn kɛ mbyi Mvɛ̀nnswæ̀b nun. Ɓwiʼ lìmmi kan ma ǹkeli Mvɛ̀nnswæ̀b wɛ̌ tà shɛ sɛ yili, son, M̀pùn Nsanmi nun nɛʼ tǎ ŋwum lɛʼ yɛʼ sannzi kɛ swiʼ Mvɛ̀nnswæ̀b, lɛ̀ à tǎ M̀vɛ̀nnswæ̀b swulea. Ǹswulaʼ yɛ nun tà nun swulea li, a lan ma wɛ̌ tà shɛ ɓwiʼ pwɛti ɓwiʼ shɛ.
45008027	M̀vɛ̀nnswæ̀b lìmmi mɛ̀ mɓàkàʼ ɓwum kɛ zwum shan nun. Li, à lìmmì tì kuʼ swum sɛ M̀pùn Nsanmi tǎ ɓàkàʼ, ntwiʼ sɛ M̀pùn Nsanmi tǎ ŋwum lɛʼ ɓwum ɓyon sannzi kɛ swiʼ shon wɛ̌ tà shɛ M̀vɛ̀nnswæ̀b nun nɛʼ yili.
45008028	Ɓwum ɓye ta M̀vɛ̀nnswæ̀b yili, ɓye nun lon lɛ ɓɛ ci swum sɛ nun yili, ɓwiʼ limmi lwɛn lɛ ywum hwæn pæʼ yɛ ta ɓon cinni, M̀vɛ̀nnswæ̀b tà yon yònnzi lɛ̀ lwɛn.
45008029	Ntwiʼ sɛ ɓwum ɓye M̀vɛ̀nnswæ̀b sɛte yæ̀n ǹdìkàʼ ŋwê, à yilâ tì kuʼ lɛ ɓyi ɓi m̀banmbɔʼ wɛ̌ mwɛn nyon, ɓǎ Yesù cinni mɛ̀ ŋgyinni ɓye nun tɛ̌ʼ ɓe mèan.
45008030	Kwan sɛ M̀vɛ̀nnswæ̀b kɛ̀ ɓon kyi, à lon tì kuʼ ɓon ɓǎ ɓɛ ɓɛ ɓwum ɓyon, ǎ suʼ kan ɓon lon ɗinɗin, à yili ɓǎ nun fyɔsì ɓon sanmi kɛ swiʼ shon. Ɓa sukuʼ lɛ̀ ntwiʼ yi, à fɛ tî kuʼ ɓon ǹtwu.
45008031	Kɛ à si li, yɛn sɛ ɓwiʼ yɛ tì lɛʼ? She M̀vɛ̀nnswæ̌b ni fyaʼ yɛʼ si, mwum ndɔʼ wòli à ɓɛ tì ci-ɓyìnnzì nyɛʼ? Kwo mwum m̀bɔʼ à ɓǎn.
45008032	M̀vɛ̀nnswæ̀b tòen kǎn lɛ̀ mwɛn nyon ke, son, à fyiì nun lɛ nyǐ ni kiìn ywi lɛ̀ ntwiʼ yɛʼ, ɓwiʼ hwæn. Kɛ à si li, ɓyin ta ɓàkàʼ lɛ à ɓà kuʼ ɓwiʼ ywum ndɔʼ ye mbyî fɛ hwæn kɛ nyě Yesù?
45008033	Yà mwum nɛ yɛ ɓwum ɓye M̀vɛ̀nnswæ̀b yæ̀nnâ swɛmmea? Mwum m̀bɔʼ ɓǎn, ntwiʼ sɛ M̀vɛ̀nnswæ̀b nun nɛʼ nɛ lɛʼ lɛ ɓɛ ɓɛ mɛ̀ fyàʼ ɓlɔtɔʼ.
45008034	Mwum ndɔʼ wòli à pyìsì ɓon lɛʼ? Kwo mwum m̀bɔʼ ɓǎn. Ntwiʼ sɛ Yesù Kristò nun nɛʼ ywie ntwiʼ yɛʼ, a konndì ɓɛ lɛ à yìmnâ ywi, à ni jenɛ ǹtǒn kɛ fyaʼ ji Mvɛ̀nnswæ̀b. Nun nɛ ta ɓwiʼ ǹgìm ɗyi kɛ swiʼ Mvɛ̀nnswæ̀b.
45008035	Yà swum sɛ pwɛti sɛ kɛ ǹkyììlàʼ kɛ nyinnìm shɛʼ lɛ̀ ǹyili yɛ Yesù tà ɓwiʼ yili nun? Vɛ̀nɛ̀ʼ sɛ woli? Kɛ̀ mɛ̀ lɛʼ nɛ lan ɓwiʼ? Kɛ̀ shindɔʼ, ǹzæbsi yɛ ɓɛ ta ɓwiʼ zæbsi kɛ mbyi Mvɛ̀nnswæ̀b nun? Ɓɛ ǹjè, lɛ̀ nzæmnzæm, yɛ pwɛti? A sæ̀ʼ ɓɛ̀n ɓwiʼ nywi, kɛ̀ ywi nɛ ɓæn ɓwiʼ, yɛ pwɛti yɛ kɛ ǹkyììlàʼ kɛ nyinnìm shɛʼ lɛ̀ ǹyili Yesù? Ayi, kɛ nyinnǐm ywum màzwùm nun hwæn, swum ndɔʼ ɓa kwe she woli sɛ kænni Yesù lɛ à yili ɓwiʼ.
45008036	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Kɛ ntwiʼ ɓwiʼ ɓi ɓwum ɓyû, ɓwiʼ ta ywi jæmmɔ̂ʼ kɛ ŋganŋgwu mɛ̀ nywɔʼ mèan hwæn. Kɛ mɛʼ ɓwum, ɓwiʼ ɓi wɛ̌ mɛ̀ pɔʼ ɓye ɓɛ kɛnmɛ ŋgun linndi nùn.»
45008037	Kwo fɛʼ li, kɛ ywum yɛ ta ɓwiʼ cinni hwæn, ɓwiʼ ta yon lèan fɔ̀sì lwɛn lɛ̀ ǹkimmɔʼ yɛ ta waʼ fyaʼ mwum nɛ yili ɓwiʼ.
45008038	Ntwiʼ sɛ mùn lìmmi seansean lɛ swum she woli sɛ kɛ ǹkyììlàʼ kɛ nyinnìm shɛʼ lɛ̀ ǹyili yɛ Yesù tà ɓwiʼ yili nun, kwo fɔʼ, sɛ ɓan. Kwo ɓwiʼ ywi fɛʼ nùn, kɛ̀ ɓwiʼ ɓɛ fɛʼ lɛ̀ mɛʼ, lɛ̀ lɛʼ fɔʼ sɛ. Mɛ̀ cikpuʼ Mvɛ̀nnswæ̀b lɛ̀ ywum ye fɔʼ yɛ cinni ǹkimmɔʼ kɛ nlim ɗɛb hwæn, ɓɛ wòli kan kim, ɓɛ ci swum ndɔʼ, lɛ̀ Yesǔ læ̀kì ɓwiʼ yili. Ywum yɛ ta ɓwiʼ ɓɛ̀nni nywi jenɛ, lɛ̀ ye ta kìn nun, yɛ wòli kan tî kuʼ kim, yɛ ci swum ndɔʼ.
45008039	Kwo ywum ye nlim ɗɛb, kwo ye ŋgyɔʼ nji wòli kan tî kuʼ kim, yɛ ci swum ndɔʼ. Kwo swum fɔʼ she M̀vɛ̀nnswæ̀b fɔ̌ʼ wòli kan kim, sɛ ci lɛ M̀vɛ̀nnswæ̀b pæʼ ǹlim yon kɛ nywi yɛʼ. Ǹyili màzwùm, à lìsaʼ ɓwiʼ yon kɛ fyaʼ Nyɛli nyɛʼ Yesù Kristò.
45009001	Kɛ mɓæti yɛ mùn ni m̀ɓæti lɛ̀ Yesù Kristò nun, lɛʼ sɛ mùn yɛ̌ lɛʼ sɛ, mǔn tà ka ɓwɛ̀li ɗin, ntwiʼ sɛ M̀pùn Nsanmi ɗyiâ tì kuʼ kɛ mɛ mɓàkàʼ nyɛ̀m zwɛ̂m lɛ à si li.
45009002	-
45009003	Lɛʼ màzwùm si lɛ mùn ni lɛ̀ ǹzwòn ǹzwɔnzwɔ̀ʼ, ǹlim ta mûn kwɛ̀nni kwan hwæn lɛ̀ ntwiʼ ŋkwìn ɓwum ɓyɛ̂m, mɛ̀ Yudà. Ɓon ɓɛ mɛ̀ ŋgyinni ɓyɛ̂m, kwo yili M̀vɛ̀nnswæ̀b ke fɛʼ mun, à kyììli mùn lɛ̀ mbyi Yesù Kristò ɓǎ nun swæti ɓon, mǔn wòli kan mùn ɓyìnnɔ̀ʼ.
45009004	Ɓon ɓɛ mvu ɓwum Izràɛ̂l ɓɛ M̀vɛ̀nnswæ̀b yæ̌n lɛ̀ ɓɛ ɓɛ ɓwɛn ɓyon, à lìsàʼ ɓon m̀bɔ̀kì tòn ntwu nyon. Ɓon ɓɛ nun jine ǹgwòn lɛ̀ ɓon. à fɛ ɓon mɛ̀ lwuà ɓyon, à lìsàʼ ɓon m̀bɔ̀kì nɛ ɓɛ yɛ nun keli, à cì tì ɓon ǹkàli.
45009005	Ɓwum màzwùm, à ɓi mvu ɓwum Abràhâm. Yesù Kristò, kɛ ye sɛ ɓɛ ye nun kɛ kwæʼ nywi mwum nun, à ni tì kɛ mvu ɓwum fɔʼ lɛ̀ ɓon. Nun Yesù ni M̀vɛ̀nnswæ̀b. Ywum hwæn yi nun mɛ kwù nji. Ɓwiʼ twulênì nun kwan hwæn. Àmɛ̀n.
45009006	Kɛ nzæ̌ʼ lɛʼ yɛ mùn lɛʼ yi nun, ɓyin yɛ làn nyin ywo je lɛ mùn lɛʼ lɛ ǹkàli Mvɛ̀nnswæ̀b pyià ŋgyɔʼ ɗin. Ɓan, sɛ ɓa li. Mùn tǎ lɛʼ li, ntwiʼ sɛ ǹkwìn ɓwum Izràɛ̂l hwæn læ̀li kan ɓwum ɓɛ M̀vɛ̀nnswæ̀b yæ̌n.
45009007	A konndì ɓɛ, mvu ɓwum Abràhâm hwæn læ̀li kan mvu ɓwum ŋkæ̀mŋkæm yon. Ntwiʼ sɛ M̀vɛ̀nnswæ̀b lɛle lɛ̀ ɓwum Abràhâm lɛ: «Shi ɓɛ mvu ɓwum yɛ Izàʼ yɛ̌ kwannzi, mǔn kɛ̀ kan mvu ɓwum ndɔʼ mbyî kɛ ntan ywû nun.»
45009008	Li, M̀vɛ̀nnswæ̀b yili lɛ̀ nun lɛʼ lɛ mvu ɓwum Abràhâm ɓe mèan. Son, ɓon hwæn ɓɛ læ̀li kan ɓwum ɓɛ M̀vɛ̀nnswæ̀b yæ̌n nun. Ɓwɛn ɓɛ ɓɛ ye wɛ̌ tà shɛ ǹkàli Mvɛ̀nnswæ̀b lɛli, ɓon ɓɛ ɓɛ ta suʼ twɛʼ wɛ̌ mvu ɓwum ŋkæ̀mŋkæm.
45009009	Ǹzæ̌ʼ lɛʼ yɛ M̀vɛ̀nnswæ̀b lɛle kɛ ŋkàli nun lɛ̀ Abràhâm ɓe lɛ: «Kɛ kwan sɛ mùn kɛ̀ nun, mùn yɛ̌ kǐn ɓɛ̀n ɓe fɛ, Sarà ye mwɛn nɛ nɗwɛb.»
45009010	Sɛ suʼ kan kɛ nywi Sarà, son, li nɛ ɓe tì kuʼ lɛ̀ Rèbɛkà. Ɓwɛn fæʼ ɓɛ mɛ̀ ɗwɛb ɓɛ nun yee, à yee ɓon lɛ̀ Izàʼ nyɛ̌ kuʼ ǹdùʼ shɛʼ.
45009011	-
45009012	Son, lɛ̀ ǎ kà ye ɓon, ɓe lɛ̀ M̀vɛ̀nnswæ̀b sɛtâ lɛʼ lɛ: «Nyɛ̌ mwɛsɔ̀ʼ yɛ̌ nyɛ̌ mwumŋkæ̀m fyàʼ pli mwu.» M̀bɔ̀kì nɛ ǹzæ̀ʼ lɛʼ màzwùm nɛ sɛte kwan, ɓwiʼ limmi lɛ ɓe lɛ̀ ɓɛ cì kifɛʼ lwɛn ndɔʼ, shìkì ɓɛ ci kuʼ ɓyɛbbi, kɛ ɓe lɛ̀ ɓɛ kwan kifɛʼ kɛ zwum mon nyan nun. A ɓê lɛ̀ ɓɛ yeâ ɓon, shindɔʼ ɓwiʼ shɛ lɛ à yæ̀n nyɛ̌ m̀bɔʼ ntwiʼ ncǐ lwɛn yon. Son, M̀vɛ̀nnswæ̀b cìe li ɓǎ nun lisàʼ lɛ nun tǎ suʼ mɛ̀ she nyon cǐ m̀bɔ̀kì nɛ nun yili. À tǎ mwum ndɔʼ yæ̀nni nyinnìm ɓwulu, à lwùmnì kuʼ nun lɛ̀ ǹlon, ɓa lɛ lwɛn nɛ mwum màzwùm tǎ cì nɛ nun yɛn.
45009013	A si m̀banmbɔʼ wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun kɛ nywi ɓwɛn fæʼ màzwùm. Mvɛ̀nnswæ̀b lɛʼ kwe lɛ: «Ǹlim yɛ̂m ɗyiâ nywi Yàkɔ̂b, Esò kwan kuʼ mǔn nlim nun.»
45009014	Ɓwiʼ woli ɓwiʼ lin kænni ni ɗyě lɛ̀ yɛn? Lɛ M̀vɛ̀nnswæ̌b ɓɛ ɗyě ci-mɛ lɛʼ nyènye kì? Ɓwiʼ yɛn lɛ ǹgwàʼ yon yi ɓa nywi Mvɛ̀nnswæ̀b.
45009015	Ntwiʼ sɛ ɓwiʼ yɛn kɛ ɗèwà shon nun lɛ à kònndi tì lɛʼ cìcì ndɔʼ lɛ̀ Mòîzɛ̀ lɛ: «Mùn yɛ̌ ǹlim kwɛ̀nnzi lɛ̀ mwum nɛ ǹlim yɛ̂m ta kwɛ̀n lɛ̀ nun, mùn cì lwɛn lɛ̀ nyɛ̌ mùn yili mun ci lwɛn lɛ̀ nun.»
45009016	Li nɛ sɛ lisaʼ ɓwiʼ lɛ ywum ton yi hwæn, M̀vɛ̀nnswæ̌b tà ka yon cǐ ntwiʼ sɛ mwum nɛ sɛtâ yili, shindɔʼ ntwiʼ she ndɔʼ sɛ mwum tǎ cì. Sɛ suʼ ɗin lɛ M̀vɛ̀nnswæ̀b nɛ tǎ ǹlim kwɛ̀nnzi lɛ̀ ɓwum.
45009017	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b shɛ̀e lɛ̀ Fàràôn, m̀vɛ̀n nɛ Èjîb lɛ: «Mǔn cìe kǎn ɓɛ kɛ wù m̀vɛ̀n ɗin, mùn cìe ɓɛ kɛ wù m̀vɛ̀n ɓǎ wù ci ǹkimmɔʼ yɛ̂m kwalì, lɛ̀ jin shɛ̂m konndì tì lu cìcì hwæn.»
45009018	Li, ɓwiʼ limmâ jenɛ lɛ M̀vɛ̀nnswæ̀b tǎ lwɛn nyon cǐ lɛ̀ mwum nɛ nun yili à kwɛnnzì ǹlim lɛ̀ nun, à cì mwù kim mwum nɛ nun yili lɛ nyǐ ni ɓɛ mwù kimmi.
45009019	Kɛ nzæ̌ʼ lɛʼ yɛ mùn lɛʼ yɛ nun, mwum ndɔʼ yɛ̌ ɗyi, à cibbi lɛ: «Kɛ wu lɛmɛ lwɛn li, ti M̀vɛ̀nnswæ̀b tà ti ɓwum shelea lɛ̀ lɛʼ ntwiʼ yɛn? Wɛn nɛ woli à cì kuʼ swum sɛ M̀vɛ̀nnswæ̀b yili kan?»
45009020	Ti wù, mwum nɛ tǎ suʼ M̀vɛ̀nnswæ̀b wɛ̀si ni, wɛn nɛ kuʼ wù? Yǎ cìcì sɛ wu ywɔâ lɛ kòn ta ci-mɓwɛm cibbi lɛ: «Nyɛli nyɛ̀m, yɛn sɛ ci wù ɓwɛm mùn li?»
45009021	Wǔ lìmmi kan lɛ ci-mɓwɛm kòn cinni mbyi kɛ nywi fyòn lɛ̀ m̀ɓwɛm ywum m̀bɔ̀kì nɛ nun yili? Lɛ̀ ǹkwìn fyon fɔʼ, à wòli à ɓwɛm kòn she ɓɛ ta ywum ŋkæ̀mŋkæm cì nun. Lɛ̀ làn m̀bɔʼ, à ɓwɛm tì kuʼ she ɓwælea ndɔʼ nun.
45009022	Ɓɛshɛ M̀vɛ̀nnswæ̀b lɛʼ jenɛ lɛ nun yɛ̌ nun cì wɛ̌ ci-mɓwɛm kòn, wù cinni swum pæ̀li ndɔʼ nlim? M̀vɛ̀nnswæ̀b yili lɛ ɓwum limmì lɛ ǹlim ɓyɛbbâ nun zwum, ɓyi limmì tì lɛ nun cinni ǹkimmɔʼ. Kwo fɛʼ she nun ɓe lɛ̀ ǹlim ɓyɛbbi si, à fyimnzi tòn ɓwum ɓye ɓyɛbsi nun ǹlim, ɓye sɛ yile lɛ à ɓwusì ɓon hwæn.
45009023	À ɗonnzi li, ɓǎ nun lisàʼ ɓwum ǹtwu yon yɛ cinni kan m̀mlɔ̀kàʼ kɛ nywi yɛʼ, ɓwiʼ ɓɛ ɓwum ɓye nun kwɛ̀nnzâ ǹlim lɛ̀ ɓwiʼ. Ɓwiʼ ɓɛ ɓwum ɓye nun sɛtâ fɔ̀sì lɛ̀ ɓwum ɓye yɛ̌ ǹtwu yon cinni.
45009024	Ɓwiʼ ɓɛ nun lon lɛ ɓwiʼ ɓɛ ɓwum ɓyon. Ɓyindɔʼ kɛ nyinnìm shɛʼ nun, à loen ɓon kɛ nyinnìm mɛ Yudà, à lon tì kuʼ ɓyindɔʼ kɛ nyinnìm paʼ ɓwum ɓyindɔʼ ɓye mbyî.
45009025	À si wɛ̌ tà shɛ nun lɛʼ kɛ ɗèwǎ sɛ Òzê, ci-nlɛli kɛ ŋwum yon nun kɔʼ. À lɛʼ kwe lɛ: «Ɓwum ɓye ɓe kǎn ǹkwìn ɓwum ɓyɛ̂m nun, mùn yɛ̌ ɓon kɛ̌ kɛ læm ɓwum ɓyɛ̂m nun. À konndì ɓɛ, paʼ ɓwum ɓye mùn ɓe kǎn yili, ɓon ɓɛ mùn yɛ̌ lon jenɛ lɛ ɓwum ɓye mǔn nlim nun.
45009026	Kɛ lwùmmɔ̌ʼ fɔʼ sɛ mùn shɛ̀e lɛ̀ ɓon lɛ: “Ɓyin ɓa ǹkwìn ɓwum ɓyɛ̂m”, kɛ lwùmmɔ̌ʼ màzwùm sɛ mùn yɛ̌ kònndi lɛʼ ɓe lɛ: “Ɓyin ɓi ɓwɛn ɓyɛ̂m, mùn, nyɛ̌ M̀vɛ̀nnswæ̀b ɗwùmɗwùm”.»
45009027	Ti lɛ̀ lan Izràɛ̂l, Èzaì, ci-nlɛli kɛ ŋwum Mvɛ̀nnswæ̀b nun ndɔʼ, kuen ɓon mwu lɛ: «Yili ɓwɛn Izràɛ̂l man fɛʼ wɛ̌ kyɛʼ yɛ ɗuʼ ndwun, ǹgwùkwù yɛ M̀vɛ̀nnswæ̀b yɛ swæʼ yɛ suʼ kwæʼ lɛ.»
45009028	Nyɛli nyɛʼ M̀vɛ̀nnswæ̀b ɓǎ nùnùʼ cǐ fɛ ŋgyɔ̂ʼ wan, kwan sɛ nun yɛ̌ kǐn ǹzæ̌ʼ lɛʼ yon lwinnzi. Swum sɛ ywimɛ nzwon, à shì yìnndi, kwo fɔʼ sɛ ɓa ɓɛ.
45009029	Èzaì m̀bɔʼ ni kònndi tì lɔʼ lɛʼ lɛ: «Nyɛli nyɛʼ M̀vɛ̀nnswæ̀b nɛ cinni mɛ̀ ŋkimmɔʼ hwæn shiè ɓwiʼ mvu ɓwum ndɔʼ ɗonnzi, sɛ kien ɓɛ̀n ɗyě lɛ̀ ɓwiʼ kwumnâ wɛ̌ lan Sòdɔ̂m, swum fɔʼ, ɓwiʼ ɓê mgbon fɔʼ nun lɛ̀ Gòmɔ̂r.»
45009030	A ɓɛ li, ǹzæ̀ʼ lɛʼ nɛ ɓwiʼ woli ɓwiʼ pæʼ, à ni yà nun? Ǹzæ̀ʼ lɛʼ màzwùm ɓà mbyî, à ni lɛ mɛ̀ kyìn ɓwum ɓye ɓe kǎn mbyi kæbbi lɛ ɓon ɓɛ sanmi kɛ swiʼ Mvɛ̀nnswæ̌b, M̀vɛ̀nnswæ̀b fyɔ̀sâ ɓon, ɓɛ ti sanmea kɛ swiʼ shon, ntwiʼ ntɛ̀ʼ zwum yɛ ɓɛ tɛʼ lɛ̀ nun.
45009031	Ti lɛ̀ mɛ̀ Yudà ɓɛ ɓe làn nyan kæbbi lɛ̀ ɓon cinni lwuà ndɔʼ nyɛ̌ ɓon woli ɓon ɗwonnzi, li, ɓɛ ɓɛ sanmea kɛ swiʼ Mvɛ̀nnswæ̀b lɛ̀ mwù yan, ɓon màzwǔm, ɓɛ pyi mbyi nun, ɓɛ kpeli kan mwù.
45009032	Mwǔ pyì shan mbyi nun ɓa ɗin, ɓɛ pyi ntwiʼ sɛ ɓɛ ɓe kǎn ǹtɛ̀ʼ zwum lɛ̀ M̀vɛ̀nnswæ̀b twɛli lɛ̀ swum sɛ woli sɛ fyɔsì ɓon sanmi kɛ swiʼ shon. Ɓɛ ɓe fyǒn ɓàkàʼ lɛ mɛ̀ she nɛ ɓon ta cì nɛ yɛ ɓon fyɔ̀si sanmi kɛ swiʼ shon. Son sɛ ci ɓɛ ywæʼ kwù kɛ ŋgwɔ̀ʼ nɛ tǎ ɓwum m̀bàʼ swili nun. Ŋ̀gwɔ̀ʼ màzwùm ɓà mbyî, à ni Yesù.
45009033	A si kɔa nywi yon kɛ ɗèwǎ Mvɛ̀nnswæ̀b nun lɛ: «Ywɔênì lwɛn, mùn kɛ̀e ǹgwɔ̀ʼ mpyìsì ɓwum kɛ nsòn yɛ ɓɛ ta lon lɛ Sìôn. Ŋ̀gwɔ̀ʼ màzwùm ni swum nswili mbaʼ. Son, ti lɛ̀ mwum nɛ ywìmɛ zwùm tɛ̀li lɛ̀ nun, ǹgwɔ̀ʼ ɓà nun hwæti nywɔʼ ndɔʼ.»
45010001	Mɛ̀ ŋgyinni ɓyɛ̂m, swum sɛ ǹlim yɛ̂m ta suʼ ɗyi nlim kɛ nywi ɓwulu ɓyɛ̂m mɛ Yudà, a si lɛ ɓɛ yonni fyaʼ Mvɛ̀nnswæ̀b ɓǎ à swæti ɓon. Mǔn tà ka ɗye lɛ̀ ǹcibbi yɛ li kɛ ŋkeli yɛ mùn tǎ M̀vɛ̀nnswæ̀b keli nun.
45010002	Mùn wòli mùn shɛ̀ kɛ nywi yan pisean lɛ ɓɛ yili lwɛn lɛ ɓɛ ɗwon M̀vɛ̀nnswæ̀b wɛ̌ tà shɛ sɛ yili, son, ɓɛ lìmmi kan m̀bɔ̀kì nɛ ɓɛ yɛ nun ɗwon.
45010003	Kɛ ɓon ɓi mɛ̀ nshì-nlìmmì kɛ mbyi nɛ M̀vɛ̀nnswæ̀b tǎ ɓwum fyɔ̀si sanmi kɛ swiʼ shon nun, ɓɛ ta kuʼ mbyi nɗwon nyan yæli lɛ̀ mwù yan nɛʼ. Li, ɓɛ kɛ̀ kan mwù lɛ̀ mbyi nɛ M̀vɛ̀nnswæ̀b tǎ ɓwum fyɔ̀si sanmi kɛ swiʼ shon nun.
45010004	Mùn lɛʼ li, ntwiʼ sɛ kɛ mɓɛ̀n yɛ Yesù Kristò kìen ɓɛ̀n ŋgyɔ̂ʼ wan nun yɛ, à kpelâ mwù swum sɛ lwuà yili nun ci. Li, ɓǎ ɓwum ɓɛ yɛ zwùm tɛ̀li lɛ̀ nun, M̀vɛ̀nnswæ̀b cɛ ɓon wɛ̌ ɓwum ɓɛ ti sanmea.
45010005	Kwan sɛ ɓe mbyî, Mòîzɛ̀ kɔkaʼ kɛ ɗèwǎ Mvɛ̀nnswæ̀b nun kɛ nywi mbɔ̀kì nɛ M̀vɛ̀nnswæ̀b yɛ̌ ɓwum fyɔ̀si sanmi kɛ swiʼ shon kɛ mbyi lwuà nun. À shɛ̀e lɛ: «Mwum nyɛ̌ tǎ lwuà ɗwonnzi lɛ̀ ǹdùʼ nun nɛ wòli à cinni ǹzison ŋkæ̀mŋkæm kɛ nɗwonnzi màzwùm.»
45010006	Ti lɛ̀ m̀fyɔ̀sì yɛ M̀vɛ̀nnswæ̀b tǎ mwum fyɔ̀si sanmi kɛ swiʼ shon nun ntwiʼ sɛ nun tǎ zwùm tɛ̀li lɛ̀ nun, mbyi màzwùm ni kyi. Kɛ nywi mbyi màzwùm nun, à si ɗèwǎ Mvɛ̀nnswæ̀b nun kɔa lɛ: «Ɓa wù cibbi zwumzwum lɛ: “Wɛn nɛ woli à kɛ̀n kɛ ɗɛb?” »” » Ǹcibbi màzwùm lisaʼ lɛ wù cibbi lɛ wɛn nɛ yɛ kɛ̌n Kristò, mwum nɛ M̀vɛ̀nnswæ̀b fyii twɛli, ɓǎ nyǐ ni kyilì fɛ?
45010007	Ɓa wù cibbi kuʼ lɛ: «Wɛn nɛ woli à kyìlì ŋgyɔʼ nji cɛ̌ ɓwum ywi?» Wu cibbi li lɛ̀ wù cibbi lɛ wɛn nɛ ywimɛ kɛ̌n Kristò kwannzi ŋgyɔʼ nji, cɛ̌ ɓwum ywi?
45010008	Kɛ à si li, yà swum sɛ ɗèwǎ Mvɛ̀nnswæ̀b lɛli kɛ nywi mɛ ncibbi màzwùm? Sɛ lɛʼ lɛ: «Lɛʼ Mvɛ̀nnswæ̀b si kwan hwæn kɛ ke swû, à si wù kɛ kwæʼ ŋwum, sɛ konndì wù ɓɛ kwan hwæn kɛ nlim nun.» Lɛʼ màzwùm ɓa mbyî, à si lɛʼ sɛ ɓwiʼ ta sannzi lɛ̀ mwum hwæn lɛ à tɛʼ zwùm lɛ̀ Yesù Kristò.
45010009	Ɓɛshɛ wu ɗyi swiʼ ɓwum, wù lɛʼ lɛ̀ ŋwum ywû lɛ Yesù Kristò ni Nyɛli nywù, wù kònndì twɛʼ nlim ywû nun lɛ̀ lɛŋkæ̀m lɛ M̀vɛ̀nnswæ̀b yìmnzâ nun kɛ ywi nun, lɛ̀ M̀vɛ̀nnswæ̀b yɛ̌ wù swæti.
45010010	Ntwiʼ ǹtwɛʼ lɛʼ màzwùm kɛ nlim nun lɛ̀ lɛŋkæ̀m, kònndì lɛ̀ ǹɗyi swiʼ ɓwum, wù lɛʼ lɛ̀ ŋwum ywû lɛ Kristò ni Nyɛli nywù, yon yɛ ta cì M̀vɛ̀nnswæ̀b swæti wù, à fyɔ̀si wù sanmi kɛ swiʼ shon.
45010011	Ɓɛ lɛʼ kan kɛ ɗèwǎ M̀vɛ̀nnswæ̀b nun lɛ: «Mwum hwæn nɛ ywìmɛ zwùm tɛ̀li lɛ̀ Yesù, Yesù ɓà nun hwæti nywɔʼ ndɔʼ?»
45010012	Li, kɛ nyinnìm mɛ Yudà ɓon lɛ̀ mɛ̀ kyìn ɓwum, ǹkyììli ndɔʼ ɓan, kɛ Nyɛli m̀bɔʼ nɛ ɓon cinni ɓon hwæn. Nun nɛ ta cǐ lɛ̀ mwum hwæn nɛ tà nun m̀kpaʼ cibbi ɓɔʼ kɛ lwɛn nun.
45010013	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Mwum hwæn nɛ tǎ m̀kpaʼ cibbi lɛ̀ Nyɛli nyɛʼ, Nyɛli nyɛʼ yɛ̌ nun swæti.»
45010014	Son, ɓɛ yɛ ŋwum ncibbi mkpaʼ lɛ̀ Yesù cinni fɛn ɓɛshɛ ɓon tɛ̀ʼ kan ɓon zwùm lɛ̀ nun? Sɛ yɛ cì lɛ, ɓɛ tɛʼ zwùm lɛ̀ mwum nɛ ɓon ywɔʼ kifɛʼ ɓon lɛʼ shon mbyî? Ti, ɓɛshɛ ci-nshɛ̀ nɛ yɛ̌ ɓon lɛʼ màzwùm shɛ̌ shi, ɓɛ yɛ cì lɛ, ɓɛ kà ywɔʼ son?
45010015	A konndì ɓɛ, ɓɛshɛ ɓwum Mvɛ̀nnswæ̀b shi mɛ̀ ci-ntwum fyi, sɛ yɛ cì lɛ, mɛ̀ ci-ntwum ɗunmi lɛʼ màzwùm sannzi? Son, ɓɛshɛ ɓɛ ta mɛ̀ ci-ntwum fyi, a yɛ ɓɛ m̀banmbɔʼ wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Cɛênì lɛ fɛʼ wɛ̌ tà shɛ ɓwum ta m̀ɓɛ̀n mɛ ci-nshɛ̌ Ntwum Lwɛn dàli.»
45010016	Son, kɛ nyinnìm ɓwum ɓye ta ywɔʼ ɓi nun, ɓyindɔʼ kɛ̀ kan ǹzæ̌ʼ lɛʼ yan lɛ̀ lɛʼ lɛŋkæ̀m. A si wɛ̌ tà shɛ Èzaì, ci-nlɛli kɛ ŋwum Mvɛ̀nnswæ̀b nun lɛkàʼ. À shɛ̀e lɛ: «Nyɛli nyɛ̀m, yà mwum nɛ kɛ̀e ǹzæ̌ʼ lɛʼ yɛ ɓwiʼ ɓe shɛ̀ lɛ̀ lɛʼ ŋkæ̀mŋkæm?»
45010017	Li, ɓwiʼ yɛn lɛ ǹtɛ̀ʼ zwum tà ka twæb pɛɗin, yɛ ta twæbbì kɛ nywɔʼ yɛ mwum tǎ Ǹtwum Lwɛn ywo nun. Ǹtwum Lwɛn màzwùm yi ǹzæ̌ʼ lɛʼ ye kɛ nywi Yesù Kristò.
45010018	Son sɛ ci mùn cibbi lɛ mɛ̀ Yudǎ ywɔe kǎn Ǹtwum Lwɛn màzwùm? Ɓan, ɓwum hwæn ɓi nlìmmì nun seansean lɛ ɓɛ ywɔe yon. Ntwiʼ sɛ à si kɛ ɗèwǎ M̀vɛ̀nnswæ̀b nun kɔa lɛ: «Mɛ̀ ci-nshɛ̌ Ntwum Mvɛ̀nnswæ̀b kɛnne ŋgyɔ̂ʼ wan nun cìcì hwæn, a kɛn ɓɛ̀n mɛ nzwɔsi ŋgyɔ̂ʼ wan, li, mwum hwæn ywɔe ǹzæ̌ʼ lɛʼ yɛ ɓe ɓon kwean ŋwum.»
45010019	Mùn kònndì tì lɔʼ ɓyin cibbi lɛ mɛ̀ Yudà ywɔte kǎn lilɛ? Fyònnzì nzæ̀ʼ lɛʼ nɛ ni wɛ̌ tà shɛ Mòîzɛ̀ sɛte kɔʼ lɛ M̀vɛ̀nnswæ̀b ni lɛʼ lɛ: «Ɓyin ɓɛ ǹkwìn ɓwum ɓyɛ̂m, mùn yɛ̌ cì ɓyin ci m̀bànni kɛ nywi mɛ kyìn ɓwum ɓɛ ɓe wɛ̌ ɓwum ɗinɗin. Kɛ ntwiʼ mɛ kyìn ɓwum ɓi ɓɛ mɛʼ sanmi kifɛʼ, mùn yɛ̌ cì ǹlim ɓyɛb ɓyin zwum.»
45010020	Èzaì, ci-nlɛli kɛ ŋwum Mvɛ̀nnswæ̀b nun kònndi tì ma lɛʼ lɛ M̀vɛ̀nnswæ̀b ni lɛʼ lɛ: «Ɓwum ɓɛ ɓe kǎn mun kæbbi, ɓon ɓɛ kɛn mun cinni. Mùn lìsaʼ mùn nɛʼ kɛ swiʼ ɓwum ɓye ɓe kǎn mun swum ndɔʼ cibbi.»
45010021	Son, a kiìn ɓɛ̀n nywi ŋkwìn ɓwum Izràɛ̂l, Èzaì kà lɛʼ kuʼ lɛ M̀vɛ̀nnswæ̀b lɛʼ lɛ: «Ǹdìkàʼ ŋwaʼ shikpon, a kiìn ɓɛ̀n kwæ̀bbi, mɛ̀ fyàʼ ghæti mun kɛ mbyi nun næ̀nndi lɛ̀ ǹkwìn ɓwum ɓyɛ̂m ɓɛ ti mwù kimmi lɛ̀ mùn, ɓɛ fyinnzi ŋwum yɛ̂m.»
45011001	Ɓɛ li, ɓwiʼ yɛ lɛʼ ɗyě lɛ M̀vɛ̀nnswæ̀b nzwonnzâ ǹkwìn ɓwum ɓyon? Ɓan, ɓwiʼ kɛn yɛn lɛ ŋgwɛmmi mɓàkàʼ yon yi ɓa lɛ̀ nun. Mǔn nɛʼ nɛ tǎ lɛʼ ŋwum nɛ, mùn ɓà mwum Ìzràɛ̂l? Mǔn kwan kan kɛ nyě Bɛ̀njàmɛ̂n nɛ kɛ mvu ɓwum Abràhâm nun?
45011002	M̀vɛ̀nnswæ̀b nzwonnzi kan ǹkwìn ɓwum ɓyon ɓɛ nun yæ̀nne ǹdìkàʼ ŋwê. Ɓa ɓyin ɓwuli tî swum sɛ ɓɛ kɔʼ kɛ ɗèwǎ Mvɛ̀nnswæ̀b nun kɛ nywi Èlî, kɛ cìcì sɛ nun ɓe fyon swiʼ Mvɛ̀nnswæ̀b kɛ jin ŋkwìn ɓwum Izràɛ̂l nun.
45011003	Kɛ cìcǐ màzwùm sɛ Èlî lɛle lɛ: «Nyɛli nyɛ̀m M̀vɛ̀nnswæ̀b, ɓɛ wuâ mɛ̀ ci-nlɛli kɛ ŋwum ywû nun, ɓɛ ɓɔtaʼ mɛ̀ kwìʼ ɓye ɓɛ ta wû sàtìkæ̀ʼ fɛ nlim, mùn nɛ sumɛ nzwon jenɛ mɛ kwù ɓyû kyi, li, ɓɛ ta ti ma mun ɗwonnzi lɛ̀ ɓɛ wu tì mùn.»
45011004	Son, kwan sɛ nun lɛle li, M̀vɛ̀nnswæ̀b fyònnze nun lɛ yɛn? À fyònnze nun lɛ: «Wù ɓǎ wû kyi, mùn pæ̀lâ ɓwum ŋkæm nshanmɓì kɛ fyaʼ yɛ̂m nun. Ɓwum màzwùm ɓi ɓwum ɓɛ swummi kan swiʼ nswæ̀b yan Ɓâl.»
45011005	Mùn wòli mùn shɛ̀ ɓyin lɛ kɛ kwan sɛ ɓwiʼ ton jenɛ nlim sɛ, m̀banmbɔʼ nɛ tì kuʼ li. Ŋ̀gwùkwù ɓwum ndɔʼ yɛ M̀vɛ̀nnswæ̀b kwɛ̀nnzâ ǹlim lɛ̀ ɓon, à yæ̀n ɓon kɛ nyinnìm ŋkwìn ɓwum Izràɛ̂l nun, kɛ kwe.
45011006	Ǎ yæ̀n kan ɓon ntwiʼ sɛ ɓɛ ta mɛ̀ she nlwukea cǐ. A ɓê li, kwɛ̀nnzǐ nlim Mvɛ̀nnswæ̀b ɓê kǎn son nɛʼ kwɛ̀nnzǐ nlim.
45011007	Ɓwiʼ woli ɓwiʼ twɛʼ sù lɛʼ ni lɛ̀ yà swum? Ɓwiʼ woli ɓwiʼ lɛʼ lɛ ǹkwìn ɓwum Izràɛ̂l hwæn cinni kan swum sɛ ɓon ɓe kæb. Son, ǹgwùkwù ɓwum yɛ M̀vɛ̀nnswæ̀b yæ̀n kɛ nyinnìm shan nun yon yɛ suʼ swum màzwùm cinni. Ǹdùʼ sɛ nzwon ɓe ti mɛ̀ nshi-mɛ̀ ywiʼ.
45011008	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «M̀vɛ̀nnswæ̀b cìâ ɓɛ pyi tæ̀nnì kɛ mɛ mɓàkàʼ nyan nun. À cìâ mɛ̀ mɛʼ nyan ti wɛ̌ nyɛ̌ ɓwum ɓye ɓɛ ɓwilâ mɛʼ. À kònndì cì mɛ̀ ywiʼ ɓyan fyonnì wɛ̌ ɓye ɓwum ɓɛ tà ka tî ywɔli. Han a kiìn ɓɛ̀n ɗyě, ɓɛ kɛ njimmi nun.»
45011009	M̀vɛ̀n Dàvîd kònndi tì kuʼ lɛʼ lɛ: «Mɛ̀ nswɔli yi ɓɛ̀ʼ yan hwæn fyonnì wɛ̌ mɛ̀ gòn nɛ yɛ̌ ɓon ɓænni, ɓǎ kwan sɛ ɓɛ yɛ pyì, ɓɛ yɛn vɛ̀nɛ̀ʼ.
45011010	Mɛʼ shimndàʼ ɓon mwu, ɓɛ læ̀kì tì yɛnni. Cǐ lɛ mɛ̀ ŋkèà nyan suʼ tòn kwan hwæn ǹhwɛtea lɛ̀ mɛ̀ vɛ̀nɛ̀ʼ.»
45011011	Son sɛ mùn cibbi ti lɛ, kɛ nswi mbaʼ yɛ m̀bàʼ swi mɛ̀ Yudà, ɓɛ pyi pyì she ǹgyìnmbɔʼ? Mùn shɛ̀ ɓyin lɛ ɓan, sɛ ɓa ɓon li. Son, kɛ ntwiʼ ncǐ ɓyɛbbi yɛ ɓon ci, ɓwum ɓye ɓa mɛ̀ Yudà cinnâ kuʼ mbyi nɛ M̀vɛ̀nnswæ̀b yɛ̌ ɓon swæti nun. M̀vɛ̀nnswæ̀b cǐ li lɛ̀ mɛ̀ Yudà ci m̀bànni lɛ̀ ɓon.
45011012	Ɓyɛbbi nɛ mɛ̀ Yudà cie, nun nɛ ciâ ŋgyɔ̂ʼ wan hwæn cinni swum lwɛn sɛ M̀vɛ̀nnswæ̀b tǎ fɛ. A konndì ɓɛ, nzæmnzæm nyan nɛ ɓon pyi mbyi Mvɛ̀nnswæ̀b nun tònnzâ tì kuʼ ɓwùlu ɓye mbyî lwɛn kɛ mbyi màzwùm nun. Ɓɛshɛ M̀vɛ̀nnswæ̀b cǐ ɓwùlu lɛ̀ ɓwum lwɛn kɛ pyì sɛ mɛ̀ Yudà pyi nun, yì kpɛ̀m nyi yɛ yɛ ɓɛ ɗyě lɛ̀ ǹcǐ lwɛn yɛ nun yɛ̌ ɓwum màzwùm lwɛn cǐ, kwan sɛ mɛ̀ Yudà ywimɛ nun fyònni ɓe fyaʼ hwæn?
45011013	Ǹzæ̌ʼ lɛʼ yɛ mùn ywìmɛ lɛʼ jenɛ, mǔn lɛʼ kan yon lɛ̀ mɛ̀ Yudà, mùn suʼ yon lɛli lɛ̀ ɓyin, ɓwum ɓɛ ɓa mɛ̀ Yudà. Mùn nɛ ci-ntwum nɛ M̀vɛ̀nnswæ̀b fyi kɛ cìcì ɓwum ɓɛ ɓa mɛ̀ Yudà. Kɛ nywi mwu she màzwùm, mùn ni lɛ̀ ǹlim lwɛn ntwiʼ sɛ mùn tà son twɛli lɛ̀ swum ŋkæ̀mŋkæm.
45011014	Mùn tǎ yili lɛ kɛ nywi she màzwǔm, mɛ̀ nlim wali ǹɗuʼ ɓwum ɓyɛ̂m mɛ̀ Yudà, lɛ̀ ɓɛ fyonnì ɓe fyaʼ Mvɛ̀nnswæ̀b nun, ɓǎ nun swæti fɛʼ ɓyindɔʼ kɛ ŋkwìn yan nun.
45011015	Kwan sɛ M̀vɛ̀nnswæ̀b cìe ǹzwòn, à ghɔ̀sì fyàʼ lɛ̀ ɓon mɛ̀ Yudà, à cìe ɓwum ɓye ɓa mɛ̀ Yudà fyonnì ŋwum fɔʼ lɛ̀ nun. Ɓɛ ɗyě, kwan sɛ M̀vɛ̀nnswæ̀b yɛ̌ mɛ̀ Yudà yě ɓe, sɛ yɛ ɓɛ lɛ? Àma, a yɛ ɓɛ swum lwɛn ǹzwɔnzwɔ̀ʼ, ntwiʼ sɛ kɛ nyè yɛ nun ywìmɛ ɓon yě, à yɛ̌ cì ɓwum ɓɛ ɓe lɛ̀ ɓɛ ti wɛ̌ ɓwum ywi cinni ǹzison.
45011016	Ɓɛshɛ gwùm ŋgæʼ yɛ ta sɛti san yi jin Mvɛ̀nnswæ̀b nun, ǹkwìn màzwùm hwæn yi tì kuʼ yon. M̀banmbɔʼ màzwùm, ɓɛshɛ mɛ̀ nɗì ŋgæʼ ti tì kuʼ jin Mvɛ̀nnswæ̀b nun, mɛ̀ ŋwæm ŋgæʼ hwæn ni tì kuʼ ǹyon.
45011017	Swum sɛ ɓɛn ǹkwìn ɓwum mɛ Yudà nywi si m̀banmbɔʼ wɛ̌ ŋgæʼ mɓǐ nlwɛn ndɔʼ nɛ ɓɛ gbɛbbâ mɛ̀ ŋwæm ndɔʼ. Wù nɛ ɓà mwum Yudà, wù nɛ kuʼ wɛ̌ ŋwæm ŋgæʼ ndɔʼ yɛ ɓɛ gbɛbbi mbo nun, ɓɛ kiìn kɛ̌ ɓǎn màzwùm nun. Jenɛ, wù nɛ ti se ɓe, wɛ̌ tà shɛ ŋwæm ŋgæʼ nywæb màzwùm ta se nywi mɛ nɗì ŋgæʼ mɓǐ nlwɛn ni.
45011018	Li nɛ ci, wù nɛ ɓɛ̀n ɓe nɛ wɛ̌ ŋwæm ŋgæʼ nywæb ni, ɓa wù twɛʼ mɛ̀ ŋwæm ŋgæʼ nɛ ɓɛ linnɔʼ ni lɛ̀ swum ɗin. Sɛ ywimɛ tì kuʼ cì lɛ, wù twuli mwù? Wù suʼ ɗin lɛ ŋwæm yɛ wù, mɛ̀ nɗì nɛ ta wu ɗǐ, wù nɛ tà ka nun ɗǐ.
45011019	Kɛ nzæ̌ʼ lɛʼ yɛ mùn shɛ̀ ɓyin yɛ nun, shindɔʼ ǹdɔʼ yɛ̌ ɗyi, à cibbi lɛ: «Ti, mwǔ nlin yɛ M̀vɛ̀nnswæ̀b linne ŋwæm ye mbyî nun ɓe yɛn? À cìe kǎn li, ɓǎ nun kɛ mùn ɓe ɓǎn màzwùm nun?»
45011020	Mɛ̀ mɓwɛ̀ʼ yɛ ɓa kuʼ. M̀vɛ̀nnswæ̀b ghɔ̀se fyàʼ lɛ̀ mɛ̀ Yudà ntwiʼ sɛ ɓon ɓe kǎn zwùm tɛ̀li lɛ̀ nun. Ti lɛ̀ wǔ, à kwumndi kuʼ wù ɓe lɛ̀ ntwiʼ wu, wù tɛ̀ʼ zwùm lɛ̀ nun. Son, swum fɔʼ ndɔʼ si kwe, à si lɛ ɓa wù ɗunmi nywi shelea, wù fyon ɓɛ ǹyini.
45011021	Ntwiʼ sɛ m̀bɔ̀kì nɛ wù yɛn M̀vɛ̀nnswæ̀b ndwæsi kan mɛ̀ Yudà ɓɛ wɛ̌ mɛ̀ ŋwæm ŋgæʼ nɛ ŋgæʼ twæbbe lɛ̀ nun nlim, ǎ wòli kan à ndwæsi kuʼ wù làn nywù ɓe, wu shì zwùm tɛ̀li kwan hwæn lɛ̀ nun, wù nɛ wɛ̌ ŋwæm ŋgæʼ yɛ wai pɛɗin.
45011022	Cɛ fɛʼ wɛ̌ tà shɛ M̀vɛ̀nnswæ̀b tǎ ǹlim kwɛ̀nnzi lɛ̀ ɓwum, à kònndì kuʼ nyeni lɛ̀ ɓon, à pyìsàʼ ɓon mɛ lɛʼ nun. Nyeni nlim yon yi yi nywi ɓwum ɓye pyìtea mɛ lɛʼ nyon nun, son, kɛ nywi ywû, à tǎ ǹlim kwɛ̀nnzi. À wòli à kwɛ̀nnzì ǹlim kwan hwæn li, ɓɛshɛ wu shì mɛ̀ lɛʼ nyon pyìtea. A lan li, à yɛ̌ kuʼ fyàʼ ghɔ̀si lɛ̀ wù li.
45011023	Ɓon nɛʼ mɛ̀ Yudà ɓɛ nun ghɔ̀sâ fyàʼ mbyî lɛ̀ ɓon ɓi, ɓɛshɛ ɓɛ shi kɛ̀n mbyî lɛ̀ tæ̀nnì nyan, son, ɓɛ ɗunmi tì zwùm tɛ̀li lɛ̀ nun, à wòli à fyɔ̀sì ɓon ɓe cǐ tòn shan, ntwiʼ sɛ nun cinni ǹkimmɔʼ ncì yɛ li.
45011024	Wǔ, wù nɛ ɓà mwum Yudà, wù ni wɛ̌ ŋwæm ŋgæʼ mbɔ̀ʼ yɛ ɓɛ linndi, ɓɛ kiìn ɓæti ŋgæʼ nyɛ̌ myi nun. M̀vɛ̀nnswæ̀b cìmɛ li, ɓɛ ɗyě ɓon nɛʼ mɛ̀ Yudà ɓɛ wɛ̌ mɛ̀ ŋwæm ŋgæʼ mɓǐ màzwùm, sɛ ci tì lɛ, m̀fyɔ̀sì yan geli nun ɓe?
45011025	Mɛ̀ ŋgyinni ɓyɛ̂m, lɛŋkæ̀m ndɔʼ sɛ ɓe gwùmni sɛ she mùn yɛ̌ ɓyin shɛ̌ sɛ. Mùn yɛ̌ ɓyin son shɛ̌, ɓyin læ̀kì ɓàkàʼ lɛ shindɔʼ ǹlìmmi ndɔʼ yɛ ɓyin cinni. À si lɛ kwo fɛʼ she fyàʼ ɓwum Izràɛ̂l ndɔʼ yi jenɛ wɛ̌ ɓwum ɓye shimmeâ mɛ̀ ywiʼ ɓyan lɛ̀ ǹywɔʼ nzæ̌ʼ lɛʼ Mvɛ̀nnswæ̀b si, ɓɛ ɓa ghæti li kwan hwæn. Ɓɛ yɛ kuʼ tòn li, a kɛn ɓɛ̀n kwan sɛ ɓwum ɓye ɓa mɛ̀ Yudà hwæn yɛ fyònnì ɓe fyaʼ Mvɛ̀nnswæ̀b, ɓɛ tɛʼ zwùm lɛ̀ nun.
45011026	Kɛ nyě yi yɛ M̀vɛ̀nnswæ̀b yɛ̌ ǹkwìn ɓwum Izràɛ̂l hwæn swæti. A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Ci-nswæti ɓwum yɛ̌ kwan kɛ Sìôn. Mɛ̀ lɛʼ mɓyibbɔa nɛ kɛ nywi mvu ɓwum Yàkɔ̂b hwæn, à yɛ̌ nun pæ̀li.»
45011027	Kɛ ŋgɔʼ màzwùm, M̀vɛ̀nnswæ̀b shɛ̀ tì lɛ: «Ŋ̀gwòn nɛ mùn yɛ̌ jini ɓwiʼ lɛ̀ ɓon kɛ mpæ̀lì yɛ mùn yɛ̌ ɓon mɛ̀ lɛʼ mɓyibbɔa nyan pæ̀li, à ni.»
45011028	Mɛ̀ Yudà ɓi ɗyě mɛ̀ ci-ɓyìnnzǐ Mvɛ̀nnswæ̀b kɛ myìʼ mwu yɛ ɓon ta myìʼ lɛ̀ Ǹtwum Lwɛn yɛ nywi Yesù Kristò. Swum màzwùm ci li, ɓǎ ɓyin ɓɛ ɓa mɛ̀ Yudà, ɓyin ɓɛ mɛ̀ ci-se kɛ nyě màzwùm lɛ̀ ǹswæti yɛ nun yɛ̌ ɓyin swæti. Son, ɓɛ kɛ mbyi yæ̀n yæ̀nni nun, mɛ̀ Yudà ɓɛ ɓwum ɓye nun tǎ yili lwɛn, kɛ ntwiʼ ǹkàli yɛ nun cìkàʼ lɛ̀ mɛ̀ mbibea ɓyan.
45011029	Ntwiʼ sɛ M̀vɛ̀nnswæ̌b tà ka ŋwum kwɛbsi kwan sɛ nun tǎ ɓɛ, à yæ̀nnâ mwum ndɔʼ, shindɔʼ kwan sɛ nun fɛâ m̀bɔ̀kì tòn nlwɛn ndɔʼ lɛ̀ mwum ndɔʼ.
45011030	Ǹɗuʼ yin ɓe mbyî ɓwum ɓye fyinnze ŋwum Mvɛ̀nnswæ̀b. Jenɛ kuʼ, kɛ mfyinnzi yɛ mɛ̀ Yudà fyinnzi nun ŋwum, ɓyin ɓɛ M̀vɛ̀nnswæ̀b kwɛ̀nnzâ ǹlim lɛ̀ ɓyin.
45011031	M̀banmbɔʼ màzwùm nɛ mɛ̀ Yudà fyinnzi ti kuʼ ŋwum Mvɛ̀nnswæ̀b jenɛ, ɓǎ kwɛ̀nnzǐ nlim sɛ nun cìe lɛ̀ ɓyin, kɛ ŋkɛ̀ yɛ nun kɛ̀ ɓyin kɛ ɓàn shan nun, nun konndì tì kuʼ kwɛ̀nnzǐ nlim fɔʼ màzwùm cǐ ɓe lɛ̀ ɓon.
45011032	À si li ntwiʼ sɛ M̀vɛ̀nnswæ̀b ɗonnzi mwum hwæn mbyi kim-mwù lwon, ɓǎ nun lisàʼ kwɛ̀nnzǐ nlim shon lɛ̀ ɓon hwæn.
45011033	Kwɛ̀nnzǐ nlim sɛ M̀vɛ̀nnswæ̀b tǎ kwɛ̀nnzì lɛ̀ ɓwum si twun ǹzwɔnzwɔ̀ʼ. Ǹlìmmì yon lan mɛ̀ nlìmmì mèan hwæn, swum sɛ nun ɓwuli kwo fɔʼ sɛ ɓan. Mwum ndɔʼ wòli kan à lìmmì mɛ̀ mɓàkàʼ nɛ M̀vɛ̀nnswæ̀b cinni, shìkì à lìmmì kuʼ ywum yɛ nun tǎ yili lɛ nun ci.
45011034	À si kɛ ŋwum fɔʼ nun wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Wɛn nɛ limmi mɛ̀ mɓàkǎʼ Mvɛ̀nnswæ̀b? Yà mwum nɛ woli à lɛb nun ndɛb?
45011035	Wɛn nɛ sɛtâ fyàʼ næ̀nndi, à fɛ M̀vɛ̀nnswæ̀b swum ndɔʼ, ɓǎ nun lɛʼ lɛ nun nɛ kɛ̀â M̀vɛ̀nnswæ̀b ke?»
45011036	Ywum ton yi hwæn, mwum nɛ cìâ shindɔʼ nlim, kwo fɔʼ, à ɓǎn, ntwiʼ sɛ M̀vɛ̀nnswæ̀b nɛ ywum hwæn ta waì fyaʼ, nun nɛ ta yon giti, yɛ konndì ɓɛ ntwiʼ yon. Ǹtwu ɓɛ lɛ̀ M̀vɛ̀nnswæ̀b yì ɗwùmɗwǔm mèan hwæn. Àmɛ̀n.
45012001	Mɛ̀ ŋgyinni ɓyɛ̂m, kɛ M̀vɛ̀nnswæ̀b lìseâ kwɛ̀nnzǐ nlim shon kɛ nywi yɛʼ li, swum sɛ mun yili lɛ̀ ɓyin ci, à si lɛ ɓyin fɛ ɓyin nɛʼ gwùm hwæn wɛ̌ swum sàtìkæ̀ʼ kɛ swiʼ Mvɛ̀nnswæ̀b, kwo fɛʼ she ɓyin kɛ lɛ̀ mɛʼ sɛ, ɓyin ɓɛ sàtìkæ̀ʼ shon sɛ ta nun ǹlim lwukea. Son sɛ ɗyi m̀bɔ̀kì nɗwon ŋkæ̀mŋkæm nɛ M̀vɛ̀nnswæ̀b tǎ yili.
45012002	Ɓa ɓyin wosì ɓyin nɛʼ lɛ̀ mɛ̀ kìkæ̀n nɛ fɛ ŋgyɔ̂ʼ wan, son, ɗonnzênì M̀vɛ̀nnswæ̀b lɛ̀ nun kwɛbsi paʼ tòn shin, ǹkwɛbsi ye mɛ̀ nlim lɛ̀ mɛ̀ mɓàkàʼ nyin nun hwæn. Kwan si sɛ ɓyin yɛ swum sɛ nun tǎ yili ywɔti. Sɛ lisaʼ lɛ ɓyin yɛ ywum yɛ ɗyi lwukea lìmmi, ɓyin limmì tì ye ta nun ǹlim kwɛ̀nni lɛ̀ ye ɗyi seansean kɛ mbyi nun.
45012003	Lɛ̀ ǹkimmɔʼ ye M̀vɛ̀nnswæ̀b fɛ mun kɛ kwɛ̀nnzǐ nlim shon nun, mùn shɛ̌ lɛ̀ ɓyin hwæn lɛ ɓa ɓyin twɛʼ ɓyin nɛʼ kɛ paʼ tòn she lan shin nun. Swum sɛ ta yili lɛ ɓyin cinni à si m̀ɓàkàʼ yɛ woli lɛ̀ ɓyin nɛʼ. Wɛn nɛ hwæn suʼ nun nɛʼ wòsi lɛ̀ m̀bɔ̀kì ntɛ̀ʼ zwum yɛ M̀vɛ̀nnswæ̀b fɛ nun.
45012004	Kɛ nywi mwum, ɓwiʼ yɛn lɛ kwæʼ nywi si kyììlea yì kpìnnzɔ̀ʼ kyikyi. Li, mɛ̀ mwù she ɓǎ yì kpìnnzɔ̀ʼ màzwùm m̀banmban.
45012005	À si kuʼ lɛ̀ ɓwiʼ ɓɛ ɓwum m̀banmbɔʼ li, yili ɓwiʼ man fɛʼ lɛ, ɓwiʼ ɓi kwæʼ nywi fɔʼ kɛ mɓæti yɛ ɓwiʼ ti ɓæti lɛ̀ Yesù Kristò. Ɓwiʼ ɓi kuʼ wònndea m̀banmbɔʼ wɛ̌ nywi mwum m̀bɔʼ.
45012006	Wɛn nɛ hwæn cinni ǹkimmɔʼ ncǐ ywum yon kyikyi, m̀bɔ̀kì nɛ M̀vɛ̀nnswæ̀b yili lɛ à cinni. Li, wɛn nɛ hwæn kɛnnzì ǹkimmɔʼ màzwùm. Kɛ nyinnìm shɛʼ nun, ɓɛshɛ mwum ndɔʼ cinni ǹkimmɔʼ nlɛli kɛ ŋwum Mvɛ̀nnswæ̀b nun, à lwinnzi she shon, à wòsì kuʼ lɛ̀ m̀bɔ̀kì ntɛ̀ʼ zwum yon.
45012007	Kɛ̀ ǹdɔʼ cinni ǹkimmɔʼ ye m̀kpakaʼ ɓwulu, à kpakaʼ ɓon. Nyɛ̌ cinni ǹkimmɔʼ nlìsàʼ ywum lɛ̀ ɓwùlu, à lisàʼ kuʼ.
45012008	Mwum nɛ cinni làn nyon ǹkimmɔʼ ye ǹtɛ̀tì ɓwulu zwùm, à tɛ̀tì ɓon. Nyɛ̌ cinni làn nyon ǹkimmɔʼ ŋkyììlǎʼ lwɛn nyon lɛ̀ ɓwùlu, à lwinnzi she shon lɛ̀ ǹlim fɔʼ. Mwum nɛ cinni ǹkwìn ɓwum yɛ nun tǎ kɛ̀nnzì, à konni lɛ̀ yon lwɛn. Nyɛ̌, làn nyon, ci-kwɛ̀nnzǐ nlim lɛ̀ ɓwùlu, ɓɛ ǹlim zwum pwɛbbi kɛ she shon nun.
45012009	Yilênì ɓwùlu lɛ̀ ǹyili ye ta waì kɛ nlim nun. Ɓyin kɛsi nywi lɛ̀ mɛ̀ lɛʼ mɓyibbɔa, ɓyin kɛ mwù lɛ̀ nyɛ̌ ǹlwukea.
45012010	Ɓyin yili ɓwùlu ɓwum Mvɛ̀nnswæ̀b kɛ nyinnìm shin nun, wɛ̌ tà shɛ sɛ yili lɛ mɛ̀ ŋgyinni yili ɓon nɛʼ. Lɛ̀ ǹlim pwɛbbi, ɓyin suʼ ɓwùlu twɛli lɛ̀ ɓwum ŋkæ̀mŋkæm.
45012011	Nywi yin ɓɛ nlim wali, ɓa ɓyin ɓɛ mɛ̀ ci-ɓwæʼ. Ɓyin ci she Nyɛli nyɛʼ Yesù Kristò lɛ̀ ǹkimmɔʼ nywi.
45012012	Dàlênì kɛ nywi swum sɛ ɓyin ta ǹlim ɗyili nlim si, ɓyin fyimni kɛ mɛ vɛ̀nɛ̀ʼ nun, ɓyin kɛ mwù lɛ̀ ǹkeli Mvɛ̀nnswæ̀b.
45012013	Ɓyin ɗwi ɓwùlu ɓwum Mvɛ̀nnswæ̀b fyàʼ nywi kwan sɛ swum ndɔʼ ta ɓon shi. Mɛ̀ kyìn ɓɛ tà kuʼ kǐn kɛ cì shin, ɓyin yê ɓon lwɛn.
45012014	Cibbênì M̀vɛ̀nnswæ̀b lɛ à fɛ flɔa lɛ̀ ɓwum ɓye ta ɓyin vɛ̀nɛ̀ʼ yɛnnzi, ɓa à ke ɓon.
45012015	Ɓyin dalì lɛ̀ mɛ̀ ci-nlwukaʼ nlim m̀ban, ɓyin kwe kuʼ lɛ̀ mɛ̀ ci-nswì mɛ ɗuʼ m̀ban.
45012016	Ɓyin ton ŋwum fɔʼ lɛ̀ ɓwùlu kɛ nyinnìm shin nun. Ɓa ɓyin ɓɛ mɛ̀ ci-nshelaʼ nywi, shìkì ɓyin njilì kuʼ she ndɔʼ. Ɓa ɓyin twɛʼ ɓyin nɛʼ lɛ̀ mɛ̀ ci-nlìmmì.
45012017	Ɓa ɓyin fyɔsì fyǎʼ ncǐ ɓyɛbbi ɓe lɛ̀ ɓyɛbbi. Kæbbênì mbyi nɛ mwum hwæn yɛ̌ ǹcǐ lwɛn yin lìmmi nun.
45012018	Mbyi ɓɛ kwe, ɓyin ci ywum hwæn kɛ fyaʼ yin nun kɛ mbɔ̀kì nɛ ɓyin woli ɓyin ton mɛ̀ ywiʼ ɗɔ̀ʼ lɛ̀ ɓwùlu.
45012019	Ɓyin ɓɛ mɛ̀ ŋwè ɓyɛ̂m, ɓa ɓyin nɛʼ ɗyi, ɓyin fyɔsì ɓyɛbbi nɛ ɓwùlu ta ɓyin cǐ, son, ɗonnzênì lɛ̀ M̀vɛ̀nnswæ̀b nun nɛʼ nyeni lɛ̀ ɓon, ntwiʼ sɛ a si ɗèwà shon nun kɔa lɛ: «Nyɛli nyɛʼ M̀vɛ̀nnswæ̀b lɛʼ lɛ: “Mùn nɛ ywimɛ ǹjì wìnni, mùn fyɔ̀sì mwum hwæn fyàʼ yon ɓe.” »” »
45012020	Ɓwiʼ konndi yɛn cìcì ndɔʼ kɛ ɗèwǎ shon nun lɛ ɓɛ kɔʼ lɛ: «Ɓɛshɛ ǹjè tǎ ci-ɓyìnnzì nywù kwɛ̀nni, wù fɛ nun swum ji. Kɛ̀ ǹlim yɛ ta nun fyo, wù fɛ nun swum nwi. Ntwiʼ kwan sɛ wù tǎ cì li, hwæʼ nɛ wu tà nun kɛ̌ mwu.»
45012021	Ɓa wù ɗonnzi lɛ̀ ɓyɛbbi lan wù mwu. Sɛ fyôn yili lɛ wù nɛ lan ɓyɛbbi kɛ ncǐ lwɛn nun.
45013001	Mwum hwæn ywɔli mɛ̀ ci-mɛ ŋgyɔʼ ɓɛ ywɔʼ mɛ̀ ŋgyɔʼ ɓyan. Ntwiʼ sɛ ywɔʼ ndɔʼ ɓan, sɛ shi ɓɛ she wai fyaʼ Mvɛ̀nnswæ̀b. Ɓwum ɓɛ mɛ mwù ɓwùlu hwæn, M̀vɛ̀nnswæ̀b nɛ shɛ lɛ ɓyi ɓi ton.
45013002	Li nɛ mun shɛ̀ ɓyin lɛ wù nɛ tǎ mwù kimmi lɛ̀ ci-zwiʼ nyin ndɔʼ, m̀banmbɔʼ kuʼ, wù kimmâ mwù lɛ̀ ǹcì swum sɛ M̀vɛ̀nnswæ̀b tǎ yili. Ɓwum ɓɛ ta mwù kimmi li, ɓɛ yɛ ɓɛ pyǐ kɛ swiʼ Mvɛ̀nnswæ̀b kɛ kyìtæ̀ʼ shon nun.
45013003	Mwum nɛ tǎ lwɛn cǐ wòli kan à kwɛ̀nnzì yi kɛ swiʼ mɛ ci-mɛ ŋgyɔʼ. Mɛ̀ ci-ŋkwɛ̀nnzǐ yi swiʼ shan ɓi mɛ̀ ci-ncì mɛ lɛʼ mɓyibbɔa. Ɓɛshɛ wu yili lɛ ɓa mɛ̀ ci-mɛ ŋgyɔʼ kwɛn wù yi, wù kɛ̀ mwù lɛ̀ ǹcǐ lwɛn. Li, ɓɛ yɛ wù ǹgwòn yili.
45013004	Sɛ ɓa ɗin, ntwiʼ she sɛ ɓon ta cì si, à si she Mvɛ̀nnswæ̀b, ɓǎ ɓɛ kɛnnzɔ̀ʼ wù fyaʼ ncǐ lwɛn nun. Son, ɓɛshɛ wu ni ci-mɛ lɛʼ mɓyibbɔa, ɓa wù yìkì ɓon ntwiʼ ǹkimmɔʼ yɛ M̀vɛ̀nnswæ̀b fɛ ɓon fyaʼ yi, ǎ fɛ kan yon ɗin. Ɓon ɓɛ ta she Mvɛ̀nnswæ̀b cǐ, ɓɛ lisàʼ nyeni nlim yon kɛ nyɛnnzi vɛ̀nɛ̀ʼ yɛ ɓon ta mɛ̀ ci-ncǐ ɓyɛbbi yɛnnzi nun.
45013005	Li nɛ ci, sɛ cibbi lɛ ɓyin ywɔli mɛ̀ ci-zwiʼ ɓyin. Sɛ suʼ kan lɛ̀ ɓɛ læ̀kì ɓyin vɛ̀nɛ̀ʼ yɛnnzi, son, ɓyin limmì tì kuʼ zwumzwum lɛ kɛ ncǐ yɛ li yi nun, ɓyin ta mbyi nlwɛn ɗwonnzi.
45013006	Ywum ton yi, yon yɛ kuʼ mwù swum sɛ ta cì ɓyin ɗɛb lǒn gàrimà. Ntwiʼ sɛ ɓwum ɓye ta ɓyin lǒn gàrimà cibbi ɓi, ɓon ɓɛ M̀vɛ̀nnswæ̀b kɛ̌, ɓǎ ɓɛ lwinnzi mwǔ she màzwùm.
45013007	Ɗɛ̀bbênì ɓwum ɓi hwæn swum sɛ ɓon ta ɓyin ɗwon lɛ̀ son. Ɓyin ɗɛb lǒn gàrimà hwæn lɛ̀ ɓwum ɓye ta ɓyin nun cibbi. Ɓyin mwumnzi mwum nɛ sɛ cibbi lɛ ɓyin mwumnzi, ɓyin twuli tì nun.
45013008	Ɓa ɓyin cinni ke ndɔʼ mbyî lɛ̀ ɓwùlu, sɛ shi ɓɛ ke nyili she sɛ cibbi lɛ ɓyin yili ɓwùlu kɛ nyinnìm shin nun. Ntwiʼ sɛ mwum nɛ tǎ fɔ̀si ɓwùlu yili lwɛn lwinnzâ mɛ̀ lwuà ɓye mbyî hwæn lɛ̀ ǹdùʼ nun.
45013009	Mɛ̀ lwuǎ Mvɛ̀nnswæ̀b ndɔʼ lɛʼ lɛ: «Ɓa wù ywi ǹlàʼ, ɓa wù wu mwum, ɓa wù yib nywiʼ, ɓa wù tæm ywum ɓwulu.» Mɛ̀ lwuà ɓi ɓon lɛ̀ ɓye mbyî nun hwæn kɛn swɔli kɛ nywi lwuà m̀bɔʼ nyɛ̌ lɛʼ lɛ: «Yili lwikwæ̌n wɛ̌ tà shɛ wù yili wǔ nɛʼ.»
45013010	Mwum nɛ cinni ǹyili lwikwæ̌n zwum wòli kan à cì lwikwæ̌n ndɔʼ ɓyɛbbi. Kɛ nyili yɛ wù tǎ lwikwæ̌n yili nun, wù lwinnzâ mɛ̀ lwuà ɓye mbyî hwæn lɛ̀ ǹdùʼ nun.
45013011	M̀bɔ̀kì nɛ ɓyin limmâ kwan sɛ ɓwiʼ ti jenɛ nlim, kimnzênì nywi. Kwan nyìmnǐ ɗye sɛ ti. Ntwiʼ kwan nswæti sɛ M̀vɛ̀nnswæ̀b yɛ̌ ɓwiʼ ǹswæti ye ǹgyìnmbɔʼ swæti ti ɓwiʼ kɛ kwukwâʼ ǹzwɔnzwɔ̀ʼ. Sɛ ɓa tî læ̀bbi lɛ̀ ɓwiʼ wɛ̌ kwan sɛ ɓwiʼ sɛte ǹlim kɛ̌ lɛ̀ Yesù Kristò ɗin.
45013012	Kpòn læ̀bbâ ǹzwɔʼ, shikpon ti kwukwâʼ. Ɓwiʼ kyiileànì lɛ m̀bɔ̀kì tòn she njimmi, ɓwiʼ sheli ǹwum wì ye ɓwiʼ woli ɓwiʼ ɗwi wì lɛ̀ yon nywɔʼ mwum.
45013013	Ɓwiʼ kɛnnènì kwǔ kɛ̀n she ɓwum ɓye ta kɛ̌n ŋwanŋwan nun. Ɓa ɓwiʼ ci ywum yɛ wɛ̌: ǹywikaʼ ŋkan, ǹlon hwæ̌n, ǹklwìkàʼ mɛ lɛʼ, lɛ̀ ǹtimmaʼ ywum ɓwulu.
45013014	Nyɛli nyɛʼ Yesù ɓɛ wɛ̌ ǹwum wì yin. Ɓa ɓyin yili tì ǹcìkàʼ mɛ lɛʼ mɓyibbɔa nɛ paʼ tòn she mwum wan swû yili, ywum yɛ ta suʼ mɛ̀ nlim nyin lwusi.
45014001	Ɓa ɓyin twɔsi mɛ̀ mɓàkàʼ mwum nɛ kwǔm ɓɛ̀n kifɛʼ zwum yili kɛ mbyi Mvɛ̀nnswæ̀b nun. Yèênì nun ŋkwìn yin nun lwɛn.
45014002	Mùn wòli mùn twɛʼ fɛʼ m̀bɔ̀kì kɛ nywi ywum ji. Mwum ndɔʼ wòli à shɛ̀ lɛ swum sɛ ton ɗin, nun ni shi ji, sɛ ɓan. Son, ǹdɔʼ nyɛ̌ ɓà kuʼ ǹkimmi kɛ mbyi Mvɛ̀nnswæ̀b nun tǎ làn nyon suʼ lɛ̀ ǹji mvub nwɔ̀ʼ.
45014003	Li nɛ mùn shɛ̀ ɓyin lɛ mwum nɛ tǎ làn nyon ywum hwæn ji, ɓa à mbyulaʼ nyɛ̌ tǎ yindɔʼ shǐ nun. Nyɛ̌ tà kuʼ yindɔʼ shǐ, ɓa à shɛ̀ lɛ sɛ ci lɛ, lwikwæ̌n ni tǎ ywum ji lɛ̀ ǹlim? Ntwiʼ sɛ M̀vɛ̀nnswæ̀b yèâ nun li.
45014004	Ti kuʼ wù nɛ tǎ ci-she mwum ndɔʼ twɔsi, wù ni kuʼ làn nywù wɛn? Nun nɛ cì fɛʼ lwɛn kɛ̀ ɓyɛbbi, nyɛli nyon nɛ woli à lìmmì lɛʼ shon. À yɛ̌ ɗyi kimmi, ntwiʼ sɛ Nyɛli nyɛʼ Yesù Kristò cinni ǹkimmɔʼ nɗyili yon zuʼ.
45014005	Mwum ndɔʼ wòli à tǎ shɛ̀ lɛ mɛ̀ ŋgyìn ndɔʼ cinni ǹtwu ɓɛ lan ɓye fɔʼ kɛ swiʼ Mvɛ̀nnswæ̀b, ǹdɔʼ lɛʼ kuʼ làn nyon lɛ ǹgyìn nɛ làn lwikwæ̌n ni ɓǎn, ɓyi ɓi m̀ban. Wɛn nɛ hwæn kɛ kɛ mwu yon nun lɛ̀ lɛŋkæ̀m lɛ swum sɛ nun tǎ ɓàkàʼ si kuʼ li.
45014006	Mwum nɛ tǎ shɛ̀ lɛ ǹgyìn ndɔʼ cinni ǹtwu à làn lwikwæ̌n, tǎ ǹgyìn màzwùm kɛ̌ lɛ̀ nun twuli Nyɛli nyɛʼ Yesù Kristò nun. M̀banmbɔʼ kuʼ lɛ̀ mwum nɛ tà ka swum ji ndɔʼ shǐ, à tǎ ji hwæn li lɛ̀ nun twuli Nyɛli nyɛʼ Yesù Kristǒ nlim, ntwiʼ kwan sɛ nun tǎ ywǐ ji, à tǎ M̀vɛ̀nnswæ̀b osɔ̀kɔ̀ʼ yili lɛ̀ ji màzwùm. Mwum nɛ tà kuʼ yindɔʼ shǐ tǎ shì li lɛ̀ nun twuli tì kuʼ Nyɛli nyɛʼ Yesù Kristò, à yili tì kuʼ M̀vɛ̀nnswæ̀b osɔ̀kɔ̀ʼ lɛ̀ ji nɛ nun tǎ ji ni.
45014007	Hwæn li, mwum ndɔʼ ɓǎ ŋgyɔ̂ʼ wan lɛ̀ mwù yon nɛʼ, shìkì mwum ndɔʼ ywi kuʼ lɛ̀ mwù yon.
45014008	À si li ntwiʼ tǒn wan shɛʼ si she Yesù Kristò. Ɓwiʼ ɓɛ ywi fɛʼ nun, ɓwiʼ ywi kuʼ lɛ̀ ntwiʼ yon. Ɓwiʼ ɓɛ fɛʼ lɛ̀ mɛʼ, kwo ɓwiʼ ywi fɛʼ nun, ɓwiʼ ɓi fyaʼ Nyɛli nyɛʼ Yesù Kristò.
45014009	À ywie, à kònndì ywi yìmni, ɓǎ nun ɓɛ Nyɛli ɓwum ɓye kɛ lɛ̀ mɛʼ, kònndì lɛ̀ ɓye ywiâ nun.
45014010	Kɛ à si li, wǔ, wù tǎ lwikwæ̌n twɔsi ntwiʼ yɛn? Wù nɛ tǎ lwikwæ̌n njìli ni, kwɛ̀m nywù ni kuʼ lɛ yɛn? Kɛ̀ shindɔʼ, wù ɓwuli nun lɛ ɓwiʼ hwæn, ɓwiʼ yɛ làn kɛ swiʼ kyìtæ̌ʼ Mvɛ̀nnswæ̀b?
45014011	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ Nyɛli nyɛʼ M̀vɛ̀nnswæ̀b shɛ̀ lɛ: «Ɓwum hwæn yɛ kìn swummi kɛ swiʼ shɛ̂m, ɓɛ fɛ mùn ǹtwu. Sɛ yɛ kuʼ ɓɛ li lɛŋkæ̀m.»
45014012	Kwan si sɛ mwum hwæn ywìmɛ shɛ̀ lɛ̀ ŋwum yon nɛʼ kɛ swiʼ Mvɛ̀nnswæ̀b wɛ̌ she sɛ nun cìe.
45014013	Kɛ à si li, ɓwiʼ ɗonnzênì lɛ ǹtwɔsi ɓwulukwæ̌n kɛ mɛ lɛʼ nyan nun. Ti lɛ̀ ɓyin, swum sɛ ɓyin yɛ fyǒn kɛ̀ kɛ mɛ mwù nyin nun si lɛ ɓa ɓyin ɓɛ swum nswili mbàʼ sɛ yɛ ɓwùlu m̀bàʼ swili, ɓɛ pyi ɓyɛbbi nun.
45014014	Kɛ mɓæti yɛ mùn ti m̀ɓæti lɛ̀ Yesù Kristò, mùn lìmmi lɛ̀ lɛŋkæ̀m lɛ swum ji ndɔʼ ɓa swum shìlè, son, ɓɛshɛ wu tǎ kɛ̀ kɛ nlim ywû nun lɛ shindɔʼ si swum shìlè, lɛ̀ sɛ yɛ kuʼ ɓɛ swum shìlè lɛŋkæ̀m.
45014015	Ɓɛshɛ wu cì ǹlim ɓyitì lwikwæ̌n zwum lɛ̀ ntwiʼ ji nɛ wù tǎ ji, wǔ tà ka tî cì wɛ̌ mwum nɛ tǎ lwikwæ̌n yili. Kɛ seansean ji nɛ wù tǎ ji nun, ɓa wù cì lwikwæ̌n nɛ Yesù Kristò ywi ntwiʼ yon ɓwu mbyi ntwiʼ màzwùm.
45014016	Kwo fɛʼ she swum ndɔʼ ta wu ǹlim lwukea, ǹdìkàʼ wù ɗonnzi son, ɓɛshɛ sɛ yɛ ɓɛ cɛ̌ ɓwùlu swum sɛ ɓɛ yɛ ǹzæ̌ʼ lɛʼ ɓyibbɔa lɛli nywi.
45014017	Ntwiʼ ǹɗun yɛ ɓɛ ta ɗun kɛ ywɔʼ Mvɛ̀nnswæ̀b nji, a ɓa lɛ̀ ntwiʼ paʼ ywum ji yɛ ɓwiʼ ta ji, shìkì yɛ ɓɛ kuʼ ntwiʼ paʼ ywum nwi yɛ ɓwiʼ ta nwi. Ǹɗun ye ywɔʼ shon nji fyon ɓɛ kɛ nywi paʼ tòn she zuʼ, kɛ nywi flɔa lɛ̀ kɛ nywi ndàli, yon yɛ mɛ̀ mwù ywum nɛ M̀pùn Nsanmi tǎ fɛ.
45014018	Mwum nɛ tǎ she Yesù Kristò cǐ mbyi nɛ mun shɛ̀ ɓyin nɛ nun, à tǎ M̀vɛ̀nnswæ̀b ǹlim lwukea, à ɓɛ tì mwum nɛ ɓwùlu ɓwum ta ǹgwòn yili.
45014019	Kɛ à si li, ɓwiʼ kæbbènì lɛ mbyi nyɛ̌ yɛ̌ ɓwum kpea lɛ ɓɛ ton lɛ̀ ɓwùlu mɛ̀ ywiʼ ɗɔ̀ʼ, à ɓɛ tì kuʼ nyɛ̌ ɓwiʼ woli ɓwiʼ kimnzènì ɓwùlu mɛ̀ nlim kɛ mbyi Mvɛ̀nnswæ̀b nun.
45014020	Ɓa wù gwànnzì fyǎʼ she Mvɛ̀nnswæ̀b lɛ̀ ntwiʼ seansean ywum ji. À si lɛŋkæ̀m lɛ swum ji ndɔʼ ɓa lɛ à si swum shìlè, son, ɓɛshɛ ǹji yɛ wù tǎ swum ndɔʼ ji woli sɛ ci lwikwæ̌n à pyì mbyi Mvɛ̀nnswæ̀b nun, sɛ ɓa lwɛn lɛ wù ji tì son ɓe.
45014021	M̀bɔ̀kì tòn nlwɛn ni lɛ ɓa wù cì swum sɛ woli sɛ pyisì lwikwæ̌n mbyi Mvɛ̀nnswæ̀b nun. Kɛ̀ nwɔ̀ʼ ndɔʼ yɛ wu tǎ ji, kɛ̀ ǹkan yɛ wu tǎ nwi, kwo yǎ paʼ swum, ǹdikàʼ wù ɗonnzi son.
45014022	Swum sɛ wu tǎ ɓàkàʼ kɛ nywi ywum màzwùm kɛ nlim ywû nun, kɛ̀ son zwum, sɛ suʼ ɓyin lɛ̀ M̀vɛ̀nnswæ̀b, ɓyin ɓî. Mwum nɛ ɓɛ ta lon lɛ ci-tǒn lwɛn ni mwum nɛ tà ka tàkàʼ kwan sɛ nun tǎ ɓɛ, lɛ̀ à yɛ̌ swum ndɔʼ cǐ.
45014023	Son, mwum nɛ cinni mɛ̀ mwù lɛʼ mɓàkea nɛ tà nun ǹji swum ndɔʼ kænni ni ci-ncǐ ɓyɛbbi kɛ swiʼ Mvɛ̀nnswæ̀b ɓɛshɛ nun ji ji màzwùm. À si li ntwiʼ sɛ ǎ cì kan wɛ̌ swum sɛ ǹlim yon shɛ nun. Ɓwiʼ limmènì lɛ swum sɛ wù cinni ǹkwùm ŋgyi nlim, wu cì son, lɛ̀ wù cìâ ɓyɛbbi.
45015001	Ɓwiʼ ɓɛ ti wɛ̌ ɓwum ɓye kwùm yilâ zwum kɛ mbyi Mvɛ̀nnswæ̀b nun, sɛ cibbi lɛ ɓwiʼ kpaʼ ɓye kɛ ɓwæli kɛ mbyi màzwùm nun, sɛ lan ǹcǐ ywum yɛ ta suʼ ɓwiʼ nɛʼ ǹlim lwukea kɛ tòn shɛʼ nun.
45015002	Sɛ yili lɛ wɛn nɛ hwæn kɛ ŋkwìn yɛʼ nun kæb swum sɛ ta lwikwæ̌n ǹlim lwukea, ɓǎ ɓwiʼ kpaʼ nun lɛ̀ kɛ̀n she mbyî kɛ mbyi Mvɛ̀nnswæ̀b nun.
45015003	Ɓwiʼ yɛn lɛ kɛ tòn shon nun, Yesù Kristò ɓe kǎn mbyi nlwukaʼ nlim nun nɛʼ kæbbi. Son, à lwinnze ǹzæ̌ʼ lɛʼ yɛ ɓɛ kɔʼ kɛ nywi yon kɛ ɗèwǎ Mvɛ̀nnswæ̀b nun, ye ɓɛ lɛʼ lɛ: «Mɛ̀ nsɛ̀m nɛ ɓwum ɓe wù sɛ̀mmi hwæn kìân mùn kpeli mwu.»
45015004	Ɓwiʼ kɛn yɛn lɛ ywum yɛ ɓɛ kɔkàʼ kɛ ɗèwǎ Mvɛ̀nnswæ̀b nun, ɓɛ kɔe yon kɛ ntwiʼ yɛʼ, ɓǎ mɛ̀ mwù nyɛʼ lwinni, kwan sɛ ɓwiʼ yɛ yon yɛnni. Ɓɛ kɔe yon lɛ yɛ tɛti ɓwiʼ zwùm, yɛ fɛ tì ɓwiʼ m̀ɓæn nlim. Li, lɛ̀ ɓwiʼ ɗyili ǹlim nywi Mvɛ̀nnswæ̀b.
45015005	M̀vɛ̀nnswæ̀b nɛ ǹtɛ̀tì zwum ta waì fyaʼ yon, lɛ̀ m̀ɓæn nlim nun hwæn, à cì ɓyin ɓɛ ɓwum ɓɛ woli ɓɛ ton ŋwum fɔʼ lɛ̀ ɓwùlu wɛ̌ tà shɛ Yesù Kristò ɓe cì.
45015006	Li, ɓǎ ɓyin hwæn, kɛ ŋkwu fɔʼ nun, ɓyin twuli M̀vɛ̀nnswæ̀b, Ce Nyɛli nyɛʼ Yesù Kristò.
45015007	Yèênì lɛ ɓwùlu kɛ nyinnìm shin nun, wɛ̌ tà shɛ Yesù Kristò yèâ ɓyin. Cìênì ɓǎ ɓwum twuli M̀vɛ̀nnswæ̀b.
45015008	Mùn shɛ̀ ɓyin lɛ̀ lɛŋkæ̀m lɛ Yesù Kristò fyònne cikpuʼ mɛ̀ Yudà, ɓǎ nun lisàʼ ɓon lɛ M̀vɛ̀nnswæ̀b ni ǹlwinni kɛ nzæ̌ʼ lɛʼ yon nun. À kìên ɓǎ ywum yɛ M̀vɛ̀nnswæ̀b cìe ǹkàli lɛ̀ mɛ̀ mbibea ɓyɛʼ lwinni.
45015009	À kìên tì kuʼ ɓǎ ɓwum ɓye ɓa mɛ̀ Yudà twuli M̀vɛ̀nnswæ̀b kɛ nywi kwɛ̀nnzǐ nlim sɛ nun tǎ kwɛ̀nnzì. A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Son sɛ yɛ cì, mùn twuli wù kɛ nyinnìm ɓwum ɓye ɓa mɛ̀ Yudà, mùn shib ǹtwu kɛ jin swû nun.»
45015010	Ɓɛ kɔʼ tì kɛ cìcì ndɔʼ kɛ ɗèwǎ Mvɛ̀nnswæ̀b nun lɛ: «Ɓyin, ɓwum ɓye ɓa mɛ̀ Yudà, dàlênì lɛ̀ ǹkwìn ɓwum Mvɛ̀nnswæ̀b m̀ban.»
45015011	A konndì tì ɓɛ kɔa cìcì ndɔʼ lɛ: «Ɓyin ɓɛ ɓa mɛ̀ Yudà, sàkeànì Nyɛli nyɛʼ M̀vɛ̀nnswæ̀b, ɓyin hwæn, ɓa mwum ndɔʼ tòn ɗin à shì nun sàkea.»
45015012	Èzaì, ci-nlɛli kɛ ŋwum Mvɛ̀nnswæ̀b nun lɛkàʼ tì kuʼ lɛ: «Mwum ndɔʼ yɛ̌ kwan kɛ mvu ɓwum Jɛ̀sê nun, nun saʼ saʼ kɛ nywi ɓwum ɓye ɓa mɛ̀ Yudà. Ɓwum màzwùm yɛ zwùm tɛ̀li lɛ̀ nun.»
45015013	M̀vɛ̀nnswæ̀b nɛ tǎ cì ɓwum ɗyili ǹlim nywi yon, ci ɓyin cinni ǹdàli yon nɛʼ lɛ̀ flɔa ŋkæ̀mŋkæm, kɛ ntɛ̀ʼ zwum yɛ ɓyin ta tɛ̀ʼ lɛ̀ nun. Li, ɓyin yɛ fɔ̀si ǹɗyili nlim cinni kɛ nywi yon kɛ ŋkimmɔʼ yɛ M̀pùn Nsanmi tǎ fɛ nun.
45015014	Mɛ̀ ŋgyinni ɓyɛ̂m, mùn lìmmi seansean lɛ ǹcǐ lwɛn wòli kan yɛ shi tì ɓyin, shìkì ǹlìmmǐ ŋkæ̀mŋkæm ndɔʼ shi tì kuʼ ɓyin. Mùn lìmmi tì lɛ ɓyin woli kim ɓyin lɛb ɓwùlu ndɛb.
45015015	-
45015016	Kwo fɛʼ li, kɛ ɗèwà sɛ mùn tà ɓyin kɔi sɛ nun, mùn fɔ̀si ɓyin mɛ̀ lɛʼ ndɔʼ sannzi nlim seansean, ɓyin læ̀kì ǹlim fyeli lɛ̀ yon. Ǹcǐ lwɛn yɛ M̀vɛ̀nnswæ̀b cì mun, à shɛ̀ lɛ mùn ɓɛ cikpuʼ Nyɛli nyɛʼ Yesù Kristò kɛ ke ɓwum ɓye ɓa mɛ̀ Yudà, yon yɛ ci mùn lɛli kɛ ɗèwà ton sɛ nun li. She sɛ mùn tǎ cì kɛ ke ɓwum màzwùm, à si ǹshɛ̌ Ntwum Lwɛn yɛ M̀vɛ̀nnswæ̀b fyi mun fyaʼ. Mùn tǎ she màzwùm cǐ lɛ̀ ǹlim fɔʼ, ɓǎ ɓwum màzwùm kɛ ǹlim lɛ̀ M̀vɛ̀nnswæ̀b, ɓɛ ɓɛ wɛ̌ swum sàtìkæ̀ʼ sɛ ta ǹlim Mvɛ̀nnswæ̀b lwukea, she M̀pùn Nsanmi kɛ̀â lɛ̀ she M̀vɛ̀nnswæ̀b.
45015017	Kɛ mɓæti yɛ mùn ti m̀ɓæti lɛ̀ Yesù Kristǒ, mùn wòli mùn tòn, mwù ɓɛ mǔn nlim shèli lɛ̀ she sɛ mùn tǎ cì kɛ jin Mvɛ̀nnswæ̀b nun.
45015018	Mùn nɛ welì fɛʼ ŋwum lɛ̀ mùn lɛli, swum lɛli shɛ̂m ndɔʼ ɓa mbyî, sɛ shi ɓɛ kɛ nywi swum sɛ Yesù Kristò làn mûn nywi, à cì ɓǎ nun ci ɓwum ɓɛ ɓa mɛ̀ Yudà mwumnzi M̀vɛ̀nnswæ̀b. Swum sɛ nun cǐ, à cì son kɛ nyě nzæ̌ʼ lɛʼ yɛ mùn tǎ lɛʼ nun, lɛ̀ kɛ nyě ywum yɛ mùn tǎ cì nun.
45015019	À cì yon li kɛ nywi yi hìlea, ǹkimmɔʼ Mpùn Nsanmi konndì tì kuʼ ɗun kɛ nlim. Li nɛ mùn læ̀mnzi Ǹtwum Lwɛn yɛ nywi Yesù Kristò cìcì hwæn, ǹdìkàʼ kɛ Yèrusàlɛ̀m, a kɛn ɓɛ̌n nǒnnǒn ŋgyɔʼ Ìlìrî nun.
45015020	Son, mùn yili lɛ mùn suʼ Ǹtwum Lwɛn màzwùm shɛ̀kea kɛ cìcì sɛ ɓɛ ywɔʼ kifɛʼ jin Yesù Kristò mbyî nun. Li, mǔn læ̀kì kɛ̀n nye gwe kɛ mɛ kwù nye ɓye ɓwùlukwæ̌n fɔâ nùn.
45015021	À si ti kuʼ li, ɓǎ mùn ci wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Ɓwum ɓye ɓɛ shɛe kǎn ɓon ǹzæ̌ʼ lɛʼ ndɔʼ nywi yon kà yɛnkàʼ nun. Ɓye ɓe lɛ̀ ɓɛ ywɔʼ kifɛʼ ŋgwu yon, ɓɛ yɛ yon ywo.»
45015022	Son sɛ ɓe cì mùn ɓe kɛ̀n sɛ mùn kǐnmɛ̀ ɓyin ɓæ̀ti kwinnzea.
45015023	A ti ɗyě ɗwùm mèan, mùn ɓe yili lɛ mùn kiìn ɓyin ɓæ̀ti, son, she fɛ kan mun pon. Jenɛ, mùn mlɔ̀â she shɛ̂m fɛ yi kpìnnzɔ̀ʼ ŋgyɔʼ yɛ nun.
45015024	Mùn ɓàkaʼ lwɛn lɛ mùn yɛ̌ ɓyin kǐn yɛnni kwan sɛ mùn yɛ̌ kɛ̌n Èspanyɛ̀. Mùn yɛ̌ ɓɛ̀n, mùn lànnzì kwan ndɔʼ lɛ̀ ɓyin, mùn ywimɛ ndwæʼ yin, mǔn kà kɛ̀nnɔ̀ʼ mbyî. Kwan sɛ mùn yɛ̌ ywǐ waʼ, ɓyin kpaʼ mùn kɛ kɛ̌n màzwùm nun.
45015025	Son jenɛ, mùn sɛtimɛ fɛʼ kɛ̌n Yèrusàlɛ̀m, ɓǎ mùn kpaʼ ǹkwìn ɓwum Mvɛ̀nnswæ̀b ye kwe.
45015026	Mùn lɛʼ li, ntwiʼ sɛ ǹkwìn ɓwum Mvɛ̀nnswæ̀b ye Màsèdwân lɛ̀ ye Grɛ̂ʼ ɗyiâ lɛ ɓon yɛ lòn ɗwìtea lɛ̀ ɓon fɛ lɛ̀ mɛ̀ ci-nzæmnzæm ɓye ŋkwìn ɓwum Mvɛ̀nnswæ̀b ye Yèrusàlɛ̀m.
45015027	Mwum ndɔʼ nɛ ɓùnnzi kan ɓon lɛʼ màzwùm, son lɛ̀ lɛŋkæ̀m, sɛ ɓe kuʼ swum sɛ yile lɛ ɓɛ ci. Kɛ ɓye Yèrusàlɛ̀m kpeâ kuʼ ɓon lɛ̀ ǹcinni mbyi nswæti nɛ M̀vɛ̀nnswæ̀b tǎ ɓwum swæti nun wɛ̌ tà shɛ ɓon nɛʼ ti mbyî, sɛ yili kuʼ lɛ ɓɛ kpaʼ kuʼ ɓon lɛ̀ ywum yɛ ta kuʼ ɓon shi kɛ tòn shan nun.
45015028	Kwan sɛ mùn yɛ̌ ɓɛ, lɛ̀ mùn kyììlâ ɓye Yèrusàlɛ̀m lǒn ɗwìtea yì fyaʼ, lɛ̀ mǔn kà lɛʼ lɛʼ kɛ̌n Èspanyɛ̀ sɛ mùn yɛ̌ fyii cì shin.
45015029	Mùn lìmmâ lɛ kɛ mɓɛ̀n yɛ mùn yɛ̌ ɓɛ̌n cì shin, Yesù Kristò yɛ̌ ɓwiʼ fɔ̀si ŋgæ̀nni, ɓwiʼ hwæn.
45015030	Mɛ̀ ŋgyinni ɓyɛ̂m, kɛ ntwiʼ Nyɛli nyɛʼ Yesù Kristò, lɛ̀ ntwiʼ sɛ M̀pùn Nsanmi tǎ cì ɓwiʼ yili ɓwùlukwæ̌n, mùn cibbi ɓyin lɛ kpeànì mùn kɛ ŋkeli yɛ ɓyin ta M̀vɛ̀nnswæ̀b keli kɛ jin shɛ̂m nun. Ɓyin kpæm mɛʼ lɛ̀ ǹkeli yi.
45015031	Ɓyin keli kɛ jin ɓwum Jùdê nun, ɓye tà ka ǹlim kɛ̌ lɛ̀ M̀vɛ̀nnswæ̀b, lɛ̀ ɓa ɓɛ yɛnnzi mùn vɛ̀nɛ̀ʼ. Ɓyin keli tì lɛ̀ she sɛ mùn kɛ̀nmɛ cì kɛ Yèrusàlɛ̀m, lɛ sɛ lwukaʼ ǹkwìn ɓwum Mvɛ̀nnswæ̀b ye kwe nlim.
45015032	Li nɛ yɛ cǐ, a Mvɛ̀nnswæ̀b yili, mùn yɛ̌ ɓɛ̌n cì shin lɛ̀ ǹdàli. Mun ɓɛ̀nmɛ kwe, mùn twɛʼ mɛ̀ yìnnì kɛ nyinnìm shin nun.
45015033	M̀vɛ̀nnswæ̀b nɛ tǎ flɔa fɛ ton lɛ̀ ɓyin, ɓyin hwæn. Àmɛ̀n.
45016001	Mùn yili lɛ ɓyin limmi Febè, à ni m̀lib nɛ tɛ̀ʼ zwùm lɛ̀ M̀vɛ̀nnswæ̀b wɛ̌ ɓwiʼ. À tǎ she Mvɛ̀nnswæ̀b cǐ kɛ ŋkwìn ɓwum Mvɛ̀nnswæ̀b kɛ Sànklê.
45016002	Kwan sɛ nun yɛ̌ ɓɛ̌n cì shin, ɓyin ye nun lwɛn kɛ jin Nyɛli nyɛʼ nun, wɛ̌ m̀bɔ̀kì nɛ sɛ cibbi lɛ ɓwum Mvɛ̀nnswæ̀b ci lɛ̀ ɓwùlukwæ̌n. A swum ndɔʼ shiʼ nun, ɓyin fɛ nun son, ntwiʼ sɛ à kpea ɓwum mèan ɓye mbyî ǹzwɔʼ, lɛ̀ mùn nun hwæn.
45016003	Hwæsênì mùn Prìsî ɓon lɛ̀ ywon Àkyìlâ. Ɓwiʼ lɛ̀ ɓon, ɓwiʼ ta she Yesù Kristò cǐ m̀ban.
45016004	Kwan sɛ ɓe lɛ̀ mùn tǎ vɛ̀nɛ̀ʼ yɛnni fyaʼ ɓwum, ɓon ɓɛ kiìn mùn nywæ̀si, shìkì ɓɛ nyæm ǹzison shan nɛʼ. Mùn wɛbbâ ɓon ŋgwɛb ǹzwɔnzwɔ̀ʼ lɛ̀ kìkæ̌n màzwùm. Mùn nɛ suʼ kan lɛ̀ ǹwɛb ŋgwɛb màzwùm, mɛ̀ ŋkwìn ɓwum Mvɛ̀nnswæ̀b ɓye ɓa mɛ̀ Yudà ta tì kuʼ cì li ntwiʼ yan.
45016005	Mùn hwæsi tì kuʼ ǹkwìn ɓwum ɓye ta swɔli cì shan lɛ̀ ɓɛ keli M̀vɛ̀nnswæ̀b. Mùn kònndi tì ŋwè nyɛ̀m Èpàyinɛ̀ʼ hwæsi. Nun nɛ mwum nɛ kɛ ŋgyɔʼ Àzî nyɛ̌ sɛte zwùm tɛ̀li lɛ̀ Yesù Kristò.
45016006	Hwæsênì tì kuʼ mùn Màrî, à cìe she ǹzwɔʼ ntwiʼ mɛ̀ mwù nyin.
45016007	Ɓyin hwæsi tì kuʼ mùn Àndrònikù ɓon lɛ̀ Jùnìyasì, à ɓi ɓwùlu ɓyɛ̂m mɛ̀ Yudà. Ɓwiʼ ɓe nye njè ɓwiʼ lɛ̀ ɓon m̀ban. Ɓwum ɓî màzwùm, kɛ nyinnìm mɛ ci-ntwum Yesù Kristò, ɓwum hwæn limmi ɓon seansean, ɓɛ yili ɓon lwɛn. Ɓon ɓɛ sɛte ǹlim kɛ̌ lɛ̀ Yesù Kristò, lɛ̀ mǔn kà kɛ̌ kuʼ.
45016008	Mǔn fyeli kan ǹlim lɛ̀ Àmplìyatù, lɛʼ Nyɛli nyɛʼ sɛ ɓwuki ɓwiʼ ŋwè lɛ̀ nun.
45016009	She Yesù Kristò sɛ konndì tì ɓwiʼ ɓwùki lɛ̀ Ùrbân. Mùn hwæsi nun lwɛn. Mùn hwæsi tì ŋwè nyɛ̀m Stàkisì.
45016010	Ti lɛ̀ Àpɛ̂l nyɛ̌ ɓwum ta ǹgwòn yili lɛ̀ ǹtɛ̀ʼ zwum yɛ nun tɛ̀ʼ lɛ̀ Yesù Kristò, mùn fyi nun mɛ̀ hwæsi ɓyɛ̂m. Mùn kònndi tì ɗwon Àrìstòbûl hwæsi.
45016011	Hwæsênì mùn Èròdyôn. Lwikwæ̌n mwum Yudà nɛ. Mùn hwæsi tì ɓwum Mvɛ̀nnswæ̀b ɓye kɛ ɗwon Nàrsisì hwæn.
45016012	Hwæsênì tì kuʼ mùn Trìfɛ̂n ɓon lɛ̀ Trìfɔsì, ɓɛ ta she Nyɛli nyɛʼ cǐ. Mùn hwæsi tì Pɛ̀rsîʼ nɛ ŋwè nyɛ̀m. M̀lib màzwùm kpæmmâ mɛʼ ǹzwɔʼ kɛ ncǐ she Nyɛli nyɛʼ nun.
45016013	Ti lɛ̀ Rùfusì, nyɛ̌ ǹlim ta ɗyi kwan hwæn lɛ̀ ǹɗwonnzi mbyi Mvɛ̀nnswæ̀b, lɛ̀ mon nyon nɛ ti kuʼ wɛ̌ mon nyɛ̀m, mùn hwæsi ɓon lwɛn.
45016014	Mùn hwæsi tì kuʼ Àsìnklî ɓon lɛ̀ Flègôn, kònndì tì Èmâ, Pàtròbasì, Èrmasì, ɓon lɛ̀ ɓwùlu ɓwum Mvɛ̀nnswæ̀b ɓye ton lɛ̀ ɓon mbyî hwæn.
45016015	Kònndênì tì mùn Fìlòlɔ̂ʼ hwæsi ɓon lɛ̀ Jùlî lɛ̀ Nèrê, ɓon lɛ̀ ŋgyinni nyon nyɛ̌ m̀lib, kònndì lɛ̀ Òlìmpâ lɛ̀ ɓwùlu ɓwum Mvɛ̀nnswæ̀b ɓye ta tòn lɛ̀ ɓon mbyî hwæn.
45016016	Hwæsênì tì kuʼ ɓyin nɛʼ kɛ nyinnìm shin nun wɛ̌ tà shɛ sɛ cibbi lɛ mɛ̀ ŋgyinni hwæsi ɓon nɛʼ. Mɛ̀ ŋkwìn ɓwum ɓye mbyî hwæn ɓye ta zwùm tɛ̀li lɛ̀ Yesù Kristò, ɓɛ hwæsi tì ɓyin.
45016017	Mɛ̀ ŋgyinni ɓyɛ̂m, mùn ɗɔâ ɓyin lɛ: cìênì kon lɛ̀ ɓwum ɓye ta mbyi kæbbi lɛ ɓon kyasi ɓwùlu, ɓɛ ci lɛ ɓɛ won kɛ ntɛ̀ʼ zwum yan nun. Ɓɛ ta ŋwum kimmi lɛ̀ ywum yɛ ɓyin sɛtâ yusaʼ mbyî kɛ lɛʼ Mvɛ̀nnswæ̀b nun. Kɛsênì nywi lɛ̀ ɓon.
45016018	Paʼ ɓwum màzwǔm tà ka she Nyɛli nyɛʼ Yesù Kristò cǐ, ǹlim yan ta suʼ ɗyi lɛ̀ ywum yɛ lwukaʼ ɓon nɛʼ nlim. Ɓɛ ta ɓwum mbɛ̀ti lɛ ɓɛ ŋwum lwu. Li, ɓɛ ta ɓwum ɓye lìmmi kan ɓyɛbbi pɔkea.
45016019	Ti lɛ̀ ɓyin, mwum ndɔʼ ɓwuli kan lɛ ɓyin ta Nyɛli nyɛʼ mwumnzi. Lɛʼ màzwùm ta mun ǹlim lwukea ǹzwɔnzwɔ̀ʼ, son, mùn yili ti kuʼ lɛ ɓyin cinni kon nlìmmì swum sɛ ɗyi lwɛn kɛ swiʼ Mvɛ̀nnswæ̀b, ɓyin kɛsi nywi lɛ̀ swum sɛ wolâ sɛ kɛnnzì ɓyin kɛ ɓyɛbbi nun.
45016020	M̀vɛ̀nnswæ̀b tǎ ɓwum flɔa fɛ. Kwan lwæbmɛ kwæʼ, à yɛ̌ ǹkimmɔʼ Satæ̀n sɛmnzi, Satæ̀n yɛ̌ tì ɓɛ kɛ mɛ kwù ɓyin nji. Nyɛli nyɛʼ Yesù Kristò ŋgænnì ɓyin.
45016021	Tìmòtê, ci-ŋwɛnni she nyɛ̀m, hwæsi ɓyin. Ɓwùlu ɓyɛ̂m mɛ̀ Yudà, Lùsìyusì lɛ̀ Jasòn, ɓon lɛ̀ Sòsìpatɛ̀ hwæsi tì kuʼ ɓyin.
45016022	Mùn Tɛ̀shìyusì, Pɔ̂l nɛ ɗaʼ mùn lɛ̀ mùn kɔʼ nun ɗèwà sɛ, mùn ni tì kuʼ mwum Mvɛ̀nnswæ̀b, mùn hwæsi tì kuʼ ɓyin.
45016023	Gàyusì fyi tì kuʼ ɓyin mɛ̀ hwæsi ɓyon. Mùn Pɔ̂l, mùn tǎ tòn cǐ shon. Ɓwum Mvɛ̀nnswæ̀b hwæn ta swɔli fɛ nye nyon. Èlàsità, mwum nɛ tǎ konni lɛ̀ lòn yɛ ɓwum hwæn ta ɗwìtàʼ kɛ nlim nsòn, hwæsi tì kuʼ ɓyin ɓon lɛ̀ ŋgyinni nyɛʼ Kwàtusì. ((
45016024	Nyɛli nyɛʼ Yesù Kristò ŋgænnì ɓyin, ɓyin hwæn.))
45016025	Ɓwiʼ twulènì M̀vɛ̀nnswæ̀b. Nun nɛ cinni ǹkimmɔʼ nɗyili yin kɛ mbyi nyon nun. A si wɛ̌ tà shɛ mùn tà ɓyin shɛ̌ kwan mèan hwæn kɛ nshɛ̌ Ntwum Lwɛn yɛ mùn tà ɓyin shɛ̌ kɛ jin Yesù Kristò nun. M̀vɛ̀nnswæ̀b lisàʼ tì kuʼ ɓwiʼ swum màzwùm kɛ mɓàkàʼ yon yɛ nun kwàsi ɓwiʼ nun. M̀ɓàkǎʼ màzwùm ɓe gwùmni ǹdìkàʼ ŋwê,
45016026	son jenɛ, mɛ̀ ci-nlɛli kɛ ŋwum Mvɛ̀nnswæ̀b nun kwasâ yon lɛ̀ ɓwum hwæn kɛ ywum yɛ ɓɛ kɔe nun. M̀vɛ̀nnswæ̀b nɛ yili lɛ sɛ ɓɛ li, ɓǎ paʼ ɓwum hwæn pæʼ ywo, ɓɛ tɛʼ zwùm lɛ̀ nun, ɓɛ mwumnzi tì nun.
45016027	Ɓwiʼ toènnì kwan hwæn lɛ̀ ɓwiʼ M̀vɛ̀nnswæ̀b twuli. Kon shon lan yì paʼ kon ye mbyî hwæn. Ɓwiʼ twuli nun ntwiʼ màn ywum nɛ Yesù Kristò cìe. Àmɛ̀n.
46001001	Mùn Pɔ̂l nɛ M̀vɛ̀nnswæ̀b yæ̌n lɛ mùn ɓɛ ci-ntwum Yesù Kristǒ, ɓwiʼ ɓɛ ta ɓyin ɗèwà ton sɛ kɔi, ɓwiʼ lɛ̀ ŋgyinni nyɛʼ Sòsìtɛ̂n.
46001002	Ɓwiʼ ta son kɔi lɛ̀ ɓyin ɓɛ ǹkwìn ɓwum Mvɛ̀nnswæ̀b ye Kòrɛ̂n, ɓyin ɓɛ fyaʼ Mvɛ̀nnswæ̀b kɛ mɓæti yɛ ɓyin ti ɓæti lɛ̀ Yesù Kristò. Ɓyin ɓɛ ɓwum ɓɛ M̀vɛ̀nnswæ̀b lon lɛ ɓyi ɓi ɗwon mɛ̀ kwù ɓyon. À lon ti kuʼ ɓwum ɓɛ cìcì hwæn ɓye ta jin Nyɛli nyɛʼ Yesù Kristò sean. À ni Nyɛli nyan, à kònndì tì kuʼ ɓɛ ǹyɛʼ.
46001003	Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
46001004	Mùn tǎ M̀vɛ̀nnswæ̀b osɔ̀kɔ̀ʼ yili kwan hwæn lɛ̀ jin shin kɛ ntwiʼ ncǐ lwɛn yɛ nun tà ɓyin cǐ kɛ nyě Yesù Kristò.
46001005	Kɛ mɓæti yɛ ɓyin ti ɓæti lɛ̀ Yesù Kristǒ, M̀vɛ̀nnswæ̀b cìâ ɓyin cinni ǹkimmɔʼ ncǐ ywum mèan. Li, ɓyin ɓi lɛ̀ lɛʼ ŋwum, ɓyin konndì ǹlìmmǐ lɛŋkæ̀m cinni.
46001006	Shìtàkwù she ɓwiʼ ɗyie kɛ nyinnìm shin nun kɛ nywi Yesù Kristò, ɓyin fɔsâ ɗyi kɛ nlim kimmi lwɛn.
46001007	Kɛ à si li, kɛ nyinnìm ywum lwukea yɛ M̀vɛ̀nnswæ̀b tǎ ɓwum ɓyon fɛ, yindɔʼ shini kan ti ɓyin, ɓyin ɓɛ ta m̀ɓɛ̀n Nyɛli nyɛʼ Yesù Kristò ɓònŋgea.
46001008	Nun nɛ yɛ ɓyin kim fɛ nywi kwan mèan hwæn, a kɛn ɓɛ̌n nywɔʼ nɛ nun ywìmɛ fyònnì, ɓyin læ̀kì ɓɛ pyǐ kɛ kyìtæ̀ʼ shon nun.
46001009	Ǹzæ̌ʼ lɛʼ Mvɛ̀nnswæ̌b tà ka pyì ŋgyɔʼ ɗin. Nun, M̀vɛ̀nnswæ̀b nɛ lon ɓyin ɓɛ ɓæti ɓyin ton m̀ban lɛ̀ Mwɛn nyon Yesù Kristò nyɛ̌ Nyɛli nyɛʼ.
46001010	Mɛ̀ ŋgyinni ɓyɛ̂m, mùn swuleâ ɓyin kɛ jin Nyɛli nyɛʼ Yesù Kristò nun lɛ ɓyin ton ŋwum fɔʼ, ɓa ɓyin cinni ǹkyììli kɛ nyinnìm shin nun; tòênnì ŋwum fɔʼ, ɓyin cinni tì mɛ̀ mɓàkàʼ fɔʼ lɛ̀ ɓwùlu.
46001011	Mɛ̀ ŋgyinni ɓyɛ̂m, mǔn lɛʼ kan ɗin, mùn lɛʼ li ntwiʼ sɛ ɓwum ndɔʼ ɓɛ kɛ ɗwon Kòlòwê, ɓɛ kien mun shɛ̌ lɛ ɓyin cinni mɛ̀ lɛʼ kɛ nyinnìm shin nun.
46001012	Mɛ̀ lɛʼ màzwùm ni lɛ ǹzæ̌ʼ lɛʼ ta ɓyin kwean ŋwum kyikyi lɛ̀ mɛ̀ myin nyɛʼ. Ǹdɔʼ tǎ shɛ̀ lɛ nun ni nyě Pɔ̂l, ǹdɔʼ nun: nun ni làn nyon lɛ̀ Àpòlô, ǹdɔʼ lɛʼ làn nyon lɛ nun ni fyaʼ Pìɛ̂r nun. Ǹdɔʼ ɗyi kuʼ lɛ nun ni nun fyaʼ Yesù Kristò nun.
46001013	Li, ɓyin ta ɓàkàʼ lɛ Kristò yæ̀taʼ nun nɛʼ wɛ̌ tà shɛ ɓyin ta kyììlàʼ si? Ɓyin ywɔe nywɔʼ ndɔʼ lɛ Pɔ̂l nɛ ywie ŋgæʼ mɛ̀ ɓɔtɔʼ zwɛm ntwiʼ mɛ mwù nyin? Kɛ̀ nywɔʼ nɛ ɓɛ jimnze ɓyin, ɓɛ jimnze ɓyin lɛ̀ jin Pɔ̂l?
46001014	Mùn tǎ M̀vɛ̀nnswæ̀b osɔ̀kɔ̀ʼ yili m̀bɔ̀kì nɛ mǔn jimnze kàn mûn mwum nyin ndɔʼ, shi ɓɛ Klìsìpû ɓon lɛ̀ Gàyusì.
46001015	Li, mwum ndɔʼ wòli kan à wasi ŋgwu zwô lɛ ɓɛ jimnze nun lɛ̀ jin Pɔ̂l.
46001016	Ɛ̀nhɛ̂n! Ɓi lɛ̀ ǹlim fyeâ mùn, mùn jimnze tì kuʼ ɓwum kɛ ɗwon Stɛ̀fanà. Shi lɔʼ ɓɛ ɓon ɓi, mǔn lìmmi kan tî ɓɛshɛ mun jimnze tì mwum ndɔʼ mbyî.
46001017	Yesù Kristǒ fyie kàn mûn lɛ mùn jimnzi ɓwum, mwǔ mfyi yɛ̂m yɛ nun fyie mùn, à yi lɛ mùn shɛ ɓwum Ǹtwum Lwɛn. Kwan sɛ mùn ni yɛ̌ kuʼ yi shɛ̌, ɓa mùn ni lɛli lɛ̀ ɗimɔʼ lɛʼ nlìmmì mwum wan, ntwiʼ sɛ ywi nyon nɛ nun ywie ŋgæʼ mɛ̀ ɓɔtɔʼ zwɛ̂m læ̀kì cǐ tǒn ntwu shon ɓwu.
46001018	Lɛʼ she kɛ nywi ywi nɛ Yesù Kristò ywie kɛ ŋgæʼ mɛ̀ ɓɔtɔʼ zwɛ̂m si wɛ̌ lɛʼ mgbɛ̀mmi kɛ mɛ ywiʼ ɓwum ɓye yɛ m̀ɓwu ye ǹgyìnmbɔʼ ɓwu kɛ mmlɔ̀kàʼ ŋgyɔ̂ʼ wan. Son, ti lɛ̀ ɓwiʼ ɓɛ M̀vɛ̀nnswæ̀b tà ɓwiʼ swæti, lɛʼ màzwùm si cì shɛʼ swum she lisaʼ ǹkimmɔʼ Mvɛ̀nnswæ̀b.
46001019	A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Mǔn kà kyàkàʼ ǹlìmmì ɓwum ɓye cinni ǹlìmmì, mùn ɓeli kon mɛ ci-kon mbɛti.»
46001020	Kɛ à si li, mɛ̀ ci-nlìmmì ɓa tî ŋwum cinni, shìkì mɛ̀ ci-nlìmmǐ ɗèwà cinni kuʼ. Kwan si, mɛ̀ ci-ŋgyi ɓɛ ŋgyɔ̂ʼ wan nun cinni tì swum lɛli fɛn? M̀vɛ̀nnswæ̀b lìseâ ǹlìmmì seansean lɛ ǹlìmmì ye ŋgyɔ̂ʼ wan yi mgbɛ̀m.
46001021	Lɛ̀ ǹlìmmì yan nɛʼ, ɓwum ɓye ŋgyɔ̂ʼ wan nun wòle kǎn kim ɓɛ kwaʼ M̀vɛ̀nnswæ̀b kɛ nlìmmì yon nun. Li nɛ cie, M̀vɛ̀nnswæ̀b yɛn lɛ shi si lwɛn lɛ nun ni swæti ɓwum ɓye ta zwùm tɛ̀li lɛ̀ nun, kɛ nyě lɛʼ she ɓwiʼ ta shɛ̀ sɛ nun, lɛʼ she ton wɛ̌ à si mgbɛ̀mmi kɛ mɛʼ lan wan.
46001022	Lɛ̀ mɛ̀ Yudǎ kà lìmmi lɛ à si lɛŋkæ̌m, ɓɛ ta yili lɛ ɓon yɛn fɛʼ yì hìlea. Mɛ̀ grɛ̂ʼ kuʼ, ɓɛ ɗyi làn nyan lɛ ɓon yɛ lìmmì lɛ̀ ǹlìmmì yan nɛʼ.
46001023	Ti lɛ̀ ɓwiʼ, ɓwiʼ ta lɛʼ Yesù Kristò nɛ ɓɛ ywummɔe kɛ ŋgæʼ mɛ̀ ɓɔtɔʼ zwɛ̂m shɛ̌. Lɛʼ màzwùm si swum nswili mbaʼ kɛ cì mɛ Yudà. Sɛ ɓɛ tì kuʼ lɛʼ mgbɛ̀mmi kɛ cì ɓwum ɓye ɓa mɛ̀ Yudà.
46001024	Ti lɛ̀ ɓwum ɓye ywɔâ ǹlon Mvɛ̀nnswæ̀b, kwo fɛʼ ɓye ɓa mɛ̀ Yudà lɛ̀ mɛ̀ Yudà nun hwæn, ɓon màzwùm, ɓɛ limmi lɛ Yesù Kristò nɛ mwum nɛ lìsaʼ lɛ M̀vɛ̀nnswæ̀b cinni ǹkimmɔʼ, à kònndì lìsàʼ lɛ à cinni ǹlìmmì.
46001025	Ntwiʼ sɛ lɛʼ Mvɛ̀nnswæ̀b sɛ ɓwum ta twɛʼ lɛ à si lɛʼ mgbɛ̀mmi, son sɛ lan ǹlìmmì yan. M̀vɛ̀nnswæ̀b nɛ ɓon ta kònndi twɛʼ lɛ̀ mwum swublea, nun nɛ cinni kim, à làn kim shan.
46001026	Mɛ̀ ŋgyinni ɓyɛ̂m, suênì fɛʼ cɛ kɛ nyinnìm shin nun, ɓyin ɓɛ M̀vɛ̀nnswæ̀b loân lɛ ɓyin ɓɛ ɓwum ɓyon. Ɓyin cɛ lwɛn, ɓyin ɓa ɓwum ɓye lan wan tǎ lon lɛ mɛ̀ ci-nlìmmì cinni nlim mèan, shìkì ɓwum ɓɛ cinni ǹkimmɔʼ lɛ̀ ɓye wakai mɛ̀ ɗwòn ɓwum ŋkæ̀mŋkæm nun.
46001027	M̀vɛ̀nnswæ̀b yæ̌n ɓwum ɓye lan wan tǎ twɛʼ lɛ̀ ɓwum mgbɛ̀mmi lɛ̀ ɓɛ ɓɛ ɓwum ɓyon, ɓǎ nun ci kwɛ̀nnjin ɓæn mɛ̀ ci-nlìmmì ɓye ŋgyɔ̂ʼ wan. M̀banmbɔʼ kuʼ, à yæ̀n tî ɓwum ɓye lan wan tǎ twɛʼ lɛ̀ ɓwum wònŋgea, ɓǎ nun kɛ kwɛ̀nnjin kɛ mwu ɓwum kimmɔa ɓye fɛ ŋgyɔ̂ʼ wan.
46001028	Ɓwum ɓye lan wan tǎ twɛʼ lɛ ɓwum ɗin ɓye cinni kan mwǔ, ɓon ɓɛ M̀vɛ̀nnswæ̀b yæ̀n kuʼ. À cìe li, ɓǎ nun lisàʼ lɛ ɓwum ɓye ɓɛ ta twɛʼ lɛ̀ ɓye ǹkæ̀mŋkæm, ɓɛ ɓa ɓon nɛʼ ɓwum ŋkæ̀mŋkæm.
46001029	Li, mwum nɛ wòli à shelaʼ nywi kɛ swiʼ Mvɛ̀nnswæ̀b, à ɓǎn.
46001030	Nun M̀vɛ̀nnswæ̀b nɛ ci ɓyin ɓɛ ɓæti lɛ̀ Yesù Kristò. Nun nɛ konndi ti cì Yesù Kristò ɓɛ yon nlìmmì shɛʼ nun kyishon. Kɛ nyě Yesù Kristò yɛ M̀vɛ̀nnswæ̀b tà ɓwiʼ fyɔ̀si sanmi kɛ swiʼ shon, à libbea ɓwiʼ, à cì lɛ ɓwiʼ ɓɛ ǹkwìn ɓwum ɓyon.
46001031	Li, a si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Mwum nɛ yili ǹshelaʼ nywi, à shelaʼ nywi kɛ ntwiʼ swum sɛ Nyɛli nyɛʼ M̀vɛ̀nnswæ̀b cǐ.»
46002001	Mɛ̀ ŋgyinni ɓyɛ̂m, mùn kìen kɛ cì shin ɓǎ mùn sannzi ɓyin lɛʼ she ɗyi kɛ nywi Mvɛ̀nnswæ̌b, she ɓe lɛ̀ sɛ kɛ gwùmni. Kɛ nlɛli yɛ mun ɓe lɛli lɛ̀ ɓyin nun, mǔn ɓe kǎn ǹzæ̌ʼ lɛʼ yɛ̂m myimnzi nun, shindɔʼ mùn cì fɛʼ ɓyin ǹlìmmì lɛ mùn yuseâ ǹzwɔʼ.
46002002	Ntwiʼ mɛ̀ mɓàkàʼ nyɛ̌m ɓe kǎn nun kɛ̀n mbyî swum ndɔʼ nun, shi kuʼ ɓɛ kɛ nywi Yesù Kristǒ, lɛ̀ kɛ nywi ywi nɛ nun ywie kɛ ŋgæʼ mɛ̀ ɓɔtɔʼ zwɛ̂m.
46002003	Kwan sɛ mùn ɓe kɛ mbɛti nyin, mùn nɛʼ, nywi ɓe kǎn mun kɛ nlim, ǹlim ɓe mùn gwɛnnzi lɛ̀ yi ɗin.
46002004	Kwan sɛ mùn ɓe ɓyin ǹtwum Mvɛ̀nnswæ̀b shɛ̌, ǹzæ̌ʼ lɛʼ yɛ ɓe mùn kwean ŋwum ɓe kǎn ǹzæ̌ʼ lɛʼ mbɛ̀ti yɛ ta waʼ kɛ nlìmmǐ mwum wan nun, son, mwum hwæn lìmme seansean lɛ yɛ ɓe waì kɛ ŋkimmɔʼ Mpùn Mvɛ̀nnswæ̀b nun.
46002005	Ŋ̀kimmɔʼ Mvɛ̀nnswæ̀b yi yon yɛ kuʼ swum ŋkæ̀mŋkæm sɛ yili lɛ kɛ̌ nlim shin twɔʼ mɛ̀ ndǔʼ nlim, ɓa kɛ nlìmmǐ mwum wan nun.
46002006	Kɛ nzæ̌ʼ lɛʼ yɛ mùn tǎ shɛ̀ nun, ɓwum Yesù Kristò ɓye ti kwùm zwum yili kɛ mbyi Mvɛ̀nnswæ̀b nun ta ǹlìmmì cinni nlim. Ǹlìmmǐ màzwǔm ɓa ǹlìmmǐ pwìnpwìn ye ŋgyɔ̂ʼ wan, shìkì yɛ ɓɛ kuʼ ye mɛ̀ ŋkimmɔʼ nɛ ŋgyɔ̂ʼ wan nɛ kà ɓwukàʼ hwæn.
46002007	Ǹlìmmi yɛ mùn tǎ lìsàʼ yi ǹlìmmi ye wai fyaʼ Mvɛ̀nnswæ̀b. Kwan sɛ ɓe mbyî, à ɓe ǹlìmmǐ màzwùm gwùmmi lɛ̀ ɓwum. Kwan sɛ ɓe lɛ̀ ǎ fɔ̀ʼ kifɛʼ ŋgyɔ̂ʼ wan, ɓe lɛ̀ à fɔ̀seâ ǹlìmmǐ màzwùm mbyî nùn, ɓǎ ɓwiʼ cinni ǹtwu fyaʼ yon kɛ nyè ncinni yɛ ɓwiʼ yɛ ǹlìmmǐ màzwùm cinni.
46002008	Kɛ nyinnìm mɛ ŋkimmɔʼ nɛ ŋgyɔ̂ʼ wan nun hwæn, kwo ye fɔʼ cinni kifɛʼ ǹlìmmǐ màzwùm. Sɛ ɓê lɛ mɛ̀ ŋkimmɔʼ màzwùm cinnâ ǹlìmmǐ yi, ɓɛ ywummɔè kǎn Nyɛli nyɛʼ nɛ lan ywum hwæn lɛ̀ ǹtwu kɛ ŋgæʼ mɛ̀ ɓɔtɔʼ zwɛ̂m.
46002009	Son, à si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Swum sɛ mwum ndɔʼ yɛn kifɛʼ mbyî shìkì à ywɔʼ, swum sɛ mwum ndɔʼ fɔ̀kaʼ kifɛʼ lɛ sɛ kà ɓɛkàʼ, son sɛ M̀vɛ̀nnswæ̀b fɔ̀sâ mbyî lɛ̀ ɓwum ɓɛ yili nun.»
46002010	Ɓwiʼ ɓɛ M̀vɛ̀nnswæ̀b kwàsi ɓwiʼ swum màzwùm kɛ fyaʼ Mpùn Nsanmi. M̀pùn Nsanmi lìmmi ywum hwæn, kwo fɛʼ ywum yɛ ɗyi kɛ mɛ mɓàkàʼ Mvɛ̀nnswæ̀b nun.
46002011	Kɛ nlim mwum nun, shi ɓɛ nun nɛʼ, wɛn nɛ woli à lìmmì swum sɛ lwikwæ̌n tǎ ɓàkàʼ? M̀banmbɔʼ nɛ kuʼ lɛ̀ M̀vɛ̀nnswæ̀b. Wɛn nɛ woli à fɔ̀sì ywum yɛ ɗyi kɛ mɛ mɓàkàʼ Mvɛ̀nnswæ̀b nun lìmmi, shi ɓɛ M̀pùn nyon?
46002012	Ɓwiʼ, làn nyɛʼ, m̀pùn nyɛ̌ ɓwiʼ nywi ɓǎ nyɛ̌ ŋgyɔ̂ʼ wan, à wai fyaʼ Mvɛ̀nnswæ̀b. À fyi ɓwiʼ nun ɓǎ ɓwiʼ limmì ywum hwæn yɛ M̀vɛ̀nnswæ̀b fɛâ ɓwiʼ.
46002013	Kɛ nlɛli yɛ ɓwiʼ ta lɛli kɛ nywi ywum màzwǔm nun, ɓwiʼ tà ka lɛli lɛ̀ ǹlìmmǐ mwum wan, ɓwiʼ ta lɛli lɛ̀ ǹzæ̌ʼ lɛʼ yɛ M̀pùn Nsanmi tà ɓwiʼ kɛ̌ kɛ mwu. Li nɛ ɓwiʼ ta mɛ̀ lɛʼ ŋkæ̀mŋkæm nɛ M̀pùn Nsanmi tà ɓwiʼ lìsea sannzi lɛ̀ ɓwum ɓɛ cinni kuʼ M̀pùn màzwùm nywi.
46002014	Mwum nɛ cinni kan M̀pùn màzwùm kɛ nywi wòli kan kim à yili ywum yɛ M̀pùn màzwùm tà ɓwiʼ lìsea. Ywum màzwùm ta nun tǒn mɛʼ wɛ̌ mɛ̀ lɛʼ nɛ cinni kan mwù, ǎ wòli kan ma à ywɔti yon, ntwiʼ sɛ ɓwum ɓye cinni M̀pùn Mvɛ̀nnswæ̀b nywi, ɓon ɓɛ suʼ ɓwum ɓɛ ta yon ywɔti.
46002015	Ti lɛ̀ mwum nɛ cinni M̀pùn Mvɛ̀nnswæ̌b nywi, ǎ ɓwuli kan swum ndɔʼ, à lìmmi swum sɛ ɗyi lwɛn, à lìmmì tì swum sɛ ɗyi ɓyɛbbi. Li, mwum ɗin ndɔʼ nɛ wòli à wɛ̀si mwum màzwùm kɛ tòn shon nun, à ɓǎn.
46002016	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Wɛn nɛ ŋgyɔ̂ʼ wan nun nyɛ̌ lìmmi mɛ̀ mɓàkàʼ Mvɛ̀nnswæ̀b? Wɛn nɛ woli à lɛb nun ndɛb?» Ti lɛ̀ ɓwiʼ ɓɛ cinni M̀pùn Mvɛ̀nnswæ̌b, ɓwiʼ cinni mɛ̀ mɓàkàʼ m̀bɔʼ lɛ̀ Yesù Kristò m̀ban.
46003001	Mɛ̀ ŋgyinni ɓyɛ̂m, lɛ̀ lɛŋkæ̀m kwan sɛ mùn ɓe cì shin, mǔn ɓe kǎn lɛli lɛ̀ ɓyin kɛ lɛʼ shɛ ɓwum ɓye cinnâ M̀pùn Mvɛ̀nnswæ̀b nun. Son, mùn ɓe lɛli lɛ̀ ɓyin kɛ lɛʼ ɓwum ɓye kɛ kɛ mɛ lɛʼ ŋgyɔ̂ʼ wan nun, ɓye kɛ ɓwɛnnzea kɛ mbyi Yesù Kristò nun.
46003002	M̀bɔ̀kì lɛʼ nɛ mùn ɓe lɛʼ lɛ̀ ɓyin ɓe wɛ̌ m̀bɔ̀kì nɛ ɓɛ ta ɓwɛn fyaʼ nywon fɛ, a ɓe kǎn wɛ̌ ji nyɛ̌ ɓɛ ta ɓwumŋkæ̀m fɛ, ntwiʼ sɛ ɓyin wòle kǎn ɓyin ji nun. Kwo fɛʼ jenɛ ma, ɓyin wòli kan ɓyin ji,
46003003	ntwiʼ sɛ ɓyin kɛ kɛ mbànni kɛ nyinnìm shin nun, lɛ̀ ǹklwìkàʼ mɛ lɛʼ nun hwæn. Ɓyin yɛn kan lɛ sɛ ta lìsàʼ seansean lɛ ɓyin ɓi ɓwum ɓɛ cinni kifɛʼ M̀pùn Mvɛ̀nnswæ̀b? Son sɛ ɓyin ta paʼ tǒn ŋgyɔ̂ʼ wan si tǒn nun?
46003004	Kɛ kwan sɛ ɓyin ta tòn, ǹdɔʼ shɛ̀ lɛ nun ni nun lɛ̀ Pɔ̂l, ǹdɔʼ, nun, nun ni nun nyě Àpòlô. Ŋ̀kyììli yɛ ɓyin nyinnìm lɛ̀ ɓwùlu lan ŋgyɔ̂ʼ wan yi fɛn?
46003005	Kɛ seansean mɛ mɓàkàʼ nyin nun, wɛn nɛ kuʼ Àpòlô ɓon lɛ̀ Pɔ̂l? Mùn fɔ̀kaʼ lwɛn lɛ ɓɛ suʼ ɗyi mɛ̀ ci-she Mvɛ̀nnswæ̀b ɓɛ nun fyi ɓǎ ɓyin tɛʼ zwùm lɛ̀ Yesù. Kɛ nyinnǐm kì-ɓì shɛʼ nun, mwum hwæn tǎ she sɛ M̀vɛ̀nnswæ̀b fɛ nun fyaʼ lwinnzi.
46003006	Mùn ni làn nyɛ̀m wɛ̌ mwum nɛ ɓì ywum nùn, Àpòlô ɓɛ kuʼ wɛ̌ ci-nswìtàʼ mlaʼ, son, M̀vɛ̀nnswæ̀b nɛ ɗyi mwum nɛ tǎ cì ywum twæb.
46003007	Kɛ à si li, mùn yɛn lɛ kɛ nyinnìm ci-mɓì ɓon lɛ̀ ci-nswìtǎʼ mlǎʼ, nyɛ̌ làn lwikwæ̌n ɓǎn. M̀vɛ̀nnswæ̀b nɛ tǎ cì ywum twæb nɛ ɗyi ci-she ŋkæ̀mŋkæm.
46003008	Mwum nɛ tǎ ywum ɓǐ nùn lɛ̀ nyɛ̌ tà kuʼ mlǎʼ swìtea, à ɓi swum fɔʼ. M̀vɛ̀nnswæ̀b yɛ̌ mwum hwæn ɗɛ̀bbi nyon fɛ wɛ̌ m̀bɔ̀kì she sɛ nun cìe.
46003009	À si li ntwiʼ sɛ ɓwiʼ ta she fɔʼ cǐ fyaʼ Mvɛ̀nnswæ̀b. Ɓyin ɓɛ kuʼ wɛ̌ ndɛm nyon nɛ ɓwiʼ ta she cǐ nlim, ɓyin konndì tì ɓɛ wɛ̌ nye nyon.
46003010	Kɛ ŋkimmɔʼ ncǐ ywum yɛ M̀vɛ̀nnswæ̀b fɛ mun fyaʼ, mùn cìâ she wɛ̌ ci-mɓwɛm nye nɛ lìmmi she shon lwɛn. Mùn fɔ̀â mɛ̀ kwù nye hwæn, jenɛ, lwikwæ̌n ndɔʼ nɛ ti kwùmkwùm nye nànnzi. Son, wɛn nɛ hwæn nɛ tǎ she cǐ kwe, à konni lɛ̀ m̀bɔ̀kì ŋgwe nye nɛ nun tǎ gwe.
46003011	Ti lɛ̀ mɛ̀ kwù nye, ɓɛ ti ɓwɛmmi. Sɛ lisaʼ lɛ Yesù Kristò nɛ M̀vɛ̀nnswæ̀b kɛ̀e lɛ̀ mɛ̀ kwù nye. Mwum ndɔʼ wòli kan tî à fɔ̀ʼ mɛ̀ kwù nye ɓye ɗin.
46003012	Kɛ mɓwɛm nye màzwùm nun, ɓyindɔʼ yɛ fyǎʼ nye yan ɓwɛmmi lɛ̀ ǹgwɔ̌ʼ lǒn mèan, shindɔʼ lɛ̀ ǹgwɔ̀ʼ ye lwukea ǹzwɔnzwɔ̀ʼ ndɔʼ. Ɓyindɔʼ ɓwɛm kuʼ fyàʼ yan lɛ̀ ŋgæʼ, ǹswǐ, shindɔʼ lɛ̀ kæʼ wumndea ndɔʼ.
46003013	Son, nywɔʼ nɛ M̀vɛ̀nnswæ̀b yɛ̌ ɓwum kyìtæ̀ʼ lànnzi, paʼ she sɛ mwum hwæn ɓe cì ɗɛlì pisean. Nywɔʼ màzwùm yɛ̌ kwan lɛ̀ win twun ndɔʼ nun. Win màzwùm yɛ she sɛ mwum hwæn cǐ fyi nywi ɓǎ fyǎʼ she kwan.
46003014	Wù nɛ fyǎʼ she ywû yɛ kwan win nun flɔa, wù cinni ɗɛ̀bbi nywù.
46003015	Shi ɓɛ li, ɓɛshɛ win fyasi fyǎʼ she ywû, lɛ̀ wù ɓwuâ ɗɛ̀bbi nywù. Wǔ nɛʼ, wù yɛ̌ lɔʼ swæʼ, son, wù ɓɛ m̀banmbɔʼ wɛ̌ mwum nɛ kwain win nsæ̀n nun mɛ̀ ywiʼ seansean.
46003016	Ɓyin limmi lwɛn lɛ ɓyin ɓɛ wɛ̌ nye Mvɛ̀nnswæ̀b, M̀pùn nyon tà tî ɓyin tǒn nywi.
46003017	Ɓɛshɛ mwum ndɔʼ ɗyi, à gwànnzì nye Mvɛ̀nnswæ̀b, M̀vɛ̀nnswæ̀b yɛ̌ kuʼ nun gwànnzi m̀banmbɔʼ li. Ntwiʼ sɛ nye nyon ni nye nsanmi. Nye màzwùm ɓà kuʼ mbyî, à ni kuʼ ɓyin.
46003018	Ywɔênì lwɛn, ɓa mwum ndɔʼ pɔkaʼ nun nɛʼ. Ɓɛshɛ ǹdɔʼ tà nun nɛʼ twɛli lɛ̀ ci-nlìmmì nyɛ̌ fɛ ŋgyɔ̂ʼ wan, à ɓɛ m̀mgbɔ̀tea lɛ̀ ǎ kà cinni ǹlìmmì ye ǹkæ̀mŋkæm.
46003019	Mùn tǎ lɛʼ li, ntwiʼ sɛ ǹlìmmì yɛ fɛ ŋgyɔ̂ʼ wan yi mgbɔ̀tàʼ kɛ mɛʼ Mvɛ̀nnswæ̀b. À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «M̀vɛ̀nnswæ̀b tǎ mɛ̀ ci-nlìmmì ɓye ŋgyɔ̂ʼ wan ɓænni ɓe gòn shan nɛʼ nun.»
46003020	Ɓɛ kɔʼ tì kuʼ cìcì ndɔʼ kɛ ɗèwà shon nun lɛ: «M̀vɛ̀nnswæ̀b lìmmi lɛ mɛ̀ mɓàkàʼ mɛ̀ ci-nlìmmì ɓye fɛ ŋgyɔ̂ʼ wan cinni kan mwù.»
46003021	Li, ɗonnzênì ǹshelaʼ nywi kɛ mɛ myin ɓwùlukwæ̌n ɓwum nun, she mwum yɛ̌ lɛʼ lɛ: «Mùn ni fyaʼ nyɛ̌””, shindɔʼ «Mùn ni fyaʼ nyǐ””. Lìmmênì lɛ ywum hwæn ti ɓyin fyaʼ.
46003022	Kwo fɛʼ mùn, Pɔ̂l, shindɔʼ Àpòlô, shindɔʼ Pìɛ̂r, ǹdɔʼ nɛ ɓyin yɛ ɗwì twuʼ à ɓǎn. M̀banmbɔʼ kuʼ lɛ̀ tòn she ŋgyɔ̂ʼ wan, ǹzison, lɛ̀ ywi, hwæn li, à yi yin. Swum sɛ ta lànnzì lɛ̀ she tǎ kìn, à si fyaʼ yin.
46003023	Ti lɛ̀ ɓyin, ɓyin ɓi fyaʼ Yesù Kristò, nun nɛʼ ni kɛ mbyî fyaʼ Mvɛ̀nnswæ̀b.
46004001	Twɛlênì ɓwiʼ wɛ̌ mɛ̀ ci-she Yesù Kristò ɓye M̀vɛ̀nnswæ̀b fyi lɛʼ she ɗyi kɛ nywi yon fyaʼ yɛʼ, she ɓe lɛ̀ sɛ kɛ gwùmni. À fyi ɓwiʼ son fyaʼ, ɓǎ ɓwiʼ kwasì son lɛ̀ ɓwum.
46004002	Mwum nɛ ɓɛ ta she ndɔʼ fɛ fyaʼ, sɛ yili lɛ à ɓɛ ǹlwinni kɛ she màzwùm nun.
46004003	Ti lɛ̀ mǔn, mǔn tà ka lwǔm zwiʼ ɗwǐ kɛ nsean yɛ ɓyin ta jin shɛ̂m sannea nun; kɛ̀ m̀ɓyɛbsi yɛ ɓɛ ta jin shɛ̂m ɓyɛbsi, kɛ̀ ǹlwuli, kwo fɛʼ she ɓyin kɛn fɛʼ lɛ̀ mùn cɛ̌ kyìtæ̀ʼ, nywi kwɛ̀nnaʼ kan mùn. Kwo fɛʼ kɛ paʼ tòn shɛ̂m nun, ǹlim tà ka mun sænndi zwum lɛ̀ lɛʼ ndɔʼ.
46004004	Son, kwo fɛʼ she mùn lɛʼ lɛ mǔn lìmmi kan lɛʼ ɓyɛbbi ndɔʼ sɛ mùn cì si, sɛ lìsaʼ kan lɛ mǔn cinni kan ɓyɛbbi ndɔʼ nywi, ntwiʼ sɛ M̀vɛ̀nnswæ̀b nɛ mwum nɛ lìmmi ɓɛshɛ mùn cinni lɛʼ ɓyɛbbi ndɔʼ nywi.
46004005	Li nɛ ci, mùn shɛ̀ ɓyin lɛ ɓa ɓyin ɓyɛbsi lɛʼ mwum ndɔʼ lɛ̀ kwan wòli kifɛʼ. Son, ɓònŋgeànì nywɔʼ mɓɛ̌n Nyɛli nyɛʼ. Ywum yɛ jenɛ kɛ njimmi nun hwæn, à yɛ̌ yon kwannzi kɛ ŋwanni nun hwæn. Mɛ̀ lɛʼ ŋgwùmnea nɛ kɛ mɛ nlim ɓwum nun hwæn, à kwàsì nun. Nywɔʼ màzwùm, M̀vɛ̀nnswæ̀b yɛ̌ mwum hwæn ǹgwòn yili wɛ̌ m̀bɔ̀kì she nɛ nun cìe.
46004006	Mɛ̀ ŋgyinni ɓyɛ̂m, ywum yɛ mùn lɛʼ kɛ nywi yɛ̂m ɓwiʼ lɛ̀ Àpòlô yi, mùn lɛʼ yon lɛ̀ ntwiʼ yin. Mùn twɛʼ m̀bɔ̀kì nywi nyɛʼ, ɓǎ ɓyin ywɔʼ sù ŋkæ̌n lɛʼ ye lɛʼ lɛ: «Shi ɓɛ ywum yɛ ɓɛ kɔʼ kɛ ɗèwǎ Mvɛ̀nnswæ̀b nun, ɓa ɓyin kɛ fyàʼ mbyî swum ndɔʼ she ɗin nun.» Ɓa mwum nyin ndɔʼ shelaʼ nywi kɛ jin lwikwæ̌n ndɔʼ nun, à njìli kuʼ ǹdɔʼ.
46004007	Wù nɛ tǎ ɓàkàʼ lɛ wù cinnâ ǹtwu ni, wɛn nɛ twuli wû? Shi ɓɛ M̀vɛ̀nnswæ̀b, ywum yɛ wù cinni hwæn yi, wɛn nɛ fɛ wù yon? M̀bɔ̀kì nɛ wù lìmmi lwɛn lɛ nun nɛ fɛ wù li, yɛn sɛ ci wù tǎ mwù twuli wɛ̌ wu cinni ywum màzwùm lɛ̀ kim swû nɛʼ?
46004008	Ɓyin ti tì kuʼ ɓàkàʼ je lɛ swum ndɔʼ tà ka tî ɓyin shi, ɓyin ti tì kuʼ mɛ̀ ci-ntwɔ̀kàʼ, ɓyin noân tì kuʼ yì gbaʼ klwɔkea nùn lɛ̀ ɓwiʼ kɛ tǒn. Mùn ma, mùn yili lɛ ɓyin non yi gbaʼ ye ǹkæ̀mŋkæm, ɓǎ ɓwiʼ cinni kuʼ gbaʼ fɔʼ màzwùm ɓwiʼ lɛ̀ ɓyin.
46004009	Ntwiʼ sɛ ɓwiʼ ɓɛ mɛ̀ ci-ntwum Yesù ɓɛ, a ton wɛ̌ M̀vɛ̀nnswæ̀b fɛ fɛʼ ɓwiʼ yì lwæ̀b ɓe cǐ tòn jenɛ. Ɓwiʼ ɓi m̀banmbɔʼ wɛ̌ ɓwum ɓye pyiâ kyìtæ̀ʼ nun, ɓɛ kɛnmɛ ɓon wu babà nun. Ɓwiʼ ɓi ywum fyùkea kɛ mɛ mɛʼ ɓwum, lɛ̀ kɛ mɛʼ mɛ cikpuʼ Mvɛ̀nnswæ̀b ɓye ɗɛb.
46004010	Ɓwiʼ ti wɛ̌ yì ɗyimi kɛ ntwiʼ Yesù Kristò. Ti lɛ̀ ɓyin, ɓyin ta ɓyin nɛʼ twɛli wɛ̌ mɛ̀ ci-kon kɛ nɗwon yon nun. Ɓwiʼ ɓi wɛ̌ mɛ̀ ci-swub, ɓyin ɓɛ kuʼ làn nyin wɛ̌ mɛ̀ ci-kim. Ɓwiʼ cinni kan ǹtwu, son, ɓɛ ta ɓyin làn nyin twuli.
46004011	Kwo fɛʼ jenɛ, vɛ̀nɛ̀ʼ ta ɓwiʼ yɛnni lɛ̀ ǹjè tà tì ɓwiʼ kwɛ̀nni, mɛ̀ ŋkwu tà ɓwiʼ wumndea lɛ̀ ǹjè mlǎʼ, mɛ̀ plè ɓà ɓwiʼ nywi. Ɓɛ ta ɓwiʼ ɓo, cìcì sɛ ɓwiʼ yɛ lon lɛ cǐ tòn shɛʼ, sɛ ɓan.
46004012	Ɓwiʼ nɛʼ ɓɛ ta vɛ̀nɛ̀ʼ yɛnni lɛ̀ ɓwiʼ kà ɗǐ ɓwiʼ nɛʼ. Mwum tà fɛʼ ɓwiʼ sɛ̀mmi nun, ɓwiʼ swi nun mlǎʼ flɔa nywi, kwo yili ɓɛ yɛnnzi fɛʼ ɓwiʼ vɛ̀nɛ̀ʼ lɛ, ɓwiʼ ta kuʼ fyimni li.
46004013	Ɓon shɛ fɛʼ ɓwiʼ mɛ̀ lɛʼ mɓyibbɔa nywi, ɓwiʼ fyonnzì ɓon flɔa. Kɛ ŋgyɔ̂ʼ wan nun hwæn, ɓwiʼ ti wɛ̌ ǹgàtè ywum nɛ ɓɛ ta yìlɔ̀ʼ twuʼ, ɓwiʼ cinni kan tî m̀kpaʼ.
46004014	Ɓa ɓyin ɓakàʼ lɛ mùn lɛʼ li ɓǎ kwɛ̀nnjin ɓæn ɓyin. Swum sɛ mùn tǎ lɛʼ lɛ̀ ɓyin à si wɛ̌ tà shɛ ce ndɔʼ tǎ ndɛb lɛbbi lɛ̀ ɓwɛn ɓɛ nun yili.
46004015	Ntwiʼ kwo yili ɓyin cinni mɛ̀ ci-zwiʼ ɓye ta ɓyin kɛ̀nnzi mbyi Yesù Kristò nun nyi, mùn nɛ lɔʼ ce nyin, mǔn kyishɛ̂m. Mùn nɛ mwum nɛ sɛti ɓyin tòn she lɛ̀ Yesù Kristò lìsea kɛ nsannzi yɛ mùn kyìên ɓyin sɛti Ǹtwum Lwɛn sannzi.
46004016	Li nɛ mùn swulaʼ ɓyin lɛ kònnzeànì m̀bɔ̀kì tòn nyɛ̀m nɛ mùn ni nlim.
46004017	Son sɛ ci mùn fyiì ɓyin Tìmòtê, mwɛn nlim nyɛ̀m, nɛ kɛ mbyi Nyɛli nyɛʼ nun ǹlwinni. À yɛ̌ tì ɓyin kònndi m̀bɔ̀kì tòn nyɛ̌ mùn tǎ tòn kɛ mbyi Yesù Kristò nun shɛ̌. M̀bɔ̀kì tòn màzwùm nɛ mun tǎ lìsàʼ kɛ nyinnǐm ŋkwìn ɓwum Mvɛ̀nnswæ̀b nun yi cìcì hwæn.
46004018	Ɓyindɔʼ ɓi nyinnìm shin nun ɓe lɛ̀ ɓɛ ti mwù twuli lɛ mùn ni ɓà tî ɓyin kǐn yɛnni ɓe.
46004019	Son, ɓɛshɛ Nyɛli nyɛʼ yili, mùn yɛ̌ ɓɛ̀n ǹgyìɛn. Mùn ɓǎ suʼ kìn lɛ mùn kǐnmɛ̀ ǹzæ̌ʼ lɛʼ mɛ ci-ntwuli mwu màzwùm ywo, son, ɓǎ mùn yɛn tì kuʼ swum sɛ ɓon woli ɓɛ ci.
46004020	Mùn tǎ lɛʼ li, ntwiʼ sɛ ywɔʼ Mvɛ̀nnswæ̀b si swum sɛ cinni ǹkimmɔʼ, sɛ suʼ kan lɛ̀ ǹzæ̌ʼ lɛʼ ye ŋwum.
46004021	Ɓyin yili lɛ kwan sɛ mùn yɛ̌ kǐn cì shin, mùn ɓîn lɛ̀ mɔ̀ʼ fyaʼ, kɛ̀ mùn kiìn lɛ̀ ǹlim yɛ lwinni lɛ̀ ǹyili, kònndì tì lɛ̀ flɔa? Kɛ ywum ɓî nun, yæ̀nnênì she fɔʼ kɛ nlim.
46005001	Sɛ luâ cìcì hwæn lɛ ǹzæ̀mmì ɗuân nyinnìm shin nun. Ɓa fɛʼ lɛ ǹzæ̀mmì nyɛ̌ yàn, son, nyɛ̌, ɓɛ fɛʼ ɓwum ɓye tà ka M̀vɛ̀nnswæ̀b ɗwon wòli kan ɓɛ ci. Ɓɛ ta shɛ̀ lɛ mwum nyin ndɔʼ tǎ ma hwæ̌n tǒn lɛ̀ myǐ ce nyon.
46005002	Swum ndɔʼ ci wɛ̌ shi li, ɓyin ɗunmi mwù twuli lɛ̀ son? Sɛ fyon cibbi lɛ ɓyin ton lɛ̀ mɛ̀ mfyonŋgaʼ. Ti, mwum nɛ cǐ paʼ she màzwùm ni, ɓyin fyinni nun nyinnìm shin nun.
46005003	-
46005004	Kwo fɛʼ she mùn ɓà kwukwâʼ lɛ̀ ɓyin sɛ, kɛ mɛ mɓàkàʼ nyɛ̀m nun, mùn ni ɓwiʼ lɛ̀ ɓyin. Mùn linnâ tì kuʼ mùn làn nyɛ̀m lɛʼ kwɛ̀nnjin sɛ mwum màzwùm cì si nùn, wɛ̌ mùn ni ǹtǒn kɛ nyinnìm shin nun. Mùn linnâ lɛʼ màzwùm kɛ jin Nyɛli nyɛʼ Yesù Kristò nun. Swum sɛ mùn yili lɛ ɓyin ci, a si lɛ ɓyin swɔsi ǹkwìn ɓwum Mvɛ̀nnswæ̀b. Li, kɛ mɛ mɓàkàʼ nun, mùn yɛ̌ ɓɛ ɓwiʼ lɛ̀ ɓyin. Ŋ̀kimmɔʼ Yesù Kristò yɛ tì kuʼ ɓɛ kɛ nyinnìm shɛʼ nun.
46005005	Kɛ kwan màzwùm sɛ ɓyin yɛ mwum màzwùm kyìli kɛ fyaʼ Satæ̀n ɓǎ kwæʼ nywi shon ɓwu. Ɓyin ci li, ɓǎ ǹzison shon swæʼ nywɔʼ nɛ Nyɛli nyɛʼ yɛ̌ fyònnì.
46005006	Mǔn yɛn kan mûn lɛʼ ntwuli mwu ndɔʼ nlim fi. Ɓyin limmi ǹkæ̌n lɛʼ yɛ ta shɛ̀ lɛ: «M̀bɔ̀kì mbùn kwæʼ lɛ tǎ mɛ̀ wɔ̌ʼ lǒn mèan wasi hwæn.» Ɓyɛbbi nɛ ɓyin mɛ nlim nun nɛ ɗyi wɛ̌ m̀bùn màzwùm.
46005007	Pæ̀lênì m̀bùn màzwùm kɛ mɛ nlim nyin nun ɓǎ ɓyin fyonnì ɓe sanmi hwæn. Kwan sɛ ɓyin yɛ nun pæ̀li li, ɓyin yɛ ɓɛ m̀banmbɔʼ wɛ̌ mɛ̀ wɔ̌ʼ lǒn ɓye m̀bùn ɓǎ nlim. M̀bɔ̀kì nɛ mɛ̀ Yudà ɓe Ŋ̀gwìn-brɛ̂ʼ-shìkì-m̀bùn ji, ɓwiʼ kuʼ, ǹgwìn nyɛʼ ɗunmâ kuʼ. Yesù Kristò nɛ ywi ntwiʼ yɛʼ ni kuʼ m̀banmbɔʼ wɛ̌ pɔʼ sàtìkæ̀ʼ nyɛʼ.
46005008	Ɓwiʼ jiènì lɛ ǹgwìn! Ɓa ɓwiʼ jiènì lɛ̀ brɛ̂ʼ ye lɛ̀ m̀bùn nun. Sɛ lisaʼ lɛ ɓa ɓwiʼ ciènì tì ɓyɛbbi wɛ̌ paʼ tòn she ɓwiʼ ɓe mbyî nlim. Ɓwiʼ ɓɛênì ɓwum sanmea, ɓɛ mɛ̀ ci-lɛŋkæ̀m.
46005009	Kwan sɛ mùn kɔe ɓyin ɗèwà mbyî, mùn shɛ̀e ɓyin lɛ ɓa ɓyin cinni m̀ɓæti nywi lɛ̀ ɓwum ɓɛ ta ǹzæ̀mmì cǐ.
46005010	Kwan sɛ mùn lɛle li, mǔn kwùmme kǎn mɛ̀ ci-nzæmmì ɓɛ ta ǹzæ̀mmì cǐ hwæn. Shindɔʼ ɓye mɛ̀ ci-ntimmɔʼ ywum ɓwulu, kònndì lɛ̀ mɛ̀ ci-nywiʼ lɛ̀ ɓye ta mɛ̀ swæ̀b ɗɔa. Ɓê lɛ̀ ɓon ɓi, mun shɛ̀ lɛ ɓyin kɛsi nywi lɛ̀ ɓon, ɓyin kɛn tòn yǎ cìcì?
46005011	Ɓwum ɓɛ mùn lɛle lɛ ɓa ɓyin ɓæti nywi lɛ̀ ɓon, à ɓi ɓwum ɓye ta mbyi Yesù Kristò ɗwon. Ntwiʼ sɛ a mwum ndɔʼ shɛ̀ lɛ nun ni mwum Yesù Kristò, ɓe nyě yi, à ɗunmi tì ǹzæ̀mmì cǐ, shindɔʼ à tæm ywum ɓwulu, lɛ̀ à ɓɛ ti ci-nɗɔa mɛ swæ̀b, kɛ̀ shindɔʼ à tǎ ɓwum sìmmɔa, à ywikaʼ ywum nwi, à yib tì nywiʼ, ɓa ɓyin cinni m̀ɓæti nywi lɛ̀ nun. Kwo fɛʼ ji, ɓa ɓyin lwum ji lɛ̀ paʼ mwum màzwùm.
46005012	-
46005013	Mwum nɛ ɓǎ mwum Yesù Kristò hwæn, mǔn wòli kan mùn lin nun lɛʼ. M̀vɛ̀nnswæ̀b nɛ yɛ nun lɛʼ linni. Ɓwum ɓɛ ɓwiʼ woli ɓwiʼ lin lɛʼ, à ɓi ɓwum ɓye kɛ ŋkwìn yɛʼ nun. À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Fyinnênì ci-ncǐ ɓyɛbbi nɛ kɛ nyinnìm shin nun.»
46006001	Yɛn sɛ ci kwan sɛ mwum nyin ndɔʼ tǎ lɛʼ cinni lɛ̀ ŋgyinni nyon ndɔʼ, à ɗonnzi kɛ̀n lɛ̀ son kɛ ke ŋkwìn ɓwum Mvɛ̀nnswæ̀b, à ɗi ɓon ŋgyɔʼ, à kɛ̌n nun wulea kɛ cɛ̌ mɛ ci-nlin kyìtæ̀ʼ ɓye tà ka M̀vɛ̀nnswæ̀b ɗwon?
46006002	Ɓyin lìmmi kan lɛ ǹkwìn ɓwum Mvɛ̀nnswæ̀b yɛ lan wan mɛ̀ kæ̀ʼ lànnzi? Kɛ à si lɛ ɓyin ɓɛ yɛ lan wan mɛ̀ kæ̀ʼ lànnzi, sɛ yɛ cì lɛ, mɛ̀ lɛʼ sisɔʼ nɛ fɛ yaʼ ɓyin?
46006003	Ɓyin lìmmi kan lɛ ɓwiʼ ɓɛ ɓwum Mvɛ̀nnswæ̀b, ɓwiʼ ɓɛ yɛ ma mɛ̀ cikpuʼ ɓyon mɛ̀ kæ̀ʼ lànnzi? Sɛ ti shɛ̀ sɛ ɓɛ li, yì kpɛ̀m nyi yɛ lɛ̀ mɛ̀ lɛʼ nɛ jenɛ fɛ ŋgyɔ̂ʼ wan nun?
46006004	Ɓyin ta ɓɛ, ɓyin cinni lɛʼ kɛ nywi ywum yɛ ŋgyɔ̂ʼ wan nun, ɓwum ɓye cinni kan ǹzæ̌ʼ lɛʼ pæ̀li kɛ nyinnǐm ŋkwìn ɓwum Mvɛ̀nnswæ̀b nun, ɓon ɓɛ ɓyin fyôn zwùnnì.
46006005	Kwɛ̀nnjin tà ka ɓyin ɓænni? Mwum ŋkæ̀mŋkæm ndɔʼ nɛ wòli à fɔ̀sì mɛ̀ lɛʼ nɛ tǎ lànnzì kɛ ŋkwìn yin nun shi kan.
46006006	Ɓyin nɛʼ, ɓyin yɛn lɛ à si wòli lɛ ɓɛshɛ ŋgyinni nyin ndɔʼ cinni lɛʼ lɛ̀ lwikwæ̌n ndɔʼ, à shɛ lɛʼ si, à kɛ̀n lɛ̀ son kɛ swiʼ mɛ ci-nlin kyìtæ̀ʼ ɓye tà ka M̀vɛ̀nnswæ̀b ɗwon, lɛ̀ à cǐ lwɛn?
46006007	Mɛ̀ lɛʼ nɛ kɛ nyinnìm shin nun tǎ ǹlìmmì cǐ seansean lɛ ɓyin ti ɓwum ɓɛ pyiâ nùn. Kwo yili lwikwæ̌n cì fɛʼ wù yǎ paʼ lɛʼ ɓyɛbbi, kɛ̀ nywiʼ yɛ nun yib wù, ǹdikàʼ wù ɓæn ǹlim, wù ɗonnzi nun.
46006008	Son, ɓyin tà ka cì li, ɓyin nɛʼ, ɓyin ɓɛ ta tì mɛ̀ lɛʼ mɓyibbɔa cǐ, ɓyin yib tì nywiʼ. Ǹcǐ ɓyɛbbi màzwùm yi tì kuʼ ɓe kɛ nywi mɛ wɛn? Kɛ nywi mɛ ŋgyinni ɓyin yɛ ɓan?
46006009	Ɓyin limmâ lwɛn lɛ mɛ̀ ci-ncǐ ɓyɛbbi ɓa ɗun kɛ ywɔʼ Mvɛ̀nnswæ̀b nun. Ɓa mwum ndɔʼ pɔkaʼ ɓyin. Mwum nɛ ɓɛ lon hwæn lɛ: ci-nzæmmǐ, shindɔʼ ci-nɗɔa mɛ swæ̌b, lɛ̀ ci-nywi nlàʼ nyɛ̌ tǎ ɓwùlu mɛ̀ ɗwɛb twɛli wɛ̌ m̀lib,
46006010	kònndì lɛ̀ nyɛ̌ tǎ nywiʼ yibbi, nyɛ̌ tǎ ywum ɓwulu timmea, lɛ̀ nyɛ̌ tǎ ywum nwi ywikea, nyɛ̌ tǎ ɓwùlu sìmmɔa, lɛ̀ nyɛ̌ tǎ ɓwum ywum fyònŋgea fyaʼ lɛ̀ kim hwæn, kɛ nyinnìm shan nun, kwo nyɛ̌ m̀bɔʼ ɓǎ ɗun kɛ ywɔʼ Mvɛ̀nnswæ̀b nun.
46006011	Ywum yɛ mùn tannzi hwæn yi, ɓyindɔʼ ɓi nyinnìm shin nun ɓye ɓe yon cǐ. Son, M̀vɛ̀nnswæ̀b zùsâ ɓyin ɓyɛbbi nyin, à kɛ̀ ɓyin mbɛti lɛ̀ ɓyin ɓɛ ɓwum ɓyon, à fyɔ̀si ɓyin sanmi kɛ swiʼ shon, hwæn li lɛ̀ ǹkimmɔʼ Mpùn nyon kɛ jin Nyɛli nyɛʼ Yesù Kristò nun.
46006012	Ɓyindɔʼ ɓi kɛ nyinnìm shin nun ɓye ta shɛ̀ lɛ: «Ɓwiʼ woli ɓwiʼ ci swum she ɓwiʼ yili.» À si li, son, ywum hwæn cinni kan m̀kpaʼ. Mùn wòli mùn lɛʼ kuʼ m̀banmbɔʼ lɛ mùn cinni mbyi ncǐ ywum hwæn yɛ mùn yili, son, mǔn yili kan lɛ mùn fyonni son kɛ nyě swum ndɔʼ, kwo yǎ paʼ swum.
46006013	Ɓyin ta ti kuʼ kònndi lɛʼ lɛ: «Ɓɛ fɔe ji lɛ̀ ntwiʼ zwùm; zwùm kuʼ, ɓɛ fɔʼ kuʼ son lɛ̀ ntwiʼ ji.» Hwæn li, swum sɛ M̀vɛ̀nnswæ̀b yɛ̌ shǐ kyàʼ sɛ ɓan. Ǎ fɔ̀e kǎn kwæʼ nywi mwum lɛ nyǐ ni ci ǹzæ̀mmì. Son, kwæʼ nywi sɛ nun fɛe mwum, à si lɛ mwum ɗwon Nyɛli nyɛʼ Yesù Kristò. Yesù Kristò ni kuʼ kwe ntwiʼ kwæʼ nywi mwum.
46006014	M̀vɛ̀nnswæ̀b nɛ yimnze Nyɛli nyɛʼ Yesù Kristò kɛ ywi nun, li nɛ nun yɛ̌ kuʼ ɓwiʼ yìmnzi kɛ ywi nun m̀banmbɔʼ lɛ̀ ǹkimmɔʼ yon.
46006015	Ɓyin lìmmi kan lɛ ɓyin ɓi yì kpìnnzɔ̀ʼ nywi Yesù? Ɓyin yɛn lɛ à si wòli lɛ mùn twɛʼ kpìnnzɔ̀ʼ nywi Yesù, mùn ɓwùkì son lɛ̀ nywi ci-màn mɛʼ? À si shìlè!
46006016	Kɛ̀ ɓyin lìmmi kan lɛ mwum nɛ tǎ hwæ̌n tǒn lɛ̀ m̀lib ci-màn mɛʼ ti swum fɔʼ ɓon lɛ̀ m̀lib màzwùm? À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Ɓon ɓî hwæn, ɓɛ yɛ fyònnì swum fɔʼ.»
46006017	Son sɛ kuʼ lɛ̀ mwum nɛ tǎ tòn lɛ̀ Nyɛli nyɛʼ Yesù Kristò; à cinni mɛ̀ mɓàkàʼ fɔʼ ɓon lɛ̀ nun.
46006018	Kɛ à si li, kɛsênì nywi lɛ̀ ǹzæ̀mmì. Mɛ̀ ɓyɛbbi nyɛ̌ ɗin ndɔʼ nɛ mwum tǎ cì hwæn, à tà nun cìɔʼ mbyî pɛɗin. Ti lɛ̀ ǹzæ̀mmì nɛ nun tǎ cǐ, à tǎ ɓyɛbbi cǐ ɓe lɛ̀ kwæʼ nywi shon nɛʼ.
46006019	Ɓyin lìmmi kan lɛ kwæʼ nywi shin sɛ wɛ̌ nye nɛ M̀vɛ̀nnswæ̀b kɛ̌ M̀pùn Nsanmi kɛ nlim? Ɓyin nɛʼ ɓɛ cinni kan ǹkimmɔʼ kɛ kwæʼ nywi shin nun.
46006020	M̀vɛ̀nnswæ̀b nɛ libbaʼ ɓyin. Li, sɛ yili lɛ ywum yɛ ɓyin yɛ cì hwæn, ɓyin ci yon kɛ mbyi nɛ yɛ̌ M̀vɛ̀nnswæ̀b ǹtwu fɛ nun.
46007001	Jenɛ, ǹzæ̌ʼ lɛʼ yɛ ɓyin cibbi mùn kɛ ɗèwà nun, mùn ywìmɛ ɓyin yon fyònnzi. Kɛ lɛʼ nshɛ ɗæm nun, à si lwɛn lɛ ɓa ǹɗwɛb shɛ ɗæm.
46007002	A ti shɛ̀ sɛ kiìn ɓɛ̀n wɛ̌ ǹzæ̀mmì lùâ cìcì hwæn, ǹdikàʼ wɛn nɛ hwæn shɛ m̀lib nyon nɛʼ. M̀lib kuʼ, à shɛ kuʼ ǹɗwɛb.
46007003	Kɛ næm nun, ɓa ǹɗwɛb yònnzàʼ m̀lib ǹyè. M̀lib kuʼ m̀banmbɔʼ li, ɓa à yònnzì kuʼ ywon ǹyè.
46007004	M̀lib cinni kan ǹkimmɔʼ kɛ kwæʼ nywi shon nɛʼ nun. Kwæʼ nywi shon si she ǹɗwɛb. Ǹɗwɛb kuʼ m̀banmbɔʼ, m̀myon nɛ cinni ǹkimmɔʼ lɛ̀ kwæʼ nywi shon.
46007005	Li, ɓa ɓyin kyiilàʼ ǹdòn nòn, ɓɛshɛ sɛ shi ɓɛ kɛ nsunndi yɛ ɓyin nɛʼ ɓɛ sunndi, ɓyin kɛ kwan lɛ̀ ɓyin keli M̀vɛ̀nnswæ̀b. Yili ɓyin kɛ fɛʼ kwan, ɓa ɓyin kyiilì kwan læ̀bbi, ǹlim læ̀kì ɓyin pɔkea, ɓyin kɛn pyì kɛ mɓwɛb Satæ̀n nun.
46007006	Lɛʼ sɛ mùn shɛ̀ ɓyin kɛ nywi ɗæm sɛ, dòlɛ̀ʼ sɛ ɓan, mbyi nɛ mùn fɛ ɓyin.
46007007	Kɛ nlim yɛ̂m nun, mùn yile lwɛn lɛ mwum hwæn ton kuʼ wɛ̌ mùn. Son, mwum hwæn cinni paʼ tòn shon kyi she M̀vɛ̀nnswæ̀b fɛ nun. À fɛ ɓyindɔʼ paʼ tòn she, à fɛ ɓyindɔʼ shi.
46007008	Ǹzæ̀ʼ lɛʼ nɛ mùn ɗwǐ lɛ̀ ɓwum ɓye shɛ kifɛʼ mɛ̀ yib ɓon lɛ̀ mɛ̀ kwɛb mɛ yib, à ni lɛ à si lwɛn lɛ ɓɛ ton shìkì ɓɛ shɛ ɗæm wɛ̌ mùn.
46007009	Son, ɓɛshɛ ɓɛ wòli kan ɓɛ ɓæn ǹlim, ɓɛ shɛ ɗæm. Ntwiʼ sɛ ǹdikàʼ ǹshɛ ɗæm lɛ̀ m̀gbùʼ ye kɛ nlim nun ɗin.
46007010	Ti lɛ̀ ɓwum ɓye shɛâ ɗæm, mùn yili mùn shɛ ɓon ǹzæ̀ʼ lɛʼ ndɔʼ. Mùn nɛ lɛʼ kan ǹzæ̀ʼ lɛʼ màzwùm, Nyɛli nyɛʼ Yesù nɛ lɛli. Ǹzæ̀ʼ lɛʼ màzwùm ni lɛ m̀lib nɛ shɛâ ɗæm, ɓa à kwan tì ywon.
46007011	Mwum ndɔʼ lìmmi kan, nun nɛ kwan fɛʼ ywon nùn, ɓa à shɛ tì ǹɗwɛb ndɔʼ mbyî. Nun yili nun fyon tì ɗæm ɓe, ǹdikàʼ ɓɛ mlɔkàʼ lɛʼ ɓe ɓon lɛ̀ ywon nɛ nun ɓe fyaʼ. M̀banmbɔʼ kuʼ, ɓa ǹɗwɛb ndɔʼ ɗyi, à kwannzi m̀myon næm nun.
46007012	A kiìn ɓɛ̀n mbyi nyɛ̌ mùn yɛ̌ lɛli jenɛ nlim, Nyɛli nyɛʼ Yesù Kristò nɛ lɛʼ kan, mǔn nɛʼ nɛ lɛli lɛ ɓɛshɛ mwum ndɔʼ nyɛ̌ tǎ mbyi Mvɛ̀nnswæ̀b ɗwon cinni m̀lib næm nyɛ̌ yònnzi kifɛʼ ǹlim kɛ mbyi Mvɛ̀nnswæ̀b nun, son, à yili tǒn ɗæm lɛ̀ nun, ɓa ǹɗwɛb kwannzi nun.
46007013	Ɓɛshɛ m̀lib nyɛ̌ tǎ mbyi Mvɛ̀nnswæ̀b ɗwon cinni kuʼ paʼ nɗwɛb màzwǔm, lɛ̀ ǹɗwɛb màzwùm tǎ ɗæm yili fyaʼ, ɓa m̀lib kwan nun.
46007014	Ntwiʼ sɛ ywon nɛ ɓǎ mbyi Mvɛ̀nnswæ̀b nun ni, à ti wɛ̌ mwum nɛ M̀vɛ̀nnswæ̀b yèâ nun wɛ̌ mwum nyon lɛ̀ ntwiʼ mmyon. M̀banmbɔʼ kuʼ lɛ̀ m̀lib nɛ ɓǎ mbyi Mvɛ̀nnswæ̀b nun, M̀vɛ̀nnswæ̀b yèâ nun wɛ̌ mwum nyon lɛ̀ ntwiʼ ywon nɛ nun ɓæti lɛ̀ nun ni. Shiè ɓɛ li, M̀vɛ̀nnswæ̀b cɛè kan ɓwɛn ɓyan wɛ̌ ɓwum ɓyon. Son, kɛ nyè yɛ nun yèe mɛ̀ ce wɛ̌ ɓwum ɓyon, à yè tì kuʼ ɓwɛn ɓyan li.
46007015	Kɛ nyinnǐm paʼ ɗæm màzwùm nun, mwum nyɛ̌ ɓǎ mbyi Mvɛ̀nnswæ̀b nun, nun yili nun kwan nyɛ̌ m̀bɔʼ nɛ ti mbyi Mvɛ̀nnswæ̀b nun, ɓa mwum ndɔʼ kænni nun. Kɛ paʼ tǒn màzwùm nun, nyɛ̌ nyinnìm shan nun mwum Mvɛ̀nnswæ̀b, kɛ̀ ǹɗwɛb nɛ, kɛ̀ m̀lib, ɓa mwù tuntun nun, ntwiʼ sɛ M̀vɛ̀nnswæ̀b yili lɛ ɓwum ɓyon ton mɛ̀ ywiʼ ɗɔ̀ʼ.
46007016	Wù, m̀lib nɛ tǎ Yesù Kristò ɗwon, wɛn nɛ shɛ wû lɛ ɓe lɛ̀ M̀vɛ̀nnswæ̀b yɛ̌ ywû swæti ntwiʼ ywû? Kɛ̀ wù nɛ ǹɗwɛb nɛ, wɛn nɛ shɛ wû lɛ ɓe lɛ̀ M̀vɛ̀nnswæ̀b yɛ̌ m̀myû swæti ntwiʼ ywû?
46007017	Mbyî hwæn, sɛ yili lɛ mwum hwæn ton lɛ̀ m̀bɔ̀kì tòn nɛ M̀vɛ̀nnswæ̀b fɛ nun, lɛ̀ m̀bɔ̀kì tòn nɛ nun loen wù kɛ nlim. Son sɛ ǹzæ̌ʼ lɛʼ yɛ mùn tǎ lìsàʼ lɛ̀ mɛ̀ ŋkwìn ɓwum Mvɛ̀nnswæ̀b hwæn.
46007018	Mùn wòli mùn twɛʼ fɛʼ m̀bɔ̀kì kɛ nywi nɗunnzi ndùn. Ɓɛshɛ ɓe lɛ̀ ɓɛ ɗunnzâ mwum ndɔʼ ǹdùn nùn, lɛ̀ ǎ kà ywɔʼ ǹlon Mvɛ̀nnswæ̀b, à ton li. Kɛ̀ shindɔʼ, ǹdɔʼ ywɔe ǹlon yon lɛ̀ ɓɛ ɗunnzi kifɛʼ nun ǹdùn, ɓa à cì ɓɛ ɗunnzi tì nun ǹdùn.
46007019	Ɓɛshɛ wù ni fɛʼ nyɛ̌ ɓɛ ɗunnzâ ǹdùn, kɛ̀ ɓɛ ɗunnzi kifɛʼ wù ǹdùn, swum kwɛbsi ndɔʼ ɓan. Swum ŋkæ̀mŋkæm si fɔʼ, à si ǹɗwonnzi mɛ lwuǎ Mvɛ̀nnswæ̀b.
46007020	Mwum hwæn ton kɛ paʼ tòn shon she nun ywɔe ǹlon Mvɛ̀nnswæ̌b nlim.
46007021	Kɛ̀ shindɔʼ wu ywɔe ǹlon ywû lɛ̀ wù ni son mwum ndɔʼ. Ɓɛshɛ li nɛ ɓe, ɓa wù fyon tǒn son màzwùm. Son, ɓɛshɛ a kiìn ɓɛ̀n nywɔʼ ndɔʼ, lɛ̀ wù cinnâ mbyi nyɛ̌ wù wòli wù kwan kɛ tǒn son màzwǔm, ɓɛ kænni kan wù lɛ wù kwan.
46007022	Ntwiʼ sɛ son nɛ ywɔâ ǹlon Mvɛ̀nnswæ̀b ni mwum nɛ nywæ̀lâ kɛ mɓæti yɛ nun ti ɓæti lɛ̀ Yesù Kristò nun. M̀banmbɔʼ nɛ kuʼ lɛ̀ mwum nɛ lɛ̀ mwù yon nɛʼ nɛ M̀vɛ̀nnswæ̀b loân, à ti son Yesù Kristò.
46007023	M̀vɛ̀nnswæ̀b nɛ libbaʼ ɓyin; ɓa ɓyin fyonnì wɛ̌ mɛ̀ son ɓwum ɓye tà ka mbyi nyon ɗwon.
46007024	Mɛ̀ ŋgyinni ɓyɛ̂m, mwum hwæn ton kɛ swiʼ Mvɛ̀nnswæ̀b kɛ mbɔ̀kì tòn nɛ M̀vɛ̀nnswæ̀b loen nun lɛ̀ à ni kɛ nlim.
46007025	Ti lɛ̀ ǹzæ̀ʼ lɛʼ nyɛ̌ ɓyin cibbe kɛ nywi ɓwum ɓɛ shɛ kifɛʼ ɗæm, mùn yɛ̌ tì nun fyònnzi jenɛ. Nyɛli nyɛʼ nɛ shɛ̀ kan lɛ mùn lɛʼ, son, swum sɛ mùn ɓàkaʼ sɛ mùn yɛ̌ ɓyin shɛ̌. Son, ɓyin woli ɓyin twɛʼ ǹzæ̌ʼ lɛʼ yɛ̂m lɛ̀ lɛŋkæ̀m, ntwiʼ sɛ mùn ni mwum nɛ ɓyin woli ɓyin tɛʼ zwùm lɛ̀ ǹzæ̌ʼ lɛʼ yon kɛ ntwiʼ kwɛ̀nnzǐ nlim sɛ Yesù cǐ lɛ̀ mùn.
46007026	Kɛ ntwiʼ vɛ̀nɛ̀ʼ nɛ tǎ lànnzì jenɛ, mùn ɓàkaʼ lwɛn lɛ ǹdikàʼ wɛn nɛ hwæn ton wɛ̌ tà shɛ nun tǒn.
46007027	Ɓɛshɛ mwum ndɔʼ ɓɛ lɛ̀ m̀lib næm, ɓa à kæb mbyi nɛ ɓon yɛ kyììlì lɛ̀ nun, ɓɛshɛ m̀lib ɓǎn, ɓa à kæb mbyi ǹshɛ ɗæm.
46007028	Son, wù nɛ shɛ̀ fɛʼ lɛ wù yɛ̌ m̀lib shɛ, lɛʼ ɓyɛbbi sɛ ɓan kuʼ. A m̀bìpàn m̀lib nɛ shɛ kuʼ fɛʼ nun ɗæm nǔn, lɛʼ ɓyɛbbi sɛ ɓan kuʼ. Mǔn wòli kan mùn pɔkaʼ ɓyin, ɓwum ɓye ta ɗæm shɛ, vɛ̀nɛ̀ʼ ta ɓon yɛnni kɛ tòn shan nun. Mɛ̀ vɛ̀nɛ̀ʼ màzwùm nɛ mùn yili lɛ ɓa à yɛn ɓyin.
46007029	Mɛ̀ ŋgyinni ɓyɛ̂m, mùn yili mùn shɛ ɓyin lɛ kwan ti nyɛnyɛʼ. Ǹdìkǎʼ nɗunmi ye jenɛ, mwum nɛ lɛ̀ m̀lib næm, à ton wɛ̌ m̀lib ɓǎn.
46007030	Ɓye lɛ̀ mɛ̀ ɗuʼ mɛʼ, sɛ yili lɛ ɓɛ ton wɛ̌ ǹlim tà ka ɓon ɓyɛbbi. M̀banmbɔʼ lɛ̀ mɛ̀ ci-fyù, sɛ yili lɛ ɓɛ ton wɛ̌ ǹlim tà ka ɓon lwu. Ɓwum ɓye cinni ywum mèan, sɛ yili lɛ ɓɛ ton wɛ̌ ɓɛ hwìn kifɛʼ swum ndɔʼ.
46007031	Ɓwum ɓɛ ton tǒn lwɛn, ɓa ǹlim yan suʼ tì kɛ̌n kɛ lwɛn màzwùm nun. Ntwiʼ ŋgyɔ̂ʼ wan nɛ ɓyin yɛn nɛ, lɛʼ læ̀bbi sɛ ɓa tî lɛ̀ à mlɔ̀â.
46007032	Mùn yili lwɛn lɛ ɓyin ton shìkì ɓyin fyonŋgaʼ. Mwum nɛ ɓǎ lɛ̀ m̀lib næm tǎ suʼ mwù kɛ̌ kɛ mɛ lɛʼ Nyɛli nyɛʼ Yesù nun, ɓǎ nun lwukaʼ Nyɛli ǹlim.
46007033	Ti mwum nɛ lɛ̀ m̀lib næm, mwù yon ta suʼ kɛ̀n kɛ mɛ lɛʼ ŋgyɔ̂ʼ wan nun, à tǎ suʼ yili lɛ̀ nun lwukaʼ m̀myon ǹlim.
46007034	Li, mɛ̀ mɓàkàʼ nyon ni nyinnìm ǹkyììli, à ni nywi mmyon, à ɓɛ tì kuʼ kɛ nywi Nyɛli nyɛʼ. Swum fɔʼ sɛ lɛ̀ mɛ̀ yib. Ŋ̀kwu mlib, kwo fɛʼ m̀bìpàn m̀lib nɛ ɓǎ lɛ̀ ǹɗwɛb, à tǎ suʼ mwù yon kɛ̌ nywi mɛ lɛʼ Nyɛli nyɛʼ nun, à yili lɛ̀ nun ɓɛ fyaʼ Nyɛli nyɛʼ hwæn, kwæʼ nywi shon lɛ̀ ǹzison shon nun hwæn. Ti lɛ̀ m̀lib nyɛ̌ lɛ̀ ǹɗwɛb nun, mwù yon ta suʼ kɛ̀n kɛ mɛ lɛʼ ŋgyɔ̂ʼ wan nun. À tǎ yili lɛ̀ nun lwukaʼ ywon ǹlim.
46007035	Lɛʼ sɛ mùn tǎ lɛʼ si, tǒn lwɛn shin sɛ mùn tǎ yili, a ɓa lɛ shìlè ndɔʼ sɛ mùn tà ɓyin kònndi mwu. Mùn yili lɛ kɛ tòn shin nun, ɓyin ɗwon mɛ̀ mbyi ɓye zuʼzuʼ, ɓyin ci she Nyɛli nyɛʼ kwan hwæn lɛ̀ ǹlim fɔʼ.
46007036	Jenɛ, mùn yɛ̌ lɛli kɛ nywi nɗwɛb ɓon lɛ̀ m̀lib nyæ̀nni nyon ɓye shɛ lɛ ɓon ɓa tî ɓon ɗæm shɛ. Ɓɛ ɓe ɓàkàʼ li, son, ǹɗwɛb kɛ̀n yɛn ɓe lɛ nun pæ̀ʼ fyàʼ lɛ̀ m̀lib nyæ̀nni nyon lɛ̀ nun cìâ ɓyɛbbi lɛ̀ nyǐ, à yɛn tì lɛ ǹlim yon ta ɗyi lɛ̀ nyǐ ǹzwɔnzwɔ̀ʼ, li, ǹdikàʼ nun shɛ ɗæm lɛ̀ nyǐ. Ɓɛshɛ a si li, ɓɛ shɛ ɗæm shan wɛ̌ tà shɛ nun yili. Ɓyɛbbi ndɔʼ ɓǎ nlim.
46007037	Shi ɓɛ li, ɓɛshɛ mɛ̀ mfɔ̀kàʼ nyon tǎ kɛ̀n mbyî lɛ à ɓǎ m̀lib màzwùm shɛ, shìkì mwum ndɔʼ nɛ ci nun dòlɛ̀ʼ lɛ à ɗonnzi nun, ɓɛshɛ nun wòli ti kuʼ à ɓæn ǹlim kɛ tǒn kwu shon nun, à cǐ lwɛn lɛ̀ ǹɗonnzi ɗæm màzwùm.
46007038	Hwæn li, ǹzæ̀ʼ lɛʼ nyɛ̀m ni lɛ mwum nɛ shɛ m̀lib nyæ̀nni nyon cǐ lwɛn, a lan lɔʼ ɗye mwum nɛ shɛ kan ɗæm lɛ̀ nun.
46007039	M̀lib nɛ tǎ ɗæm shɛ hwæn, sɛ yili lɛ ywi nɛ kyììlì tì ɓon. Ɓɛshɛ ywon ywi, à wòli à shɛ ǹɗwɛb nɛ nun yili. Sàn suʼ ɓɛshɛ ǹɗwɛb nɛ nun yili ɓǎ làn nyon mwum Yesù Kristò.
46007040	Ti lɛ̀ mùn, kɛ nlim yɛ̂m nun, a lan lɔʼ ɗye ɓɛshɛ nun tòn kyi wɛ̌ tà shɛ ywon ɗwìe kuʼ nun nywɔʼ nɛ ni. Kɛ nzæ̌ʼ lɛʼ yɛ nun, Nyɛli nyɛʼ nɛ shi fɛʼ mun fyi fyaʼ, mùn lìmmi lɛ mùn cinni M̀pùn nɛ wai M̀vɛ̀nnswæ̀b nywi.
46008001	Jenɛ, mùn yɛ̌ ɗun kɛ nzæ̀ʼ lɛʼ nɛ ɓyin cibbe kɛ nywi mɛ nwɔ̀ʼ nɛ tǎ wakaì kɛ cɛ̌ sàtìkæ̀ʼ mɛ swæ̀b. Ɓyin lɛʼ cìnɛʼ si lɛ ɓwiʼ hwæn, ɓwiʼ ɓi mɛ̀ ci-nlìmmì kɛ lɛʼ màzwùm nun. Son, swum sɛ paʼ nlìmmǐ màzwùm ta fɛ, à si ǹshelaʼ nywi. Ǹyili yɛ ɓwiʼ ta ɓwùlukwæ̌n yili kɛ nyinnìm shɛʼ nun, yon yɛ ta fyǒn ɗyi swum sɛ ta ɓwùlu kpea lɛ̀ ɓɛ kɛnnɔ̀ʼ mbyî lɛ̀ ǹɗyili nlim yan kɛ nywi Mvɛ̀nnswæ̀b nun.
46008002	Ɓɛshɛ mwum ndɔʼ tǎ shɛ̀ lɛ nun cinni ǹlìmmì kɛ swum ndɔʼ nun, lìmmênì lɛ ǎ lìmmi kifɛʼ son wɛ̌ m̀bɔ̀kì nɛ nun limmè.
46008003	Son, nun nɛʼ M̀vɛ̀nnswæ̀b nɛ limmi mwum nɛ tà nun yili.
46008004	Seansean mwǔ ncibbi yɛ fɛ, à yi lɛ ɓɛshɛ mwum wòli à ji mɛ̀ nwɔ̀ʼ nɛ tǎ wakaì kɛ cɛ̌ sàtìkæ̀ʼ mɛ swæ̀b. Ɓwiʼ limmi lwɛn lɛ lɛʼ ŋkæ̀mŋkæm ndɔʼ ɓa nywi mɛ swæ̀b. M̀vɛ̀nnswæ̀b sukuʼ m̀bɔʼ.
46008005	Kwo yili ɓwum lɛʼ fɛʼ lɛ mɛ̀ swæ̀b ɓye ɗɛb lɛ̀ ɓye ŋgyɔʼ ɓi kwe, m̀bɔ̀kì nɛ ɓyindɔʼ ta ɓon ɗwon, ɓyindɔʼ lon ɓyan lɛ mɛ̀ nyɛli ɓyan, ɓon ɓi li ɓi mèan ɗin.
46008006	Son, ti lɛ̀ ɓwiʼ, ɓwiʼ suʼ M̀vɛ̀nnswæ̀b cinni m̀bɔʼ. Nun nɛ ɗyi Ce nyɛʼ nɛ ywum hwæn waʼ fyaʼ yon. Ɓwiʼ ɓi ɓwum ɓyon. M̀banmbɔʼ kuʼ Nyɛli nyɛʼ sukuʼ m̀bɔʼ, Yesù Kristò. Nun nɛ M̀vɛ̀nnswæ̀b fɔ̀e ywum hwæn ɓon lɛ̀ nun, nun nɛ konndi cì ɓwiʼ cinni ǹzison.
46008007	Son, ǹlìmmǐ màzwǔm, mwum hwæn nɛ cinni kan yon. Ɓe lɛ̀ ɓyindɔʼ mɛnndâ lɛ̀ lɛʼ mɛ swæ̀b ǹzwɔnzwɔ̀ʼ, han a kiìn ɓɛn jenɛ, ɓɛ ta nwɔ̀ʼ yi ji, a ton wɛ̌ mɛ̀ swæ̀b ɓɛ cinni nwɔ̌ʼ màzwùm. Mɛ̀ nlim nyan ni m̀ponpon. Ɓɛ ta ɓɛ, kwan sɛ ɓɛ jiâ, ɓɛ ɗunmi ɓàkàʼ lɛ ɓon ɓi ciâ ɓyɛbbi.
46008008	Son, ji nɛ ɓa swum sɛ yɛ cì ɓwiʼ kwɛmmi lɛ̀ M̀vɛ̀nnswæ̀b. Ɓwiʼ ɓɛ ji fɛʼ nùn, swum ndɔʼ ɓa ɓwiʼ kònndi nywi. Ɓwiʼ ɓɛ shi fɛʼ ji, swum sɛ yɛ ɓwiʼ pæ̀li nywi, sɛ ɓan.
46008009	Kwo fɛʼ she ywum hwæn yi ɓyin fyaʼ li si, twɛlênì kon kɛ tòn shin nun, ɓyin læ̀kì ɓwum ɓye ɓa kwùm zwum yili kɛ mbyi Mvɛ̀nnswæ̀b nun pyìsi.
46008010	Shindɔʼ, a kiìn ɓɛ̀n nywɔʼ ndɔʼ, mwum nɛ ǹlim yon yi zwum ponpon kɛ mbyi Mvɛ̀nnswæ̀b nun yɛn wù nɛ cinni ǹlìmmì, wù ni kɛ cìcì sɛ ɓɛ ta mɛ̀ swæ̀b ɗɔa nun, wù tǎ ji màzwùm ji. Wǔ nɛʼ, wù ɓàkaʼ lɛ mwù ɓa nun shèli nlim lɛ̀ ǹji nwɔ̀ʼ yɛ ɓɛ ta mɛ̀ swæ̀b sàtìkæ̀ʼ fɛ nun?
46008011	Li, nun nɛ lwikwæ̌n ndɔʼ nɛ Yesù ywie ntwiʼ yon, à ɓwuâ mbyi ntwiʼ nlìmmì ywû yɛ wù tǎ swì nywi wɛ̌ plè yi.
46008012	Paʼ ncǐ ɓyɛbbi lɛ̀ ɓwùlu ɓye mɛ̀ nlim zwum m̀ponpon sɛ ɓyin ta ɓon mwù gwànnzi si, lìmmênì lɛ Yesù Kristò nun nɛʼ nɛ ɓyin ta ɓyɛbbi màzwùm cǐ lɛ̀ nun.
46008013	Li nɛ ci ɓɛshɛ mun yɛn ji nɛ mun wòli mùn ji à pyìsì lwikwæ̌n ndɔʼ kɛ mbyi Mvɛ̀nnswæ̀b nun, lɛ̀ ji màzwùm ɓà tî mùn ɗun nywɔʼ ndɔʼ ŋwum, mǔn læ̀kì cì lwikwæ̌n ɓwu mbyi.
46009001	She mùn tǎ lɛʼ sɛ mǔn cinni kan mbyi nyɛ̌ mùn cì swum sɛ mùn yili? Mùn ni tì kuʼ kyi, mɛ̀ ci-ntwum Yesù Kristò kyi? Mǔn nɛʼ, mǔn yɛnne kǎn Nyɛli nyɛʼ Yesù Kristò lɛ̀ zɛʼ? Ɓyin ɓi jenɛ mbyi Yesù Kristò nun kwɛ̀m ni wɛn?
46009002	Ɓyindɔʼ ɓɛ ɓyinnɔ̀ʼ fɛʼ lɛ mùn ɓǎ ci-ntwum Yesù Kristò. Ti lɛ̀ ɓyin, ɓyin limmi seansean li. Kɛ mɓæti yɛ ɓyin ti ɓæti lɛ̀ Nyɛli nyɛʼ, ɓyin nɛʼ, ɓyin ɓɛ ɗyi shìtàkwǔ she ci-ntwum Yesù Kristò shɛ̂m.
46009003	Ǹzæ̀ʼ lɛʼ nyɛ̀m nɛ mùn tǎ ɗyi nlim kɛ cɛ̌ ɓwum ɓye ta mûn wɛ̀sea, à ni lɛ:
46009004	Kɛ she sɛ ɓwiʼ ta cì nun, sɛ lisaʼ lɛ ɓwiʼ cinni kan ǹkimmɔʼ nyě ɓwiʼ yɛ ji yě fyaʼ yin, lɛ̀ ywum nwi nun?
46009005	Mǔn cinni kan ǹkimmɔʼ nshɛ mlib nyɛ̌ ti mwum Mvɛ̀nnswæ̀b, mùn tǎ yòn ɓwiʼ lɛ̀ nun m̀ban wɛ̌ tà shɛ mɛ̀ ŋgyinni Yesù, lɛ̀ Pìɛ̂r, kònndì lɛ̀ ɓwùlu mɛ̀ ci-ntwum Yesù Kristò ɓye fɔʼ ta cì?
46009006	Kɛ̀ mùn nɛ suʼ, ɓwiʼ lɛ̀ Bàrnàbâ, ɓwum ɓɛ yɛ she cǐ lɛ̀ ǹkèà yan lɛ̀ ɓɛ kà ji?
46009007	Ɓyin ywɔâ nywɔʼ ndɔʼ lɛ suzæ̀n ndɔʼ tǎ she cǐ kɛ ŋkwìn ɓwulu nun lɛ̀ jìbæ̀m shon nɛʼ? Kɛ̀ shindɔʼ, ɓyin yɛn ci-ɗyìm ndɔʼ nɛ tà ka ywum ɗyìm yon ji? Kɛ̀ ɓyin yɛnnâ ci-mɓòn mɛ nje ndɔʼ nɛ tà ka mɛ̀ nywon nje nwi?
46009008	Ɓa ɓyin ɓakàʼ lɛ mùn tǎ suʼ kyìblì kɛ nywi ywum yɛ ɓwum ta suʼ cì mɛ̀ ŋgyinŋgyin, ntwiʼ sɛ kwo fɛʼ kɛ mɛ lwuà Mòîzɛ̀ nun, à si kuʼ li.
46009009	Ɓɛ kɔʼ kwe lɛ: «Nje nɛ tà wu she cǐ hwæn, ɓa wù kpæm nun ŋwum kwan sɛ à ni she nun.» Kɛ nzæ̌ʼ lɛʼ ton yi nun, ɓyin ɓakaʼ lɔʼ lɛ nje nɛ M̀vɛ̀nnswæ̀b nyæ̀mme lɔʼ ǹzwɔʼ li?
46009010	Ayi, à lɛʼ li lɛ̀ ntwiʼ yɛʼ. Ci-nsɔʼ ɗyìm ɓon lɛ̀ ci-mfyæ̀b, sɛ yili lɛ ɓon yɛ she cǐ, ɓɛ ton lɛ̀ ǹtɛ̀ʼ zwum lɛ ɓon yɛ ŋgwu ɗi kɛ she shan nun.
46009011	Ɓwiʼ shɛâ ɓyin Ǹtwum Lwɛn wɛ̌ tà shɛ ɓɛ ta ywum ɓǐ kɛ ndɛm nun. Ɓɛshɛ ɓwiʼ yê ywum yɛ ta ɓyin wai fyaʼ lɛ̀ fyàʼ yɛ ɓwiʼ lan tî?
46009012	Ɓɛshɛ ɓyindɔʼ ɓye mbyî cinni ǹkimmɔʼ màzwùm nywi yin, yì kpɛ̀m nyi yɛ ɗyě lɛ̀ ɓwiʼ, kɛ ŋkimmɔʼ yɛ ɓwiʼ cinni ɓyin nywi nun? Kwo fɛʼ li, ɓwiʼ twɔsi kan swum ndɔʼ kɛ fyaʼ yin. Swum sɛ ɓwiʼ ci, à si m̀fyimni yɛ ɓwiʼ fyimni ywum hwæn, ɓwiʼ læ̀kì mbyi Ntwum Lwɛn nɛ kɛ jin Yesù Kristò nun ɗwɔa.
46009013	Ɓyin ɓwuli kan lɛ ɓwum ɓye ta she cǐ nyenswæ̀b ndwun, kwe nɛ ɓon ta kuʼ ji nyan cinni. Mɛ̀ ci-mfɛ sàtìkæ̀ʼ nyenswæ̀b kuʼ, ɓɛ ta kuʼ làn nyan cinni kwe cìcǐ sàtìkæ̌ʼ màzwùm nun.
46009014	M̀banmbɔʼ màzwùm kuʼ, Nyɛli nyɛʼ Yesù Kristò shɛ̀e lɛ̀ ɓwum ɓɛ ta Ǹtwum Lwɛn shɛ̌ lɛ ɓyi ɓi yɛ kuʼ ji kɛ nlim.
46009015	Son, ywum ton yi hwæn li, mùn ɗonnzi yon ŋgyɔʼ ɗin. Lɛʼ sɛ mùn kɔi ɓyin sɛ, mǔn kɔʼ kan son lɛ̀ ɓyin næmnzì mùn swum ndɔʼ. Ǹdikàʼ mùn ywi kɛ shiʼ nun lɛ̀ she mùn yɛ̌ m̀bɔ̀kì tòn ntwu nyɛ̀m nɛ ɓɛ limmi mun nlim ɓwu.
46009016	Mǔn wòli kan mùn twuli mwù ntwiʼ mùn tǎ Ǹtwum Lwɛn shɛ̌. À si mùn nywi dòlɛ̀ʼ. Mùn nɛ shi Ǹtwum Lwɛn màzwùm shɛ̌, vɛ̀nɛ̀ʼ si shɛ̂m.
46009017	Sɛ ɓê lɛ mǔn nɛʼ nɛ yænne she màzwǔm, mǔn suè tòn kwan hwæn lɛ̀ m̀ɓònŋgàʼ lɛ ɗɛ̀bbi nyɛ̀m yɛ̌ ɓɛ̀n. Son, kɛ à si swum sɛ mùn nɛʼ nɛ yæ̀n kan, sɛ fyon ɓɛ swum sɛ M̀vɛ̀nnswæ̀b fɛ mun fyaʼ, son sɛ mùn tǎ lwùmnì lɛ̀ ǹcì.
46009018	Kɛ à si li, ɗɛ̀bbi nyɛ̀m ni yɛn? Ɗɛ̀bbi nyɛ̀m ni lɛ mùn shɛ ɓwum Ǹtwum Lwɛn ɗin, shìkì mùn yè ɓon swum ndɔʼ fyaʼ wɛ̌ tà shɛ mɛ̀ ci-nshɛ̌ Ntwum Lwɛn cinni ǹkimmɔʼ nyè ywum.
46009019	Mùn ni lɛ̀ mwù yɛ̂m, mùn ɓà son mwum ndɔʼ. Kwo fɛʼ li, mùn tǎ mǔn nɛʼ twɛli lɛ̀ son mwum hwæn, ɓǎ mùn lisàʼ ɓwum mèan mbyi Yesù Kristò.
46009020	Kwan sɛ mùn tǎ ɓɛ ŋkwìn mɛ Yudà nun, mùn tǎ tòn wɛ̌ mwum Yudà, ɓǎ mun lisàʼ ɓon mbyi Yesù Kristò. Kwo fɛʼ she mùn ɓà tî mɛ lwuǎ Mòîzɛ̀ nji sɛ, kwan sɛ mùn ni ɓwiʼ lɛ̀ ɓwum ɓye kɛ mɛ lwuǎ màzwùm nji, mùn tà kuʼ tòn wɛ̌ ɓon, ɓǎ mun lisàʼ ɓon mbyi Yesù Kristò.
46009021	M̀banmbɔʼ kuʼ, kwan sɛ mùn ni ɓwiʼ lɛ̀ ɓwum ɓye lìmmi kan mɛ̀ lwuà màzwùm, mùn tà kuʼ paʼ tòn shan tǒn wɛ̌ mɛ̀ lwuà ɓan, ɓǎ mun lisàʼ ɓon mbyi Yesù Kristò. Kwan sɛ mùn tǎ tòn li, sɛ lìsaʼ kan lɛ mǔn tà ka mɛ̀ lwuà Mvɛ̀nnswæ̀b ɗwon, ntwiʼ sɛ mǔn nɛʼ, mùn ni mɛ lwuà Yesù Kristò nji.
46009022	Kɛ mbyi ɓwum ɓye ǹtɛ̀ʼ zwum yan kɛ pònndàʼ nǔn, mùn tà kuʼ tòn wɛ̌ mwum nyan ndɔʼ ɓǎ mun lisàʼ ɓon mbyi Yesù Kristò. Li, mùn tǎ mɛ̀ fyàʼ kæ̀mmi kɛ mɛ paʼ tòn hwæn nun ntwiʼ ɓwum hwæn, ɓǎ kwo fɛʼ kɛ yà mbyi nun, mùn nywæsì ɓyindɔʼ.
46009023	Mùn tǎ mɛ̀ mbyi tòn ɓi fyikea hwæn li, ɓǎ Ǹtwum Lwɛn læm cìcì hwæn. Li, ɓǎ mun cinni kuʼ làn nyɛ̀m kɛ ŋŋgæ̀nni yɛ M̀vɛ̀nnswæ̀b yɛ̌ ɓwum hwæn ŋgæ̀nni kɛ nyè Ntwum Lwɛn màzwùm.
46009024	Ɓyin limmi lwɛn lɛ kwan sɛ ɓwum ta mɛ̀li yanni lɛ̀ ɓɛ yɛn nyɛ̌ lǎn ɓwùlu kɛ nlim, ɓɛ ta yanni ɓon hwæn, son, nyɛ̌ m̀bɔʼ ti kuʼ mbɔʼ nɛ ta yanni à kwan zwimbyiʼ shan, à yè ɗàsì. Li nɛ mùn shɛ̀ ɓyin lɛ kimnzênì lɛ kuʼ mɛ̀ kwù kɛ mɛli yin nun, lɛ̀ ɓyin yê ɗàsì.
46009025	Mɛ̀ ci-nyusaʼ mɛli lɛ̀ mɛ̀ ci-nyusaʼ twuʼ ta ɓɛ, kɛ kwan nyusaʼ nun, ɓɛ ta ɓon nɛʼ kwæʼ nywi mɛ̀nndi kɛ mɛ mbyi hwæn nun lɛ̀ ǹyɛn vɛ̀nɛ̀ʼ. Ɓɛ ta cìkàʼ hwæn li, ɓǎ ɓon yê ɗàsì, son, ɗàsì nɛ ɓon ta yě tà ka mgbæ̀nnì. Ti lɛ̀ ɓwiʼ, ɓwiʼ ta làn nyɛʼ cǐ li, lɛ̀ ɓwiʼ yê ɗàsì nɛ yɛ̌ tòn ɗwùmɗwùm.
46009026	Son sɛ ci mǔn tà ka yanni lɛ̀ mwù ɗin, mùn lìmmi swum sɛ mùn tǎ lwùm. Mùn ni tì kuʼ m̀banmbɔʼ wɛ̌ ci-nɗwì twuʼ. Mǔn tà ka ɓɛn ywæli kɛ mpùn nun ɗin.
46009027	Mùn tǎ kwæʼ nywi shɛ̂m ywo, mùn mɛ̀nndì son lɛ̀ ǹyɛn vɛ̀nɛ̀ʼ kimmi lwɛn. Mùn tǎ cì li, ntwiʼ sɛ mùn nɛ ɓe ɓwùlu Ǹtwum Lwɛn shɛ̌, M̀vɛ̀nnswæ̌b læ̀kì mùn ɓyìnnɔa.
46010001	Mɛ̀ ŋgyinni ɓyɛ̂m, ɓa ǹlim fye ɓyin lɛ̀ swum sɛ cie mɛ̀ mbibea ɓyɛʼ ɓye ɓe kɛ̀n lɛ̀ Mòîzɛ̀ m̀ban. Ɓon hwæn, M̀vɛ̀nnswæ̀b kànnze ɓon kɛ ɓwɔʼ nji lɛ̀ ntwiʼ mɛ ci-ɓyìnnzì ɓyan. Ɓon hwæn, ɓɛ konndì tì ɗuʼ ndwun nɛ ɓɛ ɓe lon lɛ ɗuʼ mpèan linndi nyinnìm.
46010002	Kɛ kɛ̀n sɛ ɓon ɓe kɛ̀n kɛ ɓwɔʼ nji, lɛ̀ ǹlinndi ɗuʼ yɛ ɓon linnde, à si m̀banmbɔʼ wɛ̌ M̀vɛ̀nnswæ̀b jimnzi ɓon, ɓon hwæn, kɛ mɓæti yɛ ɓon ɓe ɓæti lɛ̀ Mòîzɛ̀ nun.
46010003	Ɓon hwæn, ji nɛ M̀vɛ̀nnswæ̀b ɓe ɓon ɗwǐ zwô nɛ ɓon ɓe ji,
46010004	ɓɛ nwi tì mlǎʼ yɛ M̀vɛ̀nnswæ̀b ɓe ɓon fi, ɓon hwæn. Mlǎʼ màzwùm ɓe kwan kɛ ŋgwɔ̂ʼ ndɔʼ nun. Ŋ̀gwɔ̀ʼ mlǎʼ ni ɓe Yesù Kristò. Nun nɛ ɓe kɛ̀n lɛ̀ ɓon m̀ban.
46010005	Kwo fɛʼ she M̀vɛ̀nnswæ̀b cìe ɓon ywum màzwùm si, màn ɓwum màzwùm ɓe kǎn nun ǹlim lwukea. Son sɛ cie kuʼ yì ɗwon yan nonŋgàʼ ɓe kyɔʼ nun.
46010006	Mɛ̀ lɛʼ nɛ tòn ni hwæn tà ɓwiʼ kpea lɛ̀ ǹtwɛʼ mbɔ̀kì lɛʼ, mɛ̀ nlim nyɛʼ læ̀kì ɗyi kɛ mɛ lɛʼ mɓyibbɔa nun wɛ̌ tà shɛ ǹyan ɓe ɗyi.
46010007	Ɓa ɓyin ɓɛ mɛ̀ ci-nɗɔa mɛ swæ̀b wɛ̌ tà shɛ ɓyindɔʼ ɓe kɛ nyinnìm shan nun. À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun kɛ nywi yan, «Ɓwum switàʼ tòn ŋgyɔʼ, ɓɛ ji, ɓɛ nwi, ɓɛ waʼ zwô, ɓɛ ɗunmi nywi næ̀nndea kɛ swiʼ swum fɔ̀kì sɛ ɓon ɗyile.»
46010008	Ɓa ɓwiʼ ciènì kuʼ ǹzæ̀mmì wɛ̌ tà shɛ ɓyindɔʼ cie kɛ nyinnìm shan nun. Kɛ ntwiʼ màzwùm M̀vɛ̀nnswæ̀b cìe ɓwum ywi kɛ nywɔʼ m̀bɔʼ nun ǹkæm mwùm ɓî ɓlàn lê.
46010009	Sɛ cibbi kan kuʼ lɛ ɓwiʼ kɛènì kwàʼ lɛ̀ M̀vɛ̀nnswæ̀b wɛ̌ tà shɛ ɓyindɔʼ cie kɛ nyinnìm shan nun. Li, mɛ̀ nywun swibbɔe ɓon, ɓɛ ywi.
46010010	Sɛ cibbi kan tî lɛ ɓyin fyonni kɛ nywi Mvɛ̀nnswæ̀b wɛ̌ tà shɛ ɓyindɔʼ cie tì kɛ nyinnìm shan nun. Sɛ fyie kàn tî ɗin, M̀vɛ̀nnswæ̀b fyi cikpuʼ nyon nɛ nun fɛ ǹkimmɔʼ mmlɔ̌ʼ ŋgyìn ɓwum fyaʼ, à kìn ɓon wu.
46010011	M̀vɛ̀nnswæ̀b ɓe ɓon yì vɛ̀nɛ̌ʼ màzwùm fyi nywi ɓǎ ɓwùlu ɓwum ndɔʼ twɛʼ tì kuʼ ɓon m̀bɔ̀kì kɛ nywi. Ɓɛ kɔkaʼ ywum màzwùm kɛ ɗèwǎ Mvɛ̀nnswæ̀b nun lɛ̀ ntwiʼ yɛʼ, ɓwiʼ læ̀kì tòn njimmi nun, ntwiʼ sɛ kwan sɛ ɓwiʼ ɓi jenɛ nlim sɛ, à si kwan sɛ ti kwɛmmi lɛ̀ m̀mlɔ̀kàʼ ŋgyɔ̂ʼ wan.
46010012	Li nɛ ci, mùn tà ɓyin shɛ̌ lɛ wù nɛ tǎ shɛ̀ lɛ wù ni ǹkimmi kɛ kɛ̌ nlim swû nun nywi Yesù Kristǒ, konni, wǔ læ̀kì pyǐ mbyi nun.
46010013	Mɛ̀ mɓwɛb nɛ tà ɓyin lèan nywi hwæn, à ni nyɛ̌ tǎ ɓwum lèan nywi gbaʼ. M̀vɛ̀nnswæ̌b ni ǹlwinni kɛ nzæ̌ʼ lɛʼ yon, li, à ɓǎ yili lɛ Satæ̀n ɓwɛb ɓyin, sɛ lan m̀bɔ̀kì kim nyin. Son, kwan sɛ Satæ̀n tà ɓyin ɓwɛbbi mbyi ndɔʼ nun, M̀vɛ̀nnswæ̀b tà ɓyin kim mfyimni fɛ, à fɛ tì kuʼ ɓyin mbyi nɛ ɓyin yɛ kwan nlim.
46010014	Mɛ̀ ŋgyinni ɓyɛ̂m, li nɛ mùn shɛ̀ ɓyin lɛ ɓyin kɛsi nywi lɛ̀ ǹɗɔa mɛ swæ̀b.
46010015	Mùn tǎ lɛʼ lɛ̀ ɓyin, mùn lìmmi lìmmi lɛ ɓyin ɓi ɓwum ɓɛ ta ywɔli. Ɓyin nɛʼ, kæbbênì kɛ mɛ mwù nyin nun, ɓyin limmì ɓɛshɛ lɛŋkæ̀m sɛ mùn tǎ lɛʼ, kɛ̀ mɛ̀ mɓwɛ̀ʼ.
46010016	Cɛènì fɛʼ kwan sɛ ɓwiʼ ta ji mɓùnŋgǎʼ Nyɛli nyɛʼ Yesù Kristò ji, plaʼ swum nwi nɛ ɓwiʼ ta M̀vɛ̀nnswæ̀b osɔ̀kɔ̀ʼ yili zwɛm, kwan sɛ ɓwiʼ ta nun nwi, ǎ tà ka lìsàʼ lɛ ɓwiʼ ɓi ɓæti lɛ̀ Yesù Kristò kɛ ntwiʼ mvæb yon? M̀banmbɔʼ kuʼ, kwan sɛ ɓwiʼ ta brɛ̂ʼ ɓɔtea, ɓwiʼ ji yì kìtɔ̀ʼ, sɛ tà ka lìsàʼ lɛ ɓwiʼ ɓi ɓæti lɛ̀ Yesù Kristò kɛ ntwiʼ nwɔ̀ʼ nywi yon?
46010017	Brɛ̂ʼ suʼ fɔʼ, ɓwiʼ ta son ji ɓwiʼ hwæn, kwo fɛʼ she ɓwiʼ ɓi ɓwiʼ mèan sɛ, ɓwiʼ suʼ kwæʼ nywi fɔʼ ti kuʼ fɔʼ, ntwiʼ sɛ mwum hwæn tǎ kìtɔ̀ʼ shon cinni kɛ brɛ̂ʼ fɔʼ sɛ ɓwiʼ ta ji si nun.
46010018	Mùn wòli mùn twɛʼ m̀bɔ̀kì kɛ nywi ɓwum Izràɛ̂l. Ɓɛ ta mɛ̀ nyæ̌m sàtìkæ̀ʼ linni kɛ swiʼ Mvɛ̀nnswæ̀b, ɓwum ɓye ta nwɔ̌ʼ màzwùm ji ɓi ɓæti lɛ̀ M̀vɛ̀nnswæ̀b.
46010019	Kɛ nzæ̌ʼ lɛʼ yi nun, yɛn sɛ mun yili mùn lɛʼ? Shindɔʼ kɛ̀ mùn yili mùn lɛʼ lɛ mɛ̀ swæ̀b lɛ̀ nwɔ̌ʼ sàtìkæ̀ʼ yan nun cinni paʼ ŋkimmɔʼ ndɔʼ sɛ woli sɛ ɓæti mwum lɛ̀ M̀vɛ̀nnswæ̀b?
46010020	Mùn shɛ̀ ɓyin lɛ ɓan. Son, swum sɛ mùn lɛʼ fyon ɓɛ lɛ ɓwum ɓye tà ka M̀vɛ̀nnswæ̀b ɗwon, ywum yɛ ɓon ta fɛ lɛ̀ sàtìkæ̀ʼ, ɓɛ ta yon fɛ lɛ̀ mɛ̀ mpùn mɓyibbɔa, ɓa lɛ̀ M̀vɛ̀nnswæ̀b. Swum sɛ mùn tǎ lɛʼ lɛ̀ ɓyin, à si lɛ mǔn yili kan lɛ ɓyin cinni m̀ɓæti nywi lɛ̀ mɛ̀ mpùn mɓyibbɔa.
46010021	Sɛ ɓa wòli lɛ ɓyin nwimɛ plaʼ swum nwi Nyɛli nyɛʼ Yesù Kristò, ɓyin konndì tì nyɛ̌ mɛ̀ mpùn mɓyibbɔa nwi. M̀banmbɔʼ kuʼ, sɛ ɓa wòli lɛ ɓyin jimɛ ji mɓùnŋgǎʼ Nyɛli nyɛʼ, ɓyin konndì tì kɛ̌n ji nyɛ̌ ɓɛ kɛ lɛ̀ jin mɛ̀ mpùn mɓyibbɔa ji.
46010022	Ɓyin yɛn kan lɛ a ɓwiʼ cikèànì li, lɛ̀ nyeni Mvɛ̀nnswæ̀b yɛ̌ wali lɛ̀ ɓwiʼ? Kɛ̀ ɓyin ta ɓàkàʼ je lɛ ɓwiʼ lan nun lɛ̀ kim nùn?
46010023	Ɓyindɔʼ ta lɛʼ lɛ M̀vɛ̀nnswæ̀b swìlâ ɓwiʼ ywum hwæn fyaʼ. Mɛ̀ mɓwɛ̀ʼ ɓɛ ɓa kuʼ, son, ywum hwæn tà ka ɓwùlu kpea. Kɛ ywum yɛ nun swìli ɓwiʼ fyaʼ, yindɔʼ yi nlim yɛ wòli kan yɛ kimnzi ɓwùlu kɛ mbyi Mvɛ̀nnswæ̀b nun.
46010024	Wɛn nɛ hwæn kæb swum sɛ woli sɛ kpaʼ lwikwæ̌n ndɔʼ, ɓa à suʼ mwù yon nɛʼ nyæ̀mmi.
46010025	Ywum yɛ ɓɛ ta kyì sɛm hwæn, mwum wòli à hwìn yon, à ji, shìkì ǹlim yon hwumnzi nun lɛ̀ ǹcibbi cìcì sɛ yɛ waʼ nun.
46010026	Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Ŋgyɔ̂ʼ wan lɛ̀ ywum yɛ nlim nun hwæn yi ye Mvɛ̀nnswæ̀b.»
46010027	Ndɛb yɛ mùn yɛ̌ ɓyin lɛbbi, à yi lɛ ɓɛshɛ mwum ndɔʼ nyɛ̌ ɓǎ mbyi Mvɛ̀nnswæ̀b nun lon wù lɛ wù kiìn ji ji ɗwon nyon, wu kɛ̀nnâ kwe, swum sɛ ɓɛ yɛ wù ɗyili swiʼ hwæn, ji son, shìkì wù cinni ǹzæ̀ʼ lɛʼ mɓàkea ndɔʼ nywi ji màzwùm nyɛ̌ wù yɛ̌ cibbi.
46010028	Son, ɓɛshɛ wu ji kifɛʼ, mwum ndɔʼ shɛ̀ wù lɛ nwɔ̀ʼ ton yɛ yi nwɔ̌ʼ sàtìkæ̀ʼ mɛ swæ̀b, ɓa wù ji nwɔ̌ʼ màzwùm. Ntwiʼ sɛ wu ji yon, mwum nɛ shɛ̀ wu ni ywìmɛ ǹzæ̌ʼ lɛʼ ɓàkea cinni nlim yon nun kɛ nywi nwɔ̌ʼ màzwùm.
46010029	Ǹzæ̌ʼ lɛʼ ɓàkea yɛ mùn lɛʼ yi, wù nɛ ji ni, yɛ ɓa ywû, à yi ye ci-nshɛ̀ nɛ shɛ̀ wù ni. Kɛ nzæ̌ʼ lɛʼ ton yɛ nun, mwum ndɔʼ yɛ̌ cibbi nlim yon nun lɛ: «Kɛ mun cinni mbyi nji ywum hwæn, sɛ yɛ cì lɛ mùn sàn yindɔʼ, mǔn læ̀kì lwikwæ̌n ndɔʼ mɛ̀ mɓàkàʼ kɛ̌ nlim nun?
46010030	Ɓɛshɛ mun tǎ M̀vɛ̀nnswæ̀b osɔ̀kɔ̀ʼ yili lɛ̀ mǔn kà ji swum ndɔʼ, sɛ yɛ tì cì lɛ, ɓɛ wɛsi tì mùn lɛ̀ swum sɛ mùn yilâ M̀vɛ̀nnswæ̀b osɔ̀kɔ̀ʼ lɛ̀ son nun?»
46010031	Kɛ mɛ ncibbi ni nun, mùn wòli mùn fyònnzì lɛ kwo yɛn sɛ wu tà fɛʼ ji, wù nwi fɛʼ yɛn, kɛ̀ yǎ paʼ swum sɛ wù tà fɛʼ cì, cì ywum hwæn, yɛ ɓɛ kɛ mbyi nɛ ɓwum yɛ M̀vɛ̀nnswæ̀b ǹtwu fɛ nun.
46010032	Ɓa m̀bɔ̀kì tòn nyin ɓɛ swum nswili yan m̀bàʼ, kwo fɛʼ kɛ swiʼ mɛ̀ Yudǎ, kwo fɛʼ cɛ̌ ɓye tà ka M̀vɛ̀nnswæ̀b ɗwon, kònndì lɛ̀ kɛ swiʼ ɓwulu ɓwum Mvɛ̀nnswæ̀b.
46010033	Cìênì wɛ̌ tà shɛ mǔn nɛʼ, mùn tǎ cì. Mùn tǎ nywi kimnzi lɛ kɛ nywi ywum hwæn nun, ɓa mùn ɓyɛbsi mwum ndɔʼ ǹlim. Kɛ tòn shɛ̂m nun, mwù yɛ̂m nɛʼ yɛ mǔn tà ka giti. Mɛ̀ mwù ɓwùlu hwæn nɛ mùn tǎ giti, lɛ̀ M̀vɛ̀nnswæ̀b swæti tì kuʼ ɓon hwæn.
46011001	Ɓɛènì ɓwum ɓye ta mɛ̀ kwù ɓyɛ̂m ɗwon wɛ̌ tà shɛ mùn tà kuʼ ɓye Yesù Kristò ɗwonnzi mbyî.
46011002	Mùn wɛbbâ ɓyin ŋgwɛb, m̀bɔ̀kì nɛ ɓyin ta mûn ɓǔn kwan hwæn, ɓyin ɗwonnzi tì kuʼ ywum yɛ mùn lìsea ɓyin.
46011003	Son, mùn tà ti kònndi yili lɛ ɓyin limmì lɛ kɛ ɗæm nun, ǹɗwɛb nɛ mwǔ mmyon, mwum nɛ ɓɛ lon lɛ ǹɗwɛb hwæn, Yesù Kristò nɛ kuʼ mwù yon wɛ̌ tà shɛ M̀vɛ̀nnswæ̀b ni tì kuʼ mwǔ Yesù Kristò.
46011004	Li, ɓɛshɛ ǹɗwɛb wubsi plè mwu kwan sɛ nun tǎ M̀vɛ̀nnswæ̀b keli, shindɔʼ kwan sɛ nun tǎ ǹzæ̌ʼ lɛʼ yɛ M̀vɛ̀nnswæ̀b tà nun fɛ ŋwum lɛli, lɛ̀ à hwætâ Yesù Kristò nyɛ̌ mwù yon.
46011005	Son, ɓɛshɛ m̀lib nɛ ta M̀vɛ̀nnswæ̀b keli, shindɔʼ à tǎ ǹzæ̌ʼ lɛʼ yɛ M̀vɛ̀nnswæ̀b tà nun fɛ ŋwum lɛli, shìkì à ɗwì plè mwu, lɛ̀ à hwætâ ywon nyɛ̌ mwù yon. À ni m̀banmbɔʼ wɛ̌ m̀lib nyɛ̌ mwù kǒn.
46011006	M̀lib nɛ tà ka mwù ɗwɔki, ɓa à ɓàkàʼ lɛ ǹkyììli ndɔʼ yi ɓon lɛ̀ nyɛ̌ koân mwù yon. Kɛ à si lɛʼ hwæʼ kɛ nywi mlib lɛ̀ ǹkòn mwu, shindɔʼ lɛ̀ ǹŋwunndi mwù yon, à si lwɛn lɛ m̀lib ɗwɔki mwù yon nùn.
46011007	Ti lɛ̀ ǹɗwɛb, sɛ cibbi kan lɛ à ɗwɔki mwù, ntwiʼ sɛ nun nɛ shìmshim ntwu Mvɛ̀nnswæ̀b. Son, m̀lib ɓɛ kuʼ làn nyon lɛ̀ ǹtwu ye ǹɗwɛb.
46011008	Ntwiʼ sɛ ǹɗwɛb kwean kan m̀lib kɛ nywi, son, m̀lib nɛ M̀vɛ̀nnswæ̀b kwannze kɛ nywi nɗwɛb.
46011009	A konndì ɓɛ, M̀vɛ̀nnswæ̌b fɔ̀e kǎn ǹɗwɛb ntwiʼ mlib, m̀lib nɛ nun fɔ̀e lɛ̀ ntwiʼ nɗwɛb.
46011010	Li nɛ ci, sɛ yili lɛ m̀lib kɛ swum ndɔʼ mwu she yɛ lìsàʼ lɛ à ni kwu ywon nji. À ci li ntwiʼ mɛ̀ cikpuʼ Mvɛ̀nnswæ̀b ɓye ɗɛb.
46011011	Yili paʼ tòn mɛ yib ɓɛ fɛʼ li, kɛ mbɔ̀kì tòn nɛ Nyɛli nyɛʼ fɛ ɓwiʼ nun, m̀lib lɛ̀ ǹɗwɛb ɓon ɓî hwæn, ɓɛ ta ɓwùlu kpea.
46011012	Ntwiʼ sɛ m̀bɔ̀kì nɛ M̀vɛ̀nnswæ̀b kwannzi m̀lib kɛ nywi nɗwɛb, m̀banmbɔʼ màzwùm kuʼ, m̀lib nɛ ti tì kuʼ ǹɗwɛb ye ɓe. Hwæn li, swum sɛ twæbbi pɛɗin sɛ ɓan, shi kuʼ ɓɛ fyaʼ Mvɛ̀nnswæ̀b nun kyishon.
46011013	Ɓyin nɛʼ, jijiênì fɛʼ mɛ mwù nyin nun, ɓyin yɛn lɛ à si wòli lɛ m̀lib keli kɛ nswɔli ŋkwìn ɓwum Mvɛ̀nnswæ̀b nun mwù pwìn?
46011014	-
46011015	Ŋgyɔ̂ʼ wan nun nɛʼ tà ɓyin lìsea lɛ à si swum sɛ cinni ǹtwu kɛ nywi mlib lɛ̀ ǹlæ̀bsàʼ nnywùn. Ti lɛ̀ ǹɗwɛb, sɛ ɓɛ hwæʼ. M̀vɛ̀nnswæ̀b nɛ yili lɛ m̀lib kɛ ǹnywùn lìbbea li, ǹgwɔ̀ʼ mwù nyon læ̀kì kwan wan.
46011016	Son, ɓɛshɛ mwum ndɔʼ yili nun kwum ŋgyi, à limmì lɛ ɓwiʼ lɛ̀ mɛ̀ ŋkwìn ɓwum Mvɛ̀nnswæ̀b nɛ mbyî hwæn, ɓwiʼ tà ka ɓwiʼ cì, sɛ lan wɛ̌ tà shɛ mùn sannzi ɓyin si.
46011017	Kɛ mɛ lɛʼ nyɛ̌ m̀bɔʼ nɛ ɓe nyè nun, mǔn wòli kan mùn yili ɓyin ǹgwòn nun, ntwiʼ sɛ mɛ̀ mɓwɔki Mvɛ̀nnswæ̀b nɛ ɓyin ta cì, à ɓà tî nyɛ̌ ǹcì mɛ lɛʼ nlwukea, son, mɛ̀ lɛʼ mɓyibbɔa nɛ manmɛ tì ɓyin nywi.
46011018	Lɛʼ ɓyɛbbi sɛ lan ɓwùlu hwæn sɛ mun ywɔʼ nywi yin, à si lɛ kwan sɛ ɓyin ta mɛ̀ mɓwɔki Mvɛ̀nnswæ̀b cǐ, kɛ ŋkwìn yin nun, mɛ̀ ŋkwìn ndɔʼ ni kwe, m̀ɓæti nywi ɓan lɛ̀ ɓwùlu. Mùn lìmmâ lɛ lɛʼ màzwùm yɛ ɓɛ lɛŋkæ̀m.
46011019	Sɛ cibbi lɔʼ lɛ ǹkyììlaʼ màzwùm ɓɛ kwe, ntwiʼ sɛ yon yɛ kuʼ swum sɛ ywimɛ ɓwum ŋkæ̀mŋkæm Mvɛ̀nnswæ̀b lìsea.
46011020	À si lɛ kwan sɛ ɓyin ta ǹswɔli ji mɓùnŋgǎʼ Nyɛli nyɛʼ swɔli, ji nyɛ̌ m̀ɓùnŋgàʼ yon nɛ ɓyin tà ka tî ji.
46011021	Mùn lɛʼ li ntwiʼ sɛ ɓyin ta kuʼ suʼ ɓɛ̀n ɗin, shǐ mgbæ̀nnì, ɓyin ti tì kuʼ ji nùn, wɛn nɛ hwæn lɛ̀ peàn ji nyon lɛ̀ plaʼ swum nwi nyon nun. Li, ɓyindɔʼ ta lwæ̀b ǹjè, ɓye fɔʼ ji, ǹdùʼ nzwon, ɓɛ ɓɔʼ tì kɛ ywum nwi nun.
46011022	Kɛ paʼ màzwùm nun, ǹdikàʼ wù tòn nye nywù, wù ji, wù nwi kwe. Kɛ̀ ǹkwìn ɓwum Mvɛ̀nnswæ̀b yɛ wù tǎ twɛʼ lɛ swum yàn swû? Son sɛ wu tǎ cì ɓye cinni kan swum ndɔʼ fyôn ɓe lɛ̀ kwɛ̀nnjin? Wù tǎ ɓàkàʼ lɛ mùn yɛ̌ wù shɛ̌ jenɛ lɛ yɛn? Wǔ, mùn yɛ̌ wù ŋgwɛb wɛbbi lɛ wù cìâ lwɛn ǹzwɔʼ? À si shìlè, mǔn wòli kan mùn yili wù ǹgwòn lɛ̀ paʼ she màzwùm.
46011023	Ywum yɛ Nyɛli nyɛʼ Yesù Kristò lànnzi mûn fyaʼ yɛ ɓe lɛ̀ mùn shɛ̀â ɓyin nùn, à yɛ: Kɛ kpòn nɛ ɓɛ kyie Nyɛli nyɛʼ Yesù Kristò nun, à kɛ̀ fyàʼ, à sheli brɛ̂ʼ,
46011024	à yili M̀vɛ̀nnswæ̀b osɔ̀kɔ̀ʼ. À mlɔ̀ʼ hwæn, à ɓɔtaʼ son, à ɗunmi lɛʼ lɛ̀ ɓwɛsɔʼ ɓyon lɛ: «She mun tà ɓyin fɛ sɛ si nwɔ̀ʼ nywi yɛ̂m yɛ mùn yɛ̌ fɛ kɛ ywi nɛ mùn yɛ̌ ywi ntwiʼ yin. Kwan sɛ ɓyin yɛ tòn ɓe, ɓyin cikàʼ li, lɛ̀ ɓyin ɓunŋgàʼ ywi nyɛ̀m.»
46011025	Kɛ nyě yi, à kɛ̀ fyàʼ, à sheli tì kuʼ plaʼ swum nwi m̀banmbɔʼ li, à shɛ̀ lɛ: «Swum nwi ton sɛ si swum njini ŋgwon nywæb nɛ M̀vɛ̀nnswæ̀b yɛ̌ lwinnzi lɛ̀ mvæb yɛ̂m ntwiʼ ɓwum. Yì kwan hwæn yɛ ɓyin yɛ nwikaʼ ɓe li, ɓyin nwi kɛ mɓùnŋgàʼ yɛ̂m nun.»
46011026	Sɛ lisaʼ lɛ kwan hwæn yɛ ɓyin yɛ ji ni ji, ɓyin nwi tì swum nwi si li, ǹɗunmi ye jenɛ, a kɛn ɓɛ̌n kwan sɛ Nyɛli nyɛʼ Yesù Kristò yɛ̌ fyònnì, ɓyin ta lìsàʼ lɛ̀ ɓwum lɛ nun, Yesù Kristò ywi lɛ̀ nun swæti ɓwum hwæn.
46011027	Son sɛ ta cì, wù nɛ tǎ brɛ̂ʼ Nyɛli nyɛʼ ji, wù nwi tì plaʼ swum nwi nyon, shìkì wù twɛʼ ywi nyon lɛ̀ swum ŋkæ̀mŋkæm, wù ni ci-ncǐ ɓyɛbbi kɛ nnjìlì yɛ wù tǎ nwɔ̀ʼ nywi yon njìli nun lɛ̀ mvæb nywi yon nun.
46011028	Wɛn nɛ hwæn fɔsì lɛ paʼ tòn shon cɛ lwɛn lɛ̀ ǎ kà ji ji ni, à nwi tì kuʼ swum nwi si.
46011029	Ntwiʼ sɛ wu ji ji ni, wù kònndì swum nwi si nwi, wǔ kɛ̀ kan yon wɛ̌ kwæʼ nywi Nyɛli nyɛʼ, lɛ̀ ɓyɛbbi nɛ wù tǎ cì. Li, M̀vɛ̀nnswæ̀b yɛ̌ wù vɛ̀nɛ̀ʼ yɛnnzi.
46011030	Li nɛ ci, kɛ nyinnìm shin nun, ɓwum mèan ɗin ɓi mɛ̀ ŋgwɛ̀nŋgwɛ̀n, nywi ɓyindɔʼ yi nlim myimmea, ɓyindɔʼ ywikaʼ kuʼ nùn.
46011031	Ɓɛshɛ lɛ̀ ɓwiʼ kà ji ji màzwùm, ɓwiʼ sɛti paʼ tòn shɛʼ cɛ, M̀vɛ̀nnswæ̌b yɛnnzì kàn ɓwiʼ vɛ̀nɛ̀ʼ.
46011032	Son, à tà ɓwiʼ vɛ̀nɛ̀ʼ yɛnnzi lɛ̀ nun swɛmnzi ɓwiʼ, ɓwiʼ læ̀kì ɓɛ kɛ læm ɓwum ɓye yɛ kyìtæ̀ʼ shon pyǐ nywɔʼ mɛ̀ kæ̀ʼ yon.
46011033	Mɛ̀ ŋgyinni ɓyɛ̂m, kɛ à si li, kwan sɛ ɓyin ta ǹswɔli ji mɓùnŋgǎʼ Nyɛli nyɛʼ swɔli, ɓyin ɓɛ sɛti ɓɛ̀n, ɓyin ɓon ɓwùlu.
46011034	Wù nɛ ǹjè tǎ kwɛ̀n ǹzwɔʼ, wù sɛti fɛʼ ji ɗwon nywù, ntwiʼ kwan sɛ ɓyin yɛ swɔli, ɓyin læ̀kì pyì kɛ mɛʼ Mvɛ̀nnswæ̀b. Ti lɛ̀ mɛ̀ lɛʼ nyɛ̌ mbyî hwæn, mùn yɛ̌ nun sunndea kwan sɛ mùn yɛ̌ ɓǐn cì shin.
46012001	Jenɛ, ɓwiʼ yɛ ɗun kɛ nywi mɛ ŋkimmɔʼ ncǐ ywum nyɛ̌ M̀pùn Nsanmi tǎ fɛ nun. Mɛ̀ ŋgyinni ɓyɛ̂m, mùn yili lɛ ɓyin fɔsì lɛŋkæ̀m lìmmi kɛ nywi mɛ ŋkimmɔʼ màzwùm.
46012002	Ɓyin limmi seansean lɛ kwan sɛ ɓe lɛ̀ ɓyin ɗunmi kifɛʼ mbyi Mvɛ̀nnswæ̀b ɗwon, mɛ̀ mpùn mɓyibbɔa ɓe ɓyin yon kɛ fyaʼ ywum fɔ̀kea pwìnpwìn nun.
46012003	Son sɛ ci, mùn yili ɓyin limmì lɛ à si lɛŋkæ̀m lɛ mwum nɛ M̀pùn Nsanmi shɛâ mwǔ wòli kan à shɛ̀ lɛ̀ M̀vɛ̀nnswæ̀b lɛ à ke Yesù. Mwum ndɔʼ wòli kan kuʼ à ɗyi lɛ̀ nun nɛʼ, à shɛ̀ lɛ Yesù nɛ ɗyi Nyɛli nyon, ɓɛshɛ M̀pùn Nsanmi ɓà nun nywi.
46012004	M̀pùn Nsanmi suʼ m̀bɔʼ, son, mɛ̀ ŋkimmɔʼ ncǐ ywum nɛ nun tǎ fɛ ni yì paʼ kyikyi.
46012005	Yì swuʼ she yi mèan ɗin, son, Nyɛli nɛ ɓwum ta she shon cǐ suʼ m̀bɔʼ.
46012006	Wɛn nɛ hwæn tà kuʼ mbyi she nyon lìmmi, son, M̀vɛ̀nnswæ̀b m̀bɔʼ nɛ ta ɓon kim fɛkea nlim hwæn.
46012007	M̀pùn Nsanmi tǎ lìsàʼ lɛ nun ni wɛn nɛ hwæn nywi kɛ ŋkimmɔʼ ncǐ ywum yɛ nun fɛ nun nywi lɛ nyǐ ni kpaʼ ɓwùlu lɛ̀ yi.
46012008	M̀pùn Nsanmi tǎ ɓyindɔʼ cǐ, ǹzæ̌ʼ lɛʼ yɛ ta ɓon kwean ŋwum, yɛ ɓɛ ǹzæ̌ʼ lɛʼ ye kon. M̀pùn Nsanmi màzwùm kònndì tì ɓwum ɓye fɔʼ ndɔʼ cǐ ɓɛ cinni ǹlìmmǐ ŋkwàsì ywum.
46012009	À kònndì cì ɓyindɔʼ fɔsì ǹɗyili nlim cinni nywi Yesù, à fɛ tì ɓyindɔʼ ǹkimmɔʼ ŋkimnzaʼ mɛ ŋgwɛ̀nŋgwɛ̀n.
46012010	M̀pùn Nsanmi m̀bɔʼ ni tà ti kònndi ɓyindɔʼ ǹkimmɔʼ ncìkàʼ yi hìlea fɛ, à fɛ ɓyindɔʼ ǹkimmɔʼ nlɛli kɛ ŋwum Mvɛ̀nnswæ̀b nun. Ɓyindɔʼ kuʼ, à fɛ ɓon ǹkimmɔʼ ŋkɛ̌ ŋkyììli nyinnìm swum sɛ wai fyaʼ Mpùn Nsanmi lɛ̀ she wai cɛ̌ mɛ̀ mpùn mɓyibbɔa. À tà ti ɓyindɔʼ cǐ, ɓɛ lɛli kɛ mɛ ŋkyìn lɛʼ nɛ ɓon nɛʼ lìmmi kan nun, à cì kuʼ ɓyindɔʼ ɓɛ lannzàʼ ǹzæ̀ʼ lɛʼ màzwùm lɛ̀ ɓwùlu.
46012011	M̀pùn Nsanmi m̀bɔʼ ni nɛ ta mɛ̀ ŋkimmɔʼ màzwùm fɛ hwæn. À tǎ wɛn nɛ hwæn ǹkimmɔʼ ncǐ ywum yon ndɔʼ fɛ kyi wɛ̌ tà shɛ nun yili lɛ nun fɛ.
46012012	Ɓwiʼ limmi lɛ mwum ni gwùm hwæn kwæʼ nywi fɔʼ, kwæʼ nywi màzwùm cinni yì kpìnnzɔ̀ʼ nlim kyikyi. Kwo fɛʼ she yì kpìnnzɔ̀ʼ yi nlim mèan si, sɛ suʼ ɗin lɛ kwæʼ nywi fɔʼ. Lɛʼ fɔʼ sɛ kuʼ lɛ̀ ǹkwìn ɓwum Mvɛ̀nnswæ̀b yɛ wɛ̌ kwæʼ nywi Yesù Kristò.
46012013	Ɓwiʼ hwæn, ɓɛ jimnzi ɓwiʼ lɛ̀ ǹkimmɔʼ Mpùn Nsanmi m̀bɔʼ lɛ̀ ɓwiʼ fyonnì swum fɔʼ wɛ̌ tà shɛ kwæʼ nywi ton. Kɛ nyinnìm shɛʼ, ɓwiʼ hwæn, mɛ̀ Yudà lɛ̀ ɓye ɓa mɛ̀ Yudà, mɛ̀ son, lɛ̀ ɓwum ɓye lɛ̀ mɛ̀ mwù nyan, hwæn li, nun M̀pùn Nsanmi m̀bɔʼ nɛ M̀vɛ̀nnswæ̀b kɛ̀â ɓwiʼ nywi.
46012014	Kpìnnzɔ̀ʼ fɔʼ sɛ ɓɛ tà ka lon lɛ kwæʼ nywi, son, kwæʼ nywi fɔʼ si yì kpìnnzɔ̀ʼ mèan.
46012015	Ɓɛshɛ kwǔ ɗyiè, sɛ shɛ lɛ: «M̀bɔ̀kì nɛ mun ɓǎ wɛ̌ fyàʼ, mùn ɓà tî mùn ɓɛ kɛ kwæʼ nywi nun””, ɓà wu sɛm shim lɛ kwù kyiilimɛ lɛ son ɓa tî ɓon ɗyiê kwæʼ nywi nun?
46012016	Ywiʼ nywɔʼ lɛʼ konndè tì kuʼ lɛʼ lɛ son ɓa tî ɓon ɓɛ kwæʼ nywi nun, ntwiʼ sɛ son ɓa ɓon wɛ̌ zɛʼ, ɓà wu sɛm shim sɛ kyiilimɛ lɛ kwæʼ nywi ntwiʼ sɛ son kweân ɓon kwæʼ nywi?
46012017	Ɓɛshɛ kwæʼ nywi hwæn ɓê zɛʼ seansean, cìcǐ nywɔʼ lɛʼ ɓê fɛn nun? Kɛ̀ shindɔʼ, sɛ ɓê ywiʼ nywɔʼ lɛʼ seansean, cìcǐ nywɔʼ mɛ nwùm ɓê fɛn?
46012018	Son, li nɛ ɓan. M̀vɛ̀nnswæ̀b wòsea ywum hwæn kɛ kwæʼ nywi mwum nun wɛ̌ tà shɛ nun yili lɛ yɛ ɓɛ.
46012019	Nun suè kuʼ kpìnnzɔ̀ʼ kɛ̌ fɔʼ, jin swum ndɔʼ ɓê kàn lɛ kwæʼ nywi.
46012020	Li nɛ yì kpìnnzɔ̀ʼ yi mèan, son, ɓɛ lon lɛ kwæʼ nywi fɔʼ.
46012021	Li nɛ ci zɛʼ wòli kan sɛ ɗyi, sɛ shɛ lɛ̀ fyàʼ lɛ: «Wǔ tà ka mûn kpea lɛ̀ swum ndɔʼ.» M̀banmbɔʼ kuʼ, mwǔ wòli kan yɛ lɛʼ ǹzæ̀ʼ lɛʼ m̀bɔʼ lɛ̀ mɛ̀ kwù.
46012022	Son, swum sɛ kwæʼ nywi nun, à si lɛ yì kpìnnzɔ̀ʼ ye kwæʼ nywi mwum nun yɛ ton wɛ̌ yɛ cinni kan ǹkimmɔʼ, shi ɓɛ lɛ̀ yon, mwum wòli kan à tòn lwɛn.
46012023	Ye ɓwiʼ ta cɛ lɛ̀ yì kpìnnzɔ̀ʼ ye tà ka ɓwiʼ kpea ǹzwɔnzwɔ̀ʼ, yon yi yɛ ɓwiʼ ta fɔ̀si giti lwɛn. M̀banmbɔʼ kuʼ lɛ̀ ye ɓwiʼ ta twɛʼ lɛ̀ ye kwɛ̀nnjin. Paʼ ŋgiti sɛ ɓwiʼ ta yon giti
46012024	lan ma ǹgiti yɛ ɓwiʼ ta yì kpìnnzɔ̀ʼ ye ɓwiʼ limmi lɛ à yi ye ɓa kwɛ̀nnjin giti. M̀vɛ̀nnswæ̀b wònndeâ kwæʼ nywi kɛ mbyi nɛ yì kpìnnzɔ̀ʼ ye cinni kan ǹtwu yɛ ǹtwu cinni yɛ lan ye mbyî hwæn.
46012025	M̀vɛ̀nnswæ̀b cì li, ǹkyììlǐ læ̀kì ɓɛ kɛ kwæʼ nywi nun, son, ɓǎ yì kpìnnzɔ̀ʼ ye kwæʼ nywi nun hwæn ywɔʼ swum sɛ ta kpìnnzɔ̀ʼ she fɔʼ ndɔʼ cǐ.
46012026	Kɛ̀ she fɔʼ ndɔʼ ta kwɛ̀nnì nǔn, ye fɔʼ limmì kwɛ̀nnì nywi nyon. Kɛ̀ fyàʼ ndɔʼ yɛ ɓwum ta twuli, kwæʼ nywi hwæn dalì kuʼ m̀banmbɔʼ li.
46012027	A ti shɛ̀ a ɓɛn mbyi nyin nun, ɓyin hwæn li, ɓyin ɓɛ kwæʼ nywi Yesù Kristò. Wɛn nɛ hwæn kɛ nyinnìm shin nun cinni cǐ tòn shon kɛ kwæʼ nywi màzwùm nun.
46012028	Li, M̀vɛ̀nnswæ̀b kɛ̀kaʼ ɓwum kyikyi kɛ ŋkwìn ɓwum ɓyon nun. Ɓwum ɓɛ nun sɛti kɛ̀ lɛ̀ ɓwum zwimbyiʼ, à ɓi mɛ̀ ci-ntwum Yesù Kristò, mɛ̀ mɓì ɓwum nɛ nun kɛ̀ ɓɛ ɗwonŋgaʼ ɓon, à ni ɓwum ɓye ta lɛli kɛ ŋwum yon nun. Kɛ cǐ tòn mɛ nlè, à kɛ̀ tì ɓwum ɓye ta ɓwùlu ǹzæ̌ʼ lɛʼ yon lìsea. Kɛ nyě màzwùm, à kɛ̀ mɛ̀ ci-ncìkàʼ yi hìlea, mɛ̀ ci-ŋkimnzaʼ mɛ ŋgwɛ̀nŋgwɛ̀n, lɛ̀ mɛ̀ ci-mkpakaʼ ɓwulu, kònndì lɛ̀ ɓye ta ɓwùlu kɛ̀nnzi, lɛ̀ tì ɓye ta mɛ̀ ŋkyìn lɛʼ nɛ ɓon nɛʼ lìmmi kan lilo.
46012029	Ɓwiʼ wòli kan ɓwiʼ ɓɛ ɓwiʼ hwæn mɛ̀ ci-ntwum Yesù Kristò, shìkì ɓwiʼ ɓɛ kuʼ mɛ̀ ci-nlɛli kɛ ŋwum Mvɛ̀nnswæ̀b nun ɓwiʼ hwæn, shindɔʼ mɛ̀ ci-nlìsǎʼ lɛʼ shon. Mwum hwæn nɛ cinni kan ǹkimmɔʼ ncìkàʼ yi hìlea,
46012030	shindɔʼ ǹkimmɔʼ ŋkimnzaʼ mɛ ŋgwɛ̀nŋgwɛ̀n lɛ̀ ye ǹlilɔʼ mɛ ŋkyìn lɛʼ nɛ nun nɛʼ lìmmi kan, shìkì mwum hwæn cinni kuʼ ǹkimmɔʼ nlànnzàʼ mɛ lɛʼ màzwùm lɛ̀ ɓwùlu.
46012031	Sɛ yili lwɛn lɛ ɓyin kɛ mwù kɛ mɛ ŋkimmɔʼ nyɛ̌ cinni m̀kpaʼ à làn ɓwùlu hwæn. Mǔn suʼ kan fi, mùn yɛ̌ tì ɓyin kònndi mbyi nɛ làn ɓwùlu hwæn lìsea.
46013001	Mun ɓɛ fɛʼ mwum nɛ wòli à lɛʼ mɛ̀ ŋkyìn lɛʼ ɓwum hwæn, lɛ̀ nyɛ̌ mɛ̀ cikpuʼ Mvɛ̀nnswæ̀b nun, mun shì ǹyili ɓwulu cinni zwum lɛ̀ ǹzæ̌ʼ lɛʼ yɛ ta mûn kwean ŋwum hwæn yi m̀banmbɔʼ wɛ̌ mgbanmgban ndɔʼ nɛ ɓɛ ta ɓosi ŋgyɔʼ ɗin.
46013002	Mùn nɛ cinni fɛʼ ǹkimmɔʼ nlɛli kɛ ŋwum Mvɛ̀nnswæ̀b nun, mun cinni fɛʼ mɛ̀ paʼ nlìmmì hwæn, shindɔʼ ǹkimmɔʼ nywɔtaʼ ywum hwæn, lɛ̀ paʼ ntɛ̀ʼ zwum lɛ̀ M̀vɛ̀nnswæ̀b yɛ mùn wòli mùn shɛ̀ lɛ̀ kpaʼ ndɔʼ lɛ à sɛnndi, à sɛnndi kuʼ li, son, mun shì ǹyili ɓwulu cinni zwum lɛ̀ mùn ni swum ɗin.
46013003	Mùn nɛ kyiilàʼ fɛʼ lwɛn nyɛ̀m nɛ mùn cinni hwæn lɛ̀ mɛ̀ ci-nzæmnzæm, shindɔʼ mùn kyì kwæʼ nywi shɛ̂m lɛ̀ win ntwiʼ jin Yesù Kristò, hwæn li, ɓɛshɛ mun cinni kan ǹyili ɓwulu zwum, sɛ woli sɛ kpaʼ mùn lɛ̀ yɛn?
46013004	Ci-nyili ɓwulu ni ǹlim zwum flɔa, à tǎ lwɛn cǐ lɛ̀ ɓwùlu, à ɓa ci-swunnì, ǎ tà ka mwù twuli, shìkì à shelaʼ kuʼ nywi.
46013005	Ci-nyili ɓwulu tà ka mɛ̀ lɛʼ ŋgwætea cǐ, à ɓǎ ci-ŋgɛm, ǎ cinni kan ǹlim nywun zwum, ǎ tà ka kuʼ m̀kpì kɛ̌ lɛ̀ mwum ndɔʼ.
46013006	Ǹlim ci-nyili ɓwulu tà ka lwu kɛ nywi ywum ɓyibbɔa nun, son, yɛ ta fyǒn lwu kɛ nywi ywum yɛ ɗyi lɛŋkæ̀m nun.
46013007	Ǹyili ɓwulu ta cì wù ɓɛ m̀fyimni kɛ nywi ɓyɛbbi nɛ lwikwæ̌n ndɔʼ tà wu cǐ, kwo fɛʼ kɛ ya mbyi nun, ǹyili ɓwulu ta cì wù kɛ̀nnɔ̀ʼ mbyî lɛ̀ ǹɗyili yɛ wù tǎ ǹlim ɗyili kɛ mbyi Mvɛ̀nnswæ̀b nun, wù kònndì tì zwùm tɛ̀li lɛ̀ M̀vɛ̀nnswæ̀b, wù fyimnzi tì ywum hwæn.
46013008	Ǹyili ɓa swum sɛ ta mlɔ̀ʼ nùn, à yi ɗwùmɗwùm. Ti lɛ̀ ǹkimmɔʼ nlɛli kɛ ŋwum Mvɛ̀nnswæ̀b nun, à yi swum sɛ kà mlɔ̀kàʼ nùn. Swum fɔʼ sɛ lɛ̀ ǹkimmɔʼ nlilɔʼ mɛ ŋkyìn lɛʼ nɛ wǔ lìmmi kan, yɛ yɛ tì kuʼ mlɔ̀ʼ nùn. M̀banmbɔʼ kuʼ, ǹkimmɔʼ ncinni mɛ paʼ nlìmmì hwæn ɓa tî ɓɛ.
46013009	Ntwiʼ sɛ mɛ̀ nlìmmì nyɛʼ nɛ ɓwiʼ cinni ɓǎ ǹlwinnea. Kwo fɛʼ ǹzæ̌ʼ lɛʼ yɛ ɓwiʼ ta lɛli kɛ ŋwum Mvɛ̀nnswæ̀b nun, à yi kìtɔ̀ʼ.
46013010	Ywum yɛ ɓa lwinnea hwæn yɛ mlɔ̀ʼ kwan sɛ M̀vɛ̀nnswæ̀b yɛ̌ ɓwiʼ swum sɛ ɗyi lwinni, sɛ lan ywum hwæn kwannzi.
46013011	Kwan sɛ ɓe lɛ̀ mǔn kɛ kwæʼ, mùn ɓe ywum hwæn lɛli kɛ mwɔ̂ʼ zwɛ̂m, mɛ̀ mɓàkàʼ nyɛ̀m lɛ̀ m̀kpasi mwu yɛ̂m nun hwæn ɓe ye mwɛsɔ̀ʼ. Mùn wòli kuʼ m̀mwum ɗin, mùn pæ̀ʼ fyàʼ lɛ̀ ywum yɛ ɓwɛsɔʼ ta cì.
46013012	Kɛ kwan sɛ ɓwiʼ ton jenɛ nun, ɓwiʼ ta ywum yɛnni ɓwùnìɓwùnì wɛ̌ tà shɛ wù tǎ swum ndɔʼ cɛ kɛ dæ̀nŋglæ̀ʼ ndɔʼ sɛ tà ka tî yɛnni lwɛn. Kwan sɛ swum lwinni màzwùm yɛ kwan, li nɛ ɓa tî ɓɛ, ɓwiʼ yɛ ywum hwæn yɛnni seansean. Jenɛ, ywum yɛ mùn lìmmi yi kìtɔ̀ʼ. Kwan si yɛ ɓɛ̀n, mùn yɛ̌ ywum hwæn fɔ̀si lìmmi wɛ̌ tà shɛ M̀vɛ̀nnswæ̀b lìmmi mun.
46013013	Ywum yi kwe lê ye ɓa mlɔ̀ʼ nywɔʼ ndɔʼ. À yi lɛ ǹɗyili yɛ ɓwiʼ ta ǹlim ɗyili lɛ̀ M̀vɛ̀nnswæ̀b, ǹtɛ̀ʼ yɛ ɓwiʼ ta zwùm tɛ̀li lɛ̀ nun, lɛ̀ ǹyili yɛ ɓwiʼ ta ɓwùlukwæ̌n yili. Kɛ nyinnìm ywum klwɔkea lê yi nun, ŋgyi ni ǹyili.
46014001	Kɛ à si li, kpæmmênì lɛ mɛʼ lɛ̀ ǹyili ɓwulu, ɓyin ɗyili tì kuʼ mɛ̀ nlim kɛ mɛ ŋkimmɔʼ ncǐ ywum nɛ M̀pùn Nsanmi tǎ fɛ nun, a lan lɔʼ ɗye ǹkimmɔʼ nlɛli kɛ ŋwum Mvɛ̀nnswæ̀b nun.
46014002	Mwum nɛ tǎ lilɔʼ kɛ ŋkyìn lɛʼ nɛ nun lìmmi kan nun tǎ lɛli lɛ̀ M̀vɛ̀nnswæ̀b, ǎ tà ka lɛli lɛ̀ ɓwum, ntwiʼ sɛ lɛʼ sɛ nun tǎ lɛʼ, mwum ndɔʼ tà ka son ywo. Kɛ ŋkimmɔʼ Mpùn Nsanmi nun, lɛʼ sɛ ta nun kwean ŋwum ta ywum yɛ ɓwum lìmmi kan kɛ nywi Mvɛ̀nnswæ̀b nun sannzi.
46014003	Ti lɛ̀ mwum nɛ tǎ lɛli kɛ ŋwum Mvɛ̀nnswæ̀b nun, à tǎ làn nyon lɛli kɛ seansean lɛʼ nɛ ɓwum ta ywɔʼ nun. Ǹzæ̌ʼ lɛʼ yɛ nun tǎ lɛʼ ta ɓon zwùm tɛ̀ti kɛ nlim, yɛ flɔsi tì ɓon ǹlim ɓǎ ɓɛ kɛnnɔ̀ʼ mbyî lɛ̀ kɛ̌ nlim shan kɛ nywi Mvɛ̀nnswæ̀b nun.
46014004	Mwum nɛ tǎ lilɔʼ kɛ mɛ ŋkyìn lɛʼ nɛ nun nɛʼ hwæn lìmmi kan nun, shi ɓɛ kɛ̌ nlim shon nɛʼ, ǎ tà ka kɛ̌ nlim mwum ndɔʼ kɛ̀nnzi mbyî. Mwum nɛ tǎ làn nyon lɛli kɛ ŋwum Mvɛ̀nnswæ̀b nun tǎ kɛ̌ nlim ŋkwìn ɓwum Mvɛ̀nnswæ̀b hwæn kɛ̀nnzi mbyî.
46014005	Mùn yili lwɛn lɛ ɓyin hwæn, ɓyin lilɔʼ kɛ mɛ ŋkyìn lɛʼ nɛ ɓyin nɛʼ hwæn ɓyin lìmmi kan nun, son, swum sɛ mùn lǎn yili, à si lɛ ɓyin lɛli kɛ ŋwum Mvɛ̀nnswæ̀b nun kɛ seansean lɛʼ nɛ ɓwum ta ywɔʼ nun. Ɓɛshɛ mwum ndɔʼ tǎ lilɔʼ kɛ ŋkyìn lɛʼ nɛ nun nɛʼ lìmmi kan nun, sɛ yili lɛ ci-nlànnzàʼ lɛʼ ɓɛ kwe, ɓǎ ǹkwìn ɓwum Mvɛ̀nnswæ̀b yɛ ta nun fɔli ywɔʼ swum sɛ mwum màzwùm tǎ lɛʼ, sɛ kpaʼ ɓon lɛ ɓɛ kɛnnɔ̀ʼ mbyî lɛ̀ ǹɗyili nlim yan kɛ nywi Mvɛ̀nnswæ̀b. Sɛ shi kuʼ ɓɛ li, lɛ̀ mwum nɛ tǎ lɛli kɛ ŋwum Mvɛ̀nnswæ̀b nun, nun nɛ mwum ŋkæ̀mŋkæm, à làn nyɛ̌ m̀bɔʼ kɛ mkpaʼ yɛ nun tǎ ɓwùlu ɓwum Mvɛ̀nnswæ̀b kpea.
46014006	Mɛ̀ ŋgyinni ɓyɛ̂m, ɓwiʼ twɛlènì fɛʼ m̀bɔ̀kì tòn nɛ: Ɓɛshɛ mùn nɛ ɓîn nywɔʼ ndɔʼ lɛ̀ mùn kǐnmɛ̀ ɓyin ɓæ̀ti, mun ti ɓɛ̌n, mùn ɗunmi lɛli kɛ ŋkyìn lɛʼ nɛ mǔn lìmmi kan nun, nyɛ̌ ɓyin tà ka kuʼ ywɔʼ, ǹzæ̌ʼ lɛʼ màzwùm woli yɛ kpaʼ ɓyin lɛ̀ yɛn? Kɛ kwan màzwùm nun, m̀ɓɛ̀n yɛ̂m ɓa ɓyin kpea lɛ̀ swum ndɔʼ, mun shì ɓyin swum ndɔʼ sɛ M̀vɛ̀nnswæ̀b kwàsi lɛ̀ mùn lìsea, shindɔʼ mùn shɛ̀ ɓyin lɛʼ ndɔʼ she kɛ nlìmmì yɛ̂m yɛ M̀vɛ̀nnswæ̀b fɛ mun nun, a lan li, mùn lɛli swum ndɔʼ kɛ ŋwum Mvɛ̀nnswæ̀b nun, a konndì ɓɛ ǹlìsàʼ ywum yɛ mùn wòli mùn ɗyi mùn lìsàʼ ɓyin. Li nɛ m̀ɓɛ̀n yɛ̂m woli yɛ kpaʼ ɓyin.
46014007	Cɛênì fɛʼ kɛ nywi ywum yɛ ɓɛ ta ɓɔʼ, lɛ̀ ɓwum gwɛn gwɛnni, ywum yɛ wɛ̌ ǹgyè lɛ̀ mbɛʼ nɛ ɓɛ ta ɓɔʼ lɛ̀ fyàʼ nɛ. Ǹshib mbɛʼ lɛ̀ m̀ɓɔʼ ŋgyê nun hwæn, ɓɛshɛ ɓɛ ta yon ɓo mɛ̀ tòntòn, gwætea ɗin lɛ, wɛn nɛ woli à lìmmì lɛ ǹshib mbɛʼ ye yɛ?
46014008	A konndì ɓɛ, ɓɛshɛ mwum nɛ tǎ ǹgwǔm wì kæ̀nnzi nun shì nun kæ̀nnzi seansean lwɛn, wɛn nɛ woli à fɔ̀sàʼ nun nɛʼ lɛ ǹgwùm wì nɛ nyɛ̌ ɓɛ kænnzi nɛ?
46014009	M̀banmbɔʼ màzwùm nɛ kuʼ lɛ̀ ɓyin, ɓɛshɛ wù tǎ lɛʼ kɛ ŋkyìn lɛʼ nɛ wǔ lìmmi kan nun, shìkì ǹlànnzàʼ yɛ kɛ lɛʼ ɓwum ɓye kɛ cìcǐ màzwùm nun ɓɛ, ɓɛ yɛ cì lɛ ɓɛ kà lìmmi swum sɛ wù tǎ lɛʼ? Ǹzæ̌ʼ lɛʼ yɛ wù tǎ lɛʼ hwæn ta lèɔn mpùn nun zwô.
46014010	Mɛ̀ paʼ mɛ̀ ŋkyìn lɛʼ ni ŋgyɔ̂ʼ wan nun, cǐ ntan ɓan, son, kɛ nyinnìm shan nun hwæn, ɓye ta lɛli lɛ̀ ɓwùlu, ɓwùlu màzwùm shi ɓon ywɔti ɓɛ ɓan.
46014011	A kà ɓɛ, mwum ndɔʼ lɛli lɛ̀ mùn kɛ lɛʼ shon nun lɛ̀ mǔn tà ka lɛʼ màzwùm ywo, mùn yɛ̌ mwum màzwùm twɛli lɛ̀ ŋkyìn mwum. Kɛ fyaʼ yon nun kuʼ, à yɛ̌ kuʼ mùn twɛli m̀banmbɔʼ li.
46014012	Kɛ sɛ ti ɓyin jenɛ nlìmmì nun li, ɗyilênì lɛ mɛ̀ nlim nyin kɛ nywi mɛ ŋkimmɔʼ ncǐ ywum nɛ M̀pùn Nsanmi tǎ ɓwum fɛ, mɛ̀ ŋkimmɔʼ mèan ndɔʼ læ̀kì ɓyin shi. M̀bɔ̀kì nɛ ɓyin yili mɛ̀ ŋkimmɔʼ ncǐ ywum nɛ M̀pùn Nsanmi tǎ fɛ li, ɗyilênì lɛ mɛ̀ nlim nyin kɛ nywi nyɛ̌ wòli à kpaʼ ɓwùlu ɓye ŋkwìn ɓwum Mvɛ̀nnswæ̀b nun, lɛ̀ ɓɛ kɛnnɔ̀ʼ mbyî lɛ̀ ǹɗyili nlim yan kɛ nywi Mvɛ̀nnswæ̀b.
46014013	Li nɛ ci, mwum nɛ cinni ǹkimmɔʼ nlilɔʼ mɛ ŋkyìn lɛʼ nɛ nun lìmmi kan nun, à keli tì kuʼ M̀vɛ̀nnswæ̀b lɛ M̀pùn Nsanmi fɛ tì kuʼ nun ǹkimmɔʼ nlànnzǎʼ lɛʼ màzwùm kɛ lɛʼ she ɓwum ta ywɔʼ nun.
46014014	À si lɛŋkæ̀m lɛ kwan sɛ mùn tǎ M̀vɛ̀nnswæ̀b keli kɛ ŋkyìn lɛʼ nɛ mǔn lìmmi kan nun, ǹlim yɛ̂m yɛ ta keli, son, mwù yɛ̂m tà ka swum ndɔʼ ɓænni nlim.
46014015	Ti, mùn yɛ̌ kuʼ cì lɛ kɛ mbyi màzwùm nun? Swum sɛ mùn yɛ̌ cì, à si lɛ mùn yɛ̌ keli kɛ ŋkyìn lɛʼ nɛ mǔn lìmmi kan ni nun, mùn keli tì kuʼ kɛ lɛʼ sɛ ɓwùlu ta lɛʼ nun. Kwo fɛʼ mɛ̀ nshib, mùn yɛ̌ tì kuʼ nun shibbi kɛ mɛ ŋkyìn lɛʼ m̀bɔʼ màzwùm nun, mùn kònndì tì kuʼ shib kɛ lɛʼ myi nun.
46014016	Shi kuʼ ɓɛ kɛ lɛʼ myi nun li, wù tà wu M̀vɛ̀nnswæ̀b osɔ̀kɔ̀ʼ yili kɛ ŋkyìn lɛʼ nɛ wǔ lìmmi kan nun, ti ɓwum nywæb ɓye lìmmi kan ǹkimmɔʼ màzwùm, sɛ yɛ cì lɛ, ɓɛ ci wù «Àmɛ̀n”” kɛ swum sɛ wù lɛʼ nun? Ɓɛ ɓa yili ntwiʼ sɛ ɓɛ lìmmi kan swum sɛ wù lɛli.
46014017	Shindɔʼ ǹzæ̌ʼ lɛʼ yɛ wù tǎ M̀vɛ̀nnswæ̀b keli nun yi lwɛn ǹzwɔnzwɔ̀ʼ, son, yɛ tà ka ɓwùlu ɓye mɛ mbɛti kpea lɛ̀ ǹkimnzi nɗyili nlim yan kɛ nywi Mvɛ̀nnswæ̀b.
46014018	Mùn tǎ M̀vɛ̀nnswæ̀b osɔ̀kɔ̀ʼ yili m̀bɔ̀kì nɛ nun fɛ mûn ǹkimmɔʼ nlilɔʼ mɛ ŋkyìn lɛʼ nɛ mǔn lìmmi kan nun kwan hwæn, mùn làn ɓyin.
46014019	Son, kwan sɛ ǹkwìn ɓwum Mvɛ̀nnswæ̀b ta ɓɛ, yɛ swɔlâ hwæn, mùn yili mùn suʼ fɛ lɛʼ nzæ̌ʼ lɛʼ shân, ǹdikàʼ mùn lɛʼ yon kɛ lɛʼ she ɓwum ta ywɔʼ nun, ɓǎ ɓɛ limmì swum ndɔʼ kɛ nzæ̀ʼ lɛʼ màzwùm nun, sɛ lan she mùn yɛ̌ ǹzæ̌ʼ lɛʼ mànnzi lɛ hwè, yɛ ɓwum tà ka ywɔʼ.
46014020	Mɛ̀ ŋgyinni ɓyɛ̂m, kwan sɛ ɓyin ta ywǐ lɛʼ ndɔʼ fǒ, ɓa ɓyin fɔʼ son kɛ mwɔ̂ʼ zwɛ̂m, fyòênnì son fǒ wɛ̌ ɓwum ɓɛ ti ɓwumŋkæ̀m. Son, kɛ nywi ncǐ ɓyɛbbi, sɛ cibbi lɛ ɓyin kɛ mɛ̀ nlim nyɛ̌ ɓwɛn ɓɛ lìmmi kifɛʼ lɛʼ ncǐ ɓyɛbbi.
46014021	Ɓɛ kɔʼ kɛ ɗèwǎ Mvɛ̀nnswæ̀b nun lɛ, «M̀vɛ̀nnswæ̀b lɛʼ lɛ: Mùn yɛ̌ lɛli lɛ̀ ǹkwìn ɓwum ɓyɛ̂m yɛ ton yɛ kɛ fyaʼ mɛ kyìn ɓwum, mùn lɛli lɛ̀ ɓon kɛ ŋwum mɛ kyìn ɓwum màzwùm. Kwo fɛʼ li, ǹkwìn ɓwum ɓyɛ̂m ɓa mûn ywɔli.»
46014022	M̀banmbɔʼ màzwùm nɛ, ǹkimmɔʼ nlilɔʼ mɛ ŋkyìn lɛʼ nɛ wǔ lìmmi kan nun yi swum sɛ ta lìsàʼ lɛ̀ ɓwum ɓye tà ka mbyi Mvɛ̀nnswæ̀b ɗwon lɛ à ɓi ǹzǎnnzàn. Ti lɛ̀ ɓwum ɓye ta ǹlim kɛ̌ lɛ̀ M̀vɛ̀nnswæ̀b, li nɛ ɓan. Kɛ mbyi nyan nun, ǹkimmɔʼ nlɛli kɛ ŋwum Mvɛ̀nnswæ̀b nun, yon yɛ swum sɛ ta lìsàʼ lɛ M̀vɛ̀nnswæ̀b ni nyinnìm shan nun, lɛ̀ li nɛ ɓan kɛ nyinnìm ɓwum ɓye tà ka ǹlim kɛ̌ lɛ̀ nun.
46014023	Shindɔʼ, ǹkwìn ɓwum Mvɛ̀nnswæ̀b swɔli nywɔʼ ndɔʼ cìcì fɔʼ, ɓɛ ɗunmi lɛli ɓon hwæn kɛ mɛ ŋkyìn lɛʼ nɛ ɓon lìmmi kan nun lɛ̀ m̀ɓwùmndi, ɓwum ndɔʼ ɓye kɛ̀ kifɛʼ ǹlim lɛ̀ M̀vɛ̀nnswæ̀b ɗun, kwo fɛʼ ɓye ɗunmâ ǹlim kɛ̌, kwan læ̀b kifɛʼ, ɓɛ ɓa ɓon twɛli lɛ̀ ɓwum ɓye ta mgbɛ̀m nùn?
46014024	Son, ɓɛshɛ lɛ̀ ǹzæ̌ʼ lɛʼ yɛ M̀vɛ̀nnswæ̀b yili lɛ nun lɛʼ yɛ ɓon ɓi lɛli mbyî, son sɛ mwum nɛ ɗunmâ ǹlim kɛ̌ mbyî lɛ̀ M̀vɛ̀nnswæ̀b ɗun, kwo fɛʼ nyɛ̌ ɗunmi kifɛʼ làn nyon, nun nɛʼ yɛ̌ lìmmì lɛ nun ni ci-ncǐ ɓyɛbbi kwan sɛ nun tǎ ǹzæ̌ʼ lɛʼ yan ywo. Ǹzæ̌ʼ lɛʼ yan yɛ ɓon ta lɛʼ yɛ nun suʼ pyì kɛ nlim.
46014025	Mɛ̀ lɛʼ nɛ nun ɓe gwùmmɔ̀ʼ kɛ nlim yon nun yɛ̌ ɓɛ wan ǹkwàlea. Li, à yɛ̌ mɛ̀ swuli pyǐ, à twuli M̀vɛ̀nnswæ̀b lɛ̀ à tǎ shɛ̀ lɛ: «Lɛ̀ lɛŋkæ̀m, M̀vɛ̀nnswæ̀b ni nyinnìm shin nun.»
46014026	Mɛ̀ ŋgyinni ɓyɛ̂m, yɛn sɛ mun wòli mùn shɛ̀ ɓyin jenɛ? Swum shɛ̌ suʼ lɛ kwan sɛ ta ɓɛ, ɓyin ti m̀ban kɛ nswɔli ŋkwìn ɓwum Mvɛ̀nnswæ̀b nun, ǹdɔʼ ni nyinnìm shin nun, à cinni ǹshib ndɔʼ, lwikwæ̌n ndɔʼ cinni tì swum sɛ nun yili nun lisàʼ ɓwùlu, kɛ fyaʼ ndɔʼ nun, ǹdɔʼ cinni lɛʼ ndɔʼ sɛ M̀vɛ̀nnswæ̀b kwàsi nun fyaʼ, lwikwæ̌n ndɔʼ cinni tì swum lɛli kɛ ŋkyìn lɛʼ nɛ nun lìmmi kan nun, ǹdɔʼ kwan tì kuʼ nyɛ̌ ci-nlànnzǐ ŋkyìn lɛʼ ni. Ywum màzwùm hwæn li, sɛ yili lɛ yɛ kpaʼ ǹkwìn ɓwum Mvɛ̀nnswæ̀b lɛ ɓɛ kɛnnɔ̀ʼ mbyî kɛ nɗyili nlim yan nun.
46014027	Kɛ lɛʼ nlɛli mɛ ŋkyìn lɛʼ nɛ ɓyin lìmmi kan nun, à si wòli lɛ ɓwum ɓî lɛli. Ɓɛ man nun, ɓɛ suʼ lɛli ɓon lê; ɓɛ yɛ ywǐ lɛli, ɓɛ lɛli ǹɗwonnɗwon. Kɛ nlɛli yɛ ɓon yɛ lɛli nun, sɛ yili lɛ ci-nlànnzàʼ nzæ̌ʼ lɛʼ yan ɓɛ kwe.
46014028	Ci-nlànnzàʼ nzæ̌ʼ lɛʼ yan shì ɓɛ kwe, wɛn nɛ hwæn kɛ nyinnìm shan nun ɗonnzi ǹlɛli ye ǹkwu zwô kɛ nyinnìm ɓwum nun, à suʼ lɛli zwumzwum lɛ̀ M̀vɛ̀nnswæ̀b.
46014029	Ti lɛ̀ mbyi ɓwum ɓye ta lɛli kɛ ŋwum Mvɛ̀nnswæ̀b nun, ɓwum ɓî, shindɔʼ lê, ɓɛ yɛ tì kuʼ lɛli kɛ nyinnìm shan nun, ɓwùlukwæ̌n jiji ǹzæ̌ʼ lɛʼ yɛ ɓon ta lɛʼ ɓɛshɛ à yi lɛŋkæ̀m.
46014030	Son, kwan sɛ nyɛ̌ m̀bɔʼ tǎ lɛli, lwikwæ̌n ndɔʼ nɛ ǹtònmi cinni ǹkwàsì nzæ̌ʼ lɛʼ ndɔʼ yɛ M̀vɛ̀nnswæ̀b kwàsi nun, à waʼ zwô, sɛ yili lɛ nyɛ̌ ɓi lɛli mbyî mɔki, lɛ̀ lwikwæ̌n nɛ waʼ ni lɛli.
46014031	Ɓyin woli ɓyin lɛli kɛ ŋwum Mvɛ̀nnswæ̀b nun, ɓyin hwæn, son, kwan sɛ ɓyin ta lɛli, ɓyin lɛli kɛ nɗwonnɗwon, ɓǎ mwum hwæn ywɔti swum ndɔʼ kɛ nzæ̌ʼ lɛʼ màzwùm nun, à cinni tì kuʼ ǹtɛ̀ʼ zwum kɛ nlim.
46014032	Mùn lìmmi lɛ mwum nɛ cinni ǹkimmɔʼ nlɛli kɛ ŋwum Mvɛ̀nnswæ̀b nun wòli à ɓæn ǹlim, à ɗonnzi lwikwæ̌n ndɔʼ kwan nlɛli.
46014033	Sɛ ɓa li ɗin, à si ntwiʼ sɛ M̀vɛ̀nnswæ̌b yili kan ǹɗwumnzi lɛʼ. Mɛ̀ lɛʼ nɛ nun yili ni nyɛ̌ ɓɛ ta lɛli kɛ flɔa nun. Mùn yili tì kuʼ lɛ mɛ̀ yib ɓye kɛ ŋkwìn yin nun ci tì kuʼ m̀banmbɔʼ wɛ̌ tà shɛ ɓwùlu mɛ̀ yib ta cì kɛ mɛ ŋkwìn ɓwum Mvɛ̀nnswæ̀b nɛ mbyî hwæn nun.
46014034	Ɓɛ ton kàkaʼ kɛ mɛ nswɔli ŋkwìn ɓwum Mvɛ̀nnswæ̀b nun, ɓa ɓɛ pæʼ ǹzæ̀ʼ lɛʼ kwe. Sɛ yili lɛ ɓɛ wu mwù kɛ swiʼ mɛ ɗwɛb wɛ̌ tà shɛ lwuà Mvɛ̀nnswæ̀b lɛli.
46014035	Kɛ̀ ǹdɔʼ yili lɛ nun cibbi swum ndɔʼ kɛ nywi mwu lɛʼ ndɔʼ, à kɛn ywon cibbɔʼ ɓe næm. À si fyinni lɛ̀ m̀lib kɛ mpæ̀ʼ nzæʼ lɛʼ kɛ nswɔli ŋkwìn ɓwum Mvɛ̀nnswæ̀b nun.
46014036	Kɛ̀ ɓyin ɓɛ lɛʼ Mvɛ̀nnswæ̀b sɛti twæb kɛ nsòn yin? Kɛ̀ shindɔʼ, sɛ suʼ pyì cǐ shin?
46014037	Ɓɛshɛ mwum ndɔʼ tà nun nɛʼ kɛ̌ kɛ læm ɓwum ɓye ta lɛli kɛ ŋwum Mvɛ̀nnswæ̀b nun, shindɔʼ nun ni mwum nɛ cinni mɛ̀ ŋkimmɔʼ nyɛ̌ mbyî ndɔʼ nɛ M̀pùn Nsanmi tǎ fɛ, à limmì lɛ ǹzæ̌ʼ lɛʼ yɛ mùn kɔʼ ɓyin yɛ, Nyɛli nyɛʼ nɛ yili lɛ ɓwiʼ ci li.
46014038	Son, nun shì yon twɛli lɛ̀ ǹzæ̀ʼ lɛʼ ŋkæ̀mŋkæm, ɓa mwum ndɔʼ kɛ̀ mwù mbyi nyon nun.
46014039	Mɛ̀ ŋgyinni ɓyɛ̂m, li nɛ mun lɛʼ lɛ mɛ̀ nlim nyin ɗyi kɛ ŋkimmɔʼ nlɛli kɛ ŋwum Mvɛ̀nnswæ̀b nun, son, ɓa ɓyin kænni lɛʼ lɛ̀ ɓwum ɓye cinni ǹkimmɔʼ nlilɔʼ kɛ mɛ ŋkyìn lɛʼ nɛ ɓon lìmmi kan nun.
46014040	Sɛ yili lɛ ywum hwæn lannzì kɛ ŋkyìbli zwɛ̂m, a konndì kuʼ ɓɛ kɛ mbyi nun.
46015001	Mɛ̀ ŋgyinni ɓyɛ̂m, swum sɛ mùn yili mùn sannzi tì ɓyin jenɛ, à si Ǹtwum Lwɛn yɛ mùn shɛ̀e ɓyin. Ǹtwum Lwɛn màzwùm, ɓe lɛ̀ ɓyin yilâ yon nùn, ɓyin ɓæn tì kuʼ yon.
46015002	Yon yɛ ci tì kuʼ M̀vɛ̀nnswæ̀b fɛ ɓyin mbyi swæti. Ǹswæti màzwǔm, ɓyin woli ɓyin swæʼ yon, ɓɛshɛ ɓyin ta Ǹtwum Lwɛn yi ɓænni wɛ̌ tà shɛ mùn shɛ̀e ɓyin yon, shìkì ɓyin njilì fyàʼ ndɔʼ. Ɓyin ɗonnzi swum ndɔʼ nlim, lɛ̀ ɓyin gwannzâ ǹtɛ̀ʼ zwum yin lɛ̀ M̀vɛ̀nnswæ̀b ŋgyɔʼ ɗin.
46015003	Swum ŋkæ̀mŋkæm sɛ ɓɛ liseâ mùn, mùn lànnzì kuʼ ɓyin mbyî, à si lɛ Yesù ywie ɓǎ nun pæʼ mɛ̀ ɓyɛbbi nyɛʼ nɛ ɓwiʼ ciâ, wɛ̌ tà shɛ ɓɛ kɔe kɛ ɗèwǎ Mvɛ̀nnswæ̀b nun.
46015004	Ɓɛ gwumme nun, kɛ ŋgyìn mɛ̀ nlè nun, à yìmni kɛ ywi nun, m̀banmbɔʼ wɛ̌ tà shɛ ɓɛ kɔe kuʼ mbyî kɛ ɗèwǎ Mvɛ̀nnswæ̀b nun.
46015005	Mùn kònnde tì ɓyin shɛ̌ lɛ kwan sɛ nun yìmne kɛ ywi nun, à ɓwùmne kɛ swiʼ Pìɛ̂r, à kònndì ɓwùmnì ɓe kɛ ŋkwìn mɛ ci-ntwum wûm ɓlàn ɓî ɓyon nun hwæn.
46015006	Kɛ nyě yi, à ɓwùmnì tì kɛ swiʼ ɓwum mèan ndɔʼ ɓye ɓe ɓwɛsɔʼ ɓyon. Ɓwum màzwùm ɓe lɛ̀ ɓɛ ti kɛ̀nni ɓwum nɗuʼ nshân lɛ̀ swum ndɔʼ kɛ cìcì fɔʼ kwinni. Kwo fɛʼ she ɓyindɔʼ kɛ nyinnìm ɓwum ɓi ywiâ nùn si, mǎn kɛ lɛ̀ mɛʼ.
46015007	A kiìn ɓɛ̀n kwan ndɔʼ ɓe, à ɓwùmnì tì Jâʼ swiʼ, à kònndì ɓwùmnì ɓe ŋkwìn mɛ ci-ntwum ɓyon nun hwæn.
46015008	A kiìn ɓɛ̌n mmlɔ̀kàʼ ɓon hwæn, à ɓwùmnì tì kuʼ mùn làn nyɛ̀m swiʼ, mùn nɛ wɛ̌ ye swɛ̀ʼ.
46015009	Kɛ nyinnìm mɛ ci-ntwum Yesù hwæn, mùn nɛ lwæb ɓe shan. Mùn nɛ ɓe kǎn fɛʼ nyɛ̌ ɓɛ woli ɓɛ kɛ mùn kɛ læm mɛ̀ ci-ntwum ɓyon kɛ ntwiʼ nyɛnnzi vɛ̀nɛ̀ʼ yɛ mùn ɓe ǹkwìn ɓwum Mvɛ̀nnswæ̀b yɛnnzi nun.
46015010	Son, kɛ ncǐ lwɛn yɛ M̀vɛ̀nnswæ̀b cìâ mun nun, mùn ni jenɛ kɛ mbɔ̀kì tòn nɛ ɓyin yɛn mun nlim nɛ. Mùn yɛn lɛ ǹcǐ lwɛn yɛ nun cǐ mun yi, yɛ pyì kan ŋgyɔʼ ɗin. Yɛ fyôn cì mùn cìâ she, mùn làn ɓwùlu. Mǔn cì kan she màzwùm lɛ̀ mwù yɛ̂m nɛʼ, son, ǹkimmɔʼ yɛ M̀vɛ̀nnswæ̀b fɛ mûn nywi kɛ ncǐ lwɛn yon nun, yon yɛ ci.
46015011	Kɛ nzæ̌ʼ lɛʼ yi nun hwæn, mùn nɛ ɓɛ fɛʼ ǹlìsàʼ nyin nɛ lìsaʼ ɓyin, kɛ̀ ɓye fɔʼ ndɔʼ, lɛʼ fɔʼ sɛ, ntwiʼ Ǹtwum Lwɛn fɔʼ yɛ ɓwiʼ ta shɛ̀, yon yɛ ɓyin kɛ kuʼ ǹlim kɛ nlim.
46015012	Swum sɛ ɓwiʼ ta shɛ̀, à si lɛ Yesù Kristò yìmnâ kɛ ywi nun. Kɛ à si li, sɛ yɛ tì cì lɛ, ɓyindɔʼ ɓye kɛ nyinnìm shin nun shɛ lɛ ɓwum ywi ɓa ywi yìmni?
46015013	Ɓɛshɛ ɓon lɛʼ li, m̀banmbɔʼ kuʼ, ɓɛ ta lɛʼ lɛ Yesù Kristǒ yìmni kan kɛ ywi nun.
46015014	A ɓê lɛŋkæ̀m lɛ ǎ yìmni kan kɛ ywi nun, Ǹtwum Lwɛn yɛ ɓwiʼ ta shɛ̀, yɛ ɓê swum ɗin. Ǹtɛ̀ʼ zwum yɛ ɓyin tɛʼ lɛ̀ Yesù hwæn ɓê tì kuʼ ŋgyɔʼ ɗin.
46015015	Ɓɛshɛ son ɓê kuʼ li lɛ̀ ɓwum ywi ɓa ywi yìmni, ɓwiʼ nɛʼ ma, ɓwiʼ konndè tì ɓɛ ɓwum ɓye ta M̀vɛ̀nnswæ̀b mɛ̀ mɓwɛ̀ʼ linni nywi, kɛ nshɛ̀ yɛ ɓwiʼ ta shɛ̀ lɛ à yìmnzâ Yesù lɛ̀ ǎ yìmnzi kan nun.
46015016	Ɓɛshɛ M̀vɛ̀nnswæ̀b ɓǎ ɓwum ywi yìmnzi kɛ ywi nun, lɛ̀ ǎ yìmnzê kàn kuʼ Yesù Kristò.
46015017	A konndì ɓɛ lɛ, ɓɛshɛ M̀vɛ̀nnswæ̀b yìmnze kàn kuʼ nun ywi nun, lɛ̀ ǹtɛ̀ʼ zwum yɛ ɓyin ta tɛ̀ʼ lɛ̀ nun yi swum ɗin, ɓyin kɛ ɓyɛbbi nyin nwi lɛ̀ zwiʼ nun.
46015018	Sɛ konndè tì kuʼ lìsàʼ lɛ ɓwum ɓye ɓe zwùm tɛ̀li lɛ̀ Yesù Kristò, kwan sɛ ɓɛ ywie ɓɛ ɓwue ɗin.
46015019	Ǹtɛ̀ʼ zwum yɛ ɓwiʼ tɛʼ lɛ̀ Yesù suè kuʼ kɛ nywi ywum wan nyɛ̌ ɓwiʼ ton jenɛ nlim nɛ, ɓwiʼ ɓê ɓwum nyìmmea ɓɛ lan ɓwùlu ɓɛ ŋgyɔ̂ʼ wan hwæn.
46015020	Son, li nɛ ɓan, à si lɛŋkæ̀m lɛ Yesù Kristò yìmne kɛ ywi nun. M̀bɔ̀kì nɛ nun ɓe mwum, nun nɛ tì kuʼ zwimbyiʼ nyìmnǐ ywi, sɛ lisaʼ lɛ ɓwùlu ɓwum ɓɛ ywiâ, ɓɛ yɛ tì kuʼ ywi yìmni.
46015021	Lwikwæ̌n mwum nɛ ci ywi ɗunmi ɓwum ɓænni, lwikwæ̌n mwum ndɔʼ nɛ konndì tì cì ɓwùlu ɓwum yɛ ywi yìmni.
46015022	Ǹdùʼ ɓwum hwæn si Adæ̀m. Li, mwum hwæn tǎ mbyi nyon ɗwon kɛ ywi nun wɛ̌ tà shɛ nun ywie kuʼ. Li nɛ kuʼ kɛ nywi ɓwum ɓye ta mɛ̀ kwù Yesù ɗwon; ɓɛ yɛ ywi yìmni wɛ̌ nun.
46015023	Yesù Kristò nɛ sɛtâ yìmnì mbyî. Nywɔʼ nɛ nun yɛ̌ kuʼ fyònnǐ, ɓwum ɓye ɓe mbyi nyon ɗwon kà yìmni kuʼ làn nyan. Li, mɛ̀ fyàʼ ɓî hwæn cinni yì kwan nyìmnǐ ywi yan kyikyi.
46015024	Kɛ nyě nyìmnǐ ywi yan, Yesù Kristò yɛ̌ mɛ̀ mpùn mɓyibbɔa hwæn kyàkea lɛ̀ mɛ̀ nyɛli ɓyan nun hwæn, à kònndì ɓwum ɓye cinni ywɔʼ ŋgyɔ̂ʼ wan ɓye ɓa mbyi nyon nun kyàkea. Kɛ nyě màzwùm yɛ nun yɛ̌ gbaʼ lwun lànnzi ɓe lɛ̀ Ce nyon M̀vɛ̀nnswæ̀b, ŋgyɔ̂ʼ wan mlɔ̀ʼ kuʼ nun.
46015025	Kɛ mfyòn yon nun, sɛ yili lɛ Yesù Kristò ton fɛʼ gbaʼ lwun nun, a kɛn ɓɛ̀n kwan sɛ M̀vɛ̀nnswæ̀b yɛ̌ mɛ̀ ci-ɓyìnnzì ɓyon kɛ̌ kɛ mɛ kwù ɓyon nji hwæn.
46015026	M̀mlɔ̀kǎʼ ci-ɓyìnnzì sɛ ɓɛ yɛ mlɔ̀sì si ywi.
46015027	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̀b kɛ̀â Mwɛn nyon ywum hwæn mɛ kwù nji.» Kɛ nzæ̌ʼ lɛʼ ton yi nun, à si seansean lɛ sàn ni M̀vɛ̀nnswæ̀b. Ǎ wòli kan à ɓɛ mɛ kwù Mwɛn nyon nji. A si li, ntwiʼ sɛ nun nɛ kɛ Mwɛn nyon ywum hwæn mɛ kwù nji.
46015028	Kwan sɛ ywum hwæn yɛ swɔli mɛ kwù Yesù nji, nun nɛʼ Yesù yɛ̌ waʼ, à kɛ̀ mwù ŋgyɔʼ kɛ swiʼ Ce nyon M̀vɛ̀nnswæ̀b nɛ kɛ̀ nun ywum hwæn mɛ kwù nji. Kɛ kwan si nun, M̀vɛ̀nnswæ̀b yɛ̌ ɓɛ kɛ nywi ywum hwæn.
46015029	Ɓɛshɛ li nɛ shiè ɓɛ, cɛênì fɛʼ mbyi ɓwum ɓɛ ta cì ɓɛ jimnzi ɓon lɛ̀ ntwiʼ ɓwum ywi. Ɓɛ ta cì li lɛ̀ ntwiʼ yɛn? Sɛ ɓê lɛŋkæ̀m lɛ ɓwum ywi ɓa ywi yìmni, sɛ ci tì lɛ ɓɛ yili ǹjimnzi lɛ̀ ntwiʼ yan?
46015030	Ti lɛ̀ ɓwiʼ nɛʼ, sɛ ta cì lɛ ɓwiʼ ta ywi jæmmɔʼ kɛ ŋganŋgwu, a shi ɓɛ lɛ̀ ntwiʼ sɛ ɓwiʼ limmi lɛ mɛ̀ yìmni ywi ɓi kwe.
46015031	Mɛ̀ ŋgyinni ɓyɛ̂m, à si lɛŋkæ̀m lɛ mɛ̀ nywɔʼ mèan ɓɛ hwæn, mùn tǎ tòn lɛ̀ ywi m̀ban. Mùn tǎ lɛʼ li, ntwiʼ sɛ mwù yi mùn zwɛ̂m shèli kɛ nywi yin lɛ̀ m̀ɓæti yɛ ɓwiʼ ti ɓæti lɛ̀ Nyɛli nyɛʼ Yesù Kristò.
46015032	M̀ɓɔli yɛ mùn ɓɔlâ fɛ Èfɛ̂zɛ̀ kɛ fyaʼ ɓwum ɓɛ ta mun vɛ̀nɛ̀ʼ yɛnnzi yi m̀banmbɔʼ wɛ̌ mùn ɗwìâ twùʼ lɛ̀ mɛ̀ nyæ̀m nyenea ndɔʼ ɓye ta tòn mbo nun. Ɓê lɛ̀ mɛ̀ lɛʼ ŋgyɔ̂ʼ wan nɛ mùn tǎ ɓɔli lɛ̀ ntwiʼ màzwùm, sɛ kpaè mùn lɛ̀ yɛn? Sɛ ɓê lɛŋkæ̀m lɛ ɓwum ywi ɓa tî ywi yìmni, mǔn kɛè kuʼ mwù lɛ̀ lɛʼ ndɔʼ sɛ ɓwùlu ndɔʼ ta lɛʼ lɛ: «Ɓwiʼ jiènì, ɓwiʼ nwi, ɓwiʼ kwe nywi, kɛ ɓwiʼ limmâ lɛ shɛʼ sɛ she ɓwiʼ ta kuʼ ji sɛ, ɓwiʼ yɛ ywi lɛ̀ ɓwiʼ kɛ tì ji nùn.»
46015033	Ɓa mwum ndɔʼ pɔʼ ɓyin, à si seansean lɛ ɓǒn ɓyɛbbi ta mwum mwù gwànnzi.
46015034	Lwinnzênì mɛ̀ mwù nyin wɛ̌ tà shɛ sɛ yili, ɓyin pæʼ fyàʼ lɛ̀ ɓyɛbbi. Swum sɛ mùn yɛ̌ ɓyin shɛ̌ jenɛ sɛ, à si lɛʼ kwɛ̀nnjin kɛ nywi yin. À si lɛ kɛ nyinnìm shin nun, ɓyindɔʼ lìmmi kan M̀vɛ̀nnswæ̀b.
46015035	Shindɔʼ, ǹdɔʼ lɛ̀ mwum yɛ̌ ɗyi, à cibbi lɛ: «Ɓwum ywi yɛ kuʼ ywi yìmni lɛ? Ɓon, ɓɛ yimnì fɛʼ nùn, kwæʼ nywi shan yɛ kuʼ ɓɛ lɛ?»
46015036	Wù nɛ cibbi paʼ ncibbi yi, wù ɓǎ mwù lwinni; wǔ lìmmi kan lɛ kwan sɛ wù tǎ zɛʼ swum ndɔʼ ɓǐ ŋgyɔʼ nji, sɛ ta ywǐ twæb lɛ̀ làn nɛ ɓe mbyî ɓwùâ ŋgyɔʼ nji?
46015037	Nywɔʼ nɛ wù tǎ ɓì, seansean zɛʼ swum ɓǐ sɛ wù tǎ gwùm ŋgyɔʼ nji, kɛ̀ zɛʼ gwê sɛ, kɛ̀ yà paʼ zɛʼ, swum sɛ wù ɓì ŋgyɔʼ nji, ǹjì nɛ wǔ tà ka hwùki kɛ ŋgyɔʼ nji gwùm, ǎ kà kwain tì ɓe.
46015038	Zɛʼ sɛ wù tǎ ɓì si ta kwan wɛ̌ tà shɛ M̀vɛ̀nnswæ̀b yili. À tǎ mɛʼ ywum ɓǐ hwæn kwæʼ nywi fɛ kyikyi kwan ntwæb wɛ̌ tà shɛ nun yili.
46015039	Li nɛ kuʼ lɛ̀ ywum ye cinni mvæb nywi hwæn. Yì kwæʼ nywi yi kyikyi. Kwæʼ nywi she ɓwum, she mɛ̀ nyæ̀m, she mɛ̀ kyè, kònndì lɛ̀ she ǹgishì ɓa m̀ban.
46015040	Ywum ye ɗɛb yi tì kuʼ kwe lɛ̀ ye ŋgyɔʼ. Kwæʼ nywi ywum ye ɗɛb cinni lwu shan kyi lɛ̀ lwu she ywum ye ŋgyɔʼ.
46015041	Nywɔʼ cinni ǹɗwùm yon kyi, nywiʼ cinni tì kuʼ paʼ mpwɛb shon kyi. Kwo fɛʼ mɛ̀ nywæb cinni kuʼ paʼ mpwɛb shan. Kɛ nyinnìm mɛ nywæb nun ma, m̀pwɛb ɓa ɓon m̀ban, à yi kyikyi.
46015042	Li nɛ kuʼ lɛ̀ ǹyìmnǐ ywi, ɓwum ɓɛ yɛ kuʼ ywi yìmni yɛ kuʼ yì kwæʼ nywi ye ɗin cinni. Kwæʼ nywi mwum nɛ ywiâ ta ɓwù, ti lɛ̀ she ta yìmnì ɓe, sɛ tà ka tî ɓwù.
46015043	Ɓwiʼ limmi lɛ mwum nɛ ywiâ cinni kan tì ǹkimmɔʼ, à ɓǎ ǹlwɛn kɛ ncɛ, son, kɛ nyìmnǐ ywi nyon nun, à yɛ̌ ɓɛ ǹkimmi, à kònndì lwu cinni.
46015044	Kwan sɛ ɓɛ ta mwum gwùmmi, làn nɛ ɓɛ ta gwùm ni ni kwæʼ nywi she ŋgyɔ̂ʼ wan. Son, kwan sɛ nun tǎ ywi yìmni, kwæʼ nywi she ɗin sɛ nun ɓɛ lɛ̀ son. M̀pùn Mvɛ̀nnswæ̀b nɛ ta nun son fɛ. Ɓwiʼ ɓɛ fɛ ŋgyɔ̂ʼ wan nun, ɓwiʼ cinni kan kwæʼ nywi? Lìmmênì lɛ kuʼ lɛ ɓwiʼ yɛ tì kuʼ kwæʼ nywi sɛ M̀pùn Mvɛ̀nnswæ̀b tǎ fɛ cinni nywɔʼ ndɔʼ.
46015045	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «M̀vɛ̀nnswæ̀b fɔ̀e Adæ̀m nyɛ̌ zwimbyiʼ mwum, à fɛ nun m̀pùn mɛ̀ yìnnì.» Ti lɛ̀ Yesù Kristò, mwum nɛ mùn tà tî kuʼ lon lɛ Adæ̀m nyɛ̌ m̀mlɔ̀kàʼ, à ni làn nyon M̀pùn nɛ tǎ ɓwum ǹzison nywæb fɛ kɛ nyě ywi.
46015046	Ɓwiʼ limmi lwɛn lɛ kwæʼ nywi sɛ M̀pùn Mvɛ̀nnswæ̀b tǎ fɛ, son sɛ ɓwiʼ tà ka sɛti cinni kɛ wan nyɛʼ nun. She ɓwiʼ ta sɛti cinni, à si she ŋgyɔ̂ʼ wan nun. Kɛ nyè she ŋgyɔ̂ʼ wan, lɛ̀ ɓwiʼ kà cinni she fɔʼ.
46015047	Adæ̀m nyɛ̌ zwimbyiʼ ɓe mwum nɛ ŋgyɔ̂ʼ wan, M̀vɛ̀nnswæ̀b ɓwɛmme nun lɛ̀ mbuʼ ŋgyɔʼ. Ti lɛ̀ Adæ̀m nyɛ̌ m̀bɔʼ, à wai làn nyon kɛ ɗɛb.
46015048	Lan ŋgyɔ̂ʼ wan hwæn cinni kwæʼ nywi wɛ̌ she Adæ̀m nyɛ̌ M̀vɛ̀nnswæ̀b ɓwɛmme lɛ̀ mbuʼ ŋgyɔʼ ni. Ti lɛ̀ kwæʼ nywi she ɓwum ɓye yɛ ɓɛ kwe ɗɛb, sɛ yɛ kuʼ ɓɛ wɛ̌ she nyɛ̌ m̀bɔʼ nɛ wae ɗɛb.
46015049	M̀banmbɔʼ nɛ ɓwiʼ cinni kuʼ kwæʼ nywi mwum nɛ M̀vɛ̀nnswæ̀b ɓwɛmme lɛ̀ mbuʼ ŋgyɔʼ jenɛ, ɓwiʼ yɛ kuʼ ɓɛ kwan ndɔʼ, ɓwiʼ cinni tì kuʼ kwæʼ nywi she wae kɛ ɗɛb.
46015050	Jenɛ, mɛ̀ ŋgyinni ɓyɛ̂m, swum sɛ mùn yili mùn shɛ ɓyin, à si lɛ mwum nɛ kɛ kwæʼ nywi sɛ ɓwiʼ cinni jenɛ sɛ nun, ǎ wòli kan à ɗun ywɔʼ Mvɛ̀nnswæ̀b nun. Sɛ lisaʼ lɛ swum sɛ yɛ ywi kwan ndɔʼ nun, sɛ wòli kan sɛ ɓɛ ɓæti lɛ̀ swum sɛ ɓa ywi shim.
46015051	Jenɛ, mùn yili mùn kwasì tì ɓyin ǹzæ̀ʼ lɛʼ ndɔʼ. À ni lɛ ɓwiʼ hwæn, ɓwiʼ ɓa kuʼ ɓɛ kwan mmlɔ̀kàʼ ŋgyɔ̂ʼ wan, lɛ̀ ɓwiʼ ywiâ hwæn, son, kɛ nyinnìm shɛʼ nun, mwum nɛ M̀vɛ̀nnswæ̀b yɛ̌ shǐ kwæʼ nywi shon yònnzi, à ɓǎn.
46015052	Kwan sɛ ɓæ̀n sɛ yɛ lìsàʼ lɛ ŋgyɔ̂ʼ wan mlɔ̀mɛ yɛ hwæbli, ɓwiʼ ɓa zɛʼ sæbbi lɛ̀ à yònnzâ wɛn nɛ hwæn kwæʼ nywi shon. Ntwiʼ ɓæ̀n si yɛ kuʼ hwæbli ɗin, ɓwum Mvɛ̀nnswæ̀b ɓye ɓe lɛ̀ ɓɛ ywiâ hwæn yimnì ywi, ɓɛ cinni kwæʼ nywi she ɓà tî ywi kwan ndɔʼ. Ti lɛ̀ ɓwiʼ ɓye kɛ kuʼ lɛ̀ mɛʼ, lɛʼ fɔʼ sɛ, ɓwiʼ yɛ tì kuʼ kwæʼ nywi she nywæb cinni.
46015053	Sɛ lisaʼ lɛ kwæʼ nywi shɛʼ sɛ yɛ ywi, sɛ konndì ɓwù, sɛ yili lɛ sɛ fyonnì she ɓa ywi, shìkì sɛ ɓwû.
46015054	Kwan sɛ kwæʼ nywi shɛʼ sɛ ta ywi, sɛ konndì ɓwù yɛ fyònnì li, kwe nɛ ǹzæ̌ʼ lɛʼ yɛ ɓɛ kɔʼ kɛ ɗèwǎ Mvɛ̀nnswæ̀b nun yɛ lwinni. Ǹzæ̌ʼ lɛʼ yɛ lɛ: «M̀vɛ̀nnswæ̀b lèân ywi, à mlɔ̀si nun.»
46015055	Ɓɛ kɔʼ tì cìcì ndɔʼ kɛ ɗèwǎ Mvɛ̀nnswæ̀b nun lɛ: «Ti lɛ̀ wù, ywi, ǹkimmɔʼ ywû yi tì fɛn? Ti ǹsɛm yɛ wù tǎ ɓwum ɗyɛmnzi nun, yɛ fyi fɛn?»
46015056	Jenɛ, ywi wòli kim à ɗyɛmnzi ɓwum, ntwiʼ sɛ ɓyɛbbi nɛ ɓon ta cì. Jenɛ tì kuʼ, ɓyɛbbi cinni kuʼ ǹkimmɔʼ yon nywi yɛʼ kɛ nyě lwuà nun.
46015057	Son, ǹtwu ɓɛ lɛ̀ M̀vɛ̀nnswæ̀b nɛ tà ɓwiʼ kim fi fyaʼ Nyɛli nyɛʼ Yesù Kristò lɛ̀ ɓwiʼ lan ɓyɛbbi lɛ̀ ywi nun hwæn.
46015058	Mɛ̀ ŋgyinni ɓyɛ̂m, li nɛ mùn shɛ̀ ɓyin lɛ ɓìênì mɛ̀ nɗì ŋgyɔʼ, ɓyin læ̀kì fun. Ɓa ɓyin wonnzì fyàʼ kɛ she sɛ Nyɛli nyɛʼ fɛ ɓyin lɛ ɓyin ci nun. Ntwiʼ sɛ ɓyin nɛʼ ɓyin limmâ lìmmi lɛ she sɛ ɓyin ta cì kɛ jin shon nun, sɛ ɓa pyì ŋgyɔʼ ɗin.
46016001	Jenɛ, mùn yili mùn lɛli tì kuʼ ǹzæ̀ʼ lɛʼ ndɔʼ kɛ nywi lǒn ɗwìtea yɛ ɓwum ta ɗwìtàʼ lɛ̀ ɓɛ kpaʼ ǹkwìn ɓwum Mvɛ̀nnswæ̀b yɛ kɛ Yèrusàlɛ̀m nun. Mùn yili lɛ ɓyin ci kuʼ m̀banmbɔʼ wɛ̌ tà shɛ mùn shɛ̀e mɛ̀ ŋkwìn ɓwum Mvɛ̀nnswæ̀b nyɛ̌ kɛ Gàlàsî.
46016002	À si lɛ, wɛn nɛ hwæn kɛ nyinnìm shin nun, mɛ̀ nywɔʼ sonndè mèan nun hwæn, à gwum lòn ndɔʼ kɛ næm kyi. M̀bɔ̀kì lòn nɛ nun yɛ̌ gwùm ni wolì kuʼ lɛ̀ m̀bɔ̀kì ncinni lòn nɛ nun tǎ cinni sonndè m̀bɔʼ nun. Mùn lɛʼ li ntwiʼ sɛ kwan sɛ mùn yɛ̌ ɓɛ̀n, ɓwiʼ læ̀kì tì hwumni lɛ̀ lɛʼ nɗwìtǎʼ lòn ndɔʼ.
46016003	Kɛ mɓɛ̀n yɛ̂m nun, mùn yɛ̌ cì ɓwum ɓye ɓyin yænnâ mbyî kɛn lɛ̀ ɗèwà sɛ mùn yɛ̌ kɔʼ, mùn fɛ ɓon fyaʼ, ɓɛ kɛn ǹkwìn ɓwum Mvɛ̀nnswæ̀b ye Yèrusàlɛ̀m lòn yin yɛ ɓyin ɗwitea yi fɛ.
46016004	Ɓɛshɛ sɛ yili lɛ mùn kɛn ɓwiʼ lɛ̀ ɓon, lɛ̀ ɓwiʼ yɛ kɛ̀n kwe lɛ̀ ɓon m̀ban.
46016005	Kɛ ŋkìn yɛ mùn tà ɓyin kǐn fi nywi yi, sɛ yili lɛ mùn sɛti fɛʼ fyi kɛ Màsèdwân. Mun ywì ɓɛ̌n cì shin lɛ̀ mùn sɛtâ fɛʼ fyiì kwe.
46016006	Mùn ɓàkàʼ lɛ mùn yɛ̌ kwan ndɔʼ lànnzi ɓwiʼ lɛ̀ ɓyin m̀ban, shindɔʼ ma, mùn lànnzi kwan mbɛb hwæn fi lɛ̀ ɓyin. Li, kɛ kwan ŋwaʼ kɛ̀n shɛ̂m nun, ɓyin woli ɓyin kpaʼ mùn kɛ kɛ̌n màzwùm nun, yili cìcǐ kɛ̀n shɛ̂m ɓɛ fɛʼ fɛn.
46016007	Mǔn yili kan mùn swɛbsi kɛ nyinnìm shin nun ɗin. A M̀vɛ̀nnswæ̀b yili, mùn yili lɛ ǹgyìn ɓæʼ mùn kwe cì shin.
46016008	Mǔn kɛ fɛʼ fɛ Èfɛ̂zɛ̀ a kɛn ɓɛ̀n kɛ ŋgwìn nyɛ̌ ɓɛ ta lon lɛ Pàntɛ̀kɔ̂ʼ nun.
46016009	Ntwiʼ sɛ mùn yɛn lɛ mbyi ŋkæ̀mŋkæm ndɔʼ wòâ mùn swiʼ kɛ lɛʼ Mvɛ̀nnswæ̀b sɛ mùn tǎ shɛ̀ sɛ nun, mbyi nɛ wòli lɛʼ màzwùm kwannzi mwù. A konndì ɓɛ, mɛ̀ ci-ɓyìnnzì ɓɛ tà ka ghæm she shɛ̂m màzwùm yili ɓi tì fɛ ŋea.
46016010	Tìmòtê nɛ ɓɛn kuʼ cì shin nùn, ɓa ɓyin ci à ɓɛ ǹɗiɗɔa, yèênì nun lwɛn ntwiʼ she Nyɛli nyɛʼ ɓwiʼ hwæn sɛ nun tà kuʼ cì wɛ̌ mùn.
46016011	Li, ɓa mwum ndɔʼ lwùm nun njìli. Son, kpeànì nun kɛ kɛ̀n shon nun, lɛ̀ nun waì ɓyin fyaʼ ǹlim pyǐ, à kiìn tì kuʼ mùn ɓɛ̀nni ɓe fyaʼ, ntwiʼ sɛ ɓwiʼ ɓi fɛ mɓòn yon nun, ɓwiʼ lɛ̀ ɓwùlu ɓwum Mvɛ̀nnswæ̀b ɓye fɛ.
46016012	Kɛ mbyi ŋgyinni nyɛʼ Àpòlô nun, mùn ywɔ̀keâ nun shě lɛ à kɛn ɓyin yɛnni ɓon lɛ̀ ɓwùlu ɓwum Yesù Kristò, son, ǎ yili kan ghæm ǹkìn ɓyin yɛnni jenɛ. M̀ɓɛ̀n yon kɛ cì shin sumɛ tì kwan sɛ nun nɛʼ cinnimɛ kwan.
46016013	Ɓa ɓyin ɗye, fɔ̀sênì mɛ̀ nlim nyin ɗyili kɛ mbyi Mvɛ̀nnswæ̀b nun. Ɓa ɓyin cinni mɛ̀ nlim zwum wɛ̌ nyɛ̌ mɛ̀ yib, mɛ̀ nlim nyin fyǒn ɓɛ ǹkimmɔa.
46016014	Kwo yǎ paʼ swum sɛ ɓyin ta fɛʼ cì, cìênì son lɛ̀ ǹyili ɓwulu zwum.
46016015	-
46016016	Mɛ̀ ŋgyinni ɓyɛ̂m, ɓyin limmi lɛ Stɛ̀fanà lɛ̀ ɗwon nyon nun hwæn, ɓon ɓɛ ɓwum zwimbyiʼ ɓɛ sɛte ǹɗwon mbyi Yesù Kristò yili kɛ ŋgyɔʼ Grɛ̂ʼ nun. Ɓɛ fɛâ ɓon nɛʼ mwù lɛ̀ mɛ̀ kwù nun ɓǎ ɓɛ kpaʼ ɓwùlu ɓwum Mvɛ̀nnswæ̀b. Paʼ ɓwum sɛ li si, mùn swuleâ ɓyin lɛ ɓyin ywɔli ɓon, ɓyin mwumnzi tì kuʼ ɓwum ɓye ta ɓon nɛʼ fɛ kɛ ncǐ she fɔʼ si nun lɛ̀ ɓon m̀ban.
46016017	Mùn ni lɛ̀ ǹdàli she Stɛ̀fanà, Fòrtùnatù ɓon lɛ̀ Àkàyìkû ɓɛnnâ kɛ cì shɛ̂m. Ɓɛ kiân lɛʼ sɛ ɓe mùn m̀ɓàkàʼ fɛ nlim nun kpæ̀li. À si lɛ ǹyɛn yɛ mùn tà ɓon yɛnni ton wɛ̌ ɓyin hwæn ɓɛ mùn tǎ yɛn.
46016018	Ɓɛ tɛtâ mùn zwùm m̀banmbɔʼ wɛ̌ tà shɛ ɓɛ sɛtâ kuʼ ɓyin tɛ̀ti. Paʼ ɓwum sɛ li si, ɓænnênì lɛ ɓon mɛ̀ fyàʼ ɓî, ɓyin fɔsì ɓon ŋwum ywɔli.
46016019	Mɛ̀ ŋkwìn ɓwum Mvɛ̀nnswæ̀b nyɛ̌ fɛ ŋgyɔʼ Àzî nun hwæsi ɓyin. Àkyìlâ ɓon lɛ̀ Prìsî, kònndì lɛ̀ ǹkwìn ɓwum Mvɛ̀nnswæ̀b ye ta swɔlaʼ ɗwon nyan gbaʼ hwæsi ɓyin lwɛn lɛ̀ ntwiʼ m̀ɓæti yɛ ɓyin ti ɓæti lɛ̀ ɓon kɛ nywi Yesù Kristò.
46016020	Ɓwum Mvɛ̀nnswæ̀b ɓye mbyî fɛ hwæn hwæsi tì kuʼ ɓyin. Mùn yili tì kuʼ lɛ ɓyin hwæsi ɓwùlu wɛ̌ tà shɛ sɛ cibbi lɛ mɛ̀ ŋgyinni hwæsi ɓon nɛʼ.
46016021	Cìcì mɛ hwæsi sɛ lwæbmɛ sɛ, mǔn nɛʼ Pɔ̂l nɛ kɔi son lɛ̀ fyàʼ yɛ̂m.
46016022	Ɓɛshɛ mwum ndɔʼ tà ka Nyɛli nyɛʼ Yesù Kristò yili, M̀vɛ̀nnswæ̀b zæbsi nun. Mùn shɛ̀ lɛ: «Màrànâ tà””, sù ni lɛ: Nyɛli nyɛʼ Yesù Kristò, kìîn!
46016023	Nyɛli nyɛʼ Yesù Kristò ŋgænnì ɓyin.
46016024	Mùn yili ɓyin, ɓyin ɓɛ ti ɓwum Yesù Kristò wɛ̌ mùn, ɓyin ɓi mùn nlim nun kwan mèan hwæn.
47001001	Mùn Pɔ̂l, mùn ni ci-ntwum Yesù Kristò ntwiʼ sɛ M̀vɛ̀nnswæ̀b nɛ kɛ mun li. Ɓwiʼ ɓɛ kɔi ɓyin ɗèwà ton sɛ ɓwiʼ lɛ̀ ŋgyinni nyɛʼ Tìmòtê. Ɓwiʼ kɔi son lɛ̀ ǹkwìn ɓwum Mvɛ̀nnswæ̀b ye kɛ Kòrɛ̂n, kònndì lɛ̀ ɓwum ɓyon ɓye fɔʼ ɓɛ ta tòn kɛ ŋgyɔʼ Àkàyî nun hwæn.
47001002	Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
47001003	Fɛêni ǹtwu lɛ̀ M̀vɛ̀nnswæ̀b nɛ ɗyi Ce Nyɛli nyɛʼ Yesù Kristò. À ni Ce ci-kwɛ̀nnzǐ nlim, nun nɛ ta ɓwiʼ mɛ̀ nlim flɔsi kwan hwæn.
47001004	À tà ɓwiʼ nun flɔsi kɛ mɛ̀ vɛ̀nɛ̀ʼ nyɛ̌ ɓwiʼ ta yɛn nun hwæn. M̀flɔsi nlim màzwùm ta cì, ǹlim ton ɓwiʼ zwum pyǐ, li, ɓwiʼ woli ɓwiʼ flɔsi tì kuʼ ɓwùlu ɓye ta mɛ̀ vɛ̀nɛ̀ʼ yɛnni kyikyi.
47001005	Ɓwiʼ ta mɛ̀ vɛ̀nɛ̀ʼ yɛnni mèan wɛ̌ tà shɛ Yesù Kristò yɛnne mbyî kɛ cɛ̌ ŋgyɔ̂ʼ wan. M̀banmbɔʼ kuʼ, ɓwiʼ ta flɔʼ nlim cinni kɛ ntwiʼ yon.
47001006	Ɓɛshɛ ɓwiʼ ta vɛ̀nɛ̀ʼ yɛnni, ywum màzwùm ta lànnzì li lɛ̀ ɓyin ton kɛ flɔa nun, ɓyin cinni tì ǹzison. Son, ɓɛshɛ ɓwiʼ cinnâ flɔʼ nlim, ywum màzwùm ta kuʼ lànnzì li lɛ̀ ɓyin cinni flɔa. Flɔa màzwùm yɛ̌ ɓyin ǹkimmɔʼ fɛ lɛ̀ ɓyin fyimnzi mɛ̀ vɛ̀nɛ̀ʼ nyɛ̌ m̀bɔʼ nyɛ̌ ɓwiʼ ta kuʼ yɛn.
47001007	Li, ɓwiʼ ta zwùm tɛ̀li lɛ̀ ɓyin, ntwiʼ sɛ ɓwiʼ limmi lɛ ɓwiʼ ta vɛ̀nɛ̌ʼ fɔʼ yɛnni ɓwiʼ lɛ̀ ɓyin, ɓwiʼ yɛ tì kuʼ flɔʼ nlim cinni ɓwiʼ lɛ̀ ɓyin.
47001008	Mɛ̀ ŋgyinni ɓyɛ̂m, ɓwiʼ yili kan ɓyin ton ɗin shìkì ɓyin shi vɛ̀nɛ̀ʼ sɛ ɓwiʼ yɛnni kɛ Àzî lìmmi. Vɛ̀nɛ̌ʼ màzwùm leân ɓwiʼ mwù, ɓwiʼ ɓe kàn tî zwùm tɛ̀li lɛ̀ ǹzison shɛʼ.
47001009	Ɓwiʼ nɛʼ, ɓwiʼ ɓe ɓàkàʼ kɛ mɛ nlim nun lɛ ɓɛ yɛ ɓwiʼ wu. Swum màzwùm cie li lɛ̀ sɛ lisàʼ ɓwiʼ lɛ ɓa ɓwiʼ tɛʼ zwùm lɛ̀ ɓwiʼ nɛʼ. Son, ɓwiʼ sukuʼ zwùm tɛ̀li lɛ̀ M̀vɛ̀nnswæ̀b nɛ tǎ ɓwum yìmnzi kɛ ywi nun.
47001010	Ywi nɛ ɓe lɛ̀ ɓwiʼ yɛ ywi ni, à nywæ̀sì ɓwiʼ. À ywìmɛ tì ɓwiʼ nywæ̀si li kwan ndɔʼ. À si li, ɓwiʼ ta zwùm tɛ̀li lɛ̀ nun lɛ nun nɛ yɛ tì ɓwiʼ nywæ̀si.
47001011	Ti lɛ̀ ɓyin, ɓyin yɛ ɓwiʼ kpea kɛ ŋkeli yɛ ɓyin yɛ keli kɛ ntwiʼ yɛʼ. Mɛ̀ ŋkeli nɛ ɓwum mèan yɛ keli, M̀vɛ̀nnswæ̀b yɛ̌ nun fyònnzi. Li, màn ɓwum yɛ̌ nun osɔ̀kɔ̀ʼ yili lɛ̀ lwɛn nɛ nun cì kɛ ntwiʼ yɛʼ.
47001012	Ɓwiʼ cinni mbyi nshelaʼ nywi, à si lɛ ǹlim ti ɓwiʼ zwum pyǐ lɛ̀ she kwǔ kɛ̀n shɛʼ si sanmi kɛ cɛ̌ ŋgyɔ̂ʼ wan, a lan lɔʼ ɗyě, she kɛ nyinnìm shɛʼ ɓwiʼ lɛ̀ ɓyin. Kon mwum wan sɛ cì kan, kwɛ̀nnzǐ nlim Mvɛ̀nnswæ̀b sɛ ɓe ɓwiʼ kɛ̀nnzi.
47001013	-
47001014	Kɛ yi ɗèwà yɛʼ nun, ɓwiʼ tà ka swum kyìbli ndɔʼ kɔi a lan kuʼ swum sɛ ɓyin woli kim ɓyin nzanŋgaʼ, ɓyin konndì son ywo. Swum sɛ ɓyin ywɔe kǎn mbyî lwɛn, mùn fɔ̀kaʼ lɛ ɓyin yɛ son ywɔti jenɛ seansean. Li, nywɔʼ nɛ Nyɛli nyɛʼ Yesù yɛ̌ ɓɛ̀n, ɓyin yɛ nywi shelea ntwiʼ yɛʼ, ɓwiʼ shelaʼ tì kuʼ ntwiʼ yin.
47001015	Kɛ mfɔ̀kàʼ yɛ mùn ɓe fɔ̀kàʼ li nun, mwù ɗyie mùn lɛ mùn kiìn kɛ cì shin ɓǎ ɓyin cinni ǹlwukaʼ nlim kæ̀mmì ɓî.
47001016	Mùn sɛte kɛ̀ mbyî lɛ mùn yɛ̌ fyi kɛ nsòn yin kɛ kɛ̀n sɛ mun kɛ̀nmɛ kɛ Màsèdwân. Li, kwan sɛ mùn yɛ̌ tì fyònnì ɓe ǹwaì ye kɛ Màsèdwân, mùn kònndì ɓyin yɛnni, lɛ̀ ɓyin kà fɔ̀si mun kɛ̀n she mùn kɛ̀nmɛ kɛ Jùdê.
47001017	Kwan sɛ mùn kɛ̀kea mɛ̀ mwù lɛʼ màzwùm li, ɓyin ta fɔ̀kàʼ lɛ mùn cǐ wɛ̌ mwum nɛ tǎ lɛlɔʼ kɛ zwozwô ɗin? Kwan sɛ mùn kɛ̀kea mɛ̀ mwù lɛʼ nyɛ̀m, mɛ̀ mɓàkàʼ mwum wan nɛ twɔti mùn lɛ mùn ci li? Kɛ nyě yi, mùn wòli kim mùn cinni mɛ̀ ŋwum mɓì, mun yilimɛ, mùn ɓyìnnɔ̀ʼ tì nùn?
47001018	Ayi, m̀bɔ̀kì nɛ M̀vɛ̀nnswæ̀b ni lɛ̀ ɓwiʼ kwan hwæn, mùn ɓǎ mwum nɛ tǎ lɛʼ yili, kɛ nyě yi, mùn kwɛbsi tì ŋwum ɓe.
47001019	Ntwiʼ Yesù Kristò Mwɛn Mvɛ̀nnswæ̀b nyɛ̌ ɓwiʼ ɓe lɛli kɛ nywi yon kɛ nyinnìm shin nun, ɓwiʼ lɛ̀ Sìlasì, Tìmòtê lɛ̀ mùn nɛʼ, ǎ kǐn kǎn cɛ̌ ŋgyɔ̂ʼ wan lɛ̀ ǹzæ̌ʼ lɛʼ ɓî yɛ kɛ ŋwum. Ǹzæ̌ʼ lɛʼ màzwùm yi lɛ m̀ɓyìnnɔ̀ʼ ɓon lɛ̀ ǹyili. Son, Yesù lìsaʼ lɛŋkæ̀m Mvɛ̀nnswæ̀b kɛ nywi yon.
47001020	Mɛ̀ ŋkàli Mvɛ̀nnswæ̀b hwæn cinni ǹlwinni kɛ nywi yon. Li, kɛ nywi Yesù ɓwiʼ ta lɛʼ lɛ: «Àmɛ̀n””, lɛ̀ ɓwiʼ fɛ ǹtwu lɛ̀ M̀vɛ̀nnswæ̀b.
47001021	Mwum nɛ tǎ cì ɓwiʼ ɗyi kimmi kɛ nywi Kristò, ɓwiʼ lɛ̀ ɓyin hwæn, ni M̀vɛ̀nnswæ̀b. Nun nɛʼ nɛ yæn ɓwiʼ lɛ̀ kwǔ kɛ̀n shɛʼ ɓɛ kyi kɛ nyinnìm ɓwum nun.
47001022	À ɗæ̀n ɓwiʼ m̀ɓùʼ nywi lɛ̀ ɓwiʼ ɓɛ ɓwum ɓyon. M̀ɓǔʼ màzwùm yi M̀pùn Nsanmi nɛ nun kɛ̀ kɛ mɛ nlim nyɛʼ nun. M̀pùn Nsanmi ni tǎ lìsàʼ lɛ M̀vɛ̀nnswæ̀b yɛ̌ tì ɓwiʼ ywum lwukea ndɔʼ fɛ, ye nun kɛ̀â ɓwiʼ kɛ cì shon.
47001023	M̀vɛ̀nnswæ̀b nɛ ɗyi shìtàkwù shɛ̂m, mùn kwinne ǹkìn ye kɛ cì shin ntwiʼ sɛ mǔn yili kan mùn yɛnnzi ɓyin vɛ̀nɛ̀ʼ.
47001024	Àma, sɛ ɓa lɛ ɓwiʼ yili ɓwiʼ ci ɓyin dòlɛ̀ʼ kɛ nywi mbɔ̀kì nɛ ɓyin yɛ mbyi Yesù ɗwon, ntwiʼ ɓyin ti kimmi kɛ nɗwon mbyi Yesù nun. Son, ɓwiʼ yili lɛ ɓwiʼ ci she ɓwiʼ lɛ̀ ɓyin ɓǎ ǹlim nlwukaʼ ɓyin.
47002001	Son sɛ ci mùn shɛ̀ lɛ, mùn ɓà tî fyòìn ɓe kɛ cì shin, lɛ̀ mɛ̀ nlim nyin læ̀kì yimmi tì ɓe.
47002002	Ntwiʼ sɛ mun cì mɛ̀ nlim nyin ɓyɛb kɛ zwum, yà mwum nɛ yɛ tì cì ǹlim lwukaʼ mùn ɓe, a shi kuʼ ɓɛ ɓyin, ɓyin ɓɛ mùn yɛ̌ cì ǹlim ɓyɛb ɓyin zwum ɓi?
47002003	Li nɛ ci, mùn kɔe ɓyin ɗèwà ton si. Mǔn ɓe kǎn yili mùn ɓɛn kɛ cì shin, ǹlim ɓyɛb mùn zwum lɛ̀ ɓwum ɓɛ ɓe lɛ̀ ɓɛ yɛ mùn ǹlim lwusi zwum. Ntwiʼ sɛ mùn lìmmi lɛ̀ lɛŋkæ̀m lɛ, kwan sɛ ǹlim ta mun lwukea, ɓyin hwæn, ɓyin ɓi kuʼ lɛ̀ ǹlwukaʼ nlim.
47002004	Kwan sɛ mùn kɔe ɓyin ɗèwà si, mùn ɓe lɛ̀ m̀fyonŋgaʼ kɛ nlim lɛ̀ mɛ̀ ɗuʼ ɓi mùn kɛ mɛʼ. Mǔn kɔe kǎn lɛ mùn ɓyɛbsi ɓyin ǹlim, son, ɓǎ ɓyin limmì m̀bɔ̀kì nɛ mùn tà ɓyin yili.
47002005	Ɓɛshɛ mwum ndɔʼ cì ǹyimmi ɓɛn, mùn nɛ nun ɓyɛbsi kan ǹlim zwum, son ɓyin hwæn. Lɛ̀ mǔn læ̀kì kwùm nùn, ǹkwìn ɓwum ɓyindɔʼ kɛ nyinnìm shin nun.
47002006	Vɛ̀nɛ̀ʼ she ǹkwìn ɓwum yɛnnzi mwum màzwùm wolâ.
47002007	Li, jenɛ à si lwɛn lɛ ɓyin swi nun mvub nywi, ɓyin flɔsi nun ǹlim kɛ zwum ɓǎ mɛ̀ yiye ɓyon læ̀kì nun mbyi ɓwusi.
47002008	Mùn tà ɓyin swulea kɛ ɓe nyě yi lɛ, cìênì nun lwɛn lɛ̀ nun limmì lɛ ɓyin yili nun.
47002009	Li, ǹkɔʼ yɛ mùn kɔi ɓyin ɗèwà si, mùn kɔe son lɛ̀ mùn ɓwɛb ɓyin, lɛ̀ mùn cɛ fɛʼ ɓɛshɛ ɓyin ɓi ywɔli kɛ ywum yɛ mùn tà ɓyin lìsea nun.
47002010	Kwan sɛ ɓyin ta mwum ndɔʼ nɛ cìâ ɓyɛbbi mvub swì nywi, mùn kuʼ, mùn tà kuʼ nun mvub swǐ nywi. Ntwiʼ ɓɛshɛ nun cìâ ɓyɛbbi ndɔʼ kɛ nywi yɛ̂m, mùn tà nun mvub swǐ nywi, mùn tǎ cì li kɛ ntwiʼ yin kɛ swiʼ Yesù Kristò.
47002011	Ǹcì yɛ mùn cǐ li, à yi ntwiʼ ɓwiʼ læ̀kì Satæ̀n mbyi ɗonnzi nlwon lɛ̀ nun pli ɓwiʼ fyàʼ mwu, ntwiʼ sɛ ɓwiʼ limmi ɓyɛbbi nɛ nun yili nun ci ɓwiʼ.
47002012	M̀ɓɛ̀n yɛ mun ɓɛ̀nni kɛ Tròâsɛ̀ lɛ̀ mùn shɛ Ǹtwum Lwɛn kɛ nywi Yesù Kristò, mùn kɛ̀n yɛn lɛ Nyɛli nyɛʼ fɛ mùn mbyi nɛ mùn yɛ̌ she cǐ kwe.
47002013	Son, ǹlim ɓe kàn mûn zwum pyǐ, ntwiʼ sɛ mǔn cinni kan ŋgyinni nyɛʼ Tîtɛ̀. Li nɛ ci mǔn mgbæ̀nni kan kwe, mùn lɛb ɓon, mùn kɛ̀nnɔ̀ʼ mùn mbyî kɛ Màsèdwân.
47002014	Ǹtwu ɓɛ lɛ̀ M̀vɛ̀nnswæ̀b ntwiʼ sɛ nun tà ɓwiʼ kɛ̀nnzi lɛ̀ ǹdàli kwan hwæn kɛ nyě Yesù Kristò, ɓǎ nun lisàʼ lɛ à lèân wì, ɓwiʼ ti ɓwum ɓyon. Nun nɛ fɛ ɓwiʼ she kɛ fyaʼ lɛ̀ ɓwiʼ ci ɓwum limmì Yesù yì cìcì hwæn, wɛ̌ mlǎʼ ŋgwɔ̂ʼ mɛ nwùm lwɛn yɛ ta mɛ̀ nwùm yon læ̀mnzi cìcì hwæn.
47002015	Ɓwiʼ ɓi wɛ̌ mlǎʼ ŋgwɔ̂ʼ mɛ nwùm lwɛn yɛ lwukaʼ M̀vɛ̀nnswæ̀b ǹlim. Ɓwum ɓye yilâ lɛ M̀vɛ̀nnswæ̀b swæti ɓon, ɓɛ ta mɛ̀ nwǔm màzwùm ywo, m̀banmban kuʼ lɛ̀ ɓwum ɓɛ ta ɓon nɛʼ ɓwusi.
47002016	Kɛ cìcì ɓwum ɓye yilâ lɛ M̀vɛ̀nnswæ̀b swæti ɓon, ɓɛ ta mɛ̀ nwùm lwɛn ywo, ye lisaʼ lɛ ɓɛ yɛ ǹzison cinni. Kɛ cɛ̌ ɓwum ɓye ta ɓon nɛʼ ɓwusi, ɓɛ ta mɛ̀ nwùm ywi ywo ye lisaʼ lɛ ɓɛ yɛ ywi nùn. Kɛ à si li, yà mwum nɛ woli à cì she nlæ̀mnzǐ lɛʼ Mvɛ̀nnswæ̀b si lɛ̀ ǹkimmɔʼ yon? Mwum ndɔʼ ɓǎn.
47002017	Son, M̀vɛ̀nnswæ̀b nun nɛʼ nɛ fyie ɓwiʼ. Ɓwiʼ ɓa wɛ̌ ɓyindɔʼ lɛ̀ ɓwum ɓye ta ɓwum mbɛ̀ti, ɓɛ kà kyǐ lɛʼ Mvɛ̀nnswæ̀b ɓǎ ɓon yê lòn. Son, ɓwiʼ ta lɛli lɛ̀ ǹlim fɔʼ kɛ swiʼ Mvɛ̀nnswæ̀b ntwiʼ sɛ ɓwiʼ ti ɓæti lɛ̀ Yesù Kristò.
47003001	Ǹzæ̌ʼ lɛʼ yɛ mùn lɛli yɛ, ɓyin yɛ shɛ̀ lɛ ɓwiʼ ɗunmâ tì nywi shelea ɓe? Kɛ̀ ɓyin yili lɛ ɓwiʼ ci wɛ̌ ɓyindɔʼ lɛ̀ ɓwum, ɓɛ kin kɛ cì shin lɛ̀ yì ɗèwà kɛ fyaʼ, ye lisaʼ lɛ à ɓi mɛ̀ ci-she ŋkæ̀mŋkæm? Kɛ̀ shindɔʼ ɓyin yili lɛ ɓwiʼ cibbi ɓyin yì ɗèwà yi fyaʼ?
47003002	Ayi, ɓwiʼ ɓa cì li, ntwiʼ sɛ ɓyin nɛʼ, ɓyin ɓɛ ɗyi wɛ̌ ɗèwà shɛʼ, she ɓɛ kɔʼ kɛ mɛ nlim nyɛʼ nun. Mwum hwæn wòli kim à limmì son, à nzanŋgaʼ tì kuʼ.
47003003	À si mwum hwæn mɛʼ seansean lɛ ɓyin ɓi ɗèwà she Yesù Kristò kɔi, à næ̀mnzì son kɛ fyaʼ yɛʼ. Yesù kɔʼ kan ɗèwǎ ton sɛ lɛ̀ ǹgɔ̀ʼ ɗèwà, son, à kɔʼ son lɛ̀ M̀pùn Mvɛ̀nnswæ̀b, M̀vɛ̀nnswæ̀b nɛ ɗyi ǹzison. Ǎ kɔʼ kan son kɛ ɓlon sɛ ɓɛ paʼ lɛ̀ ǹgwɔ̀ʼ, à kɔʼ son kɛ mɛ nlim ɓwum nun.
47003004	Ɓwiʼ ta ɗyi kimmi kɛ nzæ̌ʼ lɛʼ ni nun kɛ swiʼ Mvɛ̀nnswæ̀b, ntwiʼ sɛ Yesù Kristò nɛ ci ɓwiʼ ǹlìmmǐ màzwùm.
47003005	Ntwiʼ sɛ ɓwiʼ wòli kan kim ɓwiʼ shɛ lɛ ɓwiʼ yɛ she màzwùm lwinnzi lɛ̀ ɓwiʼ nɛʼ. Ŋ̀kimmɔʼ yɛʼ hwæn ta waì fyaʼ Mvɛ̀nnswæ̀b.
47003006	Ntwiʼ sɛ nun nɛ fɛ ɓwiʼ kim lɛ̀ ɓwiʼ ɓɛ mɛ̀ ci-ncì she ɓyon, ɓǎ ɓwiʼ sannzi lɛʼ ŋgwòn nywæb lɛ̀ ɓwum. Ŋ̀gwòn nywæb màzwǔm, à ɓǎ lɛ ɓwiʼ ɗwon mɛ̀ lwuà ɓye ɓɛ kɔe ǹdìkàʼ ŋwê, son, ɓwiʼ mwumnzi M̀pùn Nsanmi. Ntwiʼ sɛ mɛ̀ lwuà ta ɓwum lìsea lɛ ɓɛ ɓwuâ mbyi Mvɛ̀nnswæ̀b, ɓɛ yɛ ywi. Son, M̀pùn Nsanmi tà ɓwiʼ ǹzison fɛ.
47003007	Mɛ̀ lwuà ɓye M̀vɛ̀nnswæ̀b fɛe Mòîzɛ̀, à kɔâ ɓon kɛ yi ɓlon yɛ ɓɛ paʼ lɛ̀ ǹgwɔ̀ʼ. Kɛ kwan màzwùm nun, ǹtwu Mvɛ̀nnswæ̀b cie lɛ fli mɛʼ Mòîzɛ̀ ɗunmi ɗwùmnàʼ ǹzwɔnzwɔ̀ʼ, han mvu ɓwum Izràɛ̂l wòli kan kim ɓɛ cɛ nun mɛʼ. Kànmbɛʼ, ǹɗwùmnǎʼ màzwǔm yɛ ti kuʼ ɓon mlɔ̀ʼ nùn. Li, mɛ̀ lwuà ɓɛnne kɛ ŋgyɔ̂ʼ wan lɛ̀ ǹtwu, ɓon ɓɛ ta ɓwum lìsea lɛ ɓɛ ɓwuâ mbyi Mvɛ̀nnswæ̀b, ɓɛ yɛ ywi. Kɛ ǹtwu yan ɓe twun li,
47003008	yì kæ̀mmì nyi yɛ M̀vɛ̀nnswæ̀b yɛ̌ kuʼ shǐ ǹtwu yon lìsea kɛ nywi she sɛ M̀pùn Nsanmi tǎ cì?
47003009	Ɓɛshɛ mɛ̀ lwuà ɓye ta cì kyìtæ̀ʼ ɓæn ɓwum ta ǹtwu Mvɛ̀nnswæ̀b lìsea, yì kæ̀mmì nyi yɛ she sɛ Ǹtwum Lwɛn yɛ ta ɓwum swæti yɛ shǐ ǹtwu Mvɛ̀nnswæ̀b lìsea, a lan li?
47003010	Ɓwiʼ woli kim ɓwiʼ lɛʼ lɛ, swum sɛ sɛte ǹtwu cinni, a ɓa tî lɛ̀ ǹtwu, ntwiʼ sɛ ǹtwu ndɔʼ ɓɛnnâ jenɛ yɛ lan ye mbyî.
47003011	Ɓɛshɛ swum sɛ mgbæ̀nne kǎn mbyî cinne ǹtwu, yì kæ̀mmì nyi lɛ̀ she yɛ tòn ɗwùmɗwùm?
47003012	Ǹlim ta ɓwiʼ ɗyi kɛ lɛʼ màzwùm nun, son sɛ ci ɓwiʼ ta lɛli mwù zwô kɛ nyinnìm ɓwum nun.
47003013	Ɓwiʼ ɓa wɛ̌ Mòîzɛ̀ nɛ ɗwɔke fli mɛʼ shon lɛ̀ plè ndɔʼ ɓǎ mvu ɓwum Izràɛ̂l læ̀kì ǹdǔʼ ŋwanni yɛnni.
47003014	Mvu ɓwum Izràɛ̂l màzwùm ɓe mwù kimmi. A kiìn ɓɛ̀n jenɛ, ɓwɛn ɓyan ɓi kuʼ m̀banmban li. Kwan sɛ ɓon ta yì ɗèwà yɛ kɛ pwìn ŋgwòn nun nzanŋgea, ɓɛ ywɔʼ kan. À si wɛ̌ plè màzwùm kɛ ɓon mɛʼ ǹɗwɔki. Sukuʼ mwum fyonnì fyaʼ Yesù Kristò, plè màzwǔm kà pæ̀li.
47003015	Mùn shɛ̀ ɓyin lɛ̀ lɛŋkæ̀m lɛ, a kiìn ɓɛ̀n ɗyě, kwan sɛ mvu ɓwum Izràɛ̂l ta mɛ̀ lwuǎ Mòîzɛ̀ nzanŋgea, plè màzwùm kɛ ɓon kɛ mɛ nlim nun ǹɗwɔki.
47003016	Son, kwan sɛ mwum tǎ yònnì mbyi Yesù Kristò nun, ɓɛ ta plè màzwùm pæ̀li.
47003017	Ntwiʼ sɛ Nyɛli nyɛʼ Yesù ni swum fɔʼ ɓon lɛ̀ M̀pùn Nsanmi. Li, cìcì sɛ M̀pùn Nyɛli nyɛʼ ni kwe, tǒn mgbonmgbon si kwe.
47003018	Ɓwiʼ hwæn, ɓwiʼ ta ǹtwu Nyɛli nyɛʼ Yesù yɛnni, shìkì ɓwiʼ ɗwɔki mɛʼ lɛ̀ plè. Kɛ nyɛn yɛ ɓwiʼ ta nun yɛnni li, ɓwiʼ ta fyònnì wɛ̌ nun, ǹtwu yɛʼ ta kònndì mbyimbyî ɓǎ yɛ ɓɛ wɛ̌ yon. Swum sɛ M̀pùn Nyɛli nyɛʼ kǐn cì, à si.
47004001	M̀vɛ̀nnswæ̀b fɛe ɓwiʼ she si kɛ fyaʼ kɛ kwɛ̀nnzǐ nlim shon nun. Li nɛ ci ɓwiʼ tà ka mwù ɓwæti lɛ̀ son.
47004002	Ɓwiʼ kɛsâ nywi lɛ̀ mɛ̀ lɛʼ kwɛ̀nnjin nɛ ɓwum ta cì kɛ mɛ gwùmnì nun. Ɓwiʼ tà ka ɓwum pɔkea, shìkì ɓwiʼ kwɛbsi kuʼ swum ndɔʼ kɛ lɛʼ Mvɛ̀nnswæ̀b nun. Son, ɓwiʼ ta fyǒn cì lɛ̀ ɓwum limmì lɛŋkæ̌m màzwùm seansean. Ɓwiʼ yili lɛ mwum hwæn yili ǹgwòn kɛ lɛʼ sɛ ɓwiʼ ta lɛʼ nun kɛ swiʼ Mvɛ̀nnswæ̀b.
47004003	Son, ɓyindɔʼ ɓi kwe ɓye ywɔti kan Ǹtwum Lwɛn yɛ ɓwiʼ ta shɛ̀ yɛ. À si li kɛ cɛ̌ ɓwum ɓye yɛ ɓwu nùn.
47004004	Ɓwum màzwǔm tà ka ywɔti ntwiʼ sɛ ǹswæ̀b yɛ cɛ̌ ŋgyɔ̂ʼ wan shimndâ ɓon mɛʼ lɛ̀ ɓɛ læ̀kì ǹwanŋwan she kanndi ɓon yɛnni. Ŋ̀wanŋwan màzwùm si Ǹtwum Lwɛn yɛ ta ǹtwu Yesù Kristò lìsea. Nun, Yesù Kristò nɛ ɗyi popò gwili Mvɛ̀nnswæ̀b.
47004005	Kwan sɛ ɓwiʼ ta lɛʼ Mvɛ̀nnswæ̀b shɛ̌, ɓwiʼ tà ka ǹzæ̌ʼ lɛʼ shɛ̌ ɓe kɛ nywi yɛʼ nɛʼ, ɓwiʼ ta lɛli kɛ nywi Yesù Kristò. Ɓwiʼ lɛ: Yesù Kristò nɛ ɗyi Nyɛli ywum hwæn. Ti lɛ̀ ɓwiʼ, ɓwiʼ ɓi mɛ̀ ci-ncì she ɓyin kɛ ntwiʼ yon.
47004006	Kɛ nɗunmi ŋgyɔ̂ʼ wan nun, M̀vɛ̀nnswæ̀b lɛle lɛ: «Ŋ̀wanŋwan kwan kɛ njimmi nun””, M̀vɛ̀nnswæ̀b m̀bɔʼ màzwùm nɛ ci ǹwanŋwan ta ɗwùm kɛ mɛ nlim nyɛʼ nun, lɛ̀ ɓwiʼ yɛn ǹtwu Mvɛ̀nnswæ̀b yɛ ta ɗwùm kɛ fli mɛʼ Yesù Kristò zwɛm.
47004007	Ɓwiʼ cinni ǹjònndì màzwùm, son, ɓwiʼ ɓi ɓwæli wɛ̌ yì ɗɛblê kɔʼ. M̀vɛ̀nnswæ̀b nɛ ci li ɓǎ ɓwum limmì lwɛn lɛ ǹkimmɔʼ twun ǹcǐ she màzwùm wai kɛ cǐ shon, a tà ka waʼ kɛ nywi yɛʼ.
47004008	Ɓwiʼ nɛʼ, ɓwiʼ ta yì vɛ̀nɛ̀ʼ yɛnni mɛ̀ ŋgyinŋgyin, son, yɛ làn ka ɓwiʼ mwù. Ɓwiʼ ta fyonŋgaʼ, son, ɓwiʼ tà ka ɓwæʼ kwɛ̀nnzi.
47004009	Ɓɛ zæbsi ɓwiʼ, son, M̀vɛ̀nnswæ̌b kyììli kan lɛ̀ ɓwiʼ. Ɓɛ wɔʼ ɓwiʼ kɛ ŋgyɔʼ, son, ɓɛ mlɔ̀si kan ɓwiʼ ǹzison shɛʼ.
47004010	Yì kwan hwæn ɓwiʼ ta ywi Yesù lìsea kɛ kwæʼ nywi nun, ɓǎ ɓwum yɛn ǹzison shon kɛ kwæʼ nywi shɛʼ nun.
47004011	Sɛ lisaʼ lɛ, mɛ̀ ŋgyinŋgyin, ɓwiʼ ta ywi shiɔʼ kɛ ŋganŋgwu kɛ ntwiʼ Yesù, ɓǎ ɓwum yɛn lɛ Yesù ni ǹzison kɛ kwæʼ nywi shɛʼ sɛ yɛ ywi nùn nun.
47004012	Li, ywi tà ɓwiʼ yònnea kɛ nywi, son ɓyin, ǹzison si ɓyin nywi.
47004013	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «Swum sɛ mùn yilâ lɛ lɛŋkæ̀m sɛ, son sɛ mùn tǎ lɛli.» Li nɛ ci, ɓwiʼ kuʼ, swum sɛ ɓwiʼ yilâ lɛ lɛŋkæ̀m sɛ kɛ mbyi Yesù nun, son sɛ ɓwiʼ ta ɓyin shɛ̌.
47004014	Ɓwiʼ limmi lwɛn lɛ M̀vɛ̀nnswæ̀b nɛ yìmnzi Nyɛli nyɛʼ Yesù kɛ ywi nun, à yɛ̌ kuʼ ɓwiʼ yìmnzi wɛ̌ nun. À yɛ̌ cì ɓwiʼ ɗyi kɛ swiʼ shon ɓwiʼ lɛ̀ ɓyin.
47004015	Ywum màzwùm ta lànnzì hwæn li ntwiʼ yin, lɛ̀ kwɛ̀nnzǐ nlim Mvɛ̀nnswæ̀b læm nywi ɓwum mèan. Li, ɓɛ yɛ yæki màn ɓǎ ɓɛ yili M̀vɛ̀nnswæ̀b osɔ̀kɔ̀ʼ. Ǹtwu Mvɛ̀nnswæ̀b yɛ kɛ̀n mbyî.
47004016	Li nɛ ci ɓwiʼ tà ka mwù ɓwæti. Kwo fɛʼ she kwæʼ nywi shɛʼ ta lwublaʼ kɛ cɛ̌ ŋgyɔ̂ʼ wan si, mɛ̀ nlim nyɛʼ tǎ ǹkimmɔʼ nywæb ndɔʼ cinni mɛ̀ ŋgyinŋgyin.
47004017	Vɛ̀nɛ̀ʼ she ɓwiʼ ta yɛn jenɛ fyôn ɓwiʼ mɛʼ ɗonmi, sɛ ɓɛ tì kɛ kwan kwæʼ nun. Ntwiʼ m̀fyimnzi yɛ ɓwiʼ ta son fyimnzi, ɓwiʼ yɛ ǹtwu ndɔʼ cinni yɛ lan ywum hwæn, yɛ ton ɗwùmɗwùm.
47004018	Ɓwiʼ tà ka ɓàkàʼ kɛ nywi ywum yɛ kanndi ɓwiʼ, son, ɓwiʼ ta ɓàkàʼ kɛ nywi ywum yɛ ɗyi kɛ cǐ Mvɛ̀nnswæ̀b. Ywum yɛ kanndi ɓwiʼ yɛ, yɛ tà ka nòn kwan læ̀bbi, son, ywum yɛ ɗyi kɛ cǐ Mvɛ̀nnswæ̀b yi, yon yɛ ta tòn ɗwùmɗwùm.
47005001	Ɓwiʼ limmi lɛ kwo fɛʼ she ɗwun sɛ ɓwiʼ ta tòn kɛ nlim fɛ ŋgyɔ̂ʼ wan gwan, (she lisaʼ lɛ kwæʼ nywi shɛʼ), ɓwiʼ yɛ nye nɛ M̀vɛ̀nnswæ̀b fɔ̀si ɓwiʼ kɛ ɗɛb cinni, nye nyɛ̌ mwum wan nɛ gwe kan. Nye màzwùm yɛ̌ ɓɛ ɗwùmɗwùm.
47005002	Kwan sɛ ɓwiʼ kɛ kɛ cɛ̌ ŋgyɔ̂ʼ wan nun, ɓwiʼ ta fyon ntwiʼ sɛ ɓwiʼ suʼ yili lɛ M̀vɛ̀nnswæ̀b fɛ ɓwiʼ nye nywæb nyɛ̌ kɛ ɗɛb.
47005003	Li, kwan sɛ ɓwiʼ yɛ ɗun kwe, ɓwiʼ ɓa tì ɓɛ kɛ wan.
47005004	Son, tòn sɛ ɓwiʼ ta tòn jenɛ kɛ ɗwun shɛʼ si nun, ɓwiʼ ta fyon wɛ̌ ɓwum ɓɛ lɛ̀ mɛ̀ nshe kyìblea kɛ mwu. A ɓa lɛ ɓwiʼ yili ɓwiʼ kpæʼ kwæʼ nywi sɛ ɓwiʼ cinni ŋgyɔ̂ʼ wan, son, ɓwiʼ yili ɓwiʼ cinni tì kuʼ kwæʼ nywi shɛʼ kɛ ɗɛb, ɓǎ swum sɛ cinni ǹzison ɗwùmɗwùm kwɛbsi swum sɛ yɛ ywi nùn.
47005005	M̀vɛ̀nnswæ̀b nun nɛʼ nɛ fɔʼ ɓwiʼ lɛ̀ ɓwiʼ limmì paʼ ŋkwɛbsi màzwùm, à fɛâ ɓwiʼ M̀pùn Nsanmi nyon nɛ lisaʼ lɛ à yɛ̌ tì ɓwiʼ ywum lwukea ndɔʼ fɛ, ye nun kɛ̀â ɓwiʼ kɛ cì shon.
47005006	Kɛ à si li, ɓwiʼ ta mɛʼ kpæmmi kwan hwæn. Ɓwiʼ limmi lɛ kwan sɛ ɓwiʼ kɛ tòn kɛ kwæʼ nywi ton sɛ nun, ɓwiʼ kɛ læ̀bbi lɛ̀ cǐ tòn Nyɛli nyɛʼ.
47005007	Tòn sɛ ɓwiʼ ta tòn cɛ̌ ŋgyɔ̂ʼ wan, ɓwiʼ tà ka ywum Mvɛ̀nnswæ̀b yɛnni lɛ̀ mɛʼ, son, ɓwiʼ ta zwùm tɛ̀li lɛ̀ yon.
47005008	Ɓwiʼ ta lɔʼ mɛʼ kpæmmi. Ɓwiʼ lɛ: ǹdikàʼ lɛ ɓwiʼ kyiilì lɛ̀ kwæʼ nywi ton sɛ lɛ̀ ɓwiʼ kɛn tòn kɛ ke Nyɛli nyɛʼ.
47005009	Son, swum zwimbyiʼ sɛ ɓwiʼ yili ɓwiʼ ci, kwo fɛʼ she ɓwiʼ kɛ kɛ kwæʼ nywi ton sɛ nun, kwo fɛʼ she ɓwiʼ kwean son nùn, à si lɛ ɓwiʼ lwusi nun ǹlim kɛ zwum.
47005010	Ntwiʼ sɛ ɓwiʼ hwæn, ɓwiʼ yɛ làn kɛ swiʼ shon ɓǎ nun lannzì ɓwiʼ kyìtæ̀ʼ, lɛ̀ mwum hwæn cinni ɗɛ̀bbi yon kɛ lwɛn nɛ nun ɓe cì nun, shindɔʼ ɓyɛbbi nɛ nun ɓe cì nun kwan sɛ nun ɓe kɛ kwæʼ nywi shon nun.
47005011	Kɛ nlìmmì yɛ ɓwiʼ limmi li nun, ɓwiʼ ta Nyɛli nyɛʼ yi, son sɛ ci, ɓwiʼ ta ɓwum ɓònnzi lɛ̀ ɓɛ kiìn Ǹtwum Lwɛn ywo. M̀vɛ̀nnswæ̀b lìmmi ɓwiʼ lwɛn seansean. Li, mùn yili lɛ kɛ mɛ nzwon mɛ̀ nlim nyin nun, ɓyin limmì tì kuʼ mùn seansean.
47005012	Ɓyin yɛ shɛ̀ lɛ ɓwiʼ ɗunmâ tì nywi shelea ɓe? Ayi, son, ɓwiʼ yili ɓwiʼ wô ɓyin mbyi ɓǎ ɓyin shelaʼ nywi kɛ ntwiʼ yɛʼ. Li, ɓyin yɛ ŋwum fyònnzì lɛʼ cinni lɛ̀ ɓwum ɓye yili ɓɛ wɛsì ɓwiʼ. Ɓon ɓɛ ta nywi shelea kɛ nywi ywum yɛ ɓon cinni kɛ mɛʼ ɓwum. Son, a ɓɛ kan ɓon kɛ mɛ nlim nun.
47005013	Kɛ̀ ɓwiʼ ɓi yì ɗyimi wɛ̌ tà shɛ ɓon ta lɛʼ? Lɛ̀ lɛŋkæ̀m, ɓɛshɛ ɓwiʼ ɓi yì ɗyimi, a si li ntwiʼ Mvɛ̀nnswæ̀b. Son, ɓɛshɛ kon si ɓwiʼ mwu lwinni lwɛn, a si ntwiʼ ɓǎ ɓwiʼ kpaʼ ɓyin.
47005014	Ǹyili Yesù Kristò nɛ ta ɓwiʼ kɛ̀nnzi lɛ̀ ɓwiʼ ci she shon, ntwiʼ sɛ ɓwiʼ limmi lɛ mwum m̀bɔʼ ywie kɛ ntwiʼ ɓwum mèan, li, ɓon hwæn ɓɛ ywiâ kuʼ lɛ̀ nun m̀ban.
47005015	À ywie ntwiʼ ɓwum hwæn pæʼ, li lɛ̀ ɓwum ɓɛ ɗyi ǹzison, ɓɛ læ̀kì ǹzison màzwùm twɛli lɛ̀ shan nɛʼ, son, ɓɛ ci swum sɛ nun yili. Ntwiʼ sɛ à ywi kɛ ntwiʼ yan, M̀vɛ̀nnswæ̀b yìmnzì kuʼ nun kɛ ntwiʼ yan.
47005016	Kɛ à si li, ǹdìkàʼ nɗunmi ye jenɛ, ɓwiʼ tà ka tî suʼ mwum ndɔʼ cɛ kɛ fli mɛʼ zwɛ̂m. Kwo fɛʼ she ɓwiʼ ɓe Yesù Kristò twɛli mbyî kɛ mɛʼ zwɛm si, jenɛ, ɓwiʼ tà ka tî nun twɛli li.
47005017	Kwan sɛ mwum ti m̀ɓæti lɛ̀ Yesù Kristò, à ti swum nywæb she lwɛn. Ywum yɛ ɓe mbyî leàn, jenɛ, ywum yɛ nun kɛ swiʼ ti nywæbnywæb.
47005018	Ywum màzwùm hwæn li ta waì kɛ cǐ Mvɛ̀nnswæ̀b. Nun nɛ ci ɓwiʼ ɓɛ ɓe ŋwum fɔʼ ɓwiʼ lɛ̀ nun kɛ ntwiʼ she sɛ Yesù Kristò cìe. À fɛ ɓwiʼ she nlìsàʼ ɓwum mbyi nɛ ɓɛ yɛ tòn ŋwum fɔʼ lɛ̀ M̀vɛ̀nnswæ̀b.
47005019	Ɓwiʼ ta ɓon shɛ̌ lɛ M̀vɛ̀nnswæ̀b cìâ ɓwum ton ŋwum fɔʼ lɛ̀ nun kɛ nyě Yesù Kristò. Ǎ tà ka tî ɓyɛbbi nyan cɛ. À fɛ ɓwiʼ she nshɛ̌ lɛʼ ntǒn ŋwum fɔʼ si kɛ fyaʼ.
47005020	Ɓwiʼ ta lɛli kɛ ŋwum Yesù Kristò nun. À si wɛ̌ M̀vɛ̀nnswæ̀b nun nɛʼ nɛ ta ɓwum lon kwan sɛ ɓwiʼ ta lɛli. Ɓwiʼ ta ɓyin swulea kɛ jin Yesù Kristò nun lɛ, yilênì lɛ ɓyin ɓɛ ŋwum fɔʼ lɛ̀ M̀vɛ̀nnswæ̀b.
47005021	Yesù Kristò ɓe kǎn lɛ̀ ɓyɛbbi ndɔʼ kɛ nywi, son, M̀vɛ̀nnswæ̀b kyìli nun ɓyɛbbi nyɛʼ kɛ nywi, lɛ̀ kɛ mɓæti yɛ ɓwiʼ yɛ ɓæti lɛ̀ nun, ɓwiʼ fyonnì sanmi kɛ mɛʼ Mvɛ̀nnswæ̀b.
47006001	Li, ɓwiʼ ta she cǐ ɓwiʼ lɛ̀ M̀vɛ̀nnswæ̀b m̀banmban. Ɓwiʼ ta ɓyin swulea lɛ ɓa ɓyin gwannzì lwɛn nɛ M̀vɛ̀nnswæ̀b fɛâ ɓyin ni ɗinɗin.
47006002	Ntwiʼ sɛ M̀vɛ̀nnswæ̀b tǎ lɛʼ lɛ: «Kwan sɛ kwan ŋŋgæ̀nni wole, mùn ywɔe ǹkeli ywû. Ŋ̀gyìn swæti ɓwum wòle, mùn kìen wù kpea.» Cɛ lɛ fɛʼ, kwan ŋŋgæ̀nni sɛ she. Ŋ̀gyìn nswæʼ nɛ ɗyě.
47006003	Ɓwiʼ yili kan ɓwiʼ ci mwum m̀bɔʼ ndɔʼ pæ̀ʼ kwù kɛ mbyi Mvɛ̀nnswæ̀b nun, ɓɛ læ̀kì she shɛʼ wɛ̀si.
47006004	Son, kɛ ncǐ ywum hwæn pæʼ nun, ɓwiʼ ta lìsàʼ lɛ ɓwiʼ ɓi mɛ̀ ci-she Mvɛ̀nnswæ̀b. Ɓwiʼ ta ǹlim ɓænni ǹzwɔnzwɔ̀ʼ kɛ yi vɛ̀nɛ̀ʼ nun, kɛ mɛ mfyonŋgaʼ nun, kwo fɛʼ kɛ moan ywi.
47006005	Ɓwiʼ fyimnze kwan sɛ ɓon ɓe ɓwiʼ ɓo, ɓɛ twɔʼ ɓwiʼ kɛ mɛ nye njè, ɓɛ twumnzi ɓwum lɛ̀ ɓɛ ci ɓwiʼ ɓyɛbbi. Ɓwiʼ cie mɛ̀ she ŋkyìbli, shi ɗye ɓe ɓwiʼ ɓænni, lɛ̀ ǹjè kònndi ɓwiʼ kwɛ̀nni.
47006006	A konndì ɓɛ, ɓwiʼ ta ɓwum lìsea lɛ ɓwiʼ ɓi mɛ̀ ci-she Mvɛ̀nnswæ̀b kɛ kwǔ kɛ̀n sanmi shɛʼ nun, kɛ ncǐ yɛ ɓwiʼ ta ywum cǐ lɛ̀ ǹlìmmì, kɛ mɓæn yɛ ɓwiʼ ta mɛ̀ nlim ɓænni, kɛ lwɛn nɛ ɓwiʼ ta ɓwùlu cǐ nun. M̀pùn Nsanmi ti ɓwiʼ nywi. Ɓwiʼ yili ɓwùlu lɛ̀ ǹlim fɔʼ.
47006007	Ɓwiʼ ta Ǹtwum Lwɛn shɛ̌ lɛ̀ lɛŋkæ̀m, ɓwiʼ konndi ywum cǐ lɛ̀ ǹkimmɔʼ Mvɛ̀nnswæ̀b. Mɛ̀ kwǒn wì ɓye ɓwiʼ ta ɓæn mɛ fyàʼ ɓi kwǔ kɛ̀n lwɛn shɛʼ. Son sɛ ɓwiʼ ta kɛ̌n wì ɗwǐ lɛ̀ son, ɓwiʼ ghɔʼ tì kuʼ ɓwiʼ nɛʼ ɓe lɛ̀ son.
47006008	Ɓyindɔʼ lɛ̀ ɓwum ta ɓwiʼ twuli, ɓyindɔʼ njilì tì kuʼ ɓwiʼ ɓe. Ɓyindɔʼ ta ɓwiʼ mɛ̀ lɛʼ nlwukea shɛ̀kea kɛ nywi, ɓyindɔʼ shɛ tì kuʼ ɓwiʼ mɛ̀ lɛʼ mɓyibbɔa ɓe nywi. Ɓɛ ta ɓwiʼ twɛli wɛ̌ mɛ̀ ci-mɛ mɓwɛ̀ʼ, kànmbɛʼ, ɓwiʼ ta lɛŋkæ̀m shɛ̌.
47006009	Ɓɛ ta ɓwiʼ twɛli wɛ̌ mɛ̀ kyìn, kwo fɛʼ she ɓwiʼ ɓi ɓwum lìmmi si. Ɓɛ ta ɓwiʼ twɛli lɛ̀ yì ɗwon, kwo fɛʼ she ɓwiʼ ɓi ǹzison. Ɓɛ ta ɓwiʼ vɛ̀nɛ̀ʼ yɛnnzi shìkì ɓɛ wu ɓwiʼ.
47006010	Ɓɛ ta ɓwiʼ ǹlim ɓyɛbsi kɛ zwum, son, ɓwiʼ ton lɛ̀ ǹlwukaʼ nlim kwan hwæn. Ɓwiʼ ɓi mɛ̀ ci-nzæmnzæm, son, ɓwiʼ ta ɓwum ǹjònndì fɛ mèan. Ɓwiʼ ɓi kɛ mɛʼ wɛ̌ ɓwiʼ ɓi mɛ̀ fyàʼ pwìnpwìn, son, lɛ̀ lɛŋkæ̀m, ywum hwæn yi ɓwiʼ kɛ fyaʼ.
47006011	Mɛ̀ ŋgyinni ɓyɛʼ, lan Kòrɛ̂n, ɓwiʼ gwùmnze kǎn ɓyin swum ndɔʼ, ɓwiʼ shɛâ ɓyin ywum yɛ ɓe ɓwiʼ mɛ nlim nyɛʼ nun hwæn.
47006012	Ɓwiʼ kwɛbsi kan ǹyili yɛ ɓwiʼ cinni kɛ nywi yin, son, ɓyin ɓɛ kwɛbsi mɛ̀ nlim nyin lɛ̀ ɓwiʼ.
47006013	Jenɛ, mùn yɛ̌ lɛli lɛ̀ ɓyin ɓɛ wɛ̌ ɓyin ɓi ɓwɛn ɓyɛ̂m. Mùn shɛ̀ ɓyin lɛ, cinnênì mɛ̀ mɓàkàʼ m̀bɔʼ kɛ nywi yɛʼ wɛ̌ tà shɛ ɓwiʼ cinni kɛ nywi yin, ɓyin wo mɛ̀ nlim nyin hwæn kɛ nywi yɛʼ.
47006014	Ɓa ɓyin ɓæti mɛ̀ kwù lɛ̀ ɓwum ɓye tà ka mbyi Yesù ɗwon. Mɛ̀ ŋwè ɓyin ɓɛ ɓa ɓyi. Yǎ mɓwùkì yɛ ɗyi kɛ nyinnìm swum lwɛn lɛ̀ swum ɓyɛbbi? Ŋ̀wanni woli kim a ton kɛ cìcì fɔʼ lɛ̀ njimmi?
47006015	Ɓyin fɔkaʼ lɛ Yesù Kristò wòli kim à cinni tǒn ŋwum fɔʼ lɛ̀ Satæ̀n? Mwum nɛ tǎ mbyi Yesù Kristò ɗwon, ǎ cinni kan mɛ̀ mɓàkàʼ m̀bɔʼ ɓon lɛ̀ mwum nɛ ɓyìnnɔâ mbyi Yesù.
47006016	M̀ɓwùkì ɓan kɛ nyinnìm nye Mvɛ̀nnswæ̀b ɓon lɛ̀ mɛ̀ swæ̌b fɔ̀kea. Ntwiʼ sɛ ɓwiʼ ɓi nyenswæ̀b nyɛ̌ Mvɛ̀nnswæ̀b nɛ ɗyi ǹzison tǎ tòn kɛ nlim. A si wɛ̌ tà shɛ nun nɛʼ lɛle lɛ: «Mùn yɛ̌ tòn kɛ nyinnìm shan nun, ɓwiʼ ɓa kyììlì ɓwiʼ lɛ̀ ɓon. Mùn yɛ̌ ɓɛ M̀vɛ̀nnswæ̀b nyan, ɓon kuʼ, ɓɛ ɓɛ ǹkwìn ɓwum ɓyɛ̂m.»
47006017	Nyɛli nyɛʼ M̀vɛ̀nnswæ̀b lɛle li, à kònndì ɓwum ɓyon shɛ̀ ɓe lɛ: «Weànì kɛ nyinnìm mɛ̀ ci-ncǐ ɓyɛbbi, ɓyin kyiilì lɛ̀ ɓon. Ɓa ɓyin yinndì ywum yɛ ɓa sanmi. Li, mùn yɛ̌ ɓyin yě.
47006018	Mùn yɛ̌ ɓɛ Ce nyin, ɓyin ɓɛ tì kuʼ ɓwɛn ɓyɛ̂m. Ǹzæ̌ʼ lɛʼ yi wai ŋwum Nyɛli nyin M̀vɛ̀nnswæ̀b nɛ cinni ywum hwæn.»
47007001	Mɛ̀ ŋwè ɓyɛ̂m, kɛ mɛ̀ ŋkàli nɛ hwæn ni ǹyɛʼ, ɓwiʼ kɛsènì nywi lɛ̀ ɓyɛbbi nɛ tà ɓwiʼ kwæʼ nywi shɛʼ gwànnzi. Mɛ̀ mɓàkàʼ nyɛʼ ɓɛ kuʼ ǹsanmi. Kwǔ kɛ̀n shɛʼ ɓɛ lwɛn kɛ nyi yɛ ɓwiʼ ta M̀vɛ̀nnswæ̀b yi nun.
47007002	Yilênì ɓwiʼ kɛ mɛ nlim nyin nun. Ɓwiʼ cì kan ɓyɛbbi lɛ̀ mwum ndɔʼ. Ɓwiʼ ɓwusi kan mwum ndɔʼ shìkì ɓwiʼ se kuʼ kɛ nywi mwum ndɔʼ.
47007003	Mǔn tà ka ywum ton yɛ lɛli lɛ̀ mùn wɛsì ɓyin. Ɓyin ɓi mɛ̀ ŋgyinni ɓyɛʼ ɓye ɓwiʼ yili, wɛ̌ tà shɛ mùn shǐ ɓyin mbyî. Ɓwiʼ yɛ ɓɛ lɛ̀ ɓyin kwan hwæn ɓæti, kwo fɛʼ kɛ ywi nun, kwo fɛʼ kɛ tǒn nzison nun.
47007004	Mùn tǎ ǹlim kɛ̌ lɛ̀ ɓyin ǹzwɔnzwɔ̀ʼ, ɓyin ɓɛ ci ǹlim ta mun lwukea. Kwo fɛʼ kɛ nyɛn vɛ̀nɛ̀ʼ yɛʼ nun, ǹlim ti mun zwum pyǐ, mùn ni ǹlwinni lɛ̀ ǹdàli kɛ ntwiʼ yin.
47007005	Mǔn tà ka lɛli ɗin, ntwiʼ sɛ kwo fɛʼ kwan sɛ ɓwiʼ ɓɛnne kɛ Màsèdwân, ɓwiʼ cinne kǎn pon mɛ yìnnì. Mɛ̀ lɛʼ mɓyibbɔa nɛ suʼ ɓwiʼ ɗwon, ɓwiʼ cinni klwǐ lɛʼ lɛ̀ ɓwum. Ti kɛ mɛ nlim nyɛʼ nun, yi ɓe ɓwiʼ kwɛ̀nni.
47007006	Son, M̀vɛ̀nnswæ̀b tǎ ɓwum ɓye hwummâ kɛ mɛ mɓàkàʼ nyan nun mɛ̀ nlim flɔsi, à flɔsi ɓwiʼ mɛ̀ nlim kɛ mɓɛ̀n yɛ Tîtɛ̀ ɓɛ̀nne nun.
47007007	Ǹlim suʼ kan ɓwiʼ flɔa zwum ntwiʼ mɓɛ̀n yon, son, yɛ konndi tì ɓwiʼ flɔa kɛ zwum lɛ̀ ǹshɛ̀ yɛ nun shɛ̀ ɓwiʼ m̀bɔ̀kì nɛ ɓyin flɔse kuʼ nun nɛʼ nlim zwum. À shɛ̀ tì kuʼ mùn wɛ̌ tà shɛ ɓyin yili ǹyɛn yɛ̂m, m̀bɔ̀kì nɛ ɓyin ɓi lɛ̀ mɛ̀ yiye. À kònndì tì mùn shɛ̌ m̀bɔ̀kì nɛ ɓyin yili ɓyin ɗyi ǹgìm nyɛ̀m. Li nɛ ci, ǹlim ta mun yæki lwukea kɛ zwum.
47007008	Kwo fɛʼ she ɗèwà sɛ mùn kɔe ɓyin nyɛnnze ɓyin ǹlim kɛ zwum, mǔn tà ka ǹnyɛnnzi nlim màzwùm ɓàkea jenɛ. Mùn ɓe yon ɓàkea kwan sɛ mùn yɛnne lɛ ɗèwǎ màzwùm nyɛnnzi ɓyin ǹlim kɛ kwan kwæʼ nun.
47007009	Son jenɛ, ǹlim ta mun lwukea kɛ zwum. A ɓa ntwiʼ sɛ mùn nyɛnnzi ɓyin ǹlim kɛ zwum, son, ntwiʼ sɛ ǹnyɛnnzi nlim màzwùm ciâ ɓyin kwɛbsi kwǔ kɛ̀n shin. Ywum yi lannze hwæn li ntwiʼ sɛ M̀vɛ̀nnswæ̀b nɛ yile. Li, ɓwiʼ cìe kǎn ɓyin ɓyɛbbi ndɔʼ.
47007010	Ǹnyɛnnzi nlim yɛ wai kɛ fyaʼ Mvɛ̀nnswæ̌b, yon yɛ ta cì ɓwum kwɛbsi kwǔ kɛ̀n shan, ɓɛ ɗun kɛ mbyi nɛ ɓon yɛ swæʼ nun. Son sɛ ci, ǹnyɛnnzi nlim yi ton yi, ɓwiʼ cinni kan tì mɛ̀ mɓàkàʼ kɛ nlim. Ti lɛ̀ ǹnyɛnnzi nlim yɛ ta waʼ kɛ cɛ̌ ŋgyɔ̂ʼ wan, yon yɛ ta ɓwum kɛ̀nnzi kɛ ywi nun.
47007011	Cɛênì fɛʼ, ǹnyɛnnzi nlim yɛ wae kɛ fyaʼ Mvɛ̀nnswæ̀b ciâ kà ɓyin lwɛn kɛ nyinnìm shin nun? A ciâ lɛ ɓyin ɗyili mwù kɛ lɛʼ màzwùm nun, ɓyin yili ɓyin lusì mɛ̀ mwù nyin. Mɛ̀ nlim nyeneâ ɓyin kɛ zwum, yi konndì ɓyin kwɛ̀nni. Ɓyin yili ɓyin yɛn mùn m̀byìmmi, ɓyin yili ɓyin fɛ ɓyin nɛʼ kɛ she nun, ɓyin konndì tì mwum nɛ cìâ ɓyɛbbi ni vɛ̀nɛ̀ʼ yɛnnzi. Kɛ ncǐ ywum hwæn li, ɓyin liseâ seansean lɛ ɓyin ɓi mɛ̀ fyàʼ ɓlɔtɔʼ kɛ lɛʼ màzwùm nun.
47007012	Ɗèwà she mùn kɔe ɓyin si, mǔn kɔe kǎn son kɛ ntwiʼ mwum nɛ cìe ɓyɛbbi, shìkì kuʼ kɛ ntwiʼ mwum nɛ yɛnne vɛ̀nɛ̌ʼ ɓyɛbbi màzwùm. Son, mùn kɔe ɗèwà si ɓǎ ɓyin yɛn seansean kɛ swiʼ Mvɛ̀nnswæ̀b m̀bɔ̀kì nɛ ɓyin fɛ ɓyin nɛʼ kɛ she nun ntwiʼ yɛʼ.
47007013	Son sɛ ci, ǹlim flɔʼ ɓwiʼ kɛ zwum. Flɔʼ nlim sɛ sue kǎn, son, ǹlim yæke ɓwiʼ lwukea mbyî kɛ zwum lɛ̀ ǹyɛn yɛ ɓwiʼ yɛnne lɛ Tîtɛ̀ ni lɛ̀ ǹlwukaʼ nlim. Ǹlim ɓe nun zwum pyǐ ntwiʼ sɛ ɓyin ɓɛ kimnzi nun ǹlim, ɓyin hwæn.
47007014	Mùn ɓe nun ǹjè yin shɛ̌ lɛ̀ mùn tǎ nywi shelea, kɛ nyě yi, ɓyin kɛ̀ kan mun kwɛ̀nnjin kɛ mwu. M̀bɔ̀kì nɛ ɓwiʼ ɓe ɓyin lɛŋkæ̀m shɛ̌ kɛ nywi ywum hwæn nun, m̀banmbɔʼ kuʼ ǹshelaʼ nywi yɛ ɓwiʼ ɓe shelaʼ kɛ swiʼ Tîtɛ̀ kɛ ntwiʼ yin kwan kuʼ li lɛŋkæ̀m.
47007015	Ǹlim yon hwæn yi kɛ nywi yin kwan sɛ nun tǎ m̀mwumnzi yɛ ɓyin mwumnze nun ɓǔn, lɛ̀ ǹyè yɛ ɓyin ye nun kɛ kwɛ̌n yi nun lɛ̀ nywi ta ɓyin gwɛnnzi.
47007016	Ǹlim ta mun lwukea zwum ǹzwɔnzwɔ̀ʼ ntwiʼ yin, ntwiʼ sɛ mùn lìmmi lɛ ɓyin woli kim ɓyin ci wɛ̌ swum sɛ mun yili.
47008001	Mɛ̀ ŋgyinni ɓyɛ̂m, ɓwiʼ yili ɓyin limmì swum sɛ kwɛ̀nnzǐ nlim Mvɛ̀nnswæ̀b cìe kɛ nyinnìm ɓwum Yesù ɓye kɛ Màsèdwân nun.
47008002	Mɛ̀ vɛ̀nɛ̀ʼ nyan lèân ǹkimmɔʼ, son, kɛ nlwukaʼ nlim yan nun, ɓɛ fɛâ swum sɛ ɓe ɓon fyaʼ lɛ̀ ǹlim fɔʼ, kwo fɛʼ she ɓon ɓe mɛ̀ ci-nzæmnzæm si.
47008003	Mùn tà ɓyin shɛ̌ lɛ̀ lɛŋkæ̀m lɛ ɓɛ fɛe ywum mèan, ɓɛ yile tì ɓɛ fɛ a lan li.
47008004	Ɓɛ ɓe ɓwiʼ ŋgwɛb wɛbbi lɛ ɓon ɓi yili lɛ ɓon ɓi ɗwitàʼ kuʼ ywum ndɔʼ ɓǎ ɓon ɓi kpaʼ ǹkwìn ɓwum Yesù ye ta tòn kɛ Jùdê.
47008005	Ɓɛ fɛ, a lan swum sɛ ɓwiʼ ɓe ɓàkàʼ ɓɛ yɛ fɛ. Ɓɛ sɛte ɓon nɛʼ fɛ lɛ̀ Nyɛli nyɛʼ Yesù, kɛ nyě yi, ɓɛ fɛ tì kuʼ ɓon nɛʼ lɛ̀ ɓwiʼ wɛ̌ tà shɛ M̀vɛ̀nnswæ̀b yili.
47008006	Li nɛ ci, ɓwiʼ ɗɔâ Tîtɛ̀ lɛ à fyonnì ɓe kɛ cì shin, ɓǎ nun kɛnnzì she sɛ nun ɓe lɛ̀ à ɗunmâ mbyî kɛ nyinnìm shin nun, lɛ̀ ɓyin kuʼ, ɓyin mlɔ̂ʼ she kwɛ̀nnzǐ nlim shin.
47008007	Ɓyin cinni ǹjònndì mèan kɛ mbyi Mvɛ̀nnswæ̀b nun. Ǹjònndì màzwùm ni lɛ: ɓyin ta mbyi Yesù ɗwon lɛ̀ ǹlim fɔʼ, ɓyin cinni ǹzæ̌ʼ lɛʼ lwukea kɛ ŋwum kwan sɛ ɓyin ta lɛʼ-Nswæ̀b shɛ̌, ɓyin cinni tì kuʼ ǹlìmmì, ɓyin ci she shìkì ɓyin hwum, ɓyin yili ɓwiʼ ǹzwɔnzwɔ̀ʼ. Li, ɓwiʼ yili lɛ ɓyin ɓɛ tì kuʼ mɛ̀ ci-njônndì kɛ she kwɛ̀nnzǐ nlim si nun.
47008008	Mǔn lɛʼ kan lɛʼ sɛ lɛ̀ mùn ci ɓyin dòlɛ̀ʼ, son, mùn tǎ lɛli kɛ nywi she sɛ ɓwùlu ta cì, ɓǎ mùn cæsi kuʼ m̀bɔ̀kì nɛ ɓyin ta ɓwùlu yili.
47008009	Ntwiʼ sɛ ɓyin limmi kwɛ̀nnzǐ nlim Nyɛli nyɛʼ Yesù Kristò. Nun nɛ cinne ywum hwæn, à fyɔ̀sì nun nɛʼ ǹshi kɛ ntwiʼ yin. À cìe li, ɓǎ kɛ tòn nshi shon nun, à fyɔsì ɓyin mɛ̀ ci-njônndì.
47008010	Ndɛb yɛ mùn yili mùn lɛb ɓyin kɛ lɛʼ màzwùm nun yi lɛ, à si lwɛn lɛ ɓyin kɛ mwù kɛ she sɛ ɓyin ɗunme ɗwùm ndɔʼ si nun. Ɓyin ɓɛ ɓe ɓwum ɓɛ sɛte fyàʼ kɛ̌ kɛ she màzwùm nun. Ŋ̀kɛ̀ fyaʼ yɛ sue kǎn, ɓyin ɓe tì kuʼ ɓwum ɓɛ sɛte yili lɛ ɓon yɛ ɓon nɛʼ fɛ kɛ she si nun.
47008011	Kɛ̀ênì mwù kɛ she màzwùm nun ɓǎ ɓyin mlɔ̂ʼ son. Kpæmmênì mɛʼ lɛ̀ m̀mlɔ̌ʼ she si lɛ̀ ywum yɛ ti ɓyin fyaʼ, m̀banmbɔʼ kuʼ wɛ̌ tà shɛ ɓyin kpæmme mɛʼ kɛ nɗunmi.
47008012	Ɓɛshɛ mwum tǎ swum ndɔʼ fɛ lɛ̀ ǹyili yon hwæn, M̀vɛ̀nnswæ̀b tǎ fɛ màzwùm yě. À tǎ lwɛn ywo kɛ nywi swum sɛ mwum fɛ nun, ǎ tà ka ɓyɛbbi ywo kɛ nywi swum sɛ mwum cinni kan.
47008013	Mǔn tà ka lɛʼ si lɛli ɓǎ ɓyin pyi kɛ nzæmnzæm nun lɛ̀ ɓyindɔʼ se kuʼ ɓon, son, mùn tǎ yili lɛ̀ ɓwum cinni ywum m̀banmban.
47008014	Kɛ kwan sɛ jenɛ nun, ɓyin ɓi kɛ wɛʼ nun, li, ɓyin woli kim ɓyin kpaʼ ɓwum ɓye cinni kan swum ndɔʼ. Kwan ndɔʼ, ɓɛshɛ ɓyin ɓɛ kɛ nzæmnzæm nun, ɓon ɓɛ ɓɛ kuʼ kɛ wɛʼ nun, ɓɛ woli kim ɓɛ kiìn ɓyin kpea. Li nɛ yɛ cì, ǹcinni ywum m̀banmban ɓɛ kɛ nyinnìm shin nun.
47008015	A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Mwum nɛ hwɛnni ji mèan, à ji, ǹdǔʼ nzwon kan. Mwum nɛ hwɛnni kwæʼ, à ji, à ɓyim tì kuʼ.»
47008016	Ǹtwu ɓɛ lɛ̀ M̀vɛ̀nnswæ̀b ntwiʼ sɛ nun nɛ ci Tîtɛ̀ shìnnì nun nɛʼ kɛ she nun kɛ nywi yin wɛ̌ tà shɛ ɓwiʼ ɓi kuʼ.
47008017	Tîtɛ̀ yilâ ǹcibbi yɛ ɓwiʼ cibbi nun lɛ̀ à kiìn kɛ cì shin. Kɛ she ta nun ǹlim lwukea, ɓe lɛ̀ nun nɛʼ kɛ̀â mbyî lɛ nun ni kǐnmɛ̀ kɛ cì shin.
47008018	Ɓwiʼ fyi tì kuʼ ŋgyinni nyɛʼ ndɔʼ m̀ban ɓon lɛ̀ nun. Nun nɛ mɛ̀ ŋkwìn ɓwum Yesù hwæn ta jin shon sean lɛ̀ ǹshɛ̌ Ntwum Lwɛn yɛ nun tǎ shɛ̀.
47008019	A konndì tì ɓɛ, mɛ̀ ŋkwìn ɓwum Yesù yænni nun lɛ à kɛn ɓwiʼ lànnzi kɛ kɛ̀n shɛʼ nun, à kpaʼ tì kuʼ ɓwiʼ lɛ̀ she kwɛ̀nnzǐ nlim si ɓǎ Mvɛ̀nnswæ̀b cinni ǹtwu. Lɛ̀ ɓwiʼ lisàʼ tì kuʼ m̀bɔ̀kì nɛ ɓwiʼ yili ɓwiʼ kpaʼ ɓwùlu.
47008020	Lòn yɛ ɓwiʼ ta yèkàʼ yi mèan. Li, ɓwiʼ ta twùʼ ɗwǐ lɛ̀ mwum ndɔʼ læ̀kì ɓwiʼ wɛ̀si kɛ she màzwùm nun.
47008021	Ɓwiʼ yili ɓwiʼ ci lwɛn, a suʼ kan kɛ mɛʼ Nyɛli nyɛʼ, son, à si tì kuʼ kɛ mɛʼ ɓwum.
47008022	Ɓwiʼ ta ɓyin ŋgyinni ndɔʼ fyi lɛ̀ ɓon m̀ban. Nun màzwùm, ɓwiʼ ɓwɛbbâ nun kɛ mɛ mbyi mèan nun, son, à lìsaʼ nun nɛʼ lɛ nun ni ci-ncì she ŋkæ̀mŋkæm. Jenɛ, ǹkimmɔʼ ncì she yækâ nun ɗun nywi ntwiʼ sɛ nun kɛ̌ ǹlim kɛ nywi yin.
47008023	Ti lɛ̀ Tîtɛ̀, à ni ŋwè ci-kɛ̀n nyɛ̀m. Ɓwiʼ ta she cǐ ɓwiʼ lɛ̀ nun ntwiʼ yin. Ti lɛ̀ mɛ̀ ŋgyinni ɓye kin nun lànnzi, mɛ̀ ci-mfyi mɛ ŋkwìn ɓwum Yesù ɓɛ. Ɓɛ ta she cǐ lɛ̀ ɓɛ fɛ ǹtwu lɛ̀ Yesù Kristò.
47008024	Lìseànì ɓon lɛŋkæ̀m lɛ ɓyin yili ɓon, ɓǎ ɓwum ɓɛ kɛ mɛ ŋkwìn ɓwum Yesù nun limmì ǹyili yin seansean, ɓɛ yɛn tì kuʼ lɛ ɓwiʼ ci cìnɛʼ kwan sɛ ɓwiʼ shelaʼ nywi kɛ ntwiʼ yin.
47009001	Mǔn yɛn kan mwǔ mɓùnnzì yɛ mùn yɛ̌ ɓyin ɓùnnzi kɛ nywi ywum ɗwìtea yɛ ɓyin yɛ ǹkwìn ɓwum Yesù ye kɛ Jùdê kpea nun.
47009002	Ntwiʼ sɛ mùn lìmmi ǹyili yɛ ɓyin kɛâ, mùn shelaʼ tì nywi kɛ jin shin nun swiʼ ɓwum ɓɛ Màsèdwân, mùn shɛ̀ ɓon lɛ: «Mɛ̀ ŋgyinni ɓye kɛ Àkàyî ɗunme lɛʼ màzwùm fɔ̀sea ǹdìkàʼ ɗwùm ndɔʼ.» Ǹcǐ she yin wase ɓyindɔʼ ǹlim kɛ zwum.
47009003	Son sɛ ci mùn fyi ɓyin mɛ̀ ŋgyinni ton ɓɛ lɛ̀ ɓa ǹshelaʼ nywi yɛ ɓwiʼ ɓe shelaʼ kɛ jin shin nun kwan ɗinɗin. Mùn yili lɛ ɓyin fɔsì ywum kɛ mbyî wɛ̌ tà shɛ mun shɛ̀e ɓon.
47009004	A shi ɓɛ li, ɓɛshɛ ɓwum Màsèdwân ndɔʼ kiìn mùn lànnzi, ɓɛ cinni kan lɛ ɓyin fɔsâ ywum mbyî, kwɛ̀nnjin yɛ ɓwiʼ ɓænni, (mǔn lɛʼ kan fɛʼ lɛ̀ kwɛ̀nnjin nyin nɛʼ), ntwiʼ sɛ ɓwiʼ shɛe ɓon lɛ ɓwiʼ limmi ǹcǐ she yin seansean.
47009005	Li nɛ ci, mùn yɛn lɛ ǹdikàʼ mùn fyiì ɓyin mɛ̀ ŋgyinni ton ɓɛ kɛ cì shin lɛ̀ mǔn ɓɛ̀n kifɛʼ, ɓǎ ɓon ɗunmi lɛʼ fɛ màzwùm fɔ̀si, she ɓyin kɛe ǹkàli kɛ nlim. Li, kwan sɛ mùn yɛ̌ ɓɛ̌n, mùn cinni lɛ fɛ màzwùm ti m̀fɔ̀si, mùn konndì tì kuʼ yɛn lɛ ɓyin fɛ nun lɛ̀ ǹlwukaʼ nlim, ɓa kì lɛ̀ m̀fyonŋgaʼ.
47009006	Ɓɛ ta ǹkæ̌n lɛʼ ndɔʼ ɗwǐ lɛ: «Mwum nɛ tǎ ɗyìm kwæʼ, à tà kuʼ fyæ̀b kwæʼ. Mwum nɛ tǎ ɗyìm mèan, à tà kuʼ fyæ̀b mèan.»
47009007	Sɛ yili lɛ mwum hwæn fɛ wɛ̌ tà shɛ nun ɓàkaʼ kɛ nlim yon nun. Ɓa à fɛ lɛ̀ ǹzwòn, shìkì à fɛ kuʼ nun lɛ̀ dòlɛ̀ʼ. Ntwiʼ sɛ M̀vɛ̀nnswæ̀b yili mwum nɛ tǎ fɛ lɛ̀ ǹlwukaʼ nlim.
47009008	M̀vɛ̀nnswæ̀b wòli kim, à kònndì ɓyin ywum mèan, ɓyin ton kɛ wɛʼ nun kwan hwæn, shìkì swum ndɔʼ shi ɓyin. Li, ɓyin yɛ tì kuʼ ywum yɛ ɓyin yɛ mɛ̀ she nlwukea kɛ̀nnzi mbyî nun cinni.
47009009	A si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun kɛ nywi mwum màzwùm lɛ: «À læ̀mnzâ lwɛn nyon kɛ nywi mɛ ci-nzæmnzæm, kwɛ̀nnzǐ nlim shon tà ka mlɔ̀ʼ.»
47009010	M̀vɛ̀nnswæ̀b nɛ ta ci-ɗyìm mvu ywum fɛ, à fɛ tì kuʼ nun ji nɛ nun yɛ̌ nun nɛʼ ɗǐ nun. À yɛ̌ tì kuʼ ɓyin mvu ywum yɛ ɓyin yili fɛ, à yɛ̌ fɛ, à næ̀nndì fyàʼ, à cì ywum màzwùm san mèan, lɛ̀ she ncǐ lwɛn shin kɛn mbyî.
47009011	À yɛ̌ cì ɓyin ɓɛ mɛ̀ ci-njônndì kwan hwæn, ɓǎ ɓyin lisàʼ tì kuʼ m̀bɔ̀kì nɛ ǹlim yin yi zwum lwɛn kwan hwæn. Li, ɓwum ɓye yɛ fɛ yin yě kɛ fyaʼ yɛʼ, ɓɛ yɛ ɓɛ mèan, ɓɛ fɛ ǹtwu lɛ̀ M̀vɛ̀nnswæ̀b.
47009012	Ntwiʼ kwan sɛ ɓyin ta she mfɛ si cǐ, ɓyin tà ka suʼ mɛ̀ ŋkwìn ɓwum Yesù kpea, son, ɓyin ta cì lɛ ɓwum yili M̀vɛ̀nnswæ̀b osɔ̀kɔ̀ʼ kwan hwæn kɛ ntwiʼ mkpaʼ màzwùm.
47009013	She sɛ ɓyin ta cì si yɛ shìtàkwù ɗyi kɛ nywi yin, sɛ lisaʼ lɛ ɓyin yilâ Ǹtwum Lwɛn kɛ nywi Yesù Kristò, ɓyin mwumnzi yon. Ɓwum yɛ ǹtwu fɛ lɛ̀ M̀vɛ̀nnswæ̀b kɛ ntwiʼ yin. Ɓɛ konndi tì kuʼ ǹtwu fɛ ntwiʼ sɛ ɓyin ciâ ɓon lwɛn, ɓyin fɛ tì kuʼ lɛ̀ ɓwum hwæn.
47009014	Ɓɛ yɛ M̀vɛ̀nnswæ̀b keli kɛ mɛ myin nyin nun, ɓɛ yili ɓyin lɛ̀ ǹlim fɔʼ ntwiʼ lwɛn nɛ M̀vɛ̀nnswæ̀b læ̀mnzi kɛ nyinnìm shin nun.
47009015	Ɓwiʼ wɛbbènì ŋgwɛb ɓe lɛ̀ M̀vɛ̀nnswæ̀b kɛ ntwiʼ lwɛn nɛ nun cǐ, nyɛ̌ lǎn ywum hwæn.
47010001	Mùn, Pɔ̂l, mùn yili mùn cibbi ɓyin swum ndɔʼ. Mùn nɛ ɓɛ ta lɛʼ lɛ mùn ni flɔa kwan sɛ mùn ni kɛ nyinnìm shin nun, ti kwan sɛ mùn ni ǹlæ̀bbi lɛ̀ ɓyin, mùn tǎ lɛli lɛ̀ ǹkwu kimmi. Son, Yesù Kristò ɓe flɔa, ǹlim ɓe nun kwɛ̀nni lɛ̀ ɓwum. Li nɛ ci,
47010002	mùn tà ɓyin swulea lɛ kwan sɛ mùn yɛ̌ ɓɛ̀n kɛ cì shin, ɓa ɓyin ci mùn lɛli lɛ̀ ǹkwu kimmi. Ntwiʼ sɛ ɓyindɔʼ lɛ̀ ɓwum ta shɛ̀ lɛ mùn tǎ she cǐ ɓǎ mùn cinni ywum kɛ cɛ̌ ŋgyɔ̂ʼ wan. Àma, mùn lìmmi swum sɛ mùn yɛ̌ cì lɛ̀ paʼ ɓwum màzwùm.
47010003	Kwo fɛʼ she ɓwiʼ ta tòn fɛ ŋgyɔ̂ʼ wan, ɓwiʼ tà ka twùʼ ɗwǐ wɛ̌ tà shɛ ɓɛ ta ɗwì kɛ cɛ̌ ŋgyɔ̂ʼ wan.
47010004	Ntwiʼ sɛ mɛ̀ kwǒn wì ɓye ɓwiʼ ta twùʼ ɗwǐ lɛ̀ ɓon ɓa ɓye kɛ cɛ̌ ŋgyɔ̂ʼ wan. Mɛ̀ kwǒn wì ɓyɛʼ cinni ǹkimmɔʼ Mvɛ̀nnswæ̀b, ɓɛ woli kim ɓɛ kyasì mɛ̀ ŋkwìn mɛ ci-ɓyìnnzì Mvɛ̀nnswæ̀b. Ɓwiʼ ta mɛ̀ ŋwum mɛ̀ ci-mɛ mɓwɛ̀ʼ twɔ̀a,
47010005	ɓwiʼ twɔtaʼ ywum yɛ mɛ̀ ci-nshelaʼ nywi ta ɗyilaʼ mbyi Mvɛ̀nnswæ̀b nun ɓǎ ɓwum læ̀kì M̀vɛ̀nnswæ̀b lìmmi. Ɓwiʼ ta mɛ̀ mɓàkàʼ hwæn cæsi wɛ̌ ɓwiʼ kɛâ nun kɛ nye njè lɛ̀ ɓwiʼ tɛlì nun ɓǎ nun mwumnzi Yesù Kristò.
47010006	Ɓwiʼ ɓɛ tì kuʼ kɛ mɓònŋgàʼ nun lɛ̀ ɓwiʼ yɛnnzi vɛ̀nɛ̀ʼ lɛ̀ ɓwum ɓye tà ka ɓwiʼ mwumnzi, sukuʼ kwan sɛ ɓyin yɛ lìsàʼ lɛ ɓyin ta ɓwiʼ mwumnzi lɛ̀ lɛŋkæ̀m.
47010007	Ɓyin ta ywum yɛ ɓyin swiʼ sukuʼ yɛnni. Ɓɛshɛ mwum ndɔʼ shɛ̀ lɛ nun ni kɛ fyaʼ Yesù Kristò nun, à jiji kɛ mwu yon nun lɛ m̀bɔ̀kì nɛ nun ni kɛ fyaʼ Yesù Kristò, ɓwiʼ kuʼ, ɓwiʼ ɓi kɛ fyaʼ Yesù Kristò wɛ̌ nun.
47010008	Kwɛ̀nnjin ɓæn kan mun kwo fɛʼ she mùn sheleâ nywi kɛ ŋkimmɔʼ yɛ Nyɛli nyɛʼ fɛ ɓwiʼ nun. Ntwiʼ sɛ ǹkimmɔʼ màzwùm yi ɓǎ ǹkwìn ɓwum ɓyin kɛn mbyî, ɓa kì yɛ fyôn ɓe lɛ̀ ǹyè.
47010009	Mǔn yili kan lɛ ɓyin fɔkàʼ lɛ mùn tà ɓyin yisi kɛ yi ɗèwà yɛ̂m nun.
47010010	Ntwiʼ sɛ ɓɛ ta lɛʼ kɛ nywi yɛ̂m lɛ: «Ǹzæ̌ʼ lɛʼ kyìblea ta kwan kɛ yi ɗèwà yon nun yɛ ɓɛ tì kimmi. Ti kwan sɛ nun nɛʼ ni kɛ nyinnìm shɛʼ nun, à ɓǎ ǹkimmi, ǎ lìmmi kan lɛli kɛ ŋkwìn ɓwum nun.»
47010011	Ɓwum ɓɛ ta lɛli li, ɓɛ limmì lwɛn lɛ m̀bɔ̀kì nɛ ǹzæ̌ʼ lɛʼ yɛʼ yi kɛ yi ɗèwà nun kwan sɛ ɓwiʼ ɓa kɛ nyinnìm shin nun, li nɛ ɓwiʼ ta kuʼ cì kwan sɛ ɓwiʼ ta kuʼ ɓɛ̀n kɛ cì shin.
47010012	Ɓwiʼ tà ka mwù wònndi lɛ̀ ɓwum ɓye ta ɓon nɛʼ twɛli lɛ̀ ɓwum ŋkæ̀mŋkæm, shìkì ɓwiʼ ɓɛ swum fɔʼ lɛ̀ ɓon. Ɓɛ ta ɓon nɛʼ fǒ lɛ̀ m̀bɔ̀kì nyan nɛʼ, ɓɛ cæsi kuʼ ɓon nɛʼ kɛ nyinnìm shan nun. Kon ɓa ɓon mwu.
47010013	Ti lɛ̀ ɓwiʼ, ɓwiʼ tà ka nywi shelea a shi ɓɛ kɛ nywi she sɛ M̀vɛ̀nnswæ̀b fɛ ɓwiʼ, ɓwiʼ yɛ nywi shelea kɛ mɛ mbyi she ɓye Mvɛ̀nnswæ̀b fɛ ɓwiʼ lɛ̀ ɓwiʼ kiìn ɓɛ̀n han kɛ cì shin.
47010014	Ɓwiʼ ɓe kǎn mɛ̀ sɔ̀à ɓye M̀vɛ̀nnswæ̀b fɛe ɓwiʼ lèan kwan sɛ ɓwiʼ kien ɓɛ̀n kɛ cì shin lɛ̀ Ǹtwum Lwɛn yɛ kɛ nywi Yesù Kristò. Ɓɛshɛ ɓyin shiè ɓɛ kɛ mɛ sɔ̀à màzwùm nun, ɓwiʼ ɓɛnnè kan kɛ cì shin.
47010015	Li, ɓwiʼ tà ka nywi shelea kɛ she sɛ ɓwùlu ɓɛ ci nun. She shan yɛn kan ɓwiʼ. Son, ɓwiʼ yili lɛ ɓyin kɛn mbyî kɛ mbyi Yesù nun, lɛ̀ ɓwiʼ ci tì mɛ̀ she mbyimbyî kɛ nyinnìm shin nun. Son, ɓwiʼ yɛ cì ɓwiʼ suʼ kɛ mɛ sɔ̀à ɓɛ M̀vɛ̀nnswæ̀b fɛ ɓwiʼ nun.
47010016	Li, kwan sɛ ɓwiʼ waʼ cì shin, ɓwiʼ yɛ mbyi nshɛ̌ Ntwum Lwɛn cinni kɛ mɛ ŋgyɔʼ ɓye kɛ nyè yin, shìkì ɓwiʼ shelaʼ kuʼ nywi kɛ swuʼ she sɛ mwum ndɔʼ cìâ nun.
47010017	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «Mwum nɛ yili ǹshelaʼ nywi, à shelaʼ yon kɛ ntwiʼ swum sɛ Nyɛli nyɛʼ M̀vɛ̀nnswæ̀b cǐ.»
47010018	Ntwiʼ sɛ mwum nɛ tǎ nun nɛʼ ǹtwu fɛ, nun nɛ M̀vɛ̀nnswæ̌b tà ka ǹgwòn yili, sukuʼ mwum nɛ M̀vɛ̀nnswæ̀b nɛ ta ǹtwu fɛ, nun nɛ nun tǎ ǹgwòn yili.
47011001	Mùn yili lɛ ɓyin ɓæn ǹlim lɛ̀ m̀mgbɔ̀tàʼ yɛ mùn yɛ̌ mgbɔ̀tàʼ nun. À si li, ɓænnênì ǹlim.
47011002	Mùn tǎ ŋwɛnŋgyî shin kwɛ̀nni, ŋwɛnŋgyî she wai kɛ cǐ Mvɛ̀nnswæ̀b. Ntwiʼ sɛ mùn yæ̀nni ɓyin lɛ̀ ǹɗwɛb m̀bɔʼ ti kuʼ mbɔʼ nɛ ɗyi Yesù Kristò, ɓǎ mùn lannzì ɓyin kɛ fyaʼ yon wɛ̌ popò ntwum mlib.
47011003	Son, m̀bɔ̀kì nɛ nywun pɔkae Ɛvɛ̀ lɛ̀ mɛ̀ dàbàrì nyon, yi ta mun kwɛ̀nni lɛ shindɔʼ mwum ndɔʼ kìn ɓyin ɓwuli, li, ɓyin yonnzì ǹyè lɛ̀ ǹyili Yesù Kristò.
47011004	Ntwiʼ sɛ ɓyin ta wɛn nɛ hwæn ɗonnzi lɛ̀ à kiìn kɛ cì shin, à ɗunmi mɛ̀ lɛʼ nyɛ̌ ɗin ndɔʼ shɛ̌ kɛ nywi Yesù, à ɗonnzi nyɛ̌ ɓwiʼ ɓe ɓyin shɛ̌. Ɓyin konndi tì yili ɓyin ye m̀pùn nyɛ̌ ɗin ndɔʼ, nyɛ̌ ɓyin cinni kifɛʼ mbyî, ɓyin yili tì ǹywɔʼ Ntwum Lwɛn ye ɗin ndɔʼ ye ɓyin ywɔʼ kifɛʼ mbyî.
47011005	Ɓyin ta ɓwum màzwùm twɛli wɛ̌ mɛ̀ ci-ntwum klwɔkea. Son, mùn lìmmi lɛ kwo fɛʼ yà mbyi nun, mùn ɓǎ lwæ̀b ɓe shan.
47011006	Kwo fɛʼ she mùn ni mwum nɛ lìmmi kan m̀bɔ̀kì nlɛli kɛ ŋkwìn ɓwum nun, kɛ mbyi kon nun, mùn cinni ǹlìmmì. Mùn lìseâ ɓyin yon kɛ nyinnìm shin nun yì kæ̀mmì mèan.
47011007	Kwan sɛ mùn ɓe ɓyin Ǹtwum Lwɛn sannzi, mǔn shɛ̀e kan lɛ ɓyin fɛ mùn swum ndɔʼ. Son, mùn fyɔ̀sì mùn nɛʼ kwæʼ lɛ̀ ɓyin fyonnì ɓwum klwɔkea. Kɛ ncǐ yɛ mùn cìe li, ɓyɛbbi nɛ mùn cìe ɓyin?
47011008	Mɛ̀ ŋkwìn ɓwum Yesù ye fɔʼ yɛ mùn pyìse shìtwɔ̂ʼ kwan sɛ mùn yèe ɓon lòn fyaʼ ɓǎ mùn kiìn ɓyin kpea.
47011009	A konndì ɓɛ, kwan sɛ ɓwiʼ ɓe ɓwiʼ lɛ̀ ɓyin, mǔn cibbe kǎn lɛ mwum ndɔʼ kpaʼ mùn kwan sɛ swum ndɔʼ ɓe mùn shi. Ntwiʼ swum sɛ ɓe mùn shi, mɛ̀ ŋgyinni ɓye wai kɛ Màsèdwân fɛâ mùn son. Mǔn ɓe kǎn yili mùn hwumnzi ɓyin lɛ̀ ǹcibbi. Li, mùn ɓà kuʼ ɓyin hwumnzi nywɔʼ ndɔʼ kwo fɛʼ kɛ yǎ mbyi nun lɛ̀ ǹcibbi swum ndɔʼ.
47011010	Mwum ndɔʼ wòli kan kim à kænni mùn ǹshelaʼ nywi yɛ mùn tǎ shelaʼ kɛ mɛ ŋgyɔʼ Àkàyî nun hwæn ntwiʼ ncì yɛ li. M̀bɔ̀kì nɛ Yesù Kristò ni mùn nywi, mùn tà kuʼ lɛŋkæ̀m shon lɛli kɛ cɛ̌.
47011011	Mùn lɛʼ li ntwiʼ yɛn? Ntwiʼ sɛ mǔn yili kan ɓyin? M̀vɛ̀nnswæ̀b lìmmi lɛ mùn yili ɓyin.
47011012	Son, mùn yɛ̌ tì kònndi kɛ̀n mbyî lɛ̀ ǹcǐ she wɛ̌ tà shɛ mùn cìe mbyî kɛ nyinnìm shin nun, ɓǎ mùn twɔ̂ʼ ŋwum lɛ̀ ɓwum ɓye yili ɓɛ kæb mbyi, lɛ̀ ɓon ɓɛ kuʼ wɛ̌ ɓwiʼ kɛ ywum yɛ ɓɛ ta nywi shelea nun.
47011013	Ɓwum màzwùm ɓɛ mɛ̀ ci-ntwum mɛ mɓwɛ̀ʼ. Mɛ̀ ci-ncì she ɓye ta ɓwum pɔkea ɓɛ tì kuʼ. Ɓɛ ta ɓwum pɔkea lɛ ɓon ɓi mɛ̀ ci-ntwum Yesù Kristò ŋkæ̀mŋkæm.
47011014	Swum màzwùm ɓa lɛʼ shìmmea, ntwiʼ sɛ Satæ̀n nun nɛʼ wòli à pɔkaʼ ɓwum, à ɓwùmnì wɛ̌ cikpuʼ Mvɛ̀nnswæ̀b.
47011015	Kɛ à si li, ɓɛshɛ mɛ̀ ci-she Satæ̀n ta ɓwum pɔkea, ɓɛ yonnzì ɓon nɛʼ lɛ̀ mɛ̀ ci-she lwinni, lɛʼ shìmmea sɛ ɓan. Kɛ mmlɔ̀kàʼ yan nun, M̀vɛ̀nnswæ̀b yɛ̌ ɓon mɛ̀ kæ̀ʼ lànnzi kɛ nywi ywum yɛ ɓon ciâ.
47011016	Mùn tà ɓyin kònndi shɛ̌ lɛ ɓa mwum ndɔʼ twɛʼ mùn lɛ̀ ɗyimi. Ɓɛshɛ ɓyin twɛʼ lɔʼ mùn li, fyimnzênì mùn wɛ̌ ɗyimi lɛ̀ mùn shelaʼ kuʼ nywi kwæʼ.
47011017	Swum sɛ mùn tǎ lɛli jenɛ sɛ, lɛʼ Nyɛli nyɛʼ Yesù sɛ ɓan, à si wɛ̌ lɛʼ ɗyimi.
47011018	Kɛ màn ɓwum tǎ nywi shelea kɛ nywi ywum yɛ cɛ̌ ŋgyɔ̂ʼ wan nun, mùn kuʼ, mùn yɛ̌ kuʼ nywi shelea.
47011019	Ɓyin ɓɛ ta ɓàkàʼ lɛ ɓyin ɓi konnea, ǹlim ta ɓyin lwukea lɛ̀ m̀fyimnzi ɓwum ɓɛ ɗyi ɗyɛmnea?
47011020	Ɓyin ta fyimni lɛ̀ ɓɛ pimmaʼ ɓyin wɛ̌ mɛ̀ son, ɓɛ ji ɓyin mɛʼ lɛ̀ ɓɛ se tì kuʼ ɓyin kɛ nywi, ɓɛ twɛʼ ɓon nɛʼ wɛ̌ ɓwumŋkæ̀m ɓyin, ɓɛ simmɔ̀ʼ tì kuʼ ɓyin.
47011021	Ti mǔn, mǔn ɓe kǎn cì li. Ɓyin ta ɓàkàʼ lɛ mùn ɓe wònŋgea ǹzwɔnzwɔ̀ʼ ntwiʼ sɛ mǔn cìe kǎn li? Àma, swìênì mùn mvub kɛ nywi. Jenɛ, mùn yɛ̌ lɛli wɛ̌ mwum nɛ ɗyi ɗyimi. Kɛ mɛ mbyi ɓɛ ɓwum ta nywi shelea, mùn kuʼ, mùn wòli kim mùn shelaʼ kuʼ.
47011022	Ɓɛ ta nywi shelea ntwiʼ sɛ à ɓi lan Èbrû. Mùn kuʼ, mùn ni mwum Èbrû. Ɓɛ ta nywi shelea ntwiʼ sɛ à ɓi ɓwum Izràɛ̂l. Mùn kuʼ, mùn ni mwum Ìzràɛ̂l. Ɓɛ ta nywi shelea ntwiʼ sɛ à ɓi kɛ mvu ɓwum Abràhâm nun. Mùn kuʼ, mùn ni kɛ mvu ɓwum Abràhâm nun.
47011023	À ɓi mɛ̀ ci-she Yesù Kristò. Mùn yɛ̌ lɛli wɛ̌ mwum ndɔʼ nɛ mwù ɓa lwinni, mùn làn ɓon nùn. Mùn cìâ she, mùn làn ɓon. Mɛ̀ ci-zwiʼ twɔkea mùn kɛ mɛ nye njè yì kæ̀mmì mèan, mùn làn ɓon. Ɓɛ ɓɔe mùn lɛ̀ ǹgwæ̀ʼ, mùn làn ɓon. Mùn ɓe ywi shinɔʼ kɛ ŋganŋgwu zwɛm yì kæ̀mmì mèan.
47011024	Mɛ̀ Yudà ɓɔe mùn lɛ̀ ǹgwæ̀ʼ kæ̀mmì shân. Kɛ kæ̀mmì fɔʼ nun, ɓɛ ɓe mùn ɓo ǹgwæ̀ʼ mwum lê ɓlàn tânnì.
47011025	Ɓwum ɓye kɛ ŋgyɔʼ Rɔ̂m nun ɓɔe mùn lɛ̀ mɛ̀ mɔ̀ʼ yì kæ̀mmì lê. Kɛ nsòn ndɔʼ nun, ɓwum ywummɔe mùn lɛ̀ mɛ̀ ŋgwɔ̀ʼ ɓǎ ɓɛ wu mùn. Cìʼ kpìte lɛ̀ mùn kæ̀mmì lê, mùn lànnze tì shikpon fɔʼ lɛ̀ kpòn m̀bɔʼ kɛ ɗuʼ ndwun nun.
47011026	Kɛ mɛ ŋkɛ̀nkɛ̀n mèan nyɛ̀m nun, mùn yɛnne vɛ̀nɛ̀ʼ kɛ ntwiʼ mɛ ɗuʼ ɓye hwue, mùn yɛnne kuʼ vɛ̀nɛ̀ʼ kɛ ntwiʼ mɛ ci-ncǐ ɓyɛbbi. Mɛ̀ vɛ̀nɛ̀ʼ ndɔʼ, mùn yɛnne kɛ fyaʼ mɛ̀ ŋgyinni ɓyɛ̂m mɛ̀ Yudà, yindɔʼ, mùn yɛnne kɛ fyaʼ mɛ kyìn ɓwum. Mɛ̀ vɛ̀nɛ̀ʼ ɓe mùn cinni kɛ mɛ myi, kɛ nlim kyɔʼ, lɛ̀ kɛ ɗuʼ ndwun nun. Mɛ̀ ci-ntwum mɛ mɓwɛ̀ʼ ɓe kuʼ mùn vɛ̀nɛ̀ʼ yɛnnzi.
47011027	Mùn ɓe she kimmi cǐ, she lan mun mwù nùn. Kɛ kwan ndɔʼ nun, mǔn cinne kǎn kwan ɗye. Ǹjè ɓe mùn kwɛ̀nni, ǹlim fyo tì mùn. Kwan ndɔʼ ɓe tì wòlǐ, mǔn cinne kǎn kwan ji, shi mɛ plè ɓe tì mùn ɓænni, mbɛb kwɛ̀n tì mùn ǹzwɔnzwɔ̀ʼ.
47011028	Kɛ nyě ywum ton yi hwæn, mwù yi mùn lwinni lɛ̀ mɛ̀ mɓàkàʼ nɛ mɛ̀ ŋkwìn ɓwum Yesù ta mun fɛ.
47011029	Yà mwum nɛ ɗyi ǹswublea, li, mǔn fyonŋgaʼ kan kɛ ntwiʼ yon? Yà mwum nɛ pyi ɓyɛbbi nun, ǹlim yɛ̂m kwɛ̀n kan lɛ̀ nun?
47011030	Ɓɛshɛ a yili lɛ mùn shelaʼ nywi, mùn yɛ̌ nywi shelea kɛ nywi ywum yɛ mùn ni kɛ nlim ǹswublea.
47011031	M̀vɛ̀nnswæ̀b nɛ ɗyi Ce Nyɛli nyɛʼ Yesù, nun nɛ cinni ǹtwu kwan hwæn, à lìmmì lɛ mǔn tà ka ɓwɛ̀lì.
47011032	Kwan sɛ mùn ɓe kɛ Dàmasì, gwɛmnà ndɔʼ ɓe kwe nɛ ɓe kɛ she mvɛ̀n ndwun Àrɛ̀tasì nun. À kɛ̀e mɛ̀ mɓòn kɛ mɛ mbyi nun hwæn ɓǎ ɓɛ ɓæn mùn.
47011033	Son, ɓwum Yesù ndɔʼ kɛe mùn kɛ kea nun, ɓɛ kyilì mùn kɛ zæʼ nye nun, li nɛ ci, mùn nywæ̀li nun kɛ fyaʼ.
47012001	A yili lɛ mùn shelaʼ nywi, kwo fɛʼ she a tà ka mun kpea lɛ̀ swum ndɔʼ. Son, mùn yɛ̌ lɛli jenɛ kɛ nywi ywum yɛ M̀vɛ̀nnswæ̀b kwàsi mùn kɛ ndɛmndɛm nun.
47012002	Mùn lìmmi mwum Yesù Kristò ndɔʼ, M̀vɛ̀nnswæ̀b wase nun kɛ nlim ɗɛb, a ti kɛ̀nni ɗye ɗwùm wûm ɓlàn nyî. Kɛ̀ à kɛ̀nne kɛ kwæʼ nywi shon nun? Kɛ̀ à yɛnne kɛ ndɛmndɛm nun? Mǔn lìmmi kan. M̀vɛ̀nnswæ̀b nun kyishon nɛ sukuʼ lìmmì.
47012003	-
47012004	Mùn lìmmi lɛ mwum màzwùm, M̀vɛ̀nnswæ̀b wase nun, à kɛ̀n ɓɛ̀n kɛ Pàràdî. Mǔn lìmmi kan ɓɛshɛ nun kɛ̀nne kɛ kwæʼ nywi shon nun, kɛ̀ à yɛnne kɛ ndɛmndɛm nun. M̀vɛ̀nnswæ̀b nun kyishon nɛ sukuʼ lìmmì. Kɛ kwe, à ywɔe ywum yɛ mwum wan wòli kan kim à yònnzì kɛ lɛʼ shon nun, shìkì ɓɛ fɛ kuʼ nun ǹkimmɔʼ ye nun yɛ̌ yon shɛ̌.
47012005	Mùn yɛ̌ nywi shelea kɛ ntwiʼ jin mwum màzwùm, mùn ɓǎ nywi shelea kɛ ntwiʼ yɛ̂m, a shi ɓɛ kɛ nywi ywum yɛ mùn ni kɛ nlim ǹswublea.
47012006	Ɓɛshɛ mǔn yilê ǹshelaʼ nywi, mǔn ɓê kǎn ɗyimi, ntwiʼ sɛ mun lɛlè lɛŋkæ̀m. Son, mǔn yili kan mùn shelaʼ nywi, ntwiʼ sɛ mǔn yili kan lɛ mwum ndɔʼ twɛʼ mùn wɛ̌ mwumŋkæ̀m, a shi ɓɛ kɛ ntwiʼ swum sɛ nun tǎ yɛn lɛ mùn ci, kònndì lɛ̀ swum sɛ nun tǎ ywɔʼ kɛ ŋwum yɛ̂m.
47012007	Lɛ̀ mǔn læ̀kì mwù twuli kɛ ywum shìmmea yɛ M̀vɛ̀nnswæ̀b kwàsi mun nun, M̀vɛ̀nnswæ̀b kɛ̀ mun vɛ̀nɛ̌ʼ kimmi ndɔʼ kɛ nywi. À si wɛ̌ cikpuʼ Satæ̀n ndɔʼ nɛ kin mùn ɓo, lɛ̀ mǔn læ̀kì mwù twuli.
47012008	Kæ̀mmì ti lê mùn kelâ M̀vɛ̀nnswæ̀b lɛ à nywæsì mùn kɛ vɛ̀nɛ̌ʼ màzwùm nun.
47012009	Son, à fyònnzì lɛ̀ mùn lɛ: «Kwɛ̀nnzǐ nlim shɛ̂m si wù nywi, ɓæn ǹlim, ntwiʼ sɛ ǹkimmɔʼ yɛ̂m ta she cǐ kɛ nywi swum sɛ ɗyi swublea.» Li, mùn tǎ ǹdàli ywo, mùn shelaʼ tì kuʼ nywi kɛ nywi ywum yɛ mùn ni kɛ nlim ǹswublea, lɛ̀ ǹkimmɔʼ Yesù kiìn mùn kànnzi.
47012010	Li nɛ ci mùn tǎ lwɛn ywo kɛ nywi ywum yɛ mùn ni kɛ nlim ǹswublea, mɛ̀ nsɛ̌m, yì vɛ̀nɛ̌ʼ, ǹzæbsi yɛ ɓɛ ta ɓwiʼ zæbsi, mɛ̀ mfyonŋgaʼ, hwæn li kɛ ntwiʼ Yesù Kristò. Ntwiʼ kwan sɛ mùn ni ǹswublea, kwan màzwùm sɛ mùn tǎ ǹkimmɔʼ ŋkæ̀mŋkæm cinni.
47012011	Mùn ɓe lɛli wɛ̌ mùn ti ɗyimi. Son, ɓyin ɓɛ cie mùn dòlɛ̀ʼ lɛ̀ ǹcì yɛ li. Sɛ yile ma lɛ ɓyin ɓɛ ɗyi ǹgìm nyɛ̀m. Kwo fɛʼ she mùn ni fɛʼ swum ɗinɗin, mùn ɓǎ lwæ̀b ɓe mɛ ci-ntwum klwɔkea ɓyin.
47012012	Ɓyin yɛnnâ mɛ̀ kìkæ̀n lɛ̀ yì hìlea yɛ mùn cìe kwan sɛ mùn ɓe she cǐ lɛ̀ m̀kpæm mɛʼ kɛ nyinnìm shin nun. Yon yɛ lisaʼ lɛ mùn ni ci-ntwum Yesù ŋkæ̀mŋkæm.
47012013	Yǎ lwɛn nɛ mun cìe mɛ̀ ŋkwìn ɓwum Yesù ndɔʼ, mǔn cìe kǎn lɛ̀ ɓyin? Swum fɔʼ sɛ mǔn cìe kǎn kɛ cì shin, mǔn cibbi kan swum ndɔʼ kɛ fyaʼ yin. Swìênì mùn mvub kɛ nywi lɛ̀ ɓyɛbbi màzwùm.
47012014	Kæ̀mmì mɛ nlè si she mun ti fɔ̀si lɛ̀ mùn kiìn kɛ cì shin sɛ. Mùn ɓà ɓyin swum ndɔʼ cibbi fyaʼ kɛ kæ̀mmì shɛ nun, ntwiʼ sɛ mǔn tà ka ywum yɛ ɓyin fyaʼ kæbbi, son, ɓyin nɛʼ ɓɛ mùn yili. Ɓwɛn tà ka ywum kæbbi ɓǎ ɓon ɗî mɛ̀ ce ɓyan nun, son, mɛ̀ ce ɓɛ ta ywum kæbbi lɛ̀ ɓon ɗî ɓwɛn ɓyan nun.
47012015	Li, mùn ni lɛ̀ ǹlwukaʼ nlim lɛ mùn fɛ ywum yɛ mùn cinni hwæn, kwo fɛʼ kwæʼ nywi shɛ̂m, lɛ̀ mùn kpaʼ ɓyin. Ɓɛshɛ ǹyili yɛ̂m yɛ mun tà ɓyin yili ta kɛ̀n kɛ mbyî, ǹyili yɛ ɓyin ta mun yili yɛ fyòn ɓe lɛ̀ nyè?
47012016	Ɓyin yilâ lɛ mǔn yèe kǎn swum ndɔʼ fyaʼ yin. Son, mwum ndɔʼ yɛ̌ shɛ̀ lɛ mùn ni ci-mɛ dàbàrì, mùn ni pɔkaʼ ɓyin ɓǎ mùn ni yê ɓyin ywum kɛ fyaʼ.
47012017	Mùn pɔkeâ ɓyin kɛ yǎ mbyi nun? Mùn ɓe ɓyin se kɛ nywi nyè ɓwum ɓɛ mun fyie kɛ cì shin? Ayi.
47012018	Mùn nɛ cibbe Tîtɛ̀ lɛ à kiìn kɛ cì shin, mùn fyi tì kuʼ nun ɓon lɛ̀ ŋgyinni ndɔʼ nyɛ̌ ɓyin limmi lwɛn. Tîtɛ̀ se kɛ nywi yin? Ayi. Ɓwiʼ kuʼ, ɓwiʼ cinni m̀ɓàkàʼ ncǐ she fɔʼ ɓwiʼ lɛ̀ nun, ɓwiʼ ɗwon tì kuʼ mbyi m̀bɔʼ ɓwiʼ lɛ̀ nun.
47012019	Kɛ̀ shindɔʼ, ɓyin ta fɔ̀kàʼ lɛ ɓwiʼ ta mɛ̀ mbyi kæbbi lɛ̀ ɓwiʼ lusì mɛ̀ mwù nyɛʼ kɛ swiʼ shin? Ayi, sɛ ɓa li. Ɓwiʼ ta lɛli kɛ swiʼ Mvɛ̀nnswæ̀b wɛ̌ tà shɛ Yesù Kristò yili. Mɛ̀ ŋwè ɓyɛ̂m, ǹzæ̌ʼ lɛʼ yɛ ɓwiʼ ta lɛli jenɛ yɛ, à yi ɓǎ ɓwiʼ kɛnnzì ɓyin mbyî kɛ mbyi Mvɛ̀nnswæ̀b nun.
47012020	Ti lɛ̀ mǔn, yi ta mun kwɛ̀nni lɛ kwan sɛ mùn yɛ̌ ɓɛ̀n kɛ cì shin, shindɔʼ mǔn læ̀kì ɓyin cinni wɛ̌ tà shɛ mùn yili, lɛ̀ ɓyin læ̀kì kuʼ mùn yɛnni wɛ̌ tà shɛ ɓyin yili. Yi ta mûn kwɛ̀nni lɛ̀ mǔn læ̀kì ǹklwǐ lɛʼ cinni, kɛ̀ shindɔʼ, ɓyìnnzì, nyeni nlim, m̀bànni, mɛ̀ nsɛ̀m, yì ɓòɓo, ǹshelaʼ nywi, ǹkyàsì mɛ lɛʼ.
47012021	Kɛ mɓɛ̀n yɛ mun yɛ̌ ɓɛ̀n kɛ cì shin, yi ta mûn kwɛ̀nni lɛ M̀vɛ̀nnswæ̌b læ̀kì cì kwɛ̀nnjin ɓæn mùn kɛ swiʼ shon kɛ ntwiʼ yin. Shindɔʼ ǹlim kpanndi mùn kɛ zwum kɛ nywi ɓwum mèan ɓye pyiâ kɛ ɓyɛbbi nun mbyî, son, ɓɛ yònnzi kan mɛ̀ nlim nyan. Ɓɛ ɗonnzi kifɛʼ kwǔ kɛ̀n ɓyɛbbi shan, ɓɛ ci mɛ̀ lɛʼ kwɛ̀nnjin kwan hwæn wɛ̌ tà shɛ mɛ̀ nlim nyan yili.
47013001	Kæ̀mmì mɛ nlè sɛ she mùn yɛ̌ ɓɛ̀n kɛ cì shin sɛ. Ɓwiʼ yɛ cì wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Ǹzæ̌ʼ lɛʼ yɛ ɓyin yɛ fɔ̀sàʼ kɛ nyinnìm shin nun, yɛ kwan kɛ ŋwum yi shìtàkwù ɓî, shindɔʼ lê.»
47013002	Mùn cinni ǹzæ̀ʼ lɛʼ ndɔʼ nɛ mùn yɛ̌ ɓwum ɓɛ cie ɓyɛbbi mbyî ywiʼ ɗwosi lɛ̀ ɓye fɔʼ lɛ̀ ɓwum tì. Mùn lɛlâ ǹzæ̀ʼ lɛʼ màzwùm mbyî kɛ kæ̀mmǐ mɓɛ̀n she mɛ mɓì nun. Son, mùn yɛ̌ tì kònndi kwùbtaʼ jenɛ kwan sɛ mùn ɓà kwe. A si lɛ, kwan sɛ mùn yɛ̌ tì kònndi ɓɛ̀n ɓe kɛ cì shin, mùn ɓǎ mwum ndɔʼ ɗonnzi.
47013003	Kɛ ɓyin yili lɛ ɓyin yɛn lɛ mùn tǎ lɛli kɛ ŋwum Yesù Kristò nun, ɓyin yɛ kuʼ yɛn. Yesù Kristò ɓǎ ǹswublea kɛ ncǐ she nun kɛ nyinnìm shin nun, son, à tǎ ǹkimmɔʼ yon lìsea.
47013004	À si lɛŋkæ̀m lɛ kwan sɛ ɓɛ ywummɔe nun kɛ ŋgæʼ mɛ̀ ɓɔtɔʼ zwɛ̂m, à ɗonnzi nun nɛʼ, à fyònnì ǹswublea, son jenɛ, à cinni ǹzison kɛ ŋkimmɔʼ Mvɛ̀nnswæ̀b nun. Ɓwiʼ kuʼ, kɛ mɓæti yɛ ɓwiʼ ti ɓæti lɛ̀ nun, ɓwiʼ ɓi swublea. Son, kɛ tòn yɛ ɓwiʼ yɛ tòn ɓwiʼ lɛ̀ ɓyin kwan sɛ ɓwiʼ yɛ ɓɛ̀n kɛ cì shin, ɓwiʼ yɛ ǹzison shon lìsea, lɛ̀ ǹkimmɔʼ Mvɛ̀nnswæ̀b yon nun.
47013005	Cæsênì ɓyin nɛʼ, ɓyin cɛ ɓɛshɛ ɓyin ta Yesù Kristò ɗwon lɛ̀ ǹlim fɔʼ. Kɛ̀ ɓyin lìmmi kan lɛ Yesù Kristò tǎ tòn kɛ mɛ nlim nyin nun? À tǎ tòn kwe, a shi ɓɛ li, lɛ̀ ɓyin ɓǎ ɓwum ɓyon ŋkæ̀mŋkæm.
47013006	Ti lɛ̀ ɓwiʼ, mùn fɔ̀kàʼ lɛ ɓyin yɛ lìmmì lɛ ɓwiʼ ɓi mɛ̀ ci-ntwum Yesù ŋkæ̀mŋkæm.
47013007	Jenɛ, ɓwiʼ ta M̀vɛ̀nnswæ̀b keli lɛ̀ mɛ̀ myin nyin lɛ ɓa ɓyin ci lɛʼ ɓyɛbbi ndɔʼ. A ɓa lɛ ɓwiʼ yili lɛ ɓwiʼ lisàʼ ɓwum ǹkimmɔʼ yɛʼ kwan sɛ ɓwiʼ yɛ ɓɛ̀n kɛ cì shin, son, ɓwiʼ yili lɛ ɓyin ci lwɛn. Ɓwiʼ yili li, kwo fɛʼ she ɓwiʼ cinne kǎn tî mbyi lɛ̀ ɓwiʼ lisàʼ ǹkimmɔʼ yɛʼ.
47013008	Ntwiʼ sɛ ɓwiʼ wòli kan kim ɓwiʼ fyinnzi lɛŋkæ̌m Mvɛ̀nnswæ̀b. Ywum yɛ ɓwiʼ ta cì hwæn, ɓwiʼ ta ɗyi lɛ̀ lɛŋkæ̌m màzwùm.
47013009	Ǹlim ta ɓwiʼ lwukea kɛ nyɛn yɛ ɓwiʼ ta ɓyin yɛnni ɓyin ɓi kimmɔa, ɓwiʼ ɓɛ swublea. Ɓwiʼ ta M̀vɛ̀nnswæ̀b keli kɛ mɛ myin nyin nun lɛ nun kɛnnzì ɓyin mbyî kɛ mbyi nyon nun.
47013010	Mùn tà ɓyin ywum ton yi kɔi lɛ̀ mùn ɓǎn kɛ nyinnìm shin nun, ɓǎ kwan sɛ mùn yɛ̌ ɓɛ̀n, mǔn læ̀kì ɓyin nyɛnndi kɛ ŋkimmɔʼ yɛ Nyɛli nyɛʼ fɛ mun nun. À fɛ mùn ǹkimmɔʼ màzwùm lɛ̀ ǹkwìn ɓwum ɓyin kɛn kɛ mbyî, ɓa kì yɛ fyôn ɓe lɛ̀ ǹyè.
47013011	Mɛ̀ ŋgyinni ɓyɛ̂m, mùn lɛbbâ ɓyin. Kpæmmênì mɛʼ lɛ̀ ɓyin kɛn mbyî kɛ she Mvɛ̀nnswæ̀b nun, ɓyin kimnzi ɓwùlu mɛ̀ nlim kɛ nyinnìm shin nun, ɓyin ton ŋwum fɔʼ lɛ̀ ɓwùlu, flɔa ɓɛ kɛ nyinnìm shin nun. M̀vɛ̀nnswæ̀b nɛ tà ɓwiʼ yili, à kònndì tì ɓwiʼ flɔa fɛ, à yɛ̌ ɓɛ lɛ̀ ɓyin.
47013012	Hwæsênì ɓwùlu mɛ̀ hwæsi ɓye ɓwum ɓɛ ta ɓwùlu yili. Ɓwum Yesù hwæn ta ɓyin hwæsi.
47013013	Ŋ̀ŋgæ̀nni yɛ Nyɛli nyɛʼ Yesù Kristò tà ɓwiʼ ŋgæ̀nni, ǹyili yɛ M̀vɛ̀nnswæ̀b tà ɓwiʼ yili, lɛ̀ m̀ɓæti yɛ M̀pùn Nsanmi tà ɓwiʼ ɓæti lɛ̀ ɓwùlu kɛ ŋkwìn yɛʼ nun, yɛ ton lɛ̀ ɓyin, ɓyin hwæn.
48001001	Mùn Pɔ̂l nɛ kɔi ɓyin ɗèwà ton sɛ. Mùn ni ci-ntwum Yesù Kristò ɓa kì ntwiʼ sɛ mwum ndɔʼ nɛ yæn mun, shìkì mwum ndɔʼ nɛ fyi mùn, son, Yesù Kristò ɓon lɛ̀ Ce M̀vɛ̀nnswæ̀b nɛ yìmnzâ Yesù kɛ ywi nun, ɓon ɓɛ fyi mùn.
48001002	Ɓwiʼ kɔi ɓyin ɗèwǎ màzwùm ɓwiʼ lɛ̀ mɛ̀ ŋgyinni ɓwum Kristò ɓye kɛ fɛ, ɓǎ ɓwiʼ hwæsi ɓyin ɓɛ mɛ̀ ŋkwìn ɓwum Yesù Kristò ɓye kɛ ŋgyɔʼ Gàlàsî nun.
48001003	Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
48001004	Nyɛli nyɛʼ Yesù nɛ fɛe nun nɛʼ ɓǎ nun pæʼ ɓwiʼ kɛ ɓyɛbbi nun, nun swæti ɓwiʼ kɛ ŋgyɔ̂ʼ wan nɛ ɓyɛbbi ni kɛ nlim. Li nɛ Ce nyɛʼ M̀vɛ̀nnswæ̀b yili lɛ à ci.
48001005	Ǹtwu ɓɛ lɛ̀ M̀vɛ̀nnswæ̀b kwan hwæn! Àmɛ̀n.
48001006	Àma, shìmmea ta mun cǐ lɛ̀ swum sɛ ɓyin ta cì. M̀vɛ̀nnswæ̀b loen ɓyin kɛ kwɛ̀nnzǐ nlim Yesù Kristò nun lɛ ɓyin ɓɛ ɓwum ɓyon, son, ɓyin mgbæ̀nni kan, ɓyin ɗwiâ M̀vɛ̀nnswæ̀b lɛ̀ fyǎʼ mɛ̀ʼ, ɓyin ɗunmi mwù kɛ̌ lɛ̀ ǹtwum lwɛn ye ɗin.
48001007	Sɛ ɓa lɛ ǹtwum lwɛn ndɔʼ yi tì kwe. Son, ɓwum ndɔʼ ɓi kɛ nyinnìm shin nun, ɓɛ ta ɓyin mwù gwànnzi, ɓɛ yili ɓɛ kwɛbsi Ǹtwum Lwɛn ye kɛ nywi Yesù Kristò.
48001008	Son, mùn shɛ̀ ɓyin jenɛ lɛ, ɓɛshɛ mwum ndɔʼ ɓɛ̀n, nun ɓɛ fɛʼ kɛ ŋkwìn yɛʼ nun, kwo fɛʼ cikpuʼ Mvɛ̀nnswæ̀b nɛ kyilì fɛʼ ǹwaì ye kɛ ɗɛb, ɓɛshɛ à ɗunmi ɓyin ǹtwum lwɛn ye ɗin shɛ̌, yɛ lân ye ɓwiʼ shɛâ ɓyin mbyî, M̀vɛ̀nnswæ̀b yɛnnzi nun vɛ̀nɛ̀ʼ.
48001009	Mùn shɛ̀â ɓyin mbyî, mùn yɛ̌ tì kònndi kwùbtàʼ jenɛ: Ɓɛshɛ mwum ndɔʼ ɓɛ̀n, à ɗunmi ɓyin ǹtwum lwɛn ye ɗin ndɔʼ shɛ̌, yɛ lân ye ɓyin ywɔâ mbyî, M̀vɛ̀nnswæ̀b yɛnnzi nun vɛ̀nɛ̀ʼ.
48001010	Ɓyin fɔkaʼ lɛ mùn shɛ̌ lɛʼ si li ɓǎ ɓwum fɛ mùn ǹtwu? Ayi, mùn sukuʼ yili lɛ M̀vɛ̀nnswæ̀b yili mùn ǹgwòn. Kɛ̀ mùn yili mùn lwusi ɓwum ǹlim kɛ zwum? Ɓɛshɛ mun yilê lɛ mùn yɛ̌ mùn ɓwum ǹlim lwusi zwum, mǔn ɓê kǎn ci-she Yesù Kristò.
48001011	Mɛ̀ ŋgyinni ɓyɛ̂m, mùn tà ɓyin shɛ̌ lɛ mwum ndɔʼ nɛ ghe kǎn Ǹtwum Lwɛn yɛ mùn shɛ̀â ɓyin.
48001012	Mǔn ywɔʼ kan yon ŋwum mwum ndɔʼ, shìkì mwum ndɔʼ lìsàʼ kuʼ mùn yon. Son, Yesù Kristò nɛ kwasi mun yon.
48001013	Ɓyin limmi kwǔ kɛ̀n shɛ̂m kwan sɛ mùn ɓe ɓɛ̀ʼ mɛ Yudà ɗwon. Kɛ kwan màzwùm nun, mùn ɓe ǹkwìn ɓwum Mvɛ̀nnswæ̀b vɛ̀nɛ̀ʼ yɛnnzi ǹzwɔnzwɔ̀ʼ, mùn yile lɛ mùn kyasì yon.
48001014	Kɛ nɗwon yɛ mùn ɓe ɓɛ̀ʼ mɛ Yudà ɗwon nun, mùn ɓe ɓwum ɓɛ ɓwiʼ cinne kwan ye fɔʼ ɓwiʼ lɛ̀ ɓon lèan. Mùn ɓe mwù kɛ̌ kɛ nywi yi ɓɛ̀ʼ mɛ mbibea ɓyɛʼ nun ǹzwɔnzwɔ̀ʼ.
48001015	Son, M̀vɛ̀nnswæ̀b, kɛ kwɛ̀nnzǐ nlim shon nun, à yæ̀nne mùn lɛ̀ ɓɛ ye kifɛʼ mun, à lon mùn lɛ̀ mùn kiìn she shon cǐ.
48001016	Kwan sɛ sɛ woli nun lɛ nun yɛ̌ mùn mwɛn nyon kwàsi ɓǎ mùn ɗyi shìtàkwù shon kɛ swiʼ ɓwum ɓɛ ɓa mɛ̀ Yudà, mǔn kɛ̀nne kǎn mwum ndɔʼ cibbi lɛ à lisàʼ mùn ywum màzwùm,
48001017	shìkì mùn kɛ̀n kuʼ kɛ Yèrusàlɛ̀m ɓǎ mùn yɛn ɓwum ɓɛ sɛti ɓɛ zwimbyiʼ shɛ̂m mɛ̀ ci-ntwum Yesù. Son, mùn waɔʼ kɛ̀n ǹnywɛ̀n kɛ ŋgyɔʼ Àràbî. Kɛ nyě yi, mùn fyòìn ɓe kɛ Dàmasì.
48001018	A lan ɓe ɗwùm lê, mǔn kà kɛ̀n kɛ Yèrusàlɛ̀m ɓǎ mùn kɛn Pìɛ̂r ɓæ̀ti. Ɓwiʼ non kwe ɓwiʼ lɛ̀ nun ŋgyìn wûm ɓlàn shân.
48001019	Mǔn yɛn kan ɓwùlu mɛ̀ ci-ntwum Yesù, a shi ɓɛ Jâʼ, ŋgyinni Nyɛli nyɛʼ.
48001020	(Ywum yɛ mùn tà ɓyin kɔʼ yɛ yi lɛŋkæ̀m. M̀vɛ̀nnswæ̀b lìmmi lɛ mǔn tà ka ɓwɛ̀lì ɗin.)
48001021	Kɛ nyě yi, mùn waʼ kɛ̀n, mùn kɛ̀n ɓɛ̀n kɛ ŋgyɔʼ Sìrî nun lɛ̀ kɛ ŋgyɔʼ Sìlìsî.
48001022	Kɛ kwan màzwùm nun, mɛ̀ ŋkwìn ɓwum Yesù Kristò ɓye kɛ ŋgyɔʼ Jùdê nun, ɓe lɛ̀ ǎ yɛn kifɛʼ fli mɛʼ shɛ̂m.
48001023	À ɓe suʼ ywɔʼ swum sɛ ɓwum ɓe lɛli kɛ nywi yɛ̂m lɛ: «Ci-nyɛnnzi ɓwum vɛ̀nɛ̀ʼ nɛ ɓɛkàʼ mbyî, jenɛ à tǎ ɓwum Ǹtwum Lwɛn Yesù Kristò lìsea, swum sɛ nun yile lɛ nun kyasì.»
48001024	Li, ɓwum ton ɓi ɗunmi M̀vɛ̀nnswæ̀b twuli kɛ jin shɛ̂m nun.
48002001	Kɛ nyě ɗwùm wûm ɓlàn nyî, ɓwiʼ konndì tì kɛ̀n ɓe Yèrusàlɛ̀m ɓwiʼ lɛ̀ Bàrnàbâ. Ɓwiʼ twɛlɔ̀ʼ tì kuʼ Tîtɛ̀ kɛ fyaʼ.
48002002	Mùn kɛ̀nne li ntwiʼ sɛ M̀vɛ̀nnswæ̀b nɛ shɛe mùn lɛ mùn kɛn. Kwan sɛ mun ɓɛ̌n kwe, ɓwiʼ swɔli lɛ̀ mɛ̀ ci-zwiʼ nyenswæ̀b ɓye kwe, mùn sannzi ɓon kɛ kwiʼ nun Ǹtwum Lwɛn yɛ mùn tǎ shɛ̀ lɛ̀ ɓwum ɓɛ ɓa mɛ̀ Yudà. Mùn sannze ɓon li ntwiʼ sɛ mǔn yili kan lɛ she sɛ mùn cìâ mbyî lɛ̀ she mun tǎ cì jenɛ, sɛ ywiɔ̀ʼ ŋgyɔʼ ɗin.
48002003	Son, kwan sɛ ɓɛ ywɔʼ hwæn, ɓɛ shɛ̀ kan lɛ̀ Tîtɛ̀, mwum grɛ̂ʼ nɛ ɓwiʼ kɛnne ɓwiʼ lɛ̀ nun lɛ nyǐ ni ɗun ǹdùn.
48002004	Ɓyindɔʼ lɛ̀ ɓwum ɓɛnni ɓe nyènye, mɛ̀ ci-mɛ mɓwɛ̀ʼ ndɔʼ ɓɛ ɓi, ɓɛ yili lɛ ɓɛ ɗunnzi nun ǹdùn. Ɓwum màzwùm ɗun kɛ ŋkwìn ɓwum yɛʼ nun shìkì ɓwiʼ limmì ɓǎ ɓɛ yɛn m̀bɔ̀kì nɛ ɓwiʼ ɓa tî kɛ mɛ lwuà mɛ Yudà nun, ntwiʼ sɛ ɓwiʼ ti ɓæti lɛ̀ Yesù Kristò. Ɓɛ yili lɛ ɓɛ fyɔsì ɓwiʼ mɛ̀ son mɛ lwuà yan.
48002005	Son, ɓwiʼ ɓe mɛ̀ ywiʼ sæ̀ti kɛ ywum yɛ ɓɛ ɓe ɓwiʼ shɛ̌ nun. Ɓwiʼ yili lɛ Ǹtwum Lwɛn yɛ ɗyi lɛŋkæ̀m yɛ ton kɛ nyinnìm shin nun kwan hwæn, shìkì ɓɛ kwɛbsi yon.
48002006	Ti lɛ̀ ɓwum ɓye ɓyin ta lon lɛ mɛ̀ ci-zwiʼ nyenswæ̀b, (kɛ̀ mɛ̀ ci-zwiʼ ɓɛkè, kɛ̀ ɓon ɓɛ ɓan, swum fɔʼ sɛ kɛ mɛʼ yɛ̂m, ntwiʼ M̀vɛ̀nnswæ̌b tà ka mwum ndɔʼ cɛ kɛ mɛʼ zwɛ̂m), ɓwum màzwǔm shɛ̀ kan lɛ mùn konndì swum ndɔʼ kɛ Ǹtwum Lwɛn yɛ mùn ɓe shɛ̀ mbyî nun.
48002007	Son, ɓɛ fyon yɛn lɛ M̀vɛ̀nnswæ̀b fɛ mun she nshɛ̌ Ntwum Lwɛn yi lɛ̀ ɓwum ɓɛ ɓa mɛ̀ Yudà, wɛ̌ tà shɛ nun fɛe she màzwùm kuʼ lɛ̀ Pìɛ̂r lɛ nyǐ ni kɛn mɛ̀ Yudà shɛ̌.
48002008	M̀bɔ̀kì nɛ nun kɛ̀â Pìɛ̂r wɛ̌ ci-ntwum Yesù kɛ nywi mɛ Yudǎ, m̀banmbɔʼ kuʼ à kɛ̀â kuʼ mùn wɛ̌ ci-ntwum Yesù kɛ nywi ɓwum ɓɛ ɓa mɛ̀ Yudà.
48002009	Jâʼ, Pìɛ̂r lɛ̀ Jân, ɓon ɓɛ ɓyin ta twɛʼ wɛ̌ mɛ̀ ci-zwiʼ, ɓɛ limme lɛ M̀vɛ̀nnswæ̀b fɛe mùn she ŋkæ̀mŋkæm si fyaʼ, li, ɓɛ ɗunmi ɓwiʼ mɛ̀ fyàʼ fɛkea ɓwiʼ lɛ̀ Bàrnàbâ, swum sɛ lisea lɛ ɓwiʼ ɓi ŋwum fɔʼ ɓwiʼ lɛ̀ ɓon. Li, ɓwiʼ sunndi lɛ ɓwiʼ yɛ kɛ̌n Ǹtwum Lwɛn shɛ̌ lɛ̀ ɓwum ɓɛ ɓa mɛ̀ Yudà, ɓon kuʼ, ɓɛ kɛn shɛ̌ cǐ mɛ Yudà.
48002010	Swum sɛ ɓon sue kuʼ ɓwiʼ cibbi, à si lɛ ɓwiʼ kpaʼ mɛ̀ ci-nzæmnzæm ɓyan. Swum màzwùm sɛ mùn yile kuʼ mbyî lɛ mùn ci.
48002011	Son, kwan sɛ Pìɛ̂r ɓɛ̀nne kɛ Àntìyɔ̂shì, ɓwiʼ cinni lɛʼ ndɔʼ ɓwiʼ lɛ̀ nun kɛ swiʼ ɓwum, ntwiʼ sɛ ɓe lɛ̀ à pyìâ lɛʼ.
48002012	Kwan sɛ nun ɓɛ̀nne, à ɓe ji ji lɛ̀ ɓwum ɓɛ ɓa mɛ̀ Yudà. Son, kwan sɛ mɛ̀ Yudà ɓye Jâʼ fyie ɓɛn, Pìɛ̂r kɛsi nywi, ǎ ji kan tî ji lɛ̀ ɓwum ɓɛ ɓa mɛ̀ Yudà, ntwiʼ sɛ nun lìmme lɛ yì ɓɛ̀ʼ yan ɓyinnɔʼ ǹji ji lɛ̀ ɓwum ɓɛ ɓa mɛ̀ Yudà. Li, à ɓe mɛ̀ Yudà yi.
48002013	Mɛ̀ Yudà ndɔʼ ɓye ɓe ɓwum Yesù Kristò ɓe kwe, ɓɛ ɗunmi kuʼ cì wɛ̌ Pìɛ̂r. Kwo fɛʼ Bàrnàbâ nun nɛʼ ɓe kɛ læm màzwùm nun.
48002014	Kwan sɛ mùn yɛn lɛ ɓɛ ɓe kàn tî kwǔ kɛ̀n she zuʼ kɛ̀nni wɛ̌ shɛ Ǹtwum Lwɛn yɛ ɗyi lɛŋkæ̀m yili, mùn waʼ zwô kɛ swiʼ ɓwum hwæn, mùn shɛ̀ lɛ̀ Pìɛ̂r lɛ: «Wù ni mwum Yudà, son, kwan sɛ wù ɓe tòn kɛ nyinnìm ɓwum ɓɛ ɓe kǎn mɛ̀ Yudà nun, wù ɓe cì wɛ̌ ɓwum màzwùm, wǔ ɓe kǎn yì ɓɛ̀ʼ mɛ Yudà ɗwon. Ti jenɛ, yɛn sɛ ci wù yili wù ci dòlɛ̀ʼ lɛ̀ ɓwum ɓɛ ɓa mɛ̀ Yudà lɛ ɓɛ ɗwon yì ɓɛ̀ʼ mɛ Yudà?»
48002015	Ɓwiʼ, ɓwiʼ ɓi mɛ̀ Yudà mɛ̀ kwù lɛ̀ mwù nun. Ɓwiʼ ɓa ɓwum ɓɛ ɓa mɛ̀ Yudà, mɛ̀ ci-ncǐ ɓyɛbbi ɓi.
48002016	Son, ɓwiʼ limmi lɛ M̀vɛ̀nnswæ̌b tà ka mwum fyɔ̀si ǹsanmi kɛ swiʼ shon ntwiʼ sɛ nun tǎ mɛ̀ lwuǎ Mòîzɛ̀ ɗwon. À tǎ mwum fyɔ̀si ǹsanmi kwan sɛ mwum ni ta ǹlim kɛ̌ lɛ̀ Yesù Kristò. Li, ɓwiʼ kuʼ, ɓwiʼ kɛâ ǹlim kɛ nywi Yesù Kristò ɓǎ M̀vɛ̀nnswæ̀b fyɔsì ɓwiʼ sanmi kɛ nyě kɛ̌ nlim màzwùm, ɓa kì ntwiʼ sɛ ɓwiʼ ta mɛ̀ lwuǎ Mòîzɛ̀ ɗwon. Ntwiʼ ǹɗwonnzi mɛ lwuà yɛ ɓa cǐ mwum ɓɛ ǹlwinni kɛ swiʼ Mvɛ̀nnswæ̀b.
48002017	Ɓwiʼ yili lɛ ɓwiʼ ɓɛ lwinni kɛ mɛʼ Mvɛ̀nnswæ̀b ntwiʼ sɛ ɓwiʼ ta ǹlim kɛ̌ lɛ̀ Yesù Kristò. Kɛ kwan màzwùm nun, ɓɛ shɛ lɛ ɓwiʼ ɗuân kɛ læm mɛ ci-ncǐ ɓyɛbbi nun. Kɛ à si li, sɛ lisaʼ lɛ Yesù Kristò nɛ kin ɓwiʼ ɗunnzi kɛ ɓyɛbbi nun? Ayi, sɛ ɓa li.
48002018	Ɓɛshɛ mùn ɗonnzi ǹɗwonnzi mɛ lwuǎ Mòîzɛ̀, kɛ nyě yi, mùn ɗunmi tì ɗwon ɓe, mùn cìâ ɓyɛbbi kɛ swiʼ Mvɛ̀nnswæ̀b.
48002019	Kɛ swiʼ lwuà mùn ni ɗwon. Lwuà nɛ ci mùn ywi ɓǎ mùn cinni ǹzison kɛ swiʼ Mvɛ̀nnswæ̀b. Ɓɛ ywummɔʼ ɓwiʼ kɛ ŋgæʼ mɛ̀ ɓɔtɔʼ zwɛm ɓwiʼ lɛ̀ Yesù Kristò m̀ban,
48002020	li, ǹzison shɛ mùn cinni jenɛ, shɛ̂m sɛ ɓan, Yesù Kristò nɛ kin tòn kɛ nywi yɛ̂m. Tòn shɛ̂m sɛ mùn tǎ tòn fɛ ŋgyɔ̂ʼ wan, mùn tǎ tòn lɛ̀ kɛ̌ nlim lɛ̀ Mwɛn Mvɛ̀nnswæ̀b, nun nɛ yili mun, à ywi kɛ ntwiʼ yɛ̂m.
48002021	Mǔn tà ka kwɛ̀nnzǐ nlim Mvɛ̀nnswæ̀b twɛli lɛ̀ swum ɗin. Ɓɛshɛ M̀vɛ̀nnswæ̀b fyɔsè mwum ǹsanmi ntwiʼ nɗwonnzi mɛ lwuà, sɛ lisaè lɛ Yesù ywi ŋgyɔʼ ɗin.
48003001	O! Lan Gàlàsî, ɓyin ɓa lɛ̀ mwù nun! Yà mwum nɛ pɔkaʼ ɓyin? Mùn sannzâ ɓyin m̀bɔ̀kì nɛ ɓɛ ywummɔâ Yesù Kristò kɛ ŋgæʼ mɛ̀ ɓɔtɔʼ zwɛm fɔ̀sì lwɛn.
48003002	Swum fɔʼ sɛ mùn yili lɛ ɓyin shɛ mùn lɛ̀ mɛ̀ ŋwum yin si lɛ: M̀pùn Nsanmi ɓɛ̀nne ɓyin kɛ nywi ntwiʼ ɓyin ɓe mɛ̀ lwuǎ Mòîzɛ̀ ɗwon, kɛ̀ ntwiʼ sɛ ɓyin ywɔe Ǹtwum Lwɛn?
48003003	Ɓyin ɓa lɛ̀ mwù nun? Ɓyin ɗunme kɛ̀n mbyî lɛ̀ ǹkimmɔʼ Mpùn Nsanmi, ti jenɛ, ɓyin yili ɓyin kɛn kɛ ŋkimmɔʼ yin nɛʼ nun ntwiʼ yɛn?
48003004	Ywum yɛ lan ɓyin nywi yi à yi ŋgyɔʼ ɗin? Ɓan, yɛ ɓa ŋgyɔʼ ɗin.
48003005	M̀vɛ̀nnswæ̀b nɛ fɛ ɓyin M̀pùn nyon, à tà tî yì hìlea cǐ kɛ nyinnìm shin nun, ɓyin ɓakaʼ lɛ à tà yon cǐ li ntwiʼ sɛ ɓyin ta mɛ̀ lwuǎ Mòîzɛ̀ ɗwon, kɛ̀ ntwiʼ sɛ ɓyin ywɔe Ǹtwum Lwɛn?
48003006	À si wɛ̌ tà shɛ ɓɛ kɔʼ kɛ nywi Abràhâm lɛ: «Abràhâm tɛ̀le zwùm lɛ̀ M̀vɛ̀nnswæ̀b, li nɛ ci M̀vɛ̀nnswæ̀b fyɔ̀se nun ǹsanmi kɛ swiʼ shon.»
48003007	Kɛ nzæ̌ʼ lɛʼ yi nun ɓyin woli ɓyin limmì lɛ ɓwum ɓɛ ta zwùm tɛ̀li lɛ̀ M̀vɛ̀nnswæ̀b lɛ̀ lɛŋkæ̀m, ɓon ɓɛ ɗyi ɓwɛn Abràhâm.
48003008	Ɓɛ kɔe kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b yɛ̌ ɓwum ɓɛ ɓa mɛ̀ Yudà fyɔ̀si sanmi kwan sɛ ɓɛ ta ǹlim kɛ̌ lɛ̀ nun. Li, Abràhâm ywɔe Ǹtwum Lwɛn màzwùm ǹdìkàʼ ŋwê, yɛ M̀vɛ̀nnswæ̀b shɛ̀e nun lɛ: «Mùn yɛ̌ ɓwum hwæn lwɛn cǐ ŋgyɔ̂ʼ wan nun kɛ ntwiʼ ywû.»
48003009	Abràhâm tɛ̀le zwùm lɛ̀ M̀vɛ̀nnswæ̀b, M̀vɛ̀nnswæ̀b cìâ nun lwɛn. Li nɛ ci, ɓwum ɓɛ ta zwùm tɛ̀li lɛ̀ M̀vɛ̀nnswæ̀b, M̀vɛ̀nnswæ̀b yɛ̌ ɓon lwɛn cǐ wɛ̌ tà shɛ nun cìâ Abràhâm.
48003010	Ɓwum ɓɛ ta mwù kɛ̌ kɛ nɗwonnzi mɛ lwuà nun, ǹke Mvɛ̀nnswæ̀b yɛ ɓon ɓænni. Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Ŋ̀ke ɗwon mwum nɛ tà ka ywum yɛ ɓɛ kɔʼ kɛ ɗèwǎ Mòîzɛ̀ nun ɗwonnzi hwæn pæʼ.»
48003011	Mwum hwæn lìmmi lɛ M̀vɛ̀nnswæ̌b tà ka mwum ndɔʼ fyɔ̀si ǹsanmi kɛ swiʼ shon ntwiʼ sɛ nun tǎ mɛ̀ lwuà ɗwon. Ntwiʼ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Mwum nɛ M̀vɛ̀nnswæ̀b fyɔ̀sâ ǹsanmi yɛ̌ ǹzison ɗwùmɗwùm cinni ntwiʼ sɛ nun tǎ zwùm tɛ̀li lɛ̀ nun””.
48003012	Li, ɓwiʼ yɛn lɛ ǹɗwonnzi mɛ lwuà yi kyi, ǹtɛ̀ʼ zwum yi kuʼ kyi. Mwum nɛ tǎ mwù kɛ̌ mɛ lwuà nun, à yɛ̌ ǹzison cinni kɛ nyě yɛ nun lwinnzi mɛ̀ lwuà màzwùm hwæn pæʼ nun.
48003013	Son, Yesù Kristò libbea ɓwiʼ kɛ ŋke yɛ ɓɛ ke ɓwiʼ kɛ lwuà nun. Ŋ̀ke màzwùm fyôn nun ɓe nywi kɛ ntwiʼ yɛʼ. Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Ŋ̀ke ɗwon mwum nɛ ɓɛ ta yìlì kɛ zwô ŋgæʼ zwɛm.»
48003014	Yesù Kristò cìe li ɓǎ ɓwum ɓɛ ɓa mɛ̀ Yudà yê ǹŋgæ̀nni yɛ ɓe kɛ nywi Abràhâm. Li, ɓǎ ɓwiʼ yê M̀pùn Nsanmi nɛ M̀vɛ̀nnswæ̀b cìe ɓwiʼ ǹkàli ntwiʼ sɛ ɓwiʼ ta zwùm tɛ̀li lɛ̀ nun.
48003015	Mɛ̀ ŋgyinni, mùn yili mùn twɛʼ m̀bɔ̀kì lɛʼ ndɔʼ lɛ̀ ywum yɛ ta lànnzì kɛ ŋgyɔ̂ʼ wan. Kwan sɛ mwum ndɔʼ tǎ ɓɛ, à jinâ ǹgwòn ɓon lɛ̀ lwikwæ̌n wɛ̌ shɛ sɛ yili, mwum nyan ndɔʼ wòli kan à sɛ̀mnzì ǹzæ̀ʼ lɛʼ ndɔʼ kɛ nlim, shìkì à kònndì kuʼ nyɛ̌ ɗin.
48003016	M̀banmbɔʼ kuʼ, M̀vɛ̀nnswæ̀b cìe ǹkàli lɛ̀ Abràhâm lɛ̀ tì kuʼ lɛ̀ mwɛn nyon. Ɓɛ kɔʼ kan kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b cìâ ǹkàli lɛ̀ ɓwɛn Abràhâm, à si wɛ̌ ɓɛ lɛʼ kɛ nywi ɓwum mèan. Ɓɛ suʼ kɔʼ lɛ: «Ŋ̀kàli yi yɛn mwɛn nywù””. Kɛ nzæ̀ʼ lɛʼ màzwùm nun, mwum m̀bɔʼ nɛ nun lɛʼ, nun nɛ ɗyi Yesù Kristò.
48003017	Swum sɛ mùn yili mùn shɛ ɓyin, à si lɛ: M̀vɛ̀nnswæ̀b sɛte ǹgwòn jini ɓon lɛ̀ Abràhâm, a lan ɓe nyè yi ɗwǔm nɗuʼ nnyì lɛ̀ mwùm lê, mɛ̀ lwuǎ Mòîzɛ̀ kà kwan. Li, mɛ̀ lwuà ɓi wòli kan kim ɓɛ sɛmnzì ǹgwòn nɛ M̀vɛ̀nnswæ̀b jine mbyî lɛ̀ Abràhâm, shìkì ɓɛ twɔʼ kuʼ ǹkàli Mvɛ̀nnswæ̀b.
48003018	Ɓɛshɛ mɛ̀ lwuà ɓɛ ta cì mwum kà yě swum lwɛn kɛ fyaʼ Mvɛ̀nnswæ̀b, ǹkàli Mvɛ̀nnswæ̀b yɛ ɓa tî yi. Son, M̀vɛ̀nnswæ̀b cìe ǹkàli lɛ̀ Abràhâm lɛ nun ni yɛ nyǐ lwɛn fɛ.
48003019	Ɓɛshɛ à si li, mɛ̀ lwuǎ Mòîzɛ̀ ta kpaʼ lɛ̀ yɛn? M̀vɛ̀nnswæ̀b fɛe ɓon ɓǎ ɓɛ lisàʼ ɓwum ɓyɛbbi nɛ ɓwum ta cì kɛ nywi Mvɛ̀nnswæ̀b. À kɛ̀e ɓon han a kɛn ɓɛ̀n kwan sɛ mwɛn Abràhâm nɛ M̀vɛ̀nnswæ̀b cìe ǹkàli kɛ nywi yon yɛ̌ ɓɛ̀n. M̀vɛ̀nnswæ̀b fɛe mɛ̀ lwuà màzwùm kɛ fyaʼ mɛ cikpuʼ ɓyon ɓye ɗɛb, ɓe nyě yi, mwum m̀bɔʼ ndɔʼ nɛ kɛn ɓon yèi, à kìn lɛ̀ ɓon.
48003020	Mwum màzwùm lànnze lɛʼ kɛ nyinnìm ɓwum lɛ̀ M̀vɛ̀nnswæ̀b. Ɓwiʼ limmi lɛ kwan sɛ mwum lànnzi lɛʼ kɛ nyinnìm ɓwum ɓî, lɛʼ sɛ sɛ yɛn mɛ̀ fyàʼ ɓî. Son, ti lɛ̀ ǹkàli yɛ M̀vɛ̀nnswæ̀b cìe, nun nɛ sukuʼ ǹlim kyi.
48003021	Sɛ lisaʼ lɛ mɛ̀ lwuǎ Mòîzɛ̀ ɓyinnzi ywum yɛ M̀vɛ̀nnswæ̀b cìe ǹkàli lɛ̀ yon? Ayi, sɛ ɓa li. Ɓɛshɛ lwuà ndɔʼ ɓe kwe nyɛ̌ ɓwum woli ɓɛ cinni ǹzison kɛ nyè yon, li, mwum ɓê ǹlwinni kɛ mɛʼ Mvɛ̀nnswæ̀b ntwiʼ sɛ nun tǎ lwuà ni ɗwon.
48003022	Son, ɓɛ kɔʼ kɛ ɗèwǎ Mvɛ̀nnswæ̀b nun lɛ mwum hwæn nɛ kɛ cɛ̌ ŋgyɔʼ zwɛm ni kɛ kwǔ ɓyɛbbi nji. Li, ɓwum ɓɛ ta zwùm tɛ̀li lɛ̀ Yesù Kristò yɛ ywum yɛ M̀vɛ̀nnswæ̀b cìe ǹkàli lɛ̀ Abràhâm yě kɛ ntwiʼ ntɛ̀ʼ zwum yan.
48003023	Lɛ̀ ǹgyìn yɛ ɓwiʼ yɛ zwùm tɛ̀li lɛ̀ Yesù kà wòli, ɓe lɛ̀ lwuà kpæmmâ ɓwiʼ wɛ̌ mɛ̀ ci-nye njè. Ɓwiʼ toen kpimmea li han a kiìn ɓɛ̀n kwan sɛ M̀vɛ̀nnswæ̀b wòe ɓwiʼ mbyi nɛ ɓwiʼ yɛ zwùm tɛ̀li lɛ̀ Yesù Kristò.
48003024	Li, mɛ̀ lwuà ɓɛ ɓe ɓwiʼ ɓǒn a kiìn ɓɛ̀n kɛ kwan sɛ Yesù Kristò ɓɛ̀n nun. À ɓòn ɓwiʼ li ɓǎ M̀vɛ̀nnswæ̀b fyɔsì ɓwiʼ sanmi kɛ swiʼ shon kwan sɛ ɓwiʼ ta zwùm tɛ̀li lɛ̀ Yesù.
48003025	Jenɛ, kwan ntɛ̀ʼ zwum ɓɛnnâ, mɛ̀ lwuǎ tà ka tî ɓwiʼ ɓǒn.
48003026	Kɛ ɓyin tɛlâ zwùm lɛ̀ Yesù Kristò, ɓyin ɓi ɓwɛn Mvɛ̀nnswæ̀b, ntwiʼ sɛ ɓyin ɓi ɓæti lɛ̀ Yesù.
48003027	Ɓyin hwæn ɓɛ ɓɛ jimnze kɛ jin Yesù Kristò nun, ɓyin fyonnâ ɓwɛn Mvɛ̀nnswæ̀b wɛ̌ nun.
48003028	Jenɛ, ǹkyììli ɓa tî kɛ nyinnìm ɓwum Yudà lɛ̀ ɓwum ɓɛ ɓa mɛ̀ Yudà. Ŋ̀kyììli ɓa tî kɛ nyinnìm mɛ son lɛ̀ ɓwum ɓɛ ɗyi mgbonmgbon. Ŋ̀kyììli ɓa tî kuʼ kɛ nyinnìm mɛ ɗwɛb lɛ̀ mɛ̀ yib. Ntwiʼ sɛ ɓyin ɓi swum fɔʼ kɛ mɛʼ Mvɛ̀nnswæ̀b ntwiʼ sɛ ɓyin ɓi ɓæti lɛ̀ Yesù Kristò.
48003029	Ɓɛshɛ à si lɛŋkæ̀m lɛ ɓyin ɓi ɓwum Kristò, ɓyin ɓi tì kuʼ ɓwɛn Abràhâm. Ɓyin ɓi kɛ læm ɓwum ɓye yɛ ywum yɛ M̀vɛ̀nnswæ̀b cìe ǹkàli lɛ̀ Abràhâm yě.
48004001	Mùn yili mùn sannzi tì ɓyin ǹzæ̌ʼ lɛʼ màzwùm. À si lɛ: Mwɛn nɛ yɛ̌ kwiʼ ce nyon ji, kwan sɛ nun kɛ dèdɛʼ, ǹkyììli ɓa kɛ nyinnìm shon ɓon lɛ̀ son nɛ kwe næm, kwo fɛʼ she nun ni ci-ɗwon si.
48004002	Kwan sɛ nun kɛ mwɛsɔ̀ʼ si, à tǎ lɛʼ ywo kɛ ŋwum ɓwum ɓɛ ta nun ɓǒn, ɓɛ konni tì kuʼ lɛ̀ ywum yon a kɛn ɓɛ̀n kwan sɛ ce nyon tean.
48004003	Ɓwiʼ kuʼ, kwan sɛ ɓe lɛ̀ mɛʼ sanmi kifɛʼ ɓwiʼ, ɓwiʼ ɓe mɛ̀ son mɛ swæ̀b ɓɛ fɛ ŋgyɔ̂ʼ wan.
48004004	Son, kwan sɛ a woli M̀vɛ̀nnswæ̀b kɛ fyaʼ, à fyiì Mwɛn nyon, m̀lib ndɔʼ nɛ ye nun, mwɛn màzwùm ɓe mɛ̀ lwuǎ Mòîzɛ̀ ɗwon.
48004005	À ɓɛ̌n ɓǎ nun libbaʼ mɛ̀ mwù ɓwum ɓye kɛ kɛ mɛ lwuà nun, ɓǎ ɓwiʼ fyonnì ɓwɛn Mvɛ̀nnswæ̀b.
48004006	Ɓyin ti jenɛ ɓwɛn Mvɛ̀nnswæ̀b lɛŋkæ̀m, li, M̀vɛ̀nnswæ̀b fyie ɓyin M̀pùn Mwɛn nyon, à kìn tòn kɛ mɛ nlim nyin nun. M̀pùn màzwùm tǎ cì ɓwiʼ lon M̀vɛ̀nnswæ̀b lɛ: «Bùba! Ce nyɛ!»
48004007	Li, wù ɓà tî son, wù ni mwɛn Mvɛ̀nnswæ̀b. Kɛ wù ni mwɛn Mvɛ̀nnswæ̀b, wù yɛ̌ tì kuʼ ywum lwɛn nyon cinni.
48004008	Kɛ kwan sɛ ɓe mbyî nun, lɛ̀ ɓyin lìmme kifɛʼ M̀vɛ̀nnswæ̀b, ɓyin ɓe mɛ̀ son mɛ swæ̀b ɗinɗin ɓɛ ɓa M̀vɛ̀nnswæ̀b.
48004009	Son jenɛ, ɓyin limmâ M̀vɛ̀nnswæ̀b, (ǹdikàʼ mùn shɛ̀ lɛ jenɛ M̀vɛ̀nnswæ̀b lìmmâ ɓyin). Ti yɛn sɛ ci ɓyin yili ɓyin ɗwon tì mɛ̀ swæ̀b ɓɛ ɗyi swublea? ɓyin fyonnì tì ɓɛ mɛ̀ son ɓyan?
48004010	Ɓyin ta ǹgyìn ndɔʼ kɛ̌ lɛ ǹgyìn ndwun nɛ nyɛ̌, ɓyin kɛ tì mɛ̀ nywiʼ ndɔʼ, lɛ̀ yì ɗwùm ndɔʼ lɛ yɛ klwɔkea yɛ.
48004011	Kɛ ncì yɛ ɓyin ta cì li, ǹlim ta mun ponpon zwum lɛ shindɔʼ she sɛ mùn cì kɛ cì shin si ŋgyɔʼ ɗin.
48004012	Mɛ̀ ŋgyinni ɓyɛ̂m, mùn tà ɓyin ɗɔa lɛ, fyònnênì mgbonmgbon wɛ̌ mùn, wɛ̌ m̀bɔ̀kì nɛ mùn fyònni mgbonmgbon kwan sɛ mùn kìân ɗun kɛ ŋkwìn yin nun. Ɓyin cìe kǎn mun lɛʼ ɓyɛbbi ndɔʼ.
48004013	Ɓyin limmi lwɛn lɛ mùn sɛte ɓyin kǐn Ǹtwum Lwɛn shɛ̌ kɛ kæ̀mmì she zwimbyiʼ nun ntwiʼ sɛ mùn ɓe ǹgwɛ̀nŋgwɛ̀n.
48004014	Ŋ̀gwɛ̀nŋgwɛ̌n màzwùm ciâ lɛ ɓyin hwummâ kɛ ntwiʼ yɛ̂m. Kwo fɛʼ li, ɓyin nzwonnzi kan mun. Son, ɓyin fyôn mun yě wɛ̌ cikpuʼ Mvɛ̀nnswæ̀b ndɔʼ. A lan lɔʼ ɗyě, ɓyin yee mun wɛ̌ Yesù Kristò nun nɛʼ.
48004015	Kɛ kwan màzwùm nun, ɓyin ɓe ǹdàli ywo ǹzwɔnzwɔ̀ʼ. Ti jenɛ, yɛn sɛ ci ɓyin? Mùn wòli mùn ɗyi shìtàkwù kɛ nywi yin lɛ, kwan sɛ mùn ɓe kwɛ̌n, ɓyin cinnè mbyi mpìlàʼ mɛ mɛʼ nyin, ɓyin kwɛbsê yon lɛ̀ yɛ̂m.
48004016	Ti jenɛ, mùn ti tì ci-ɓyìnnì nyin kɛ ntwiʼ lɛŋkæ̀m sɛ mùn tà ɓyin shɛ̌?
48004017	Ɓwum ɓye fɔʼ màzwùm, ǹzæ̌ʼ lɛʼ yɛ ɓɛ ta ɓyin shɛ̌, ɓɛ ta ɓyin mbɛ̀ti ɗin. Ǹzæ̌ʼ lɛʼ pwìnpwìn yɛ. Swum sɛ ɓɛ yili, à si lɛ ɓɛ gwannzì mùn lɛ̀ ɓyin, ɓǎ ɓyin ɗunmi ɓon mwù kɛ̌ kɛ nywi.
48004018	À si lwɛn lɛ mwum mbɛtì lwikwæ̌n, son, kɛ mbyi lwɛn nun. Mùn yili li kwan hwæn, a suʼ kan kwan sɛ mùn ni ŋgyɔʼ.
48004019	Ɓwɛn ɓyɛ̂m, nywi ta tî mùn kònndi kwɛ̀nni kɛ ntwiʼ yin wɛ̌ tà shɛ ye tǎ m̀lib kwɛ̀nni. Kwɛ̀nnì nywi màzwùm yɛ ɓɛ li han a kɛn ɓɛ̀n kwan sɛ ɓyin yɛ m̀bɔ̀kì Yesù lìsea ɓe kɛ mbɔ̀kì tòn nyin nun.
48004020	Jenɛ, mùn yili mùn ɓɛ kɛ ke shin ɓǎ mùn limmì swum sɛ mun yɛ̌ lɛli lɛ̀ ɓyin. Àma, mùn tǎ fyonŋgaʼ kɛ ntwiʼ yin.
48004021	Ɓyin ɓɛ yili ɓyin ɓɛ mɛ̀ son mɛ lwuà, mùn yili mùn cibbi ɓyin swum ndɔʼ. Ɓyin tà ka swum sɛ mɛ̀ lwuà ta shɛ̀ ywo?
48004022	Ɓɛ kɔʼ kɛ ɗèwǎ mɛ lwuà nun lɛ Abràhâm ye ɓwɛn ɓî, nyɛ̌ m̀bɔʼ mon nyon ɓe son, jin shon ɓe lɛ Hagà. Nyɛ̌ mɛ̀ mɓì ɓe mwɛn mlib nɛ ɓe mgbonmgbon, jin shon ɓe lɛ Sarà.
48004023	Mwɛn nyɛ̌ Abràhâm ye ɓon lɛ̀ son nyon, à ye nun kɛ nlwinnzi yi ɓɛ̀ʼ yɛ cɛ̌ ŋgyɔʼ zwɛm. Son, ti lɛ̀ nyɛ̌ nun ye ɓon lɛ̀ Sarà, ǹkàli Mvɛ̀nnswæ̀b yɛ lwinne.
48004024	Ɓwiʼ woli ɓwiʼ yɛn m̀bɔ̀kì ndɔʼ kɛ lɛʼ màzwùm nun. M̀bɔ̀kì màzwùm ni lɛ mɛ̀ yib ɓî màzwùm, ɓɛ ta mɛ̀ ŋgwòn ɓî lìsea. M̀bɔ̀kì nɛ Hagà tǎ lìsàʼ, à ni ǹgwòn nɛ M̀vɛ̀nnswæ̀b jine kɛ kpaʼ Sìnàî zwɛm ɓon lɛ̀ ɓwum Izràɛ̂l. Ɓwɛn Hagà ɓe mɛ̀ son, li nɛ kuʼ lɛ̀ ɓwum ɓɛ M̀vɛ̀nnswæ̀b jine ǹgwòn lɛ̀ ɓon kɛ Sìnàî, ɓon ɓe mɛ̀ son mɛ lwuà.
48004025	Jin Hagà si, ɓɛ ta kpaʼ Sìnàî nɛ kɛ ŋgyɔʼ Àràbî nun lon lɛ̀ jin màzwùm. Ɓwiʼ woli ɓwiʼ lon kuʼ Yèrusàlɛ̀m lɛ̀ jin fɔʼ, ntwiʼ sɛ ɓwum ɓɛ myi màzwùm nun ɓi mɛ̀ son.
48004026	Son, Yèrusàlɛ̀m she kɛ ɗɛb, à si mgbonmgbon, son sɛ ɗyi wɛ̌ mon nyɛʼ.
48004027	Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Kìm m̀lib nɛ ye kifɛʼ mwɛn, ywɔʼ ǹdàli. Wù nɛ ywɔʼ kifɛʼ kwɛ̀nni nywi nye mwɛn, lwon kyikye. Ntwiʼ sɛ m̀lib nɛ cinne kan ɓwɛn yɛ̌ ɓwɛn ye à làn m̀lib nɛ tòn lɛ̀ ywon.»
48004028	Ti lɛ̀ ɓyin mɛ̀ ŋgyinni ɓyɛ̂m, ɓyin ɓi ɓwɛn ɓye M̀vɛ̀nnswæ̀b cìe ǹkàli ɓon lɛ̀ Abràhâm lɛ à yɛ̌ nun fɛ, wɛ̌ tà shɛ ɓɛ ye Izàʼ kɛ nyě ŋkàli Mvɛ̀nnswæ̀b.
48004029	Kwan sɛ ɓe mbyî, mwɛn nɛ ɓɛ ye kɛ nlwinnzi yi ɓɛ̀ʼ yɛ cɛ̌ ŋgyɔʼ zwɛm ɓe mwɛn nɛ ɓɛ ye kɛ ŋkàli Mvɛ̀nnswæ̀b nun zæbsi. Han a kiìn ɓɛ̀n jenɛ, sɛ kɛ kuʼ li.
48004030	Son, ɓɛ kɔʼ kɛ ɗèwǎ Mvɛ̀nnswæ̀b nun lɛ: «Fyinni son ni ɓon lɛ̀ mwɛn nyon. Ntwiʼ mwɛn son ɓǎ kwiʼ ce ji ɓon lɛ̀ mwɛn mlib ɗæm.»
48004031	Mɛ̀ ŋgyinni ɓyɛ̂m, li nɛ kuʼ lɛ̀ ɓwiʼ, ɓwiʼ ɓa ɓwɛn mɛ son, ɓwiʼ ɓi ɓwɛn mlib ɗæm.
48005001	Yesù Kristò libbeâ ɓwiʼ kɛ nye son nɛ ɓwiʼ ɓe nlim, jenɛ, ɓwiʼ ti mgbonmgbon lɛ̀ lɛŋkæ̀m. Kɛ à si li, ɗyiênì kɛ nlim kimmi, ɓyin konni ɓyin læ̀kì fyònnì ɓe mɛ̀ son.
48005002	Ywɔênì fɛʼ, mùn Pɔ̂l, mùn shɛ̀ ɓyin lɛ ɓɛshɛ ɓyin ci ɓɛ ɗunnzi ɓyin ǹdùn, sɛ lisaʼ lɛ she sɛ Yesù Kristò cì kɛ nywi yin si ŋgyɔʼ ɗin.
48005003	Mùn kònndì ɓyin shɛ̀ ɓe lɛ̀ lɛŋkæ̀m lɛ, ɓɛshɛ mwum ndɔʼ yili lɛ ɓɛ ɗunnzi nun ǹdùn, à si nun nywi dòlɛ̀ʼ lɛ à lwinnzi mɛ̀ lwuà ɓye mbyî hwæn.
48005004	Ɓyin ɓɛ yili ɓyin ɓɛ lwinni ntwiʼ sɛ ɓyin ta mɛ̀ lwuà ɗwonnzi, ɓyin ɓa tî ɓæti lɛ̀ Yesù Kristò. Ɓyin yonnzâ ǹyè lɛ̀ kwɛ̀nnzǐ nlim Mvɛ̀nnswæ̀b.
48005005	Ti lɛ̀ ɓwiʼ, swum sɛ ɓwiʼ ta mwù kɛ̌ lɛ̀ son, à si lɛ M̀vɛ̀nnswæ̀b yɛ̌ ɓwiʼ fyɔ̀si sanmi kɛ swiʼ shon. Li, ɓwiʼ ton lɛ̀ m̀ɓònŋgàʼ nywɔʼ màzwùm ntwiʼ M̀pùn Nsanmi nɛ ta cì ɓwiʼ ta zwùm tɛ̀li lɛ̀ M̀vɛ̀nnswæ̀b.
48005006	Mwum nɛ ɗyi m̀ɓæti lɛ̀ Yesù Kristò, kwo fɛʼ ɓɛ ɗunnzi nun ǹdùn, kwo fɛʼ ɓɛ shi fɛʼ nun ɗunnzi, sɛ tà ka kpaʼ lɛ̀ swum ndɔʼ. Ŋgyi lɛʼ ni lɛ ɓyin lisaʼ kɛ̌ nlim shin kɛ nyili yɛ ɓyin ta ɓwùlu yili nun.
48005007	Ɓyin ɓi lɛʼ si ɓænni lwɛn, ti wɛn nɛ kænni ɓyin jenɛ lɛ ɓa ɓyin kɛn mbyî lɛ̀ lɛŋkæ̀m.
48005008	Ŋ̀kænni yi waʼ kan kɛ cɛ̌ Mvɛ̀nnswæ̀b nɛ lon ɓyin.
48005009	Ɓɛ ta ka ǹkæ̌n lɛʼ ndɔʼ ɗwǐ lɛ: «M̀bɔ̀kì mbùn kwæʼ lɛ nɛ ta mɛ̀ wɔ̌ʼ lǒn mèan wasi?»
48005010	Mùn lìmmi lwɛn lɛ kɛ mɓæti yɛ ɓyin ti ɓæti lɛ̀ Nyɛli nyɛʼ, ɓyin ɓa mɛ̀ mɓàkàʼ nyɛ̌ ɗin ndɔʼ cinni. Son, mwum nɛ tà ɓyin hwumnzi fi ni, M̀vɛ̀nnswæ̀b yɛ̌ nun mɛ̀ kæ̀ʼ lànnzi, kwo nun ɓɛ fɛʼ wɛn.
48005011	Mɛ̀ ŋgyinni ɓyɛ̂m, ti lɛ̀ mùn, ɓɛshɛ ɓe lɛ̀ mǔn kɛ shɛ̀ lɛ ɓwum ɗun ǹdùn, yɛn sɛ ɓwum ta mun vɛ̀nɛ̀ʼ yɛnnzi kɛ ntwiʼ lɛʼ màzwùm nun? Sɛ ɓê lɛŋkæ̀m li, ɓwum ɓa tî ɓyɛbbi ywo lɛ̀ Ǹtwum Lwɛn yɛ mùn tǎ shɛ̀ kɛ nywi Yesù nɛ ywie kɛ ŋgæʼ mɛ̀ ɓɔtɔʼ zwɛ̂m.
48005012	Mùn yili ma lɛ, ɓwum ɓɛ ta ɓyin hwumnzi lɛ̀ lɛʼ nɗunnzi ndùn ɓi, ɓɛ kpæm mɛʼ kɛ she shan nun, ɓɛ san ɓon nɛʼ ŋwɔʼ.
48005013	Mɛ̀ ŋgyinni ɓyɛ̂m, M̀vɛ̀nnswæ̀b lon ɓyin ɓǎ ɓyin ɓɛ mgbonmgbon. Son, kɛ tǒn mgbonmgbon shin nun, ɓa ɓyin fɔkàʼ lɛ ɓyin yɛ ywum hwæn cǐ mwù zwô. Son, ɓɛênì mɛ̀ ci-she ɓwulu kɛ nyili yɛ ɓyin cinni kɛ nyinnìm shin nun.
48005014	Ntwiʼ sɛ mɛ̀ lwuà hwæn swɔli kɛ lwuà m̀bɔʼ nun, nyɛ̌ lɛʼ lɛ: «Yili lwikwæ̌n nywù wɛ̌ tà shɛ wù tǎ wù nɛʼ yili.»
48005015	Son, ɓɛshɛ ɓyin ta cì wɛ̌ mɛ̀ nyæ̀m nyenea ɓye kɛ mbo nun, ɓyin ta ɓwùlu ɗyɛmnzea, ɓyin zæbsi tì ɓyin nɛʼ kɛ nyinnìm shin nun, konnênì, ɓyin læ̀kì ɓyin nɛʼ mlɔ̀si.
48005016	Swum sɛ mùn yɛ̌ ɓyin shɛ̌, à si lɛ: ɗonnzênì ɓyin nɛʼ M̀pùn Nsanmi kɛnnzì ɓyin kɛ tòn shin nun. Li, ɓyin ɓa ɓyɛbbi nɛ tà ɓyin wai kɛ mɛ nlim nun cǐ.
48005017	Ntwiʼ sɛ ywum yɛ ta ɓwiʼ wai kɛ mɛ nlim nun ɓa ywum yɛ M̀pùn Nsanmi yili. M̀banmbɔʼ kuʼ, ywum yɛ M̀pùn Nsanmi tǎ yili lɛ ɓwiʼ ci, yon yɛ mɛ̀ nlim nyɛʼ ɓyìnnɔ̀ʼ ǹcì. M̀pùn Nsanmi ɓon lɛ̀ ywum yɛ mɛ̀ nlim nyɛʼ yili cinni kan ŋwɛn kɛ nyinnìm shan nun. Li, ɓyin wòli kan kim ɓyin ci swum sɛ ɓyin yili.
48005018	Son, ɓɛshɛ M̀pùn Nsanmi nɛ ta ɓyin kɛ̀nnzi, ɓyin ɓa tî kɛ kwù mɛ lwuà nji.
48005019	Ywum yɛ ta waì kɛ mɛ nlim nyɛʼ nun, ɓwiʼ limmi yon seansean. Ɓwum ta mɛ̀ nlàʼ ywikea, ɓɛ cinni mɛ̀ mɓàkàʼ mɓyibbɔa, ɓɛ ci ywum hwæn wɛ̌ tà shɛ ɓon yili.
48005020	Ɓɛ ta yì fɔ̀kì mwumnzi, ɓɛ kwan ǹdæ̀m. Ɓwum ta ɓwùlu ɓyìnnzi, ɓɛ klwikàʼ mɛ̀ lɛʼ, ɓɛ kɛ mɛ̀ mkpì lɛ̀ ɓwùlu. Mɛ̀ nlim ɓɛ ɓon kɛ zwum ŋæ̀lea, ɓɛ ɓɛ tì mɛ̀ ci-nshelaʼ nywi. Ɓɛ ta ɓon nɛʼ kyììlea, ɓɛ fɔʼ mɛ̀ ŋkwìn kyikyi.
48005021	Ɓɛ ta ywum ɓwulu tæmmi, ɓɛ nwikaʼ mɛ̀ ŋkan han kon ɓwu ɓon mwu. Ɓɛ ta tî kònndi ywum ɗin ndɔʼ cì tî. Mùn shɛ̀ ɓyin lɛ̀ lɛŋkæ̀m lɛ ɓwum ɓɛ ta ywum màzwùm cǐ, ɓɛ ɓa mbyi nɗun kɛ ywɔʼ Mvɛ̀nnswæ̀b nun cinni.
48005022	Son, M̀pùn Nsanmi nɛ ta cì ɓwum cinni mɛ̀ kìkæ̀n nlwukea. Nun nɛ ta cì ɓwum ta ɓwùlu yili, ɓɛ ton lɛ̀ ǹdàli, ɓɛ ton tì mɛ̀ ywiʼ ɗɔ̀ʼ lɛ̀ ɓwùlu, ɓɛ fyimnzi mɛ̀ lɛʼ, ɓɛ ɗwi ɓwùlu fyàʼ nywi, ɓɛ ci lwɛn lɛ̀ ɓwùlu, ɓɛ ɓɛ lwinnɔa kɛ mɛ lɛʼ nyan nun hwæn.
48005023	Ɓɛ ɓɛ ɓwum flɔkea, ɓɛ ta mɛ̀ nlim nyan ɓænni. Mɛ̀ kìkæ̀n hwæn li, lwuà ndɔʼ ɓǎn nyɛ̌ kænni ɓwum lɛ ɓa ɓɛ ci nun.
48005024	Ɓwum ɓɛ ɗyi ɓæti lɛ̀ Yesù Kristò, ɓɛ ɗonnzâ mɛ̀ lɛʼ ɓyibbɔa nɛ ɓe ɓon kɛ kwæʼ nywiʼ nun. À si wɛ̌ ɓon ywummɔa ywum màzwùm kɛ ŋgæʼ mɛ̀ ɓɔtɔʼ Yesù zwɛm.
48005025	Kɛ M̀pùn Nsanmi nɛ ta ɓwiʼ ǹzison she nywæb fɛ, ǹdikàʼ ɓwiʼ kɛnnènì kɛ kwǔ kɛ̀n she nun tà ɓwiʼ lìsea nun.
48005026	Ɓa kì ɓwiʼ ɓɛènì mɛ̀ ci-ntwuli mwu, shìkì ɓwiʼ kæbsi ɓwùlu mɛ̀ lɛʼ kɛ nyinnìm shɛʼ nun. Ɓa ɓwiʼ ci m̀bànni lɛ̀ ɓwùlu.
48006001	Mɛ̀ ŋgyinni ɓyɛ̂m, ɓɛshɛ ɓyin ɓænnzi mwum nyin ndɔʼ lɛ̀ à tǎ ɓyɛbbi ndɔʼ cǐ, ɓyin ɓɛ M̀pùn Mvɛ̀nnswæ̀b ni kɛ nywi ɓi, ɓyin ɓi yɛ nun ɗyili ɓe kɛ mbyi nyɛ̌ zuʼ nun. Ɓyin yɛ cì li kɛ ŋkwu flɔa nun. Wù yɛ̌ tì konni lɛ̀ wù nɛʼ, wǔ læ̀kì tì kuʼ pyì kɛ mɛ mɓwɛb nun.
48006002	Kpeànì ɓwùlu ɓye mɛ̀ lɛʼ ta ɓon kyìbli mwu, li, ɓyin yɛ lwuà Yesù Kristò lwinnzi.
48006003	Ɓɛshɛ mwum ndɔʼ tǎ fɔ̀kàʼ kɛ nlim yon nun lɛ nun nɛ ɗyi mwum ndwun, son, lɛ̀ lɛŋkæ̀m à ni swum ɗin, à tǎ nun nɛʼ pɔkea.
48006004	Sɛ yili lɛ mwum hwæn cæsi kwǔ kɛ̀n shon. Ɓɛshɛ nun cinni swum nshelaʼ nywi, à shelaʼ lɛ̀ nun nɛʼ, ɓa à shelaʼ nywi ntwiʼ sɛ nun lan lwikwæ̌n,
48006005	ntwiʼ sɛ sɛ yili lɛ mwum hwæn shɛ ǹshe yon lɛ̀ nun nɛʼ.
48006006	Mwum nɛ ɓɛ ta lɛʼ Mvɛ̀nnswæ̀b lìsea, à kyiilàʼ lwɛn nyon nɛ nun cinni ɓon lɛ̀ ǹlìsàʼ nyon.
48006007	Ɓa ɓyin pɔkaʼ ɓyin nɛʼ, mwum wòli kan à twɛʼ M̀vɛ̀nnswæ̀b lɛ̀ ɗyimi. Ɓɛ ta ǹkæ̌n lɛʼ ndɔʼ ɗwǐ lɛ: «Swum sɛ mwum yɛ ɓǐ, son sɛ nun yɛ̌ kuʼ fyæ̀b.»
48006008	Ɓɛshɛ mwum ndɔʼ suʼ swum sɛ ta waʼ kɛ nlim yon nun cǐ, swum sɛ nun yɛ̌ kuʼ fyæ̀b ɓe kɛ nyě mɓǐ màzwùm nun, à si ywi. Son, nun cì swum sɛ M̀pùn Mvɛ̀nnswæ̀b yili, ǹzison ɗwùmɗwùm sɛ nun ywìmɛ fyæ̀b ɓe kɛ nyě yi.
48006009	Ɓa kì ɓwæʼ ci ɓwiʼ lɛ̀ ǹcǐ lwɛn. Ntwiʼ sɛ ɓɛshɛ ɓwiʼ shi mɛʼ nywusi, kwan ta kìn she ɓwiʼ yɛ ywum lwɛn cinni fyaʼ Mvɛ̀nnswæ̀b.
48006010	Kɛ à si li, kwan sɛ ɓwiʼ cinni mbyi ncǐ lwɛn, ɓwiʼ konnènì mɛ̀ fyàʼ, ɓwiʼ ci lwɛn lɛ̀ ɓwum hwæn, a lan lɔʼ ɗyě mɛ̀ ŋgyinni ɓwum Yesù Kristò.
48006011	Cɛênì fɛʼ paʼ ŋgɔʼ klwɔkea ndɔʼ sɛ mùn kɔi ɓyin ɗèwà ɗyě lɛ̀ son. Mùn kɔʼ son lɛ̀ fyàʼ yɛ̂m ɓǎ ɓyin kɛ mwù kɛ nlim.
48006012	Ɓwum ɓɛ ta ɓyin dòlɛ̀ʼ cǐ lɛ̀ ɓyin ɗun ǹdùn, ɓon ɓɛ kæb lɛ ɓwùlu yili ɓon ǹgwòn kɛ ŋkwìn ɓwum nun. Son, ɓɛ ta suʼ cì li ɓǎ mɛ̀ Yudà læ̀kì ɓon vɛ̀nɛ̀ʼ yɛnnzi kɛ ntwiʼ Ntwum Lwɛn yɛ ɓɛ ta shɛ̀ kɛ nywi Yesù Kristò nɛ ywie kɛ ŋgæʼ mɛ̀ ɓɔtɔʼ zwɛ̂m.
48006013	Kwo fɛʼ ɓon ɓɛ yili nɗun ǹdùn ɓi, ɓon nɛʼ ma ɓɛ tà ka mɛ̀ lwuà ɗwon hwæn. Ɓɛ sukuʼ yili lɛ ɓyin ɓi ɗun ǹdùn ɓǎ ɓon cinni mbyi ǹtwuli mwù kɛ nywi yin.
48006014	Ti lɛ̀ mùn, mùn ɓǎ nywi shelea kɛ nywi swum ndɔʼ, a shi ɓɛ kɛ nywi ŋgæʼ mɛ̀ ɓɔtɔʼ Nyɛli nyɛʼ Yesù Kristò. Nun nɛ ci ywum ŋgyɔ̂ʼ wan fyonnì ywum ɗinɗin kɛ cì shɛ̂m. M̀banmbɔʼ kuʼ, mùn ni wɛ̌ mwum ywi kɛ nyili yɛ mùn yɛ̌ ywum ŋgyɔ̂ʼ wan yili nun.
48006015	Ɓɛshɛ ɓɛ ɗunnzi fɛʼ ɓyin ǹdùn, kwo fɛʼ ɓɛ shi fɛʼ ɗunnzi, sɛ tà ka kpaʼ lɛ̀ swum ndɔʼ. Swum sɛ ɗyi zwimbyiʼ si lɛ M̀vɛ̀nnswæ̀b fɔʼ wù m̀fɔ̀ʼ ye nywæb.
48006016	M̀vɛ̀nnswæ̀b kwɛnnzì ǹlim lɛ̀ ɓwum ɓɛ ta lwuà màzwùm ɗwon, à fɛ flɔa kɛ nyinnìm shan nun, à fɛ tì flɔa lɛ̀ ǹkwìn ɓwum Mvɛ̀nnswæ̀b hwæn.
48006017	M̀mlɔ̀kàʼ nzæ̌ʼ lɛʼ yɛ̂m yi lɛ: ɓa kì mwum ndɔʼ yɛnnzi tì mùn vɛ̀nɛ̀ʼ. Ntwiʼ sɛ yì ɓàn mbon yi mùn kɛ nywi yɛ lisaʼ lɛ mùn ni ci-she Yesù Kristò.
48006018	Mɛ̀ ŋgyinni ɓyɛ̂m, Nyɛli nyɛʼ Yesù Kristò ŋgænnì ɓyin, ɓyin hwæn. Àmɛ̀n.
49001001	Mùn Pɔ̂l, ci-ntwum Yesù Kristò nɛ M̀vɛ̀nnswæ̀b yæ̌n, mùn kɔi ɗèwà ton sɛ lɛ̀ ɓyin ɓɛ ɓwum Yesù Kristò ɓye kɛ Èfɛ̂zɛ̀, ɓyin ɓɛ ta Yesù Kristò ɗwon lɛ̀ ǹlim fɔʼ, ɓyin ɓɛ tì ɓæti lɛ̀ nun.
49001002	Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
49001003	Twulênì M̀vɛ̀nnswæ̀b, Ce Nyɛli nyɛʼ Yesù Kristò. Nun nɛ ŋgænnâ ɓwiʼ, à fɛâ ɓwiʼ ywum lwukea ye kɛ nsòn ye nlim ɗɛb nun hwæn. À fɛâ yon lɛ̀ ɓwiʼ ɓɛ ti ɓæti lɛ̀ Yesù Kristò.
49001004	Lɛ̀ ǎ fɔ̀ʼ kifɛʼ ŋgyɔ̂ʼ wan, à yæ̀nne ɓwiʼ lɛ̀ ɓwiʼ ɓɛ ɓwum ɓyon kɛ nyè yɛ ɓwiʼ ɓi ɓæti lɛ̀ Yesù Kristò. À yæ̀nne ɓwiʼ li lɛ̀ ɓwiʼ ɓɛ ɓwum sanmea ɓye ɓyɛbbi m̀bɔʼ ndɔʼ ɓà ɓwiʼ nywi kɛ swiʼ shon. À yile ɓwiʼ,
49001005	son sɛ ci à fyɔ̀sì ɓwiʼ, ɓwiʼ ɓɛ ɓwɛn ɓyon kɛ ntwiʼ she sɛ Yesù Kristò cìe. Ǹlim ɓe nun lwukea lɛ̀ ǹcì yɛ li,
49001006	ɓǎ ɓwiʼ twuli nun lɛ̀ lwɛn ndwun nɛ nun cìâ ɓwiʼ. À cìe nun ɗinɗin lɛ̀ ɓwiʼ ɓɛ ti ɓæti lɛ̀ mwɛn nlim nyon, Yesù Kristò.
49001007	M̀vɛ̀nnswæ̀b libbaʼ ɓwiʼ kɛ ɓyɛbbi nyɛʼ nun lɛ̀ mvæb mwɛn nyon Yesù, ntwiʼ sɛ ɓwiʼ ɓi ɓæti lɛ̀ Yesù. À zùsì ɓwiʼ ɓyɛbbi nyɛʼ, li, à lìsàʼ ɓwiʼ lɛ lwɛn nɛ nun tǎ ɓwiʼ cǐ, à ni mèan.
49001008	À kònndi ɓwiʼ lwɛn ni li, à lwinnzi ɓwiʼ lɛ̀ kon ɓǎ ɓwiʼ limmì swum sɛ nun yili.
49001009	Ɓe lɛ̀ ɓwiʼ lìmmi kifɛʼ swum sɛ nun ɓe lɛ̀ à yɛ̌ cì kɛ nywi Yesù Kristò, son jenɛ, à kwàsâ ɓwiʼ son.
49001010	Swum sɛ nun yile nun yɛ̌ cì, sɛ ɓe lɛ, kwan sɛ kwan ywimɛ wòlǐ, à yɛ̌ ywum hwæn ye kɛ ɗɛb, lɛ̀ ye kɛ ŋgyɔ̂ʼ wan nun swɔsi, yɛ ɓɛ kɛ ywɔʼ Yesù Kristò nun.
49001011	M̀vɛ̀nnswæ̀b tǎ ywum hwæn cǐ wɛ̌ m̀bɔ̀kì nɛ nun yili lɛ yɛ ɓɛ. Li nɛ ci, à yæ̀n ɓwiʼ wɛ̌ tà shɛ m̀ɓàkàʼ yon yili, ɓǎ ɓwiʼ ɓɛ ɓwum ɓyon, ntwiʼ sɛ ɓwiʼ ɓi ɓæti lɛ̀ Yesù Kristò.
49001012	Kwan sɛ ɓwum ta lwɛn nɛ nun cì ɓwiʼ yɛnni, ɓɛ yɛ nun twuli kɛ ntwiʼ yɛʼ, ɓwiʼ ɓɛ sɛte ǹlim kɛ̌ kɛ nywi Yesù Kristò.
49001013	Ɓyin kuʼ, kwan sɛ ɓyin ywɔe lɛʼ lɛŋkæ̀m she Ǹtwum Lwɛn yɛ M̀vɛ̀nnswæ̀b swætâ ɓyin, ɓyin kɛe kuʼ mɛ̀ nlim nyin kɛ nywi Yesù Kristò. Ɓyin ti ɓæti lɛ̀ Yesù Kristò. Li nɛ M̀vɛ̀nnswæ̀b ɗæ̀n ɓyin m̀ɓùʼ kɛ nywi lɛ ɓyin ɓɛ ɓwum ɓyon. M̀ɓǔʼ màzwùm yi M̀pùn Nsanmi nɛ nun cìe ɓwiʼ ǹkàli lɛ nun yɛ̌ ɓwiʼ fɛ.
49001014	M̀pùn Nsanmi ni tǎ lìsàʼ lɛ M̀vɛ̀nnswæ̀b yɛ̌ ɓwiʼ ywum lwukea ndɔʼ fɛ, ye nun kɛ̀â ɓwiʼ kɛ cì shon. Ɓwiʼ yɛ ywum màzwùm cinni kwan sɛ nun yɛ̌ ɓwiʼ swæti kɛ mmlɔ̀kàʼ ŋgyɔ̂ʼ wan. Ɓwiʼ twulènì M̀vɛ̀nnswæ̀b, nun nɛ ɗyi Ce ndwun nyɛʼ.
49001015	Li nɛ ci, mùn tǎ M̀vɛ̀nnswæ̀b osɔ̀kɔ̀ʼ yili lɛ̀ ntwiʼ yin. Mùn ywɔe m̀bɔ̀kì nɛ ɓyin ta kɛ̀n mbyî lɛ̀ ǹkɛ̀ mwu kɛ mbyi Yesù Kristò nun, ɓyin konndì ǹkwìn ɓwum ɓyon yili. Li nɛ ta cì
49001016	mùn tǎ M̀vɛ̀nnswæ̀b osɔ̀kɔ̀ʼ yili kɛ ŋkeli nun lɛ̀ ntwiʼ yin kwan hwæn.
49001017	Mùn ɗɔa Ce ndwun M̀vɛ̀nnswæ̀b, nun nɛ Nyɛli nyɛʼ Yesù Kristò ɓe ɗwon. Mùn ɗɔa nun lɛ à fɛ ɓyin ǹlìmmǐ, à ci tì ɓyin ɓɛ ywɔli, ɓyin limmì nun seansean.
49001018	Mùn ɗɔa tì kuʼ lɛ à sannzi ɓyin mɛʼ, lɛ̀ ɓyin limmì swum sɛ nun lon ɓyin lɛ̀ ɓyin cinni son. Ɓyin limmì tì kuʼ swum sɛ M̀vɛ̀nnswæ̀b lwæ̀si lɛ nun yɛ̌ ɓyin fɛ, à si swum twun ǹzwɔnzwɔ̀ʼ. À kɛ̌ swum màzwùm ntwiʼ yin, kònndì lɛ̀ ntwiʼ ɓwùlu ɓye tì kuʼ ɓwum ɓyon.
49001019	Mùn yili lɛ ɓyin limmì tì kuʼ lɛ ǹkimmɔʼ yon yi twun, yɛ lan ywum hwæn. Yon yɛ ta she cǐ kɛ nywi yɛʼ, ɓwiʼ ɓɛ ta mbyi Yesù Kristò ɗwon. Ŋ̀kimmɔʼ fɔʼ màzwùm,
49001020	yon yɛ ɓe kuʼ nywi Yesù Kristò kwan sɛ M̀vɛ̀nnswæ̀b yìmnze nun kɛ ywi nun, à fɛ nun gbaʼ tòn kɛ fyaʼ ji yon kɛ nlim ɗɛb.
49001021	Kɛ kwe nlim ɗɛb, nun nɛ ɗyi mwù kɛ swiʼ mɛ cikpuʼ Mvɛ̀nnswæ̀b lɛ̀ mɛ̀ lwun ɓyan, lɛ̀ ywum hwæn yɛ cinni ǹkimmɔʼ kɛ ɗɛb. Jin ndɔʼ cinni kan tî ǹtwu mbyî kɛ ŋgyɔ̂ʼ wan nɛ tòn nɛ nun, sɛ lan jin Yesù Kristò, kwo fɛʼ kɛ wan nyɛ̌ tǎ kìn nun.
49001022	M̀vɛ̀nnswæ̀b fɛ Yesù ǹkimmɔʼ ywum hwæn fyaʼ, à kɛ̀ nun m̀vɛ̀n ndwun. Nun nɛ ɗyi mwǔ ŋkwìn ɓwum ɓyon.
49001023	Ŋ̀kwìn ɓwum ɓyon yɛ kuʼ wɛ̌ kwæʼ nywi shon. À yi lwinni lɛ̀ m̀pùn nyon, wɛ̌ tà shɛ nun nɛʼ, Yesù ni ǹlwinni cìcì hwæn.
49002001	Ɓyin ɓe mbyî wɛ̌ ɓwum ɓɛ ywiâ nùn kɛ mɛʼ Mvɛ̀nnswæ̀b kɛ ntwiʼ mɛ̀ lɛʼ mɓyibbɔa nyin nyɛ̌ ɓyin ɓe cì.
49002002	Ɓyin ɓe suʼ mɛ̀ kìkæ̀n nyɛ̌ ŋgyɔ̂ʼ wan cǐ. Ɓyin ɓe suʼ mwù kɛ̌ lɛ̀ m̀vɛ̀n mɛ̀ swæ̌b ɓyibbɔa nyɛ̌ tǎ tòn kɛ mpùn nun, nun nɛ ta she cǐ kɛ mɛ nlim ɓwum ɓye ɓa ywɔli lɛ̀ M̀vɛ̀nnswæ̀b.
49002003	Ɓwiʼ hwæn, ɓwiʼ ɓe kuʼ m̀banmban wɛ̌ ɓon, kwan hwæn ɓwiʼ ɓe ywum ɓyibbɔa yɛ mɛ̀ nlim nyɛʼ ɓe yili cǐ. Mɛ̀ mɓàkàʼ nyɛʼ ɓe suʼ kɛ̀n ɓe kɛ lwɛn nyɛ̌ ɓwiʼ nɛʼ nun. Paʼ tòn sɛ ɓwiʼ ɓe nlim si, ɓwiʼ ɓe ɓwum ɓɛ yɛnnè vɛ̀nɛ̀ʼ kɛ swiʼ Mvɛ̀nnswæ̀b wɛ̌ ɓwùlu mɛ̀ ci-ncǐ ɓyɛbbi.
49002004	-
49002005	Son, M̀vɛ̀nnswæ̀b ywɔâ kwɛ̀nnzǐ nlim lɛ̀ ɓwiʼ ǹzwɔʼ. Kwo fɛʼ she ɓe lɛ̀ ɓwiʼ ti wɛ̌ ɓwum ywi lɛ̀ ntwiʼ ɓyɛbbi nyɛʼ si, kɛ nyili twun yon nun, à fɛâ ɓwiʼ ǹzison she nywæb lɛ̀ Yesù m̀ban. (Li, à swæti ɓyin kɛ kwɛ̀nnzǐ nlim shon nun.)
49002006	Kɛ ɓwiʼ ti ɓæti lɛ̀ Yesǔ, à yìmnzâ ɓwiʼ kɛ ywi nun m̀banmban ɓwiʼ lɛ̀ nun, à tònnzì ɓwiʼ kɛ ywɔʼ shon nun.
49002007	À cì ɓwiʼ lwɛn ni li kɛ nywi Yesù Kristò ɓǎ nun lisàʼ lɛ̀ ɓwum hwæn kɛ cɛ̌ ŋgyɔ̂ʼ wan lɛ, lwɛn nɛ nun cì ɓwiʼ kɛ kwɛ̀nnzǐ nlim shon nun ni swum shìmmea.
49002008	-
49002009	M̀vɛ̀nnswæ̀b swætâ ɓyin ntwiʼ sɛ ɓyin tɛlâ zwùm lɛ̀ nun. Ǹswæti màzwǔm wai kǎn fyaʼ yin, a ɓa ntwiʼ she ndɔʼ sɛ ɓyin lwinnzâ, à si lɔʼ swum sɛ M̀vɛ̀nnswæ̀b cìâ ɓyin ɗinɗin kɛ kwɛ̀nnzǐ nlim shon nun. Li, mwum ndɔʼ cinni kan mbyi nshelaʼ nywi.
49002010	À si li ntwiʼ sɛ M̀vɛ̀nnswæ̀b nɛ fɔe ɓwiʼ, à kònndì ɓwiʼ kɛ̌ kɛ fyaʼ Yesù Kristò, ɓǎ ɓwiʼ ci mɛ̀ lɛʼ nlwukea. À fɔ̀se mɛ̀ lɛʼ nlwukea ni ǹdìkàʼ ŋwê lɛ̀ ɓwiʼ lwinnzi nun.
49002011	Ɓyin ɓɛ ɓɛ kɛ mvu ɓwum mɛ Yudà nun, kwan sɛ ɓyin yɛ tòn, ɓyin ɓunŋgàʼ m̀bɔ̀kì tòn nɛ ɓyin ɓe mbyî nun. Mɛ̀ Yudà, ɓwum ɓɛ ɓe ɓon nɛʼ twɛli lɛ̀ ɓwum ɓɛ ɗuân ǹdùn, ɓɛ ɓe ɓyin lon lɛ mɛ̀ nswìʼ. A ɓe ɓɛ̀ʼ ndɔʼ sɛ ɓon ɓe suʼ cì kɛ kwæʼ nywi zwɛm.
49002012	Lìmmênì lɛ kɛ kwan màzwùm nun, ɓyin lìmme kǎn Yesù Kristò. Ɓyin ɓe kǎn ɓwɛn mɛ Izràɛ̂l. Kwan sɛ M̀vɛ̀nnswæ̀b jine ǹgwòn lɛ̀ ǹkwìn ɓwum ɓyon, à cì tì ɓon ǹkàli lɛ nun yɛ̌ ɓon lwɛn ndɔʼ cǐ, ɓyin ɓe kǎn kɛ nlim. Ɓyin ɓe kǎn lɛ̀ m̀ɓàkàʼ ncinni swum ndɔʼ kɛ fyaʼ Mvɛ̀nnswæ̀b. Ɓyin ɓe kɛ ŋgyɔ̂ʼ wan nun, son, ɓyin lìmme kǎn M̀vɛ̀nnswæ̀b.
49002013	Ɓyin ɓe læ̀bbi lɛ̀ mbyi nyon, son jenɛ, ɓyin ti ɓæti lɛ̀ Yesù Kristò kɛ ntwiʼ mvæb yɛ nun swie kɛ ntwiʼ yin. M̀vɛ̀nnswæ̀b kwɛmnzâ ɓyin kɛ ke shon.
49002014	Yesù Kristò nɛ ciâ ɓwiʼ ton ŋwum fɔʼ ɓwiʼ lɛ̀ ɓyin, ǹkyììli ɓa tî kɛ nyinnìm mɛ Yudà lɛ̀ ɓwum ɓye ɓa mɛ̀ Yudà. À ɓlɔâ ǹkaʼ yɛ kɛe ɓwiʼ ǹkyììli kɛ nyinnìm shɛʼ nun kwan sɛ ɓwiʼ ɓe ɓwiʼ nɛʼ ɓyìnnzi. À ɓlɔâ yon lɛ̀ ywi nɛ nun ywie kɛ ŋgæʼ mɛ̀ ɓɔtɔʼ zwɛ̂m.
49002015	À ɓyìtì mɛ̀ lwuà mɛ Yudà lɛ̀ mɛ̀ mwù ywum yɛ ɓon ɓe lwinnzi kɛ mɛ lwuà màzwùm nun hwæn. À cìe li lɛ̀ ɓwum hwæn ɓɛ swum fɔʼ, mɛ̀ Yudà lɛ̀ ɓwum ɓye ɓa mɛ̀ Yudà. À cìe mɛ̀ paʼ ɓwum mɓì fyònnì ŋwum fɔʼ, ɓɛ fyôn ǹkwìn ɓwum nywæb kɛ mɓæti yɛ ɓon ti ɓæti lɛ̀ nun. Li nɛ nun fɛe flɔa kɛ nyinnìm shɛʼ nun.
49002016	À mlɔ̀sâ ɓyìnnzì sɛ ɓwiʼ ɓe ɓwiʼ nɛʼ ɓyìnnzi kwan sɛ nun ywie kɛ ŋgæʼ mɛ̀ ɓɔtɔʼ nun. Mɛ̀ paʼ ɓwum mɓì hwæn, à cìâ ɓon, ɓɛ ɓɛ ǹkwìn ɓwum fɔʼ, à mlɔ̀sâ lɛʼ shan lɛ̀ M̀vɛ̀nnswæ̀b.
49002017	She sɛ Yesù Kristò kìen cì kɛ ŋgyɔ̂ʼ wan, a si lɛ nun shɛ Ǹtwum Lwɛn yɛ ta flɔa fɛ lɛ̀ ɓyin ɓɛ ɓe læ̀bbi lɛ̀ mbyi nyon, kònndì lɛ̀ ɓwiʼ ɓɛ ɓe tì kuʼ kwukwâʼ lɛ̀ nun.
49002018	Kɛ nyě yon, ɓwiʼ hwæn, ɓwiʼ woli kim ɓwiʼ kwɛmmi lɛ̀ Ce M̀vɛ̀nnswæ̀b. M̀pùn Nsanmi m̀bɔʼ ni nɛ ta ɓwiʼ mbyi màzwùm lìsea.
49002019	Kɛ à si li, ɓyin ɓa tî mɛ̀ kyìn, shìkì ɓyin ɓɛ kuʼ ɓwum ɓye wai pɛɗin kɛ nyinnìm ŋkwìn ɓwum Mvɛ̀nnswæ̀b nun, ɓyin ti jenɛ ɓwɛn mɛ ci-ŋgyɔʼ wɛ̌ ɓwùlu ɓwum Mvɛ̀nnswæ̀b, ɓyin ɓɛ tì ɓwum ɓye kɛ ɗwon Mvɛ̀nnswæ̀b.
49002020	Ɓyin kuʼ, ɓyin ti wɛ̌ nye nɛ ɓɛ wasi. Mɛ̀ ci-ntwum Yesù, lɛ̀ mɛ̀ ci-nlɛli kɛ ŋwum Mvɛ̀nnswæ̀b nun, ɓɛ ɗyi mɛ̀ kwù nye màzwùm. Yesù Kristò nun nɛʼ nɛ ɗyi ǹshimmbyiʼ nye.
49002021	Nun nɛ ǹkimmɔʼ nye hwæn kɛn swɔli nywi, li, m̀ɓwɛm nye ta nàn mbyimbyî, lɛ̀ nun fyonnì nye nsanmi nyɛ̌ M̀vɛ̀nnswæ̀b yɛ̌ tòn kɛ nlim.
49002022	Kɛ mɓæti yɛ ɓyin ɓætâ lɛ̀ Yesù Kristǒ, ɓwiʼ ti kuʼ ɓwiʼ lɛ̀ ɓyin wɛ̌ nye nɛ ni, nyɛ̌ M̀pùn Mvɛ̀nnswæ̀b tǎ tòn kɛ nlim.
49003001	Kɛ ntwiʼ she sɛ M̀vɛ̀nnswæ̀b cìe kɛ nyinnìm shin nun si, mùn tà nun keli kwan mèan hwæn. Mùn ni jenɛ ci-nye njè kɛ ntwiʼ she Yesù Kristò sɛ mùn ɓe cì nun lɛ̀ ntwiʼ yin, ɓyin ɓɛ ɓa mɛ̀ Yudà.
49003002	Mùn fɔ̀kaʼ lɛ ɓyin ywɔâ lɛ M̀vɛ̀nnswæ̀b fɛ mûn she ton sɛ fyaʼ lɛ̀ mùn ci son ntwiʼ yin. À fɛ mun son lɛ̀ ǹyili nlim lwɛn yon.
49003003	À kwàsâ mùn m̀ɓàkàʼ yon yɛ ɓe gwùmni ǹdìkàʼ ŋwê. Mùn sɛtâ ɓyin ǹzæ̀ʼ lɛʼ ndɔʼ kɔa mbyî kɛ nywi lɛʼ màzwùm kɛ nɗunmi ɗèwà ton sɛ nun.
49003004	Kwan sɛ ɓyin yɛ ǹzæ̌ʼ lɛʼ yi nzanŋgea, ɓyin yɛ lìmmì lɛ mùn cinni ǹlìmmì kɛ nzæʼ lɛʼ gwùmni ndɔʼ ye ɗyi kɛ nywi Yesù Kristò.
49003005	Kɛ kwan sɛ ɓe mbyî nun, M̀vɛ̀nnswæ̀b lìsae kǎn ywum màzwùm lɛ̀ mɛ̀ mbibea ɓyɛʼ. Son jenɛ, m̀pùn nyon kwàsâ yon lɛ̀ mɛ̀ ci-ntwum Yesù, kònndì lɛ̀ mɛ̀ ci-nlɛli kɛ ŋwum Mvɛ̀nnswæ̀b nun, ɓon ɓɛ ɗyi ɓwum ɓyon.
49003006	Ywum gwùmni màzwùm yi lɛ: lwɛn nɛ nun kɛ̀e lɛ̀ ǹkwìn ɓwum mɛ Yudà, à yɛ̌ kuʼ nun fɛ lɛ̀ ɓwum ɓye ɓa mɛ̀ Yudà. Mɛ̀ Yudà, lɛ̀ ɓwum ɓye ɓa mɛ̀ Yudà, ɓɛ ti paʼ ɓwum fɔʼ. Swum sɛ M̀vɛ̀nnswæ̀b cìe ǹkàli lɛ nun ywìmɛ cì lɛ̀ ɓwum ɓye ti fyaʼ Yesù Kristò, à yɛ̌ kuʼ son cǐ lɛ̀ ɓyin ɓye ɓa mɛ̀ Yudà. À yɛ̌ cì li ntwiʼ sɛ ɓyin kɛâ mwù lɛ̀ Ǹtwum Lwɛn.
49003007	M̀vɛ̀nnswæ̀b cìâ mùn lwɛn lɛ̀ she nun kɛ̀ mun lɛ̀ ci-she nyon, à fɛâ mùn ǹkimmɔʼ yon ɓǎ mùn shɛ Ǹtwum Lwɛn.
49003008	Kwo fɛʼ she mùn ni lwæ̀b ɓe kɛ nyinnìm ŋkwìn ɓwum ɓyon nun, à yilâ lɛ mùn kɛn Ǹtwum Lwɛn yon shɛ̌ lɛ̀ ɓwum ɓye ɓa mɛ̀ Yudà, mùn lìsàʼ ɓon lwɛn nɛ ɓwiʼ cinni kɛ nywi Yesù Kristò nun. Lwɛn màzwǔm cinni kan m̀mlɔ̀kàʼ.
49003009	À kònndì tì yili lɛ mùn sannzi m̀ɓàkàʼ yon yɛ ɓe gwùmni wɛ̌ tà shɛ yɛ yɛ kwàlì. M̀vɛ̀nnswæ̀b nɛ fɔ̀e ywum hwæn, à gwùmme m̀ɓàkàʼ yi ǹdìkàʼ ŋwê han sɛ kiìn ɓɛ̀n ɗyě.
49003010	Jenɛ, à kwàsâ yon kɛ fyaʼ ŋkwìn ɓwum ɓyon, ɓǎ mɛ̀ cikpuʼ ɓyon lɛ̀ mɛ̀ mvɛ̀n ɓyan kɛ ɗɛb limmì wɛ̌ tà shɛ ǹlìmmì yon yi mɛ̀ paʼ mèan.
49003011	Li nɛ ci, à kɛ̀kae mɛ̀ mwù lɛʼ nɛ nun ɓe fɔ̀kàʼ kwan sɛ ɓe lɛ̀ ǎ fɔ̀ʼ kifɛʼ ŋgyɔ̂ʼ wan. À lwinnze nun kɛ fyaʼ Nyɛli nyɛʼ Yesù Kristò.
49003012	Kɛ ɓwiʼ ti ɓæti lɛ̀ Yesù Kristò, ɓwiʼ woli ɓwiʼ kwɛmmi lɛ̀ M̀vɛ̀nnswæ̀b lɛ̀ ǹlim pyǐ, shìkì ɓwiʼ yi swum ndɔʼ, ntwiʼ sɛ ɓwiʼ ta zwùm tɛ̀li lɛ̀ Yesù.
49003013	Li, mùn swuleâ ɓyin lɛ ɓa ɓwæʼ ci ɓyin kɛ ntwiʼ mɛ̀ vɛ̀nɛ̀ʼ nyɛ̌ mùn tǎ yɛn kɛ ntwiʼ yin. Mɛ̀ vɛ̀nɛ̀ʼ ni nɛ yɛ ɓyin kpea, ɓyin kà cinni ǹtwu.
49003014	Kɛ ntwiʼ ywum màzwǔm, mùn tǎ swummi kɛ swiʼ Ce nyɛʼ M̀vɛ̀nnswæ̀b,
49003015	nun nɛ fɔ̀e mɛ̀ paʼ ɓwum hwæn nyɛ̌ kɛ ɗɛb lɛ̀ nyɛ̌ kɛ ŋgyɔ̂ʼ wan.
49003016	M̀vɛ̀nnswæ̀b ni ǹdwun, à cinni ywum hwæn. Li, mùn tà nun keli lɛ M̀pùn nyon fɛ ɓyin ǹkimmɔʼ lɛ̀ ɓyin ɗyi kimmi kɛ mbyi nyon nun.
49003017	Mùn kònndì tì keli lɛ Yesù Kristò kiìn tòn kɛ mɛ nlim nyin nun ntwiʼ sɛ ɓyin ta zwùm tɛ̀li lɛ̀ nun. Mùn yili lɛ ɓyin yili ɓwùlu. Kɛ kwan si nun, ɓyin ywimɛ ɓɛ kimmi wɛ̌ ŋgæʼ nɛ ghim mɛ̀ nɗì kɛ ŋgyɔʼ kimmi. Ŋ̀kimmɔʼ yin konndì ɓɛ wɛ̌ kwùmkwùm nye she ɓɛ shim mɛ̀ kwù nye lwɛn.
49003018	Li, ɓyin lɛ̀ ǹkwìn ɓwum Yesù hwæn, ɓyin yɛ ǹkimmɔʼ cinni ɓǎ ɓyin limmì wɛ̌ tà shɛ ǹyili Yesù yi twun, yɛ cinni kan m̀mlɔ̀kàʼ.
49003019	Ǹyili yon yi lan ǹlìmmì ɓwum. Yili yɛ ɓɛ fɛʼ li, mùn tǎ keli lɛ ɓyin limmì yon ɓǎ ɓyin ɓɛ kuʼ kwan hwæn kɛ paʼ tǒn Mvɛ̀nnswæ̀b nun.
49003020	Ɓwiʼ twulênì M̀vɛ̀nnswæ̀b, nun nɛ cinni ǹkimmɔʼ ncì ywum hwæn yɛ lan fɛʼ mɛ̀ mfɔ̀kàʼ nyɛʼ, lɛ̀ mɛ̀ ncibbi nɛ ɓwiʼ ta nun cibbi. À tǎ cì li lɛ̀ ǹkimmɔʼ yon yɛ ta she cǐ kɛ nywi yɛʼ.
49003021	Ǹtwu ɓɛ lɛ̀ nun kɛ ntwiʼ ǹkwìn ɓwum ɓyon. Ǹtwu ɓɛ tì lɛ̀ nun kɛ ntwiʼ Yesù Kristò. Yɛ ɓɛ lɛ̀ nun li kwan hwæn, a kɛn ɓɛ̌n mmlɔ̀kàʼ ŋgyɔ̂ʼ wan. Àmɛ̀n.
49004001	Jenɛ, mùn yɛ̌ lɛli kɛ nywi paʼ tòn sɛ ɓyin ta tòn nun. Mùn nɛ ɓɛ kɛ kɛ nye njè ntwiʼ sɛ mùn tǎ she Yesù Kristò cǐ, mùn swuleâ ɓyin lɛ: cinnênì kwǔ kɛ̀n she lwɛn wɛ̌ tà shɛ M̀vɛ̀nnswæ̀b yile lɛ ɓyin cinni kwan sɛ nun loen ɓyin.
49004002	Ɓyin yɛ tǒn, ɓa ɓyin lisàʼ nywi, son, ɓɛênì flɔkea kwan mèan hwæn, ɓyin fyimnzi mɛ̀ lɛʼ mɓyibbɔa, ɓyin ɓɛ mɛ̀ ci-mɓæn nlim, ɓyin kwɛnnzì ǹlim lɛ̀ ɓwùlu.
49004003	Ɓyin konndì tì nywi kimnzi lɛ̀ tǒn ŋwum fɔʼ wɛ̌ tà shɛ M̀pùn Nsanmi fɛâ ɓyin flɔa lɛ̀ ɓyin ton ɓæti lɛ̀ ɓwùlu.
49004004	Ŋ̀kwìn ɓwum Yesù sukuʼ fɔʼ, M̀pùn Nsanmi ɓɛ tì kuʼ m̀bɔʼ. Swum sɛ M̀vɛ̀nnswæ̀b lon ɓyin lɛ̀ ɓyin kiìn son cinni kɛ fyaʼ yon, à si tì kuʼ fɔʼ.
49004005	Ɓwiʼ hwæn, ɓwiʼ cinni Nyɛli m̀bɔʼ, mbyi Mvɛ̀nnswæ̀b ni m̀bɔʼ, mwǔ njimnzi yɛʼ yi tì kuʼ fɔʼ.
49004006	M̀vɛ̀nnswæ̀b ni m̀bɔʼ, à ni Ce ɓwum hwæn, ywum hwæn yi nun fyaʼ. À tǎ she shon cǐ cìcì hwæn, cìcì ndɔʼ ɓa ɗin à shì ɓɛ kwe.
49004007	Son, mwum hwæn ni lɛ̀ mwǔ she yon kyi kɛ mbyi Mvɛ̀nnswæ̀b nun wɛ̌ tà shɛ Yesù Kristò fɛ nun.
49004008	Ɓɛ kɔʼ kɛ ɗèwǎ Mvɛ̀nnswæ̀b nun kɛ nywi Yesù Kristò lɛ: «Ǹnàn yɛ nun nèân kɛ nlim ɗɛb, à hwɛnnâ mɛ̀ ci-ɓyìnnzì ɓyon, à kɛ̀n lɛ̀ ɓon. Kɛ nyě yi, à fɛkaʼ ɗàsì lɛ̀ ɓwum ɓye ŋgyɔ̂ʼ wan.»
49004009	Ǹzæ̀ʼ lɛʼ nyɛ̌ lɛ: «À nèân ɓe kɛ nlim ɗɛb”” lìsaʼ lɛ yɛn? À lìsaʼ lɛ, ɓe lɛ̀ à sɛtâ kyìlì fɛ ŋgyɔ̂ʼ wan.
49004010	Yesù Kristò nɛ kyìle fɛ ŋgyɔ̂ʼ wan nun, nun nɛ konndi ti kuʼ nàn ɓe han ŋgwɛmmi ɓan kɛ nlim ɗɛb, cìcì shɛ lan ywum hwæn ɓǎ m̀pùn nyon ɓɛ cìcì hwæn.
49004011	Nun Yesù Kristò, nun nɛ kyiilaʼ ɓwum mɛ̀ mwù she kyikyi. À fɛ ɓyindɔʼ lɛ ɓyi ɓɛ mɛ̀ ci-ntwum ɓyon, ɓyindɔʼ, à kɛ̀ ɓon lɛ̀ mɛ̀ ci-nlɛli kɛ ŋwum Mvɛ̀nnswæ̀b nun. Ti lɛ̀ ɓye fɔʼ ndɔʼ, à kɛ̀ ɓon lɛ̀ mɛ̀ ci-nshɛ̌ Ntwum Lwɛn lɛ̀ lan wan, ɓye fɔʼ ndɔʼ tì kuʼ, à kɛ̀ ɓon lɛ̀ mɛ̀ pàsìtê, kònndì lɛ̀ mɛ̀ nlìsǎʼ lɛʼ Mvɛ̀nnswæ̀b.
49004012	À kyììlaʼ ɓon li, ɓǎ mwum hwæn limmì she sɛ nun yɛ̌ cì ɓǎ ǹkwìn ɓwum Mvɛ̀nnswæ̀b yɛ ɗyi wɛ̌ kwæʼ nywi shon kɛn mbyî kɛ mbyi nyon nun.
49004013	Kɛ kwan màzwùm nun, ɓwiʼ yɛ tòn ŋwum fɔʼ kɛ nyinnìm shɛʼ nun, ntwiʼ sɛ ɓwiʼ hwæn, ɓwiʼ limmi Yesù, Mwɛn Mvɛ̀nnswæ̀b, ɓwiʼ kɛâ tì kuʼ mɛ̀ nlim nyɛʼ lɛ̀ nun. Li, ɓwiʼ yɛ fyònnì ɓwum ɓɛ kwùm zwum yili, ɓwiʼ wolì kuʼ wɛ̌ nun nɛʼ Yesù Kristò.
49004014	Ɓwiʼ ɓa tî ɓɛ kɛ paʼ ɓwɛsɔʼ ɓye ta ɓwu kwan sɛ mɛ̀ ci-mɛ mɓwɛ̀ʼ ta ɓon pɔkea lɛ̀ mɛ̀ lɛʼ mmyimmea. Ɓwiʼ ɓa tî ɓɛ wɛ̌ mvub ŋgæʼ yɛ m̀pùn ta yònnzàʼ.
49004015	Son, sɛ yili lɛ ɓwiʼ yilênì ɓwiʼ nɛʼ kɛ nyinnìm shɛʼ nun, ɓwiʼ shɛènì ɓwùlu lɛŋkæ̀m, ɓǎ ɓwiʼ lwinnzênì mwum shɛʼ, ɓwiʼ kà fyònni wɛ̌ nun nɛʼ Yesù Kristò. Nun nɛ ɗyi wɛ̌ mwǔ ŋkwìn ɓwum ɓyon.
49004016	Nun nɛ ta ɓwum ɓyon swɔsi m̀banmban, ɓǎ ɓon ɓɛ swum fɔʼ wɛ̌ m̀bɔ̀kì nɛ kwæʼ nywi si wònndea lɛ̀ yì wòn. Kɛ kwæʼ nywi mwum nun, kwan sɛ mvæb nywi ta làn lwɛn, kwan si sɛ mwum yɛ̌ fòn lwɛn. Li nɛ kuʼ lɛ̀ ǹkwìn ɓwum Yesù, kwan sɛ ɓon ta ɓon nɛʼ yili kɛ nyinnìm shan nun, ɓɛ yɛ kɛ̀n mbyimbyî kɛ mbyi Mvɛ̀nnswæ̀b nun.
49004017	Swum sɛ mùn yili mùn shɛ ɓyin kɛ jin Nyɛli nyɛʼ M̀vɛ̀nnswæ̀b nun, à si lɛ, ɓa ɓyin ɗwon tì mɛ̀ kwù ɓwum ɓye tà ka M̀vɛ̀nnswæ̀b yi. Mɛ̀ mfɔ̀kàʼ nyan cinni kan mwù.
49004018	Mɛ̀ nlim nyan tà ka lɛŋkæ̀m yili. À ɓi mɛ̀ kyìn kɛ nzison nywæb sɛ M̀vɛ̀nnswæ̀b tǎ fɛ nun, ntwiʼ sɛ ɓɛ ti mɛ̀ mwù ŋkimmɔa kɛ mbyi Mvɛ̀nnswæ̀b nun. Li, ɓɛ kɛ kɛ njimmi nun.
49004019	Ɓɛ kyikeâ mɛ̀ mwù nyan kɛ mɛ paʼ mɛ lɛʼ mɓyibbɔa nun mèan, ɓɛ ta mɛ̀ lɛʼ kwɛ̀nnjin cǐ, lɛ̀ mɛ̀ nlim nyan tǎ fyǒn dàlì nùn. Ɓɛ ɓa tî lɛ̀ kwɛ̀nnjin kɛ mwu.
49004020	Ti lɛ̀ ɓyin, kɛ mɛ kìkæ̀n nyɛ̌ ɓon ta cì ni nun, à ɓǎ nyɛ̌ ɓyin yusea kɛ jin Yesù Kristò nun.
49004021	Mùn fɔ̀kaʼ lɛ ɓyin ywɔâ swum sɛ ɓɛ lɛle kɛ nywi yon, ɓɛ konndì tì lɛŋkæ̀m she ɗyi kɛ nywi yon lìsea lɛ̀ ɓyin ɓɛ ta nun ɗwon.
49004022	Kɛ ɓyin limmâ mbyi nyon nlwɛn, ɓa ɓyin cinni tì kwǔ kɛ̀n she ɓyin ɓe mbyî nun. Paʼ tǒn si ɓe ɓyin mbyi ɓwuli lɛ̀ ntwiʼ ywum ɓyibbɔa yɛ mɛ̀ nlim nyin ɓe yili, ye ɓe ɓyin pɔkea nûn.
49004023	Ɗonnzênì ɓyin nɛʼ kɛ fyaʼ Mvɛ̀nnswæ̀b, ɓǎ nun ci mɛ̀ nlim nyin fyonnì ɓe nywæbnywæb.
49004024	Ɓyin cinni kwǔ kɛ̀n she nywæb sɛ M̀vɛ̀nnswæ̀b yònnzâ ɓyin nlim, lɛ̀ shi si gwili kuʼ shon. Kwǔ kɛ̀n sɛ nun yònnzi ɓyin nlim si si zuʼ, son sɛ ta nun ǹdàli fɛ, ntwiʼ sɛ son sɛ ta lɛŋkæ̀m lìsea.
49004025	Kɛ à si li, ɓa ɓyin shɛ tì mɛ̀ mɓwɛ̀ʼ. Lɛlênì lɛŋkæ̀m kɛ nyinnìm shin nun lɛ̀ ɓwùlukwæ̌n, ntwiʼ sɛ ɓwiʼ ɓi ɓwum fɔʼ.
49004026	Ɓɛshɛ lɛʼ nyeni nlim ndɔʼ cinni mwum nyin ndɔʼ, ɓa mwum cì ɓyɛbbi. Ɓa ɓyin ton lɛ̀ nyeni nlim han kwæ̀bbi pyi.
49004027	Ɓa ɓyin fɛ Satæ̀n mbyi mpɔkaʼ yin.
49004028	Mwum nɛ ɓe ci-nywiʼ, ɓa à yib tì. Ǹdikàʼ à cì she lɛ̀ mɛ̀ fyàʼ ɓyon nɛʼ, li, à yɛ̌ tì kuʼ swum ndɔʼ cinni lɛ̀ à kpaʼ mɛ̀ ci-nzæmnzæm.
49004029	Ɓa ǹzæ̌ʼ lɛʼ ɓyibbɔa kwan ɓyin ŋwum, son, lɛlênì mɛ̀ lɛʼ nɛ wòli à kimnzi ɓwùlu kɛ mbyi Mvɛ̀nnswæ̀b nun, ywum yɛ woli yɛ kpaʼ ɓwum ɓɛ ta ɓyin ywɔti.
49004030	Ɓa ɓyin ɓyɛbsi M̀pùn Nsanmi nlim kɛ zwum, nun nɛ ɗyi m̀ɓùʼ yɛ M̀vɛ̀nnswæ̀b ɗæ̀n ɓyin nywi, à lìsàʼ lɛ ɓyin ti ɓwum ɓyon. À lìsàʼ tì kuʼ lɛ nywɔʼ nɛ ǹgyìn nɛ ni yɛ̌ wòlǐ, à yɛ̌ ɓwiʼ swæti ǹgyìnmbɔʼ.
49004031	Mɛ̀ mɓàkàʼ mɓyibbɔa, nyeni nlim, ǹklwìkàʼ mɛ lɛʼ, lɛ̀ ǹcìkàʼ mɛ lɛʼ mɓyibbɔa hwæn, ɗwìênì yon ɓe nyè.
49004032	Ɓyin ɓɛ sàsi kɛ nyinnìm ɓwulu nun, ɓyin ci ɓon lwɛn, ɓyin fyeli tì kuʼ ǹlim lɛ̀ ǹzæ̌ʼ lɛʼ ɓyibbɔa yɛ ɓon ta ɓyin cìkea, wɛ̌ tà shɛ M̀vɛ̀nnswæ̀b fyeli kuʼ ǹlim lɛ̀ yin kɛ ntwiʼ Yesù Kristò.
49005001	Jenɛ, ɓyin ti wɛ̌ ɓwɛn ɓɛ M̀vɛ̀nnswæ̀b yili ǹzwɔnzwɔ̀ʼ. Kɛ à si li, kònnzeànì nun.
49005002	Kɛ tòn shin nun, yilênì ɓyin nɛʼ kwan hwæn wɛ̌ tà shɛ Yesù Kristò yili ɓwiʼ, han à kɛ̀n ywi kɛ ntwiʼ mɛ mwù nyɛʼ. Ywi nɛ nun ywie ni, à ni wɛ̌ mlǎʼ ŋgwɔ̂ʼ lwɛn ndɔʼ yɛ ɓɛ fɛ lɛ̀ M̀vɛ̀nnswæ̀b, ye ta nun ǹlim lwukea.
49005003	Ɓyin ti ɓwum Yesù, sɛ yili lɛ ɓyin ɗonnzi mɛ̀ lɛʼ mɓyibbɔa. Ɓyin kyiilì lɛ̀ ǹlon hwæ̌n, ɓyin ɗonnzi tì kuʼ ǹtæm ywum ɓwulu.
49005004	Mɛ̀ njě kwɛ̀nnjin, mɛ̀ lɛʼ mpwìnpwìn, lɛ̀ yì fyɔ̌ʼ ɓyibbɔa, ɓa yɛ kwan ɓyin ŋwum. Son, à si lwɛn lɛ ɓyin yili M̀vɛ̀nnswæ̀b osɔ̀kɔ̀ʼ lɛ̀ ntwiʼ lwɛn nɛ nun cìe lɛ̀ ɓwiʼ.
49005005	Ɓwum ɓye ta mɛ̀ lɛʼ mɓyibbɔa cǐ, kònndì lɛ̀ mɛ̀ ci-nzæmmì, lìmmênì lɛ ɓɛ ɓa swum ndɔʼ yě kɛ ywɔʼ sɛ M̀vɛ̀nnswæ̀b cinni nun ɓon lɛ̀ mwɛn nyon Yesù Kristò. Ɓwum ɓye ta ywum ɓwulu tæmmi, m̀banmbɔʼ nɛ kuʼ lɛ̀ ɓon, ntwiʼ sɛ ywum yi ta ɓon ǹlim lwukea yɛ lan M̀vɛ̀nnswæ̀b. Li, ywum màzwùm ti wɛ̌ m̀vɛ̀nnswæ̀b nyan.
49005006	Konnênì lɛ lɛ̀ ɓwum ɓye yili ɓɛ pɔkaʼ ɓyin lɛ̀ mɛ̀ nzæ̀ʼ lɛʼ pwìnpwìn yi, ntwiʼ sɛ mɛ̀ kìkæ̀n mɓyibbɔa ni nɛ M̀vɛ̀nnswæ̀b tǎ nyeni nun lɛ̀ ɓwum ɓye ta mwù kimmi lɛ̀ nun.
49005007	Ɓa ɓyin ɓæti mɛ̀ kwǔ kɛ̀n lɛ̀ paʼ ɓwum màzwùm.
49005008	Ɓyin ɓe mbyî kɛ njimmi nun, son, ɓyin ti jenɛ kɛ ŋwanŋwan nun, ntwiʼ sɛ ɓyin ti fyaʼ Nyɛli nyɛʼ Yesù Kristò. Li, tòênnì kwan hwæn wɛ̌ ɓwum ɓɛ ti kɛ ŋwanŋwan nun.
49005009	Ywum yɛ kɛ ŋwanŋwan nun yi ywum ye lwukea, ye lwinni, yɛ konndì ɓɛ ye lɛŋkæ̀m.
49005010	Jijiênì kɛ mɛ mwù nyin nun, ɓyin limmì, ɓyin ci tì kuʼ ywum yɛ ta Nyɛli nyɛʼ Yesù Kristò ǹlim lwukea.
49005011	Ɓa ɓyin ɓæti mɛ̀ kwù lɛ̀ ɓwum ɓye ta mɛ̀ she cǐ kɛ njimmi nun, mɛ̀ she nyɛ̌ cinni kan m̀kpaʼ. Lìseànì ɓon pisean lɛ mɛ̀ she nyan ɓǎ ǹlwukea.
49005012	Ywum yɛ ɓon ta cì gwùmnea, ɓwiʼ wòli kan ɓwiʼ shɛ yon lɛ̀ ntwiʼ kwɛ̀nnjin.
49005013	Son, kwan sɛ ɓyin pwælâ yon, ɓyin yɛ yon fɔ̀si yɛnni seansean.
49005014	Ntwiʼ swum sɛ ɓɛ ta kwannzi kɛ bàbà nun, à ti kɛ ŋwanŋwan nun. Li nɛ ɓɛ ta lɛʼ kɛ cì ndɔʼ lɛ: «Wù, mwum nɛ tǎ ɗye ɗye, yìmni ɗye. Wù nɛ kɛ ŋkwìn ɓwum ywi nun, waʼ zwô. Li, ǹwanŋwan Yesù yɛ wù ɗwùmmi nywi.»
49005015	Kɛ à si li, konnênì lɛ̀ kwǔ kɛ̀n shin lwɛn. Ɓa sɛ ɓɛ wɛ̌ she mɛ̀ nshì-nlìmmì, son, sɛ ɓɛ she mɛ̀ ci-kon.
49005016	Ɓa ɓyin ɓwuli kwan sɛ sɛ yili lɛ ɓyin ci mɛ̀ she nlwukea, ntwiʼ sɛ ŋgyɔ̂ʼ wan nyɛ̌ ɓwiʼ ton jenɛ nlim nɛ, ɓyɛbbi lèân mwù.
49005017	Ɓa ɓyin ɓɛ wɛ̌ ɓwum ɓɛ cinni kan mwù, son, kɛ̀ênì mwù kɛ swum sɛ Nyɛli nyɛʼ Yesù yili lɛ ɓyin ci nun.
49005018	Ɓa ɓyin ywi ywum nwi, ntwiʼ sɛ ǹywi ywum nwi ta ɓyin mwù kyèa. Fyòênnì ɗonnzi M̀pùn Nsanmi lwinnzi ɓyin mɛ̀ nlim.
49005019	Kɛ nyinnìm shin nun, sàkeànì M̀vɛ̀nnswæ̀b kɛ mɛ nshib nun. Ɓyin sakàʼ nun kɛ mɛ nshib kyikyi nɛ M̀pùn Nsanmi tà ɓyin ɓɛ̀nnzi mwu nun, ɓyin twuli nun lɛ̀ ǹlim fɔʼ.
49005020	Yilênì Ce nyɛʼ M̀vɛ̀nnswæ̀b osɔ̀kɔ̀ʼ kwan hwæn kɛ jin Nyɛli nyɛʼ Yesù Kristò nun lɛ̀ ntwiʼ ywum hwæn yɛ ta ɓwiʼ lèan nywi.
49005021	Ɓyin ɓɛ ta Yesù Kristò yi, kyìbsênì ɓyin nɛʼ kɛ nyinnìm shin nun.
49005022	Ɓyin, mɛ̀ yib, kyìbsênì mɛ̀ ɗwɛb ɓyin wɛ̌ tà shɛ ɓyin ta Nyɛli nyɛʼ Yesù Kristò kyìbsi.
49005023	Ntwiʼ sɛ ǹɗwɛb nɛ ɗyi mwǔ mlib wɛ̌ tà shɛ Yesù Kristò nɛ ɗyi mwǔ ŋkwìn ɓwum ɓyon. Nun nɛʼ nɛ swæti yon, yon yɛ ɗyi wɛ̌ kwæʼ nywi shon.
49005024	Kɛ ǹɗwɛb nɛ mwǔ mlib, sɛ yili lɛ mɛ̀ yib kyibsì mɛ̀ ɗwɛb ɓyan wɛ̌ tà shɛ ǹkwìn ɓwum Yesù ta Yesù Kristò kyìbsi.
49005025	Ti kuʼ ɓyin mɛ̀ ɗwɛb, wɛn nɛ hwæn yili m̀myon wɛ̌ tà shɛ Yesù yili ǹkwìn ɓwum ɓyon, à kɛ̀n ywi lɛ̀ ntwiʼ yan.
49005026	Mwǔ ywi yon yi lɛ, ɓǎ nun fyɔsì ǹkwìn ɓwum ɓyon sanmi, à fɛ yon lɛ̀ M̀vɛ̀nnswæ̀b. Ŋ̀kwìn ɓwum yi, à ɓɔsi yon lɛ̀ mlǎʼ, à sannzâ yon lɛ̀ ǹzæ̌ʼ lɛʼ yon,
49005027	ɓǎ yon fyonnì nun swiʼ swum sɛ cinni ǹtwu, yɛ ɓɛ sanmi shìkì swum ɓyɛbbi ndɔʼ ɓɛ, ɓa ǹzɛ̀n ndɔʼ ɓɛ yon nywi.
49005028	Li nɛ sɛ yili kuʼ lɛ̀ mɛ̀ ɗwɛb, wɛn nɛ hwæn yili m̀myon wɛ̌ tà shɛ nun yili kwæʼ nywi shon. Mwum nɛ tǎ m̀myon yili, sɛ lisaʼ lɛ à yili nun nɛʼ.
49005029	Ntwiʼ sɛ mwum ndɔʼ ɓǎn nyɛ̌ tǎ kwæʼ nywi shon ɓyìnnzi. Mwum hwæn yili kwæʼ nywi shon, à tà son ɗǐ, à giti son wɛ̌ tà shɛ Yesù Kristò tǎ ǹkwìn ɓwum ɓyon giti.
49005030	Ɓwiʼ hwæn, ɓwiʼ ɓi wɛ̌ kwæʼ nywi shon.
49005031	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «Son sɛ yɛ cì, ǹɗwɛb ɗonnzi ɗwòn bùba nyon, ɓɛ fɔʼ kuʼ ɗwòn nyan ɓon ɓî ɓon lɛ̀ m̀myon, ɓɛ fyonnì swum fɔʼ.»
49005032	Ǹzæ̀ʼ lɛʼ nɛ tòn ni, à ni ǹzæ̀ʼ lɛʼ ŋkæ̀mŋkæm nyɛ̌ tǎ fyǒn lɛli kɛ nywi Yesù Kristò ɓon lɛ̀ ǹkwìn ɓwum ɓyon.
49005033	Hwæn li, ǹdùʼ si lɛ wɛn nɛ hwæn yili m̀myon wɛ̌ tà shɛ nun yili nun nɛʼ. Mɛ̀ yib tì kuʼ, ɓɛ kyibsì mɛ̀ ɗwɛb ɓyan.
49006001	Ɓyin ɓwɛn, ywɔlênì mɛ̀ ŋwum mɛ̀ ce ɓyin lɛ̀ mɛ̀ mon ɓyin lwɛn, ntwiʼ sɛ à si lwɛn lɛ̀ ɓwum ɓye ti ɓæti lɛ̀ Nyɛli nyɛʼ Yesù Kristò lɛ ɓon ci li.
49006002	Lwuà Mvɛ̀nnswæ̀b ndɔʼ lɛli lɛ: «Mwumnzi ce nywù lɛ̀ mon nywù””. Lwuà ni nɛ ɗyi lwuà nyɛ̌ zwimbyiʼ nɛ M̀vɛ̀nnswæ̀b cǐ ɓwum ǹkàli nlim.
49006003	Ŋ̀kàli màzwùm yi lɛ: «A wu mwumnzi ce nywù lɛ̀ mon nywù, wù yɛ̌ tòn lwɛn, wù ji ŋgyɔ̂ʼ wan kwan tìtì””.
49006004	Ɓyin mɛ̀ ce ɓwɛn tì kuʼ, ɓa ɓyin nyɛnnzi ɓwɛn ɓyin mɛ̀ nlim. Son, lɛbbênì ɓon ndɛb, ɓyin swɛmnzi ɓon kɛ mbyi nɛ Yesù Kristò tà ɓyin lìsea nun.
49006005	Ɓyin mɛ̀ son, ywɔlênì mɛ̀ ŋwum mɛ̀ nyɛli ɓyin lwɛn. Ɓyin mwumnzi ɓon, ɓyin ci ɓon she lɛ̀ ǹlim fɔʼ, wɛ̌ tà shɛ ɓyin ta kuʼ cì lɛ̀ Yesù Kristò.
49006006	Ɓa ɓyin suʼ she cǐ kwan sɛ ɓon ɓi ŋgyɔʼ, lɛ̀ ɓon yili ɓyin. Son, cìênì ywum yɛ M̀vɛ̀nnswæ̀b yili lɛ̀ ǹlim fɔʼ, ntwiʼ sɛ ɓyin ɓi mɛ̀ ci-she Yesù Kristò.
49006007	Cìênì ɓon she lɛ̀ ǹyili nlim lwɛn. Ɓa ɓyin ci son wɛ̌ she mwum ndɔʼ sɛ, cìênì son wɛ̌ she Nyɛli nyɛʼ Yesù Kristò sɛ ɓyin ta cì.
49006008	Lìmmênì lɛ wu ɓɛ fɛʼ son, wù ɓɛ fɛʼ lɛ̀ mwù ywû, mɛ̀ lɛʼ nlwukea nɛ wù tǎ cì hwæn, Nyɛli nyɛʼ Yesù Kristò yɛ̌ wù fyàʼ fyɔ̀si.
49006009	Ɓyin mɛ̀ nyɛli ɓye cinni mɛ̀ son, cìênì kuʼ ɓon lwɛn. Ɓa ɓyin nyɛnndi ɓon. Lìmmênì lɛ, ɓyin lɛ̀ mɛ̀ son ɓyin nun, ɓyin cinni nyɛli m̀bɔʼ nyɛ̌ kɛ ɗɛb. Ǎ tà ka ǹkyììli kɛ̌ kɛ nyinnìm ɓwum nun.
49006010	M̀mlɔ̀kàʼ nzæ̌ʼ lɛʼ yɛ̂m yi lɛ: Lɛ̀ ɓyin kà cinni ǹkimmɔʼ, ɗyiênì kɛ nyě Nyɛli nyɛʼ Yesù Kristò kɛ mɓæti yɛ ɓyin ɓi ɓæti lɛ̀ nun kɛ ŋkimmɔʼ twun yon nun.
49006011	Kpæmmênì nywi wì, ɓyin sheli mɛ̀ ŋwum wì hwæn nɛ M̀vɛ̀nnswæ̀b tà ɓyin fɛ. À fɛ ɓyin ywum wì yi, ɓyin læ̀kì pyì kɛ mɛ mɓwɛb nɛ Satæ̀n tà ɓyin ɓwɛbbi nun.
49006012	Ntwiʼ wì sɛ ɓwiʼ kɛâ mwù kɛ nlim sɛ, sɛ ɓa wì sɛ ɓwiʼ ta ɗwì lɛ̀ ɓwum ɓye lɛ̀ ǹnywùn kɛ mwu. Ɓwiʼ ta son ɗwǐ lɛ̀ mɛ̀ mpùn mɓyibbɔa, lɛ̀ mɛ̀ mvɛ̀n ɓyan ɓye ta lwun sea kɛ cɛ̌ ŋgyɔ̂ʼ wan nɛ ǹlwinni lɛ̀ ɓyɛbbi. Ɓwiʼ ta ti kuʼ ɗwì lɛ̀ ywum ɓyibbɔa hwæn yɛ cinni ǹkimmɔʼ kɛ zwô kɛ mpùn nun.
49006013	Li nɛ sɛ yili lɛ ɓyin sheli ywum wì yɛ M̀vɛ̀nnswæ̀b fɛ ɓyin hwæn ɓǎ ɓyin ɗyi kimmi nywɔʼ nɛ ǹgyìn mɓyɛbbi ni yɛ̌ ɓɛ̀n, lɛ̀ ɓyin ɗwi wì a kɛn ɓɛ̌n mmlɔ̀kàʼ, ɓyin pyì kan.
49006014	Fɔ̀sênì lɛ, ɓyin ɓɛ mɛ̀ ci-lɛŋkæ̀m, ntwiʼ sɛ lɛŋkæ̀m si wɛ̌ ǹkæ̀nndan yɛ ɓɛ ta plè kpæmmi nun, ɓǎ mwum ɓɛ ɗonmi kɛ wì nun. Ɓyin ɓɛ tì kuʼ lwinni, ntwiʼ ǹlwinni yi, yon yɛ wɛ̌ plè ǹwum nɛ ǹwum wì ndɔʼ tà ka ɗwo.
49006015	Ɓyin ɗyi kɛ mɛ kwù zwɛm, ɓǎ ɓyin kɛn Ǹtwum Lwɛn yɛ ta ɓwum flɔa fɛ shɛ̌. Ǹɗyi màzwùm yi wɛ̌ mɛ̀ dibaʼ yɛ ɓyin swon kɛ mɛ kwù ɓǎ ɓyin fɔsì kɛ̀n kɛ wì nun lwɛn.
49006016	Ɓyin tɛli zwùm kwan hwæn lɛ̀ Yesù Kristò. Ǹtɛ̀ʼ zwum màzwùm yi wɛ̌ ǹgàn wì nyɛ̌ tà ɓyin gho kwan sɛ Satæ̀n tà ɓyin le lɛ̀ yì sàn. Kwo fɛʼ win nyænnì fɛʼ kɛ yi sǎn màzwùm zwɛm, ǹgàn wì ni yɛ̌ yon njimnzea.
49006017	Yilênì lɛ M̀vɛ̀nnswæ̀b swæti ɓyin. Ǹswæti màzwùm yi wɛ̌ tæ̀m nyɛ̌ ǹwum nɛ ɓyin ta mwù gwùmnzi nun. Kɛ fyaʼ, ɓænnênì ǹzæ̌ʼ lɛʼ Mvɛ̀nnswæ̀b, yon yɛ wɛ̌ ǹjìm wì nɛ M̀pùn Nsanmi tà ɓyin fɛ.
49006018	Kelênì M̀vɛ̀nnswæ̀b kwan hwæn lɛ̀ ǹlim fɔʼ, ɓyin swulaʼ nun wɛ̌ tà shɛ M̀pùn Nsanmi tà ɓyin lìsea. Ɓyin ton lɛ̀ mɛʼ, ɓa ɓyin ɗyê. Ɓyin keli M̀vɛ̀nnswæ̀b kwan hwæn lɛ̀ mɛ̀ myin ɓwum ɓyon.
49006019	Ɓyin keli tì kuʼ nun lɛ̀ ntwiʼ yɛ̂m, ɓǎ nun lisàʼ mùn ǹzæ̌ʼ lɛʼ yɛ mùn yɛ̌ shɛ̀, mùn sannzi Ǹtwum Lwɛn yɛ M̀vɛ̀nnswæ̀b kwàsâ ɓwiʼ, ɓǎ mùn shɛ yon mwù zwô.
49006020	Mùn ni ci-ntwum Yesù Kristò kɛ ntwiʼ Ntwum Lwɛn màzwùm, kwo fɛʼ she mùn ni kɛ nye njè sɛ. Kelênì M̀vɛ̀nnswæ̀b lɛ̀ mùn sannzi yon mwù zwô wɛ̌ m̀bɔ̀kì nɛ sɛ yili.
49006021	Mùn yili lɛ ɓyin limmì m̀bɔ̀kì tòn nyɛ̌ mùn tòn jenɛ kɛ nlim, lɛ̀ ywum yɛ mùn tǎ cì. Li nɛ mùn fyii ɓyin ŋgyinni nyɛʼ Tìshîʼ, nun nɛ ta she Nyɛli nyɛʼ Yesù Kristò cǐ lɛ̀ ǹlim fɔʼ, ɓǎ nun sannzi ɓyin ywum hwæn.
49006022	Mùn fyii ɓyin nun ɓǎ ɓyin limmì m̀bɔ̀kì tòn nyɛʼ, lɛ̀ nun kimnzi ɓyin mɛ̀ nlim kɛ zwum.
49006023	Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò fɛ flɔa lɛ̀ mɛ̀ ŋgyinni ɓye kɛ cì shin hwæn.
49006024	Ɓwum ɓye ta Nyɛli nyɛʼ Yesù Kristò yili lɛ̀ ǹyili yɛ tà ka mlɔ̀ʼ, M̀vɛ̀nnswæ̀b ŋgænnì ɓon, ɓon hwæn.
50001001	Mùn Pɔ̂l ɓwiʼ lɛ̀ Tìmòtê ɓɛ mɛ̀ cikpuʼ Yesù Kristò, ɓwiʼ ɓɛ ta ɓyin ɗèwà ton sɛ kɔi. Ɓwiʼ ta son kɔi lɛ̀ ɓyin ɓɛ ǹkwìn ɓwum Yesù Kristò ye kɛ Fìlîb, yɛ ɓætâ lɛ̀ Yesù Kristò. Ɓwiʼ konndì tì kuʼ kɔi lɛ̀ ɓwumŋkæ̀m kɛ nyenswæ̀b nyin, lɛ̀ ɓwum ɓye ta she cǐ kwe.
50001002	Ce ndwun nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
50001003	Mùn tǎ M̀vɛ̀nnswæ̀b osɔ̀kɔ̀ʼ yili ntwiʼ yin yì kwan hwæn yɛ mùn tǎ lɛʼ shin ɓǔn.
50001004	Mùn tǎ tòn lɛ̀ ǹlim lwɛn yì kwan hwæn yɛ mùn tǎ ɓɛ mùn kelâ M̀vɛ̀nnswæ̀b lɛ̀ jin shin.
50001005	Mùn tǎ M̀vɛ̀nnswæ̀b osɔ̀kɔ̀ʼ yili, ntwiʼ sɛ ɓyin ɓætâ lɛ̀ mùn kɛ she nshɛ̌ Ntwum Lwɛn nun, ǹwaʼ yɛ ǹgyìn zwimbyiʼ nɛ ɓyin ɗunme ǹlim ɗyili kɛ nywi Yesù Kristò, han a kiìn ɓɛ̀n jenɛ.
50001006	Mùn lìmmi seansean lɛ M̀vɛ̀nnswæ̀b nɛ ɗunme she lwɛn cǐ kɛ mɛ nlim nyin nun, à ywìmɛ she màzwùm kɛ̀nnzi mbyimbyî, sɛ kwannzi mwù, a kɛn ɓɛ̌n m̀mlɔ̀kàʼ nywɔʼ nɛ Yesù Kristò ywìmɛ fyònnì.
50001007	À si wòli lɛ mùn fɔkàʼ li kɛ ntwiʼ yin. Ɓyin ɓi mùn kɛ nlim, ntwiʼ ǹŋgæ̀nni fɔʼ yɛ M̀vɛ̀nnswæ̀b ŋgæ̀nni mun, à ŋgæ̀nnâ tì kuʼ ɓyin. Son sɛ ci, ɓyin ta mun kpea jenɛ fɛ nye njè, kwo fɛʼ kɛ nɗyi shìtàkwǔ Ntwum Lwɛn yɛ mùn ɓe ɗyi lɛ à yi lɛŋkæ̀m.
50001008	M̀vɛ̀nnswæ̀b ni shìtàkwù lɛ mùn yili ɓyin lɛŋkæ̀m, ǹyili yɛ mùn yili ɓyin nun ta kuʼ waì nywi Yesù Kristò nun nɛʼ.
50001009	Ywɔênì fɛʼ swum sɛ mùn tǎ M̀vɛ̀nnswæ̀b keli lɛ̀ jin shin. Mùn tà nun keli lɛ à ci ɓyin yili ɓwùlukwæ̌n mbyimbyî kɛ nyinnìm shin nun. À ci tì kuʼ kɛ nyili màzwùm nun, ɓyin fɔsì lɛŋkæ̀m lìmmi, ɓyin limmì tì kuʼ ǹkɛ̌ ŋkyììli kɛ nyinnìm mɛ lɛʼ mɓyibbɔa lɛ̀ nyɛ̌ ǹlwukea,
50001010	ɓǎ ɓyin yæn mɛ̀ lɛʼ nlwukea. Li, nywɔʼ nɛ Yesù Kristò yɛ̌ fyònnǐ, mɛ̀ nlim nyin ɓɛ ǹsanmea; ɓa ɓyin ɓɛ lɛ̀ ɓyɛbbi ndɔʼ nywi.
50001011	Mɛ̀ kìkæ̀n nyin yɛ̌ tì kuʼ ɓɛ ǹlwukea kwan mèan hwæn. Ŋ̀kimmɔʼ ncinni mɛ̀ kìkæ̀n nlwukea màzwùm hwæn yɛ̌ waʼ kɛ ŋkimmɔʼ Yesù Kristò nun. Li nɛ ywimɛ cì ɓwum sakàʼ M̀vɛ̀nnswæ̀b, ɓɛ twuli nun.
50001012	Mɛ̀ ŋgyinni ɓyɛ̂m, mùn yili lɛ ɓyin limmì lɛ mɛ̀ lɛʼ nɛ cinni mun fɛ tɛ̀ʼ kan lɛʼ Mvɛ̀nnswæ̀b ɓe nyè, à fyǒn cì sɛ kɛn mbyî.
50001013	Mɛ̀ lɛʼ ni nɛ ci mɛ̀ suzæ̀n hwæn ɓye ta nye gwɛmnà ɓǒn, lɛ̀ ɓwum mèan ndɔʼ tì kuʼ limmì lɛ mùn ni nye njè ntwiʼ sɛ mùn ni mwum Yesù Kristò.
50001014	A konndì tì ɓɛ kɛ ŋkɛ̀ yɛ ɓɛ kɛ mun nye njè yɛ, yɛ fɛâ tì kuʼ ǹkimmɔʼ lɛ̀ mɛ̀ ci-nɗwon mbyi Nyɛli nyɛʼ Yesù Kristò ǹzwɔnzwɔ̀ʼ. Yi tà ka tî ɓon kwɛ̀nni, ɓɛ ti lɛʼ Mvɛ̀nnswæ̀b sannzi mwù zwô.
50001015	Mùn lìmmì seansean lɛ ɓyindɔʼ ta lɛʼ Yesù Kristò sannzi lɛ̀ ɓon ci m̀bànni lɛ̀ mùn. Ti kuʼ kɛ fyaʼ ndɔʼ nun, ɓye ta lɛʼ shon shɛ̌ lɛ̀ ǹlim fɔʼ, à ɓi tì kuʼ kwe.
50001016	Ɓon ɓi ta lɛʼ Mvɛ̀nnswæ̀b shɛ̌ lɛ̀ ǹlim fɔʼ li ntwiʼ sɛ ɓɛ yili mûn. Ɓɛ limmi lɛ M̀vɛ̀nnswæ̀b fyi mùn fɛ ɓǎ mùn ɗyi, mùn lisàʼ lɛ Ǹtwum Lwɛn yi swum sɛ ɗyi lɛŋkæ̀m.
50001017	Ɓye ta m̀bànni cǐ lɛ̀ mùn ɓi, ɓɛ ta lɛʼ Yesù Kristò sannzi ɓǎ ɓon cinni ǹtwu, ɓɛ lan mùn. Lɛʼ sɛ ɓon ta lɛʼ hwæn cinni kan cǐ tòn kɛ mɛ nlim nyan nun, sɛ suʼ kɛ ŋwum. Ɓɛ ta shɛ̀ li, ɓǎ ɓon konndì mùn vɛ̀nɛ̌ʼ fɛ nye njè.
50001018	Son, nywi kwɛ̀nnâ kan mûn. Kwo ɓɛ shɛ fɛʼ lɛ̀ m̀ɓàkǎʼ ɓyɛbbi nlim, shindɔʼ ɓɛ shɛ lɛ̀ m̀ɓàkǎʼ lwɛn, swum twun si lɛ lɛʼ Yesù Kristò ta fɔ̀si kɛ̀nnɔ̀ʼ mbyî. Mǔn kɛ̀ kan lɛʼ ɓyɛbbi ndɔʼ nlim lɛ̀ ntwiʼ màzwùm, mùn tǎ fɔ̀si dàlì mbyî nùn.
50001019	Ntwiʼ sɛ mùn lìmmi lɛ kɛ ywum màzwùm nun hwæn, M̀vɛ̀nnswæ̀b yɛ̌ mùn nywæ̀si nun ntwiʼ mɛ̀ ŋkeli nɛ ɓyin ta keli lɛ̀ ntwiʼ yɛ̂m, lɛ̀ m̀kpaʼ yɛ M̀pùn Yesù Kristò tà mûn kpea.
50001020	Swum sɛ ǹlim ta mun fɔ̀si ɗyi kɛ nlim lwɛn, à si lɛ kwɛ̀nnjin ɓà mun ɓænni kɛ swiʼ ɓwum. Mùn yɛ̌ fyǒn tòn lɛ̀ m̀ɓònŋgàʼ lɛ ɓa ǹlim sænndi mùn, mùn ton kwan hwæn wɛ̌ tà shɛ mùn tòn jenɛ lɛ̀ mùn lisàʼ ɓwum kɛ mbɔ̀kì tòn nyɛ̀m nun hwæn lɛ Yesù Kristò ni ǹdwun; mùn nɛ ɓɛ fɛʼ lɛ̀ mɛʼ, kwo mùn ywi fɛʼ nùn.
50001021	Ti lɛ̀ mǔn, kwan sɛ mǔn kɛ lɛ̀ mɛʼ, Yesù Kristò nɛ swum ŋkæ̀mŋkæm shɛ̂m. Ywi ni cì shɛ̂m wɛ̌ ɗàsì nyɛ̌ làn fɛʼ ǹzison ŋgyɔ̂ʼ wan.
50001022	Ɓɛshɛ ǹgyìn yɛ̂m kɛɔ̂ʼ mbyî, mùn wòli mùn cì tì she ndɔʼ she ywimɛ ɓwum kpea. Li, mùn ni mɛ̀ nyinnìm, mǔn lìmmi kan fyàʼ yɛ mùn yɛ̌ yæ̀n.
50001023	Mùn ni mɛ̀ nyinnìm li, swum sɛ mùn yili lwɛn à si ywi, ɓǎ mùn kɛn tòn m̀ban ɓwiʼ lɛ̀ Yesù Kristò. Son si sɛ lwu sɛ lan tòn she fɛ ŋgyɔ̂ʼ wan.
50001024	Son, tòn shɛ̂m kɛ ŋgyɔ̂ʼ wan nun si tì kuʼ lwɛn ǹzwɔnzwɔ̀ʼ, ɓǎ mùn kpaʼ ɓyin.
50001025	Mùn kɛ̀nnâ yɛn ɓe lɛ mǔn kɛ fɛʼ tǒn wan nùn. Mùn yɛ̌ fɛʼ tòn ɓwiʼ lɛ̀ ɓyin m̀banmban ɓǎ ɓyin hwæn, ɓyin fɔsì mɛ̀ nlim nyin ɗyili mbyî kɛ nywi Mvɛ̀nnswæ̀b, ɓyin konndì tì kuʼ tòn lɛ̀ ǹdàli kɛ nɗyili nlim màzwùm nun.
50001026	Li, kwan sɛ mǔn kà kwankàʼ nye njè, ɓwiʼ ywimɛ tì cinnènì ɓe; ɓyin yɛ Yesù Kristò twuli mbyimbyî, ntwiʼ sɛ mùn ɓɛ̀nnâ nsòn yin.
50001027	Ŋgyi swum nɛ ɓyin ywimɛ cì à ni lɛ, m̀bɔ̀kì tòn nyin ɓɛ swum sɛ ywimɛ lìsàʼ lɛ ɓyin ta ǹlim kɛ̌ lɛ̀ Ǹtwum Lwɛn yɛ kɛ nywi Yesù Kristò. Mùn yili lɛ kwan sɛ mùn ywìmɛ ɓyin kǐn yɛnni, shindɔʼ mùn nɛ shi fɛʼ kǐn, mùn ywɔʼ lɛ ɓyin ɗyi kimmi kɛ mbyi Mvɛ̀nnswæ̀b nun, ɓyin ta suʼ tòn ŋwum fɔʼ lɛ̀ ɓwùlu, ɓyin ɗwi ti kuʼ twùʼ lɛ̀ ǹlim fɔʼ ɓǎ Ǹtwum Lwɛn kɛnnɔ̀ʼ mbyî.
50001028	Ɓa ɓyin yi tì mɛ̀ ci-ɓyìnnzì ɓyin, kwo fɛʼ kɛ ya mbyi nun. Kwan sɛ a yɛ ɓɛ ɓyin tà ka tî ɓon yi, a ywimɛ ɓon ǹlìmmì cǐ lɛ ɓɛ ti ɓwum ɓye ɓwuâ nùn, ɓyin ɓɛ kuʼ làn nyin ɓwum ɓɛ M̀vɛ̀nnswæ̀b swætâ. M̀vɛ̀nnswæ̀b nɛ ywimɛ ɓon ǹlìmmǐ màzwùm cǐ.
50001029	Kɛ kwɛ̀nnzǐ nlim sɛ M̀vɛ̀nnswæ̀b kwɛ̀nnzâ lɛ̀ ɓyin, à wò ɓyin mbyi lɛ̀ ɓyin ɗwon Yesù Kristò, a suʼ kan seansean ǹɗyili nlim yɛ ɓyin ɗyili nywi yon, à si tì kuʼ lɛ ɓyin yɛn vɛ̀nɛ̀ʼ lɛ̀ ntwiʼ yon.
50001030	Kɛ à si li, ɓyin ɗuân twùʼ m̀bɔʼ nɛ mùn tǎ ɗwì. Ǹɗwì twuʼ màzwùm yi ye ɓyin yɛnne mun ɓe ɗwì wɛ̌ tà shɛ ɓyin ta ywɔʼ jenɛ fyaʼ lɛ mùn tǎ ɗwì.
50002001	M̀ɓæti yɛ ɓyin ɓi ɓæti lɛ̀ Yesù Kristò tɛ̀ti kan ɓyin zwùm? Ǹyili yon yɛ nun tà ɓyin yili fɛâ kan ɓyin kpæm mɛʼ? M̀pùn Nsanmi ti kàn ɓyin nywi? Kwɛ̀nnzǐ nlim lɛ̀ ɓwùlu ɗuân kǎn nyinnìm shin nun? Ɓyin ti kan ɓwùlu yili nùn?
50002002	Kɛ ɓyin ti nyinnìm ywum màzwùm hwæn li, fɔ̀sênì mùn ǹlim lwuli mbyî kɛ tǒn ŋwum fɔʼ nun, ɓyin yili ɓwùlu, ɓa ǹlim ndɔʼ ɓɛ kyi, ɓyin kɛnnzì ywum hwæn lwɛn, ǹkyììli læ̀kì ɓɛ nyinnìm shin nun.
50002003	Ɓa ɓyin sukuʼ lwɛn nyɛ̌ ɓyin nɛʼ fɔ̀kea, shìkì ɓyin twuli kuʼ ɓyin nɛʼ, fyòênnì ɓyin nɛʼ twɛli ŋgyɔʼ, ɓyin cɛ ɓwùlukwæ̌n wɛ̌ ɓwum ɓye lan ɓyin nùn.
50002004	Mwum hwæn ci swum sɛ woli sɛ kpaʼ lwikwæ̌n. Ɓa ɓyin sukuʼ ɓyin nɛʼ nyæ̀mmi.
50002005	Ɗwoênnì m̀bɔ̀kì Yesù Kristò kɛ mɛ mɓàkàʼ nyon nyɛ̌ nun cinne hwæn nun.
50002006	Tòn shon ɓe lɛ, kwo fɛʼ she nun ni swum fɔʼ ɓon lɛ̀ M̀vɛ̀nnswæ̀b si, ǎ ɓe kǎn m̀bànni cǐ lɛ̀ M̀vɛ̀nnswæ̀b.
50002007	Son, à ɗonnze paʼ tǒn màzwùm mbɛti, à lànnzì mwum shon kɛ ŋgyɔ̂ʼ wan wɛ̌ ɓwiʼ, à fyɔ̀sì nun nɛʼ lɛ̀ ci-she Mvɛ̀nnswæ̀b. Kwan sɛ nun ɓe mwum wɛ̌ ɓwiʼ,
50002008	à fyɔ̀se nun nɛʼ ɓe ŋgyɔʼ, à ywɔli M̀vɛ̀nnswæ̀b, li han a kɛn ɓɛ̀n kɛ ywi nun, kwo fɛʼ ywi vɛ̀nɛ̀ʼ nyɛ̌ ɓɛ ywummɔe nun kɛ ŋgæʼ mɛ̀ ɓɔtɔʼ zwɛ̂m.
50002009	Li nɛ ci, M̀vɛ̀nnswæ̀b twuli nun à làn ywum hwæn, à kɛ̀ nun jin she lan ɓwùlu mɛ̀ myin hwæn,
50002010	ɓǎ ɓwum hwæn ɓye kɛ ɗɛb lɛ̀ ɓye ŋgyɔ̂ʼ wan, kwo fɛʼ ɓye ŋgyɔʼ nji, kwan sɛ ɓon ywimɛ jin Yesù ywo, ɓɛ kiìn swummi kɛ swiʼ shon, ɓɛ twuli nun.
50002011	Kwo wɛn ywìmɛ shɛ̀ lɛ̀ ŋwum yon lɛ Yesù Kristò ni Nyɛli ɓwum hwæn. Li, ɓɛ yɛ kònndì Ce M̀vɛ̀nnswæ̀b twuli.
50002012	Mɛ ŋgyinni ɓyɛ̂m, kɛ ɓyin yɛnnâ ǹywɔli yɛ Yesù ɓe ywɔli lɛ̀ M̀vɛ̀nnswæ̀b, sɛ yili lɛ ɓyin ɓɛ ywɔli wɛ̌ m̀bɔ̀kì kwan sɛ mùn ɓe ɓwiʼ lɛ̀ ɓyin. Jenɛ nɛ mùn ɓà tî ɓwiʼ lɛ̀ ɓyin, ywɔlênì tì sɛ lan li. Ǹywɔli màzwùm yi lɛ, kɛ nswæti yɛ M̀vɛ̀nnswæ̀b swætâ ɓyin nun, sɛ yili lɛ ɓyin ci kuʼ she sɛ yɛ lìsàʼ lɛ ɓyin swælâ, ɓa ɓyin ɓwæti mwù lɛ̀ ǹlìsǎʼ nswæti yin.
50002013	Ntwiʼ sɛ M̀vɛ̀nnswæ̀b nɛ ta ɓyin ɗyi nyè, ɓyin kà yili ywum yɛ ta nun ǹlim lwukea, à fɛ tì kuʼ ɓyin kim ncǐ ywum màzwùm.
50002014	Kɛ mɛ she nyin nɛ ɓyin ta cì nun hwæn, ɓa ɓyin ŋgunnàʼ ɓwùlu, shìkì ɓyin pyisì kuʼ mɛ̀ lɛʼ,
50002015	ɓyin læ̀kì ɓɛ lɛ̀ ɓyɛbbi ndɔʼ nywi, son, ɓǎ ɓyin ɓɛ sanmea, ɓyin ɓɛ ɓwɛn Mvɛ̀nnswæ̀b ɓye cinni kan ɗɛ̀m ndɔʼ nywi. Ɓyin ɓi nyinnìm ɓwum ɓɛ cinni mɛ̀ ŋwum mɓì-mɓì, ɓye ta mbyi mɓyɛbbi ɗwon, kɛ nyinnìm shan ɓyin ɓi wɛ̌ ǹwanŋwan,
50002016	ɓyin ta ɓon ǹzæ̌ʼ lɛʼ yɛ ta ɓwum ǹzison ŋkæ̀mŋkæm fɛ sannzi. Ɓɛshɛ ɓyin ci li, ǹgyìn nɛ Yesù Kristò ywìmɛ fyònnǐ, mùn ywìmɛ dàlì kɛ swiʼ shon ntwiʼ yin. Ntwiʼ son sɛ yɛ lìsàʼ lɛ mǔn ywie kǎn she ɗin.
50002017	Kɛ̌ nlim sɛ ɓyin ta kɛ̀ kɛ nywi Yesù Kristò, à si wɛ̌ sàtìkæ̀ʼ shin sɛ ɓyin ta fɛ lɛ̀ M̀vɛ̀nnswæ̀b. Ɓɛ wu fɛʼ mun nùn, mùn yɛ̌ tòn lwɛn, ntwiʼ mvæb yɛ̂m yɛ ɓɛ sàtìkæ̀ʼ sɛ mùn kònndi kɛ sàtìkæ̀ʼ shin nun, li, ɓwiʼ lɛ̀ ɓyin, ɓwiʼ yɛ dàlì ɓwiʼ hwæn.
50002018	Ɓyin kuʼ, ɓɛênì kuʼ lɛ̀ ǹlim lwɛn lɛ̀ mùn m̀ban, lɛ̀ ɓwiʼ dalènì.
50002019	Ɓɛshɛ Nyɛli nyɛʼ Yesù Kristò yili, mùn yɛ̌ ɓyin Tìmòtê fyi ǹgyìɛn, ɓǎ kwan sɛ nun ywìmɛ fyònnǐ, à shɛ̀ kuʼ mùn wɛ̌ tà shɛ ɓyin ton, ɓǎ zwùm tɛʼ kuʼ mùn kɛ nlim.
50002020	Mwum m̀bɔʼ ndɔʼ ɓǎn nyɛ̌ ɓwiʼ cinni mɛ̀ mɓàkàʼ m̀ban ɓwiʼ lɛ̀ nun, shi kuʼ ɓɛ nun, Tìmòtê. À tǎ lɛʼ shin ɓàkea ǹzwɔnzwɔ̀ʼ.
50002021	Ɓwùlukwæ̌n hwæn ta suʼ mɛ̀ lɛʼ nyan nɛʼ nyæ̀mmi, ɓɛ tà ka ɓàkàʼ nywi ywum Yesù Kristò.
50002022	Ti lɛ̀ Tìmòtê, ɓyin limmi mɛ̀ kìkæ̀n nlwukea nyon. Ɓwiʼ lɛ̀ nun, ɓwiʼ ciâ Ǹtwum Lwɛn kɛn mbyî; à tà mun kpea lɛ̀ she màzwùm wɛ̌ tà shɛ mwɛn tǎ ce nyon kpea.
50002023	Li, kwan sɛ a yɛ ɓɛ lɛ̀ ɓɛ linnâ mɛ̀ kæ̀ʼ ɓyɛ̂m, mùn yili mùn fyî ɓyin nun m̀byìmmi.
50002024	Mùn lìmmi seansean lɛ ɓɛshɛ Nyɛli nyɛʼ Yesù Kristò yili, mǔn nɛʼ yɛ̌ kuʼ ɓǐn cì shin kwan kwæʼ.
50002025	A konndì tì kuʼ ɓɛ lɛ ŋgyinni nyɛ̀m Èpàflòdîtɛ̀, mwum nyɛ̌ ɓyin fyiê lɛ à kiìn mùn ywum yɛ ɓe mùn shi fɛ, ɓwiʼ lɛ̀ nun, ɓwiʼ ciâ she m̀banmban, ɓwiʼ ɓɔlâ she ǹzwɔnzwɔ̀ʼ. Mùn fɔ̀keâ jenɛ lɛ ǹdikàʼ mùn fyî nun ɓe cì shin,
50002026	ntwiʼ sɛ ǹjè nyɛn yin tà nun kwɛ̀nni ǹzwɔnzwɔ̀ʼ. Ǹlim ta nun kwɛ̀nni lɛ̀ ɓyin ntwiʼ sɛ à lìmmi lɛ ɓyin ywɔâ lɛ nun kwɛ̀nnâ.
50002027	Lɛ̀ lɛŋkæ̀m, ɓe lɛ̀ à kwɛ̀nnâ. Ɓe lɛ̀ sɛ nzwonmɛ kwæʼ ɓǎ nun ywi, son, M̀vɛ̀nnswæ̀b nɛ kwɛnnzi ǹlim lɛ̀ nun, à kimnzi nun; ǎ suʼ kan ǹlim kwɛ̀nnzi lɛ̀ nun, à kwɛ̀nnzi tî kuʼ ǹlim lɛ̀ mǔn, ntwiʼ nun læ̀kì mùn vɛ̀nɛ̀ʼ ndɔʼ kònndi nywi.
50002028	Kɛ ntwiʼ màzwǔm, ǹlim ta mun suʼ ɗyi lɛ mùn fyɔsì nun ɓe cì shin m̀byìmmi, ɓǎ kwan sɛ ɓyin ywimɛ nun yɛnni, ǹlim lwukaʼ ɓyin. Ti lɛ̀ mǔn, ǹlim pyi kuʼ mùn zwum.
50002029	Li, kwan sɛ nun ywìmɛ ɓɛ̌n, yèênì nun lwɛn, ɓyin yê nun lɛ̀ ǹdàli ntwiʼ sɛ nun nɛ kuʼ mwum Nyɛli nyɛʼ Yesù Kristò. Twulênì paʼ mwum sɛ wɛ̌ nun si,
50002030	ntwiʼ ɓe lɛ̀ à nzwonmɛ kwæʼ ɓǎ nun ywi kɛ she Yesù Kristò nun. She sɛ ɓyin ɓɛ ɓê cɛ̌, ɓyin kpaʼ mùn, son sɛ nun ci, han à shinɔ̂ʼ ywi ŋganŋgwu.
50003001	Mɛ̀ ŋgyinni ɓyɛ̂m, m̀mlɔ̀kàʼ nzæ̀ʼ lɛʼ nyɛ̀m ni lɛ ɓyin dalì ntwiʼ sɛ ɓyin ɓi ɓwum Nyɛli nyɛʼ Yesù Kristò. Sɛ ɓa mûn nywi hwum lɛ̀ ǹŋæti nzæ̀ʼ lɛʼ nɛ mùn kɔâ ɓyin mbyî nùn. Kwo fɛʼ li, mùn yɛn ma lɛ à si lwɛn li kɛ cì shin.
50003002	Son sɛ mùn lɛʼ lɛ, cìênì lɔʼ kon lɛ̀ ɓwum ɓye wɛ̌ ɓwɛn mbyiʼ nyenea ɓye ta mɛ̀ she mɓyibbɔa cǐ, ɓɛ ta suʼ fɔ̀kàʼ lɛ lɛʼ lwɛn sɛ sukuʼ ǹɗunnzi ǹdùn.
50003003	Ɓɛ lɛ̀ ǹɗunnzi ǹdùn ye ǹkæ̀mŋkæm, à yi kyi. Ɓwiʼ ɓɛ ta M̀vɛ̀nnswæ̀b keli lɛ̀ ǹkimmɔʼ Mpùn Nsanmi, ɓwiʼ twuli Yesù Kristò, ɓwiʼ kɛ̀ kan mwù kɛ yi ɓɛ̀ʼ yɛ ɓwum ta ghekaʼ nun, ɓwiʼ ɓɛ ti ɓwum ɓye ɓɛ ɗunnzâ ǹdùn she ǹkæ̀mŋkæm kɛ swiʼ Mvɛ̀nnswæ̀b, ɓa tì ɓon.
50003004	Yì ɓɛ̌ʼ màzwǔm ɓê ywum ŋkæ̀mŋkæm, mǔn kɛè mwù kɛ nlim, ntwiʼ sɛ ɓɛshɛ mwum ndɔʼ shɛ̀ lɛ nun ni kɛ yi ɓɛ̌ʼ màzwùm nun ǹwòli, mùn lìmmi lɛ mùn ni nlim ǹwòli, mùn làn nun.
50003005	Ǹɗunmi zwimbyiʼ yi lɛ: mùn ni seansean mwum Èbrû, sɛ konndì ɓɛ mùn ni mwɛn nyɛ̌ ŋgyɔʼ Ìzràɛ̂l kɛ mvu ɓwum Bɛ̀njàmɛ̂n nun. Kwan sɛ ɓɛ yee mǔn, mùn wòle ǹgyǐn nìni ɓɛ ɗunnzi mùn ǹdùn. Kɛ mbyi mɛ lwuà mɛ Yudà nun, mùn ɓe Fàrìzìɛ̂n.
50003006	Mùn ɓe m̀ɓyi kɛ mbyi mɛ̀ Yudà nun, han mùn ɓe ma ɓwum Yesù Kristò zæbsi. Mǔn ɓe kǎn mɛ̀ lwuà mɛ Yudà ndɔʼ lèan. Li, mùn ɓe kwan hwæn ǹlwinni.
50003007	Mùn ɓe fɔ̀kàʼ lɛ ywum màzwùm wole kim yɛ kpaʼ mùn, son jenɛ, kɛ ntwiʼ Yesù Kristò, mùn lìmmâ lɛ ywum pwìnpwìn yɛ ɓe.
50003008	Lɛ̀ lɛŋkæ̀m, mùn pæ̀lâ fyàʼ lɛ̀ ywum hwæn li, ntwiʼ nlìmmì yɛ mùn lìmmâ Nyɛli nyɛ̀m Yesù Kristǒ, yɛ lan ywum yɛ mbyî hwæn. Kɛ ntwiʼ yon nun kyishon, mùn ɗonnzâ ywum hwæn. Mùn tǎ ywum màzwùm cɛ jenɛ wɛ̌ ywum yɛ ɓɛ swiâ twuʼ, hwæn li, ɓǎ mùn ɓɛ lɛ̀ Yesù Kristò.
50003009	Ɓa m̀ɓɛ yɛ fyàʼ fɔʼ, son, ɓǎ mùn ɓɛɔ̂ʼ nun fyaʼ gwùm. Mùn ɓà tî lɛ̀ m̀ɓàkǎʼ nshɛ̀ yɛ lɛ mùn ni ǹsanmi kɛ swiʼ Mvɛ̀nnswæ̀b ntwiʼ sɛ mùn tǎ mɛ̀ lwuà mɛ Yudà ɗwonnzi. Swum sɛ ta mun fyɔ̀si ǹsanmi kɛ swiʼ shon, à si kɛ̌ nlim sɛ mùn kɛ̌ lɛ̀ Yesù Kristò. M̀vɛ̀nnswæ̀b tà mun cɛ ǹsanmi ntwiʼ kɛ̌ nlim màzwùm.
50003010	Swum sɛ mùn sukuʼ yili ǹzwɔnzwɔ̀ʼ, à si lɛ mùn fɔsì Yesù Kristò lìmmi, mùn limmì tì kuʼ ǹkimmɔʼ yon, ǹkimmɔʼ yɛ nun lèan ywi nun. Mùn yili mùn yɛn kuʼ vɛ̀nɛ̀ʼ wɛ̌ tà shɛ nun yɛnne, ywi nyɛ̀m ɓɛ kuʼ wɛ̌ ǹyon,
50003011	ɓǎ ɓɛshɛ M̀vɛ̀nnswæ̀b yili, à yìmnzì kuʼ mùn wɛ̌ tà shɛ nun yìmnze kuʼ Yesù Kristò.
50003012	Mɛ̀ lɛʼ nɛ mùn lɛʼ hwæn ni, mǔn lɛʼ kan lɛ mùn lwinnzâ ywum màzwùm hwæn, shindɔʼ mǔn cinni kan tî ɓyɛbbi, son, mùn tǎ nywi kimnzi fyaʼ ɓǎ mun kwumndi mɛ̀ lɛʼ màzwùm hwæn, a ɓɛ ǹyɛ̀m, ntwiʼ mun ti mwum nɛ Yesù Kristò kwumndâ nùn.
50003013	Mɛ̀ ŋgyinni ɓyɛ̂m, mùn tà ɓyin shɛ̌ lɛ m̀ɓàkàʼ yɛ̂m ɓa lɛ mùn kwumndâ mɛ̀ lɛʼ màzwùm nùn. Swum fɔʼ sɛ mùn tǎ cì, à si lɛ mǔn tà ka tî ǹlim kɛ̌ lɛ̀ ywum yɛ mùn ɓe mbyî nlim. Mùn tǎ nywi kimnzi lɛ̀ mùn kɛnnɔ̀ʼ mbyî ywum ye zwimbyiʼ nun.
50003014	Mùn tǎ lwùmnì lɛ̀ kɛ̀n, ɓǎ mun ɓɛn mwu, mùn yê ɗàsì nɛ M̀vɛ̀nnswæ̀b tà mûn lon lɛ̀ nun ntwiʼ sɛ mùn ni mwum Yesù Kristò. Ɗàsì màzwùm ni ǹtòn yɛ ɓwiʼ yɛ tòn kwe ɗɛb ɓwiʼ lɛ̀ nun.
50003015	Ɓwiʼ ɓɛ ti ɓwum ɓye kwùm zwum yili kɛ lɛʼ Mvɛ̀nnswæ̀b nun, sɛ yili lɛ ɓwiʼ cinnênì paʼ mɓàkǎʼ màzwùm. Ɓɛshɛ ɓyindɔʼ cinni mɛ̀ mɓàkàʼ nyɛ̌ ɗin ndɔʼ, M̀vɛ̀nnswæ̀b ywìmɛ ɓyin fɔ̀si lìsea lɛ mɛ̀ mɓàkàʼ nyin ɓǎ ǹlwukea.
50003016	Swum fɔʼ sɛ ɓwiʼ yɛ cì suʼ lɛ ɓwiʼ limmènì lɛ̀ ǹyè mbyi nɛ ɓwiʼ ti nlim, ɓa ɓwiʼ fyôn ɓe ɓwæ̀b nun, ɓwiʼ kɛnnènì mbyimbyî lɛ̀ kwǔ kɛ̌n fɔʼ.
50003017	Mɛ̀ ŋgyinni ɓyɛ̂m, ɗwoênnì mɛ̀ kwǔ kɛ̀n ɓyɛ̂m, ɓyin hwæn. Ɓwiʼ liseâ ɓwum m̀bɔ̀kì tòn nyɛ̌ ǹlwɛn. Ɗwoênnì mɛ̀ kwù ɓyan, ɓɛshɛ ɓyin yɛn lɛ ɓɛ cinni kuʼ m̀bɔ̀kì tòn m̀bɔʼ lɛ̀ ɓwiʼ.
50003018	Ɓwum mèan ndɔʼ ɓi kwe, m̀bɔ̀kì tòn nyan tǎ lìsàʼ lɛ à ɓi mɛ̀ ci-ɓyìnnzì Yesù Kristò nɛ ywie kɛ ŋgæʼ mɛ̀ ɓɔtɔʼ zwɛ̂m. Mùn ŋætâ ɓyin mɛ̀ lɛʼ tòn nɛ kæ̀mmì ti mèan, jenɛ, mùn tǎ tì lɔʼ ɓyin nun shɛ̌ lɛ̀ mɛ̀ ɗuʼ kɛ mɛʼ.
50003019	Kɛ cì ɓwum màzwǔm, m̀vɛ̀nnswæ̀b ndɔʼ ɓa mbyî, a lan kuʼ mɛ̀ mɓàkàʼ nyan nɛ kɛ zwum shan nun, swum kwɛ̀nnjin sɛ ɓon ta cì sɛ ɓɛ ta fyǒn ɓon nɛʼ twuli nun, mɛ̀ mɓàkàʼ nyan tǎ suʼ kɛ̀n kɛ ywum ŋgyɔ̂ʼ wan nun. Kɛ mmlɔ̀kàʼ ŋgyɔ̂ʼ wan, M̀vɛ̀nnswæ̀b ywìmɛ ǹzison nyan ɓwuli lɛ̀ ntwiʼ màzwùm.
50003020	Ti lɛ̀ ɓwiʼ, ŋgyɔʼ ŋkæ̀mŋkæm nyɛʼ ni kɛ ɗɛb cɛ̌ Mvɛ̀nnswæ̀b, ɓwiʼ ta suʼ tòn lɛ̀ m̀ɓònŋgàʼ Nyɛli nyɛʼ Yesù Kristò nɛ Ci-nswæti nyɛʼ.
50003021	Kwan sɛ nun yɛ̌ ɓɛ̌n, à yɛ̌ ɓwiʼ kwæʼ nywi she ɓwiʼ cinni ŋgyɔ̂ʼ wan sɛ yònnzi, sɛ fyôn kuʼ kwæʼ nywi she cinni ǹtwu wɛ̌ shon. À yɛ̌ cì li lɛ̀ ǹkimmɔʼ yon yɛ nun tǎ ywum hwæn kɛ̌ kɛ mɛ kwù nji.
50004001	Kɛ ɓyin limmâ li, mɛ̀ ŋgyinni ɓyɛ̂m, ɗyiênì kimmi kɛ mɓæti yɛ ɓyin ti ɓæti lɛ̀ Nyɛli nyɛʼ Yesù Kristò. Mùn yili ɓyin ǹzwɔnzwɔ̀ʼ, ǹlim yɛ̂m ta suʼ ɗyi lɛ mùn kònndì tì ɓyin yɛnni ɓe, mùn tǎ dàlì ntwiʼ yin, ɓyin ɓi swum sɛ lisaʼ lɛ she shɛ̂m kwannzâ mwù.
50004002	Ǹzæ̀ʼ lɛʼ nɛ mùn yili mùn shɛ lɛ̀ Èvòdî ɓon lɛ̀ Sæ̀ntìshî, à ni lɛ mùn swuleâ ɓon, ɓɛ ton ŋwum fɔʼ ɓon kɛ nyinnìm shan nun, ntwiʼ sɛ ɓon ti ɓæti lɛ̀ Yesù Kristò.
50004003	Mùn shɛ̀ tì kuʼ lɛ̀ lwikwæ̌n she nyɛ̀m lɛ à kpaʼ mɛ̀ yib ɓî màzwùm, ntwiʼ sɛ ɓwiʼ lɛ̀ ɓon, ɓwiʼ ɓɔlâ lɛ̀ vɛ̀nɛ̀ʼ kɛ nsannzi Ntwum Yesù Kristò lɛ̀ ɓwum hwæn. Ɓwiʼ lɛ̀ mɛ̀ yib màzwùm, kònndì lɛ̀ Klèmân, lɛ̀ ɓwùlukwæ̌n ndɔʼ tì kuʼ, ɓwiʼ ciâ she fɔʼ m̀banmban lɛ̀ ɓon hwæn li, mɛ̀ myin nyan ti fyaʼ Mvɛ̀nnswæ̀b kɛ ɗèwǎ nzison nun.
50004004	Dàlênì kwan hwæn kɛ mɓæti yɛ ɓyin ti ɓæti lɛ̀ Nyɛli nyɛʼ Yesù Kristò nun, mùn tà lɔʼ ɓyin ŋæti, dàlênì mɛ̀.
50004005	Ɓɛênì flɔa kɛ swiʼ ɓwum hwæn, ntwiʼ sɛ ɓyin limmi lɛ m̀ɓɛ̌n Nyɛli nyɛʼ Yesù Kristò ti kwukwæʼ.
50004006	Ɓa ɓyin fyon swum ndɔʼ mɛ nlim nyin nun, son, shɛ̀ênì ywum hwæn yɛ ta ɓyin shini lɛ̀ M̀vɛ̀nnswæ̀b, ɓɛ fɛʼ yɛn, kelênì nun, ɓyin yili tì kuʼ nun osɔ̀kɔ̀ʼ.
50004007	Ɓɛshɛ ɓyin ci li, M̀vɛ̀nnswæ̀b yɛ̌ ɓyin flɔa fɛ, flɔa nyɛ̌ lǎn ǹlìmmì ɓwum hwæn. Flɔa màzwùm yɛ̌ mɛ̀ nlim nyin, lɛ̀ mɛ̀ mɓàkàʼ nyin ɓǒn kɛ nywi Yesù Kristò.
50004008	Mɛ̀ ŋgyinni ɓyɛ̂m, m̀mlɔ̀kàʼ nzæ̌ʼ lɛʼ yɛ̂m yi lɛ, kɛ̀ênì mɛ̀ nlim nyin kɛ nywi ywum ye ɗyi ǹkæ̀mŋkæm yɛ woli yɛ cinni ǹtwu wɛ̌ ywum ye ɗyi lɛŋkæ̌m, ywum ye cinni ǹkyìblǐ, ywum lwinnea, ywum sanmea, mɛ̀ lɛʼ myimmea, lɛ̀ ywum lwukea yɛ ta mwum hwæn ǹdàli fɛ nlim. Ywum màzwùm hwæn li, fɔ̀keànì lɛ̀ yon kwan hwæn.
50004009	Ywum yɛ mùn lìsae ɓyin yɛ ɓyin yilâ, kònndì lɛ̀ ywum yɛ ɓyin ywɔe mùn kɛ ŋwum, kwo fɛʼ ye ɓyin yɛnne mùn kɛ ncì, cìênì kuʼ yon. Li, M̀vɛ̀nnswæ̀b nɛ tǎ ɓwum flɔa fɛ yɛ̌ ɓyin ɓǒn.
50004010	Mùn ywɔâ ǹdàli kɛ nywi Nyɛli nyɛʼ Yesù Kristò ǹzwɔnzwɔ̀ʼ, ntwiʼ sɛ ɓyin konndâ tì fɔ̀kàʼ ɗyě lɛ̀ mùn. Mùn lìmmâ lɛŋkæ̀m lɛ ɓyin ta lɛʼ shɛ̂m fɔ̀kea kwan hwæn, son, ɓyin cinne kǎn mbyi m̀kpaʼ yɛ̂m.
50004011	Mǔn tà ka lɛʼ li ntwiʼ sɛ mùn ni kɛ shiʼ nun. Mùn mɛ̀nndâ lɛ̀ mɛ̀ paʼ tòn hwæn, ɓɛ fɛʼ ɓyɛbbi, lɛ̀ lwɛn, mùn tǎ tòn, shìkì mùn fyon.
50004012	Tòn sɛ mùn tǎ tòn kwan sɛ mùn ni kɛ shiʼ nun, mùn lìmmi son, she mùn tà kuʼ tòn kwan sɛ mùn ni kɛ wɛʼ nun, mùn lìmmi tî kuʼ son hwæn. Mɛ̀ paʼ tòn màzwùm ti mùn mɛʼ seansean; mùn lìmmi mbyi nɛ mùn ywìmɛ tòn kɛ nlim, mǔn hwumni kan kwo fɛʼ she mùn cinni swum ji, shindɔʼ ǹjè nɛ ta mûn kwɛ̀nni, mun shì fɛʼ ywum cinni, kɛ̀ mùn nɛ cinni fɛʼ mèan.
50004013	Mùn wòli mùn làn mɛ̀ paʼ tòn hwæn lɛ̀ ǹkimmɔʼ yɛ Yesù Kristò tà mun fɛ.
50004014	Kɛ nyě màzwùm hwæn li, ɓyin ciâ lwɛn kɛ mkpaʼ yɛ ɓyin kpaʼ mùn kɛ mɛ vɛ̀nɛ̀ʼ nun.
50004015	Ɓyin ɓɛ ǹkwìn ɓwum Yesù Kristò ye kɛ Fìlîb, ɓyin limmi lɛ kwan sɛ ɓɛ ɗunme Ǹtwum Yesù Kristò shɛ̌ kɛ Màsèdwân, ɓyin ɓɛ ɓe mùn suʼ kpea, a kɛn ɓɛ̀n kɛ ŋwai ye mùn wai kwe. Ɓyin ɓɛ ɓe ǹkwìn ɓwum Yesù Kristò yɛ ɓwiʼ ɓe ywum fyìkea nyinnìm shɛʼ.
50004016	Kwan sɛ ɓe lɛ̀ mǔn kɛ kɛ Tɛ̀sàlònikà, ɓyin næmnze mùn ywum yɛ ɓe mùn shi kæ̀mmì mèan.
50004017	Sɛ ɓa lɛ fɛ nyɛ̌ ɓyin ta mun fɛ nɛ suʼ mun ǹlim lwu, son, mùn tǎ dàlì, ntwiʼ sɛ mùn lìmmi lɛ M̀vɛ̀nnswæ̀b yɛ̌ ɓyin ŋgæ̀nni kɛ fɛ nɛ ɓyin ta mun fɛ nun.
50004018	Mùn yɛnnâ ywum yɛ ɓyin næmnzi mùn hwæn, yɛ lan tì fɛʼ yɛ ɓe mùn shi. Kwan sɛ Èpàflòdîtɛ̀ fɛ mun ywum yɛ nun ɓɛ̀nne lɛ̀ yon, swum ndɔʼ shiʼ kan tî mùn. Ywum màzwùm yi wɛ̌ sàtìkæ̌ʼ lwɛn sɛ M̀vɛ̀nnswæ̀b tǎ yili, sɛ ta nun ǹlim lwukea ǹzwɔnzwɔ̀ʼ.
50004019	M̀vɛ̀nnswæ̀b cinni ǹjònndì ndwun, kɛ njònndì nyon nun, à yɛ̌ ɓyin ywum hwæn yɛ ta ɓyin shi fɛ fyaʼ Yesù Kristò.
50004020	Ǹtwu ɓɛ lɛ̀ Ce Ndwun nyɛʼ M̀vɛ̀nnswæ̀b yì ɗwùmɗwǔm mèan hwæn. Àmɛ̀n.
50004021	Hwæsênì ɓwum Yesù Kristò hwæn. Ɓye ɓwiʼ ɓi fɛ lɛ̀ ɓon hwæsi tì kuʼ ɓyin.
50004022	Ɓwum Yesù Kristò ɓye mbyî hwæn hwæsi ɓyin. Ɓye hwæsi ɓyin ǹzwɔnzwɔ̀ʼ à ɓi ɓwum ɓye kɛ ɗwon mvɛ̀n ndwun Sèzâr.
50004023	Nyɛli nyɛʼ Yesù Kristò ŋgænnì ɓyin.
51001001	Mùn Pɔ̂l ci-ntwum Yesù Kristò nɛ M̀vɛ̀nnswæ̀b yæ̌n, ɓwiʼ lɛ̀ ŋgyinni nyɛʼ Tìmòtê, ɓwiʼ ɓɛ ta ɓyin ɗèwà ton sɛ kɔi.
51001002	Ɓwiʼ ta son kɔi lɛ̀ ɓyin ɓɛ ǹkwìn ɓwum Yesù Kristò ye kɛ Kòlɔsì. Ɓyin ɓi mɛ̀ ŋgyinni ɓyɛʼ ɓye ta Nyɛli nyɛʼ Yesù Kristò ɗwon lɛ̀ ǹlim fɔʼ. Ɓyin ti ɓæti lɛ̀ Yesù Kristò. Ce ndwun nyɛʼ M̀vɛ̀nnswæ̀b ŋgænnì ɓyin, à fɛ ɓyin flɔa.
51001003	Ɓwiʼ ta Ce ndwun M̀vɛ̀nnswæ̀b nɛ ɗyi Ce Nyɛli nyɛʼ Yesù Kristò osɔ̀kɔ̀ʼ yili yì kwan hwæn yɛ ɓwiʼ ta nun keli lɛ̀ jin shin.
51001004	Ɓwiʼ ta nun osɔ̀kɔ̀ʼ yili, ntwiʼ sɛ ɓwiʼ ywɔâ m̀bɔ̀kì nɛ ɓyin kɛâ ǹlim kɛ nywi Yesù Kristò, ɓyin ta tî kuʼ ǹkwìn ɓwum ɓyon yili.
51001005	Hwæn li, ntwiʼ sɛ ɓyin ta zwùm tɛ̀li lɛ̀ ywum lwukea yɛ M̀vɛ̀nnswæ̀b fɔ̀sâ lɛ̀ ntwiʼ yin kɛ ɗɛb. Ɓe lɛ̀ ɓɛ sannzâ ɓyin lɛʼ ywum lwukea màzwùm kwan sɛ ɓyin sɛte Ǹtwum Lwɛn ywo, ǹtwum ye kɛ nywi nzæ̌ʼ lɛʼ ŋkæ̀mŋkæm.
51001006	Ǹtwum Lwɛn màzwùm ta kònndi læ̀m kɛ ŋgyɔ̂ʼ wan nun hwæn. À yi wɛ̌ ŋgæʼ nyɛ̌ tǎ gwǔm lwukea sean ntwiʼ sɛ ɓwum ɓye ta mwù kɛ̌ lɛ̀ ǹtwum màzwùm ta fɔ̀si màn mbyimbyî. Li, ǹtwum màzwùm ta kuʼ kɛ̀n mbyimbyî kɛ nyinnìm shin nun, ǹdìkàʼ nywɔʼ nɛ ɓyin sɛte ywo m̀bɔ̀kì nɛ M̀vɛ̀nnswæ̀b kwɛ̀nnzâ ǹlim lɛ̀ ɓyin, a kiìn ɓɛ̀n ɗyě. Ɓyin limmâ jenɛ lɛ son nɛʼ, kwɛ̀nnzǐ nlim sɛ.
51001007	Ǹtwum Lwɛn màzwùm, ɓyin ywɔʼ yon kɛ ŋwum Èpàflâ. Èpàflâ màzwùm ni ŋwè nlim nyɛʼ. Ɓwiʼ lɛ̀ ɓon, ɓwiʼ ɓi mɛ̀ ci-she Yesù Kristò. À tǎ she Yesù Kristò cǐ lɛ̀ ǹlim fɔʼ, à tǎ she cǐ kɛ nsòn yin kɛ ɓàn shɛʼ nun.
51001008	Nun nɛ shɛ ɓwiʼ m̀bɔ̀kì nɛ ɓyin ta ɓwùlukwæ̌n yili lɛ̀ ǹkimmɔʼ Mpùn Nsanmi.
51001009	Li nɛ ci, ǹdìkàʼ nywɔʼ nɛ ɓwiʼ ywɔe lɛʼ màzwùm, ɓwiʼ tà ka mwù ɓwæti lɛ̀ ǹkeli Mvɛ̀nnswæ̀b lɛ̀ jin shin. Ɓwiʼ ta M̀vɛ̀nnswæ̀b keli, ɓwiʼ cibbi nun lɛ à ci ɓyin fɔsì ywum yɛ ta nun ǹlim lwukea lìmmi, lɛ̀ ɓyin cinni tì kuʼ ǹkimmɔʼ yɛ M̀pùn Nsanmi nyon tà ɓyin fɛ, ɓǎ ywum hwæn pæʼ ɓɛ ɓyin mɛʼ seansean kɛ mbyi nyon nun.
51001010	Li, paʼ tòn shin yɛ ɓɛ wɛ̌ tà shɛ Nyɛli nyɛʼ Yesù Kristò tǎ yili. Ɓyin yɛ nun ǹlim lwukea kɛ mɛ kìkæ̀n nyin nun hwæn, ɓyin fɔsì tì mɛ̀ kìkæ̀n nlwukea cinni, ɓyin konndì M̀vɛ̀nnswæ̀b lìmmi mbyimbyî.
51001011	Ɓwiʼ ta tî kuʼ kònndi keli lɛ, kɛ ŋkimmɔʼ yon yɛ lan ywum hwæn, M̀vɛ̀nnswæ̀b ci ɓyin ɗyi kwan hwæn kimmi kɛ mbyi nyon nun. Li, kɛ kwan hwæn nun, ɓyin yɛ mɛ̀ lɛʼ fyimnzi, ɓyin ɓæn tì ǹlim lɛ̀ ɓwùlu, ɓyin ɓɛ tì kuʼ kɛ ndàli nun.
51001012	Yilênì Ce nyɛʼ M̀vɛ̀nnswæ̀b osɔ̀kɔ̀ʼ, nun nɛ wo ɓyin mbyi nlwɛn, ɓǎ ɓyin cinni kuʼ swum sɛ nun kɛ̀ kɛ cìcǐ ŋwanŋwan kɛ ɗɛb lɛ̀ ǹkwìn ɓwum ɓyon.
51001013	Nun nɛ nywæsi ɓwiʼ kɛ cǐ tòn njimmi she Satæ̀n nɛ ta ywɔʼ kwe, à kɛ̀ ɓwiʼ kɛ ywɔʼ mwɛn nlim nyon Yesù Kristò nji.
51001014	Yesù Kristò nɛ nywæsi ɓwiʼ, à zùsì tì kuʼ ɓwiʼ ɓyɛbbi nyɛʼ.
51001015	Mwum ndɔʼ tà ka M̀vɛ̀nnswæ̀b yɛnni lɛ̀ zɛʼ, son, Yesù Kristò nɛ ɓwum yɛnnâ nùn, nun nɛ ɗyi fli mɛʼ Mvɛ̀nnswæ̀b, à lìsaʼ ɓwiʼ m̀bɔ̀kì nɛ M̀vɛ̀nnswæ̀b tǒn. Yesù Kristò nɛ Mwɛn Mvɛ̀nnswæ̀b, à cinni ǹtwu, à làn ywum hwæn pæʼ yɛ M̀vɛ̀nnswæ̀b fɔ̌.
51001016	M̀vɛ̀nnswæ̀b fɛ ma nun ǹkimmɔʼ mfɔ̀ʼ ywum hwæn ye kɛ ɗɛb lɛ̀ ye kɛ ŋgyɔ̂ʼ wan, ywum ye cinni kwæʼ nywi lɛ̀ ye ɓɛ tà ka yɛn. Ywum ye cinni ǹkimmɔʼ kɛ ɗɛb hwæn, kwo fɛʼ mɛ̀ paʼ mɛ̀ cikpuʼ Mvɛ̀nnswæ̀b nɛ cinni ǹtwu kɛ nlim ɗɛb hwæn, M̀vɛ̀nnswæ̀b fɛ ǹkimmɔʼ mfɔ̀ʼ yan hwæn kɛ fyaʼ mwɛn nyon Yesù Kristò. Ywum yɛ nun fɔ̀e hwæn yi, M̀vɛ̀nnswæ̀b fɛ tì kuʼ nun yon fyaʼ.
51001017	Kwan sɛ ɓe lɛ̀ ŋgyɔ̂ʼ wan kwan kifɛʼ, a ɓe lɛ̀ Yesù Kristò ti kwe. Nun nɛ ta ywum hwæn giti lɛ̀ ǹkimmɔʼ yon.
51001018	Nun nɛ mwǔ ŋkwìn ɓwum Mvɛ̀nnswæ̀b, ǹkwìn ɓwum Mvɛ̀nnswæ̀b yi wɛ̌ kwæʼ nywi shon, nun nɛʼ ɓɛ kuʼ wɛ̌ mwù. Nun nɛ sɛte ɓɛ, kwan sɛ ɓe lɛ̀ ŋgyɔ̂ʼ wan kwan kifɛʼ. Nun nɛ sɛti tì kuʼ ywi yìmni. Sɛ lisaʼ lɛ à ni ǹdwun, à làn ywum hwæn, nun nɛ zwimbyiʼ ywum hwæn,
51001019	ntwiʼ sɛ M̀vɛ̀nnswæ̀b nɛ yili lɛ m̀bɔ̀kì nɛ nun nɛʼ tǒn, mwɛn nyon Yesù Kristò ɓɛ kuʼ hwæn pæʼ li.
51001020	À yili ti kuʼ lɛ, kɛ mvæb mwɛn nyon Yesù Kristò nun, à cì ywum ye ŋgyɔ̂ʼ wan lɛ̀ ye kɛ ɗɛb nun hwæn, yɛ fyôn ŋwum fɔʼ lɛ̀ nun. Mvæb fɔʼ màzwùm nun yɛ mwɛn nyon swìe kɛ ŋgæʼ mɛ̀ ɓɔtɔʼ zwɛm, yon yɛ fɛâ flɔa kɛ nyinnìm shon lɛ̀ ɓwum.
51001021	Ɓyin, kɛ kwan sɛ ɓe mbyî nun, ɓyin ɓe mɛ̀ kyìn, ɓyin ɓɛ mɛ̀ ci-ɓyìnnzì Mvɛ̀nnswæ̀b kɛ mɛ mɓàkàʼ mɓyibbɔa nɛ ɓyin ɓe ɓàkàʼ, kònndì lɛ̀ mɛ̀ lɛʼ mɓyibbɔa nɛ ɓyin ɓe tì kuʼ cì.
51001022	Son jenɛ, M̀vɛ̀nnswæ̀b mlɔ̀keâ lɛʼ lɛ̀ ɓyin kɛ ywi nyɛ̌ mwɛn nyon nɛ fyònne mwum wɛ̌ ɓwiʼ ywie. À ywie li, ɓǎ ɓyin ɓɛ sanmi, ɓǎ nun ɓɛn lɛ̀ ɓyin kɛ swiʼ Mvɛ̀nnswæ̀b lɛ̀ ɓyɛbbi ndɔʼ m̀bɔʼ ɓà ɓyin kɛ nywi, lɛ̀ mwum ndɔʼ læ̀kì ɓyin lɛʼ wɛ̀ʼ cinni nywi.
51001023	Kwo fɛʼ li, sɛ yili lɛ ɓyin kɛn mbyî lɛ̀ ǹkɛ̌ nlim yɛ ɓyin ta kɛ̀ kɛ nywi Yesù Kristò, ɓa kì ɓyin nywuli mɛʼ lɛ̀ ywum yɛ ɓɛ shɛ ɓyin kɛ Ntwum Lwɛn nun, ye ɓyin limmâ lɛ ɓyin yɛ cinni. Ǹtwum màzwùm yɛ ɓɛ shɛ̀â lɛ̀ ɓwum hwæn ɓɛ kɛ ŋgyɔ̂ʼ wan nun. Mùn Pɔ̂l, she shɛ̂m si lɛ mùn shɛ tì kuʼ Ǹtwum màzwùm lɛ̀ ɓwum.
51001024	Mùn tǎ dàlì jenɛ ntwiʼ sɛ mùn tǎ vɛ̀nɛ̀ʼ yɛnni kɛ jin shin nun. M̀bɔ̀kì nɛ Yesù Kristò yɛnne kuʼ vɛ̀nɛ̀ʼ mbyî, m̀banmbɔʼ ni nɛ mun tà kuʼ yɛn kɛ ntwiʼ sɛ ǹkwìn ɓwum Mvɛ̀nnswæ̀b yɛ wɛ̌ kwæʼ nywi Yesù Kristò. Mùn tǎ vɛ̀nɛ̀ʼ yɛnni li, ɓǎ she shon kɛn ɓɛ̀n kɛ mmlɔ̀kàʼ.
51001025	Mùn ti ci-she kɛ ŋkwìn ɓwum Mvɛ̀nnswæ̀b nun. M̀vɛ̀nnswæ̀b nɛ fɛ mûn she màzwùm fyaʼ ɓǎ mùn kpaʼ ɓyin. She màzwùm si lɛ mùn shɛ ɓwum hwæn ǹzæ̌ʼ lɛʼ yon lɛ̀ ǹdùʼ nun.
51001026	Kwan sɛ ɓe mbyî ɓe lɛ̀ ǹzæ̌ʼ lɛʼ yon kwan kifɛʼ pisean, son jenɛ, à kwàsâ yon lɛ̀ ǹkwìn ɓwum ɓyon.
51001027	M̀vɛ̀nnswæ̀b yilâ nun lisàʼ ǹkwìn ɓwum ɓyon lɛ m̀bɔ̀kì swum sɛ nun yili nun ci si, swum twun sɛ lan ywum hwæn sɛ, sɛ yɛ ɓwum kpea yì cìcì hwæn kɛ ŋgyɔ̂ʼ wan. Swum màzwùm si lɛ Yesù Kristò ni kɛ mɛ nlim nyin nun. Kɛ ntwiʼ màzwǔm, ɓyin limmì lɛ M̀vɛ̀nnswæ̀b ywìmɛ cì ɓyin ɗun kɛ ywɔʼ ntwu shon nun.
51001028	Nun Yesù Kristò nɛ ɓwiʼ ta lɛʼ shon shɛ̌, ɓwiʼ ta ɓwum hwæn konnzi, ɓwiʼ lisàʼ lɛʼ shon lɛ̀ kon sɛ M̀vɛ̀nnswæ̀b fɛ ɓwiʼ. Ɓwiʼ yili lɛ ɓwum hwæn ɓye kɛ mbyi Yesù Kristò nun, ɓɛ fyonnì ɓwum ɓye kwùm zwum yili.
51001029	Li nɛ ci, mùn tǎ kɛ̀n mbyimbyî, mùn tǎ ɓɔli lɛ̀ ǹkimmɔʼ twun yɛ Yesù Kristò fɛ mûn ɓǎ mùn kpeli mwu she màzwùm.
51002001	Mùn yili lɛ ɓyin limmì m̀bɔ̀kì nɛ mùn tǎ ɓɔli lɛ̀ ntwiʼ yin, lɛ̀ ntwiʼ ɓwum ɓye kɛ Làòdìsê, kònndì lɛ̀ ntwiʼ ɓwum mèan ɓyindɔʼ ɓye yɛn kifɛʼ mun mbyî wɛ̌ ɓyin.
51002002	Mùn tǎ ɓɔli li, ɓǎ zwùm tɛʼ ɓyin, ɓyin yili tì kuʼ ɓwùlu kɛ nyinnìm shin nun, ɓyin ɓɛ swum fɔʼ lɛ̀ ɓwùlukwæ̌n. Mùn yili ti kuʼ lɛ, ɓyin ywɔti lɛ̀ ǹdùʼ nun swum sɛ M̀vɛ̀nnswæ̀b kwàsi pisean, ɓǎ ɓyin ɓɛ kɛ nlim kimmi, lɛ̀ nun fɛ ɓyin ǹŋgæ̀nni lɛ̀ ntwiʼ swum màzwùm. Swum màzwùm sɛ nun kwàsi pisean si, à si Yesù Kristò.
51002003	Nun Yesù Kristò nɛ ta ɓwiʼ kon fɛ lɛ̀ ɓwiʼ ywɔti mɛ̀ lɛʼ nyon hwæn pæʼ, kon màzwùm si wɛ̌ ǹjònndì.
51002004	Mùn tà ɓyin shɛ̌ li ntwiʼ mwum ndɔʼ læ̀kì ɓyin mɛʼ dwùsi lɛ̀ ǹzæ̌ʼ lɛʼ myimmea.
51002005	Lìmmênì lɛ ɓɛ fɛʼ she mun ɓà kɛ ŋkwìn yin nun si, mùn tǎ ɓàkàʼ kwan hwæn lɛ̀ ɓyin. Mùn tǎ dàlì lɛ̀ she ɓyin ta ywum hwæn cǐ kɛ mbyi nun, lɛ̀ she ɓyin ta ɗyi kimmi kɛ kɛ̌ nlim she ɓyin ta kɛ̀ nywi Yesù Kristò.
51002006	Jenɛ, ɓyin yilâ lɛ Yesù Kristò ɓɛ nyɛli nyin. Kɛ à si li, mɛ̀ kìkæ̀n nyin ɓɛ wɛ̌ tà shɛ nun yili.
51002007	Tòênnì kɛ fyaʼ yon kimmi wɛ̌ tà shɛ ŋgæʼ tǎ mɛ̀ nɗì ghimmi kɛ ŋgyɔʼ. Ɓyin kɛn mbyimbyî kɛ mbyi Yesù Kristò nun, ɓyin fɔsì ǹlim yin kɛ̌ kɛ nywi yon wɛ̌ tà shɛ ɓɛ lisae ɓyin. Ɓyin konndì tì kuʼ kɛ̀n mbyî lɛ̀ ǹyili osɔ̀kɔ̀ʼ ǹzwɔnzwɔ̀ʼ lɛ̀ M̀vɛ̀nnswæ̀b.
51002008	Konnênì, ɓa mwum ndɔʼ pɔkaʼ ɓyin lɛ̀ ǹlìmmì yɛ ɓǎ ǹlìmmì ye ǹkæ̀mŋkæm. Ǹlìmmǐ màzwùm yi ye ɓwum, yɛ ɓɛ tì kuʼ ye mɛ̀ mpùn mɓyibbɔa nɛ fɛ ŋgyɔ̂ʼ wan, yɛ ɓa ǹlìmmì ye Yesù Kristò.
51002009	Ntwiʼ sɛ m̀bɔ̀kì nɛ M̀vɛ̀nnswæ̀b tǒn, mwɛn nyon Yesù Kristò ni kuʼ li lɛŋkæ̀m.
51002010	Kɛ mɓæti yɛ ɓyin ɓætâ lɛ̀ Yesù Kristǒ, ɓyin ti kuʼ lwinni lɛ̀ m̀bɔ̀kì tòn nyon. Ywum yɛ cinni ǹkimmɔʼ kɛ ɗɛb hwæn, nun nɛ lan yon hwæn.
51002011	Kɛ ɓyin ti ɓæti lɛ̀ nun, ɓyin ti wɛ̌ ɓwum ɓye ɓɛ ɗunnzâ ǹdùn kɛ swiʼ shon. Ǹɗunnzi ndǔn màzwùm ɓa swum fɔʼ lɛ̀ ye ɓwum ta ɗunnzi kwan hwæn, yɛ fyôn lìsàʼ lɛ Yesù Kristò kwɛbsâ m̀bɔ̀kì tòn mɓyɛbbi nyin nyɛ̌ ɓe mbyî.
51002012	Ǹjimnzi yɛ ɓɛ jimnze ɓyin yɛ lisaʼ lɛ ɓɛ gwumme ɓyin m̀banmban lɛ̀ Yesù Kristò. Ŋ̀kwan yɛ ɓyin kwean mlaʼ nun yɛ lisaʼ kuʼ lɛ ɓyin yimnâ ywi lɛ̀ nun m̀banmban. A si li ntwiʼ sɛ ɓyin ta zwùm tɛ̀li lɛ M̀vɛ̀nnswæ̀b nɛ yìmnze Yesù Kristò kɛ ywi nun, à cinni tî kuʼ ǹkimmɔʼ nyìmnzì yin.
51002013	Kwan sɛ ɓe mbyî, ɓyin ɓe wɛ̌ yì ɗwon kɛ mɛʼ Mvɛ̀nnswæ̀b ntwiʼ sɛ ɓyin ɓe kǎn ɓwum ɓyon, ɓyin ɓe ɓyɛbbi cǐ. Jenɛ, M̀vɛ̀nnswæ̀b fɛâ ɓyin m̀bɔ̀kì tòn nyɛ̌ nywæb lɛ̀ Yesù Kristò m̀ban, à zùsì ɓwiʼ lɛ̀ ɓyin m̀ban ɓyɛbbi nyɛ̌ ɓwiʼ ɓe cì.
51002014	Ɗèwà mɛ lwuà ɓe wɛ̌ ke sɛ M̀vɛ̀nnswæ̀b kɛ̀e ɓwiʼ. Kɛ nywummɔʼ yɛ ɓɛ ywummɔe Yesù Kristò kɛ ŋgæʼ mɛ̀ ɓɔtɔʼ zwɛm, à si wɛ̌ M̀vɛ̀nnswæ̀b yæ̀teâ ɗèwǎ ke màzwùm, à ywummɔʼ son kɛ ŋgæʼ mɛ̀ ɓɔtɔʼ zwɛm.
51002015	Kɛ ywi nɛ Yesù Kristò ywie nun, à lèân ywum yɛ cinni ǹkimmɔʼ kɛ ɗɛb hwæn lɛ̀ kim, à pæ̀lâ yon ǹkimmɔʼ hwæn, à kwannzi yon mgbon.
51002016	Kɛ à si li, ɓa mwum ndɔʼ wɛ̀sì ɓyin kɛ ywum yɛ ɓyin ta ji nun, ywum yɛ ɓyin ta nwi, lɛ mɛ̀ ŋgwìn ndɔʼ ɓye ɓyin tà ka ji, wɛ̌ ǹgwìn nywiʼ nywæb, lɛ̀ ǹgwìn mɛ̀ yìnnì.
51002017	Ywum màzwùm hwæn pæʼ, à yi wɛ̌ fyìnfyinnì yɛ ɓe ɓwum lìsea lɛ swum lɛŋkæ̀m ndɔʼ yɛ ɓɛ̀n. Swum lɛŋkæ̀m màzwùm si Yesù Kristò.
51002018	Ɓwum ndɔʼ ɓi kwe ɓye ta nywi shelea kɛ ntwɛʼ yɛ ɓɛ ta ɓon nɛʼ twɛli lɛ̀ yì lwæ̀b ɓe, ɓye ta tî mɛ̀ cikpuʼ Mvɛ̀nnswæ̀b ɓye ɗɛb twuli. Ɓa ɓyin ci ɓɛ cinni swum wɛ̀ʼ ndɔʼ nywi yin. Ɓɛ ta mwù twuli lɛ M̀vɛ̀nnswæ̀b lìseâ ɓon ywum. Kànmbɛʼ, ǹlìmmì yan ɓǎ ǹlìmmì ye ŋkæ̀mŋkæm.
51002019	Ɓɛ ɓa tî ɓæti lɛ Yesù Kristò nɛ mwù yan. Ɓwum ɓye ti ɓæti lɛ̀ nun, à tà ɓon swum sɛ ta ɓon shi fɛ, à cì ɓɛ ɓɛ ŋwum fɔʼ. Li, ɓɛ kɛn mbyimbyî kɛ mbyi nɛ M̀vɛ̀nnswæ̀b yili nun. Yesù Kristò tǎ ɓwum ɓyon ɓæti lɛ̀ nun nɛʼ lɛ̀ ɓon ɓɛ swum fɔʼ wɛ̌ tà shɛ nywi mwum yi wònŋgea lɛ̀ yì wòn, lɛ̀ mɛ̀ ntæ̀n.
51002020	-
51002021	Ɓyin limmi lɛ ɓyin ywie m̀ban lɛ̀ Yesù Kristò lɛŋkæ̀m. Li, mɛ̀ mpùn mɓyibbɔa nɛ fɛ ŋgyɔ̂ʼ wan cinni kan tî ǹkimmɔʼ lɛ̀ ɓyin. Kɛ à si li, yɛn sɛ ɓyin ta tòn wɛ̌ ɓwum ɓɛ lìmmi kifɛʼ Yesù Kristò? Mɛ̀ lwuà ɓye ta shɛ̀ lɛ: «Ɓa wù sheli shɛ””, «Ɓa wù ji shi””, «Ɓa wù yìnndì shi ton si””, ɓyin ta yon ɗwon lɛ̀ ntwiʼ yɛn?
51002022	Mɛ̀ lwuà màzwùm yi kɛ nywi ywum yɛ ɓɛ ta ji lɛ̀ ye ɓɛ ta cì; hwæn li, à yi ywum yɛ ta mlɔ̀ʼ nùn. Ɓwum ɓɛ ta mɛ̀ lwuà màzwùm ghe lɛ̀ mwù yan.
51002023	À si lɛŋkæ̀m lɛ mɛ̀ lwuà màzwùm gwili lɛ, ɓɛshɛ mwum ɗwon yon à cinni kon, ntwiʼ sɛ ɓɛ ta lɛʼ lɛ mwum lwinnzi ywum mèan kɛ nɗwon Mvɛ̀nnswæ̀b nun, à twɛʼ nun nɛʼ sɔ̀ɗin, à kònndì tì nun nɛʼ vɛ̀nɛ̀ʼ yɛnnzi. Son, mùn kɛ̌n yɛn lɛ mɛ̀ lwuà màzwùm ɓi ɗin, ɓɛ tà ka mwum ndɔʼ kpea ɓǎ nun cinni ǹkimmɔʼ ye ǹyæmnzi ywum ɓyibbɔa yɛ kwæʼ nywi shon ta yili.
51003001	Ɓyin limmi lɛ, ɓyin yimnâ ywi lɛ̀ Yesù Kristò m̀ban, à ni jenɛ ǹtǒn kɛ fyaʼ ji Ce M̀vɛ̀nnswæ̀b. Kɛ à si li, kimnzênì nywi lɛ̀ ɓyin cinni ywum ye kɛ nlim kɛ cìcì sɛ nun tòn nun.
51003002	Ɓyin ɗyili mɛ̀ mɓàkàʼ kwan hwæn lɛ̀ ywum ye kwe ɗɛb, ɓa ɓyin ɓakàʼ lɛ̀ ye fɛ ŋgyɔ̂ʼ wan nun.
51003003	Ntwiʼ sɛ à si wɛ̌ ɓyin ywie nùn, M̀vɛ̀nnswæ̀b yìmnzâ ɓyin ywi nun, à tǎ ɓyin ǹzison shin she nywæb ɓǒn kɛ fyaʼ Yesù Kristò.
51003004	Kɛ ǹzison shin si fyaʼ yon, kwan sɛ nun yɛ̌ tì kònndi ɓɛ̌n, ɓyin yɛ tì kuʼ ɓɛ lɛ̀ nun kɛ ntwu yon nun.
51003005	Kɛ ntwiʼ màzwùm, kwɛbsênì m̀bɔ̀kì tòn mɓyɛbbi nyin kɛ ŋgyɔ̂ʼ wan nun. Ywum yɛ mùn yɛ̌ ɓyin shɛ̌ jenɛ, yɛ ɓɛ cì shin wɛ̌ ywum yɛ leân nùn. Ywum màzwùm yi lɛ: ǹlon hwæ̌n, ǹzæ̀mmǐ, mwǔ ɓyɛbbi, kònndì lɛ̀ ǹɗyi yɛ mɛ̀ nlim nyin tǎ ɗyi kɛ mɛ mɓàkàʼ mɓyibbɔa nun. Ǹtimmaʼ yɛ ɓyin ta ywum timmea yi tì kuʼ nlim, ntwiʼ sɛ a ɓyin tæm ywum, lɛ̀ yon yɛ ɓyin yɛ kɛ̀ lɛ̀ m̀vɛ̀nnswæ̀b nyin.
51003006	Ywum màzwùm hwæn pæʼ yɛ ta M̀vɛ̀nnswæ̀b ǹlim nyɛnnzi zwum lɛ̀ ɓwum ɓye tà ka nun mwumnzi.
51003007	Kwan sɛ ɓe mbyî, lɛ̀ ɓyin kwɛbsi kifɛʼ m̀bɔ̀kì tòn mɓyɛbbi nyin, ɓyin ɓe kuʼ ywum màzwùm cǐ li.
51003008	Son jenɛ, ɗonnzênì tì paʼ ywum yɛ mùn ywìmɛ ɓyin tannzi yɛ. Ɓa ɓyin nyeni, shìkì ɓyin kɛ kuʼ mɛ̀ mkpì lɛ̀ ɓwùlu. Ɓa ɓyin ci ɓwùlu mɛ̀ lɛʼ mɓyibbɔa, shìkì ɓyin swiʼ kuʼ kɛ ŋwum wɛ̌ mbyiʼ kɛ mɛ myin ɓwùlu nun. Ɓa ɓyin lɛʼ mɛ̀ lɛʼ kwɛ̀nnjin,
51003009	shìkì ɓyin shɛ kuʼ ɓwùlu mɛ̀ mɓwɛ̀ʼ kɛ nywi, ntwiʼ sɛ ɓyin kwɛbsâ m̀bɔ̀kì tòn nyin, lɛ̀ ywum yɛ ɓyin ɓe cì mbyî nun hwæn,
51003010	m̀bɔ̀kì tòn nyɛ̌ nywæb nɛ ɓyin ti jenɛ nlim. M̀vɛ̀nnswæ̀b nɛ fɛ ɓyin m̀bɔ̀kì tòn nlwɛn màzwùm. À tà nun lwuli mɛ̀ ŋgyinŋgyin ɓǎ nun ɓɛ kuʼ wɛ̌ ǹyon, lɛ̀ ɓyin fɔsì nun nɛʼ lìmmi mbyimbyî.
51003011	Kɛ à si li, ǹkyììli ɓan kɛ swiʼ Mvɛ̀nnswæ̀b, mɛ̀ Yudà ɓa kyi, paʼ ɓwum ɓyindɔʼ ɓɛ tì kuʼ kyi, shìkì ǹkyììli ɓɛ kuʼ kɛ nyinnìm ɓwum ɓye ɗuân ǹdùn lɛ̀ ɓwum ɓye ɗun kan, kwo fɛʼ kɛ nyinnìm ɓwum ɓye cinni kon, lɛ̀ ɓye njimmi nun, lɛ̀ kɛ nyinnìm mɛ̀ son lɛ̀ ɓwum ɓye lɛ̀ mwù yan. Hwæn li, à ɓi m̀ban kɛ swiʼ Mvɛ̀nnswæ̀b, ntwiʼ sɛ Yesù Kristò nɛ cinni ywum hwæn, à ni kɛ mɛ nlim ɓwum ɓyon nun hwæn.
51003012	Ɓyin yɛ tòn, ɓyin ɓun lɛ M̀vɛ̀nnswæ̀b yæ̀nnâ ɓyin ɓǎ ɓyin ɓɛ ɓwum ɓyon, à tà ɓyin yili. Kɛ à si li, ɗwonnzênì ǹzæ̌ʼ lɛʼ ton yɛ: kwɛ̀nnzênì ǹlim lɛ̀ ɓwùlu, ɓyin ɓɛ lɛ̀ ǹlim lwɛn lɛ̀ ɓon. Twɛlênì ɓyin nɛʼ sisɔʼ, mɛ̀ nlim nyin ɓɛ m̀flɔkea, ɓyin njilì mɛ̀ lɛʼ.
51003013	Ɓyin fyimnzi mɛ̀ lɛʼ mɓyibbɔa nɛ ɓwùlukwæ̌n ta ɓyin cǐ, a lwikwæ̌n cì wù lɛʼ ɓyɛbbi, swì nun mvub nywi. Nyɛli nyɛʼ Yesù Kristò zùsâ ɓyin ɓyɛbbi nyin, ɓyin kuʼ, a yili lɛ ɓyin ɗonnzi kuʼ ɓwùlu ɓyɛbbi nɛ ɓon ta ɓyin cǐ.
51003014	Mwǔ lɛʼ yɛ mùn yili lɛ ɓyin ci, à yi lɛ: yilênì ɓwùlukwæ̌n kɛ nyinnìm shin nun, ntwiʼ ɓɛshɛ ɓyin ci li, lɛ̀ ɓyin yɛ tòn m̀banmban lɛ̀ ǹlim fɔʼ.
51003015	Yilênì flɔa nɛ Yesù Kristò tà ɓyin fɛ mɛ nlim nun, ɓǎ à ɗyili ɓyin mɛ̀ nlim kwan hwæn, ntwiʼ sɛ M̀vɛ̀nnswæ̀b yili lɛ ɓyin cinni flɔa màzwùm ɓǎ ɓyin ɓɛ swum fɔʼ. Yilênì tì kuʼ nun osɔ̀kɔ̀ʼ kwan hwæn.
51003016	Fɔ̀sênì ǹzæ̌ʼ lɛʼ Yesù Kristò ɓænni, ɓyin kɛ yon kɛ mɛ nlim nyin nun. Lìseànì ywum lɛ̀ ɓwùlu, ɓyin lɛb tì ɓon ndɛb lɛ̀ kon she M̀vɛ̀nnswæ̀b tà ɓyin fɛ. Sàkeànì M̀vɛ̀nnswæ̀b kɛ mɛ nshib nyɛ̌ M̀pùn Nsanmi tà ɓyin ɓɛ̀nnzi mwu, ɓyin sakàʼ tì kuʼ nun kɛ mɛ nshib ndɔʼ nun, ɓyin shib nun lɛ̀ M̀vɛ̀nnswæ̀b lɛ̀ ǹlim fɔʼ, ɓyin yili tì kuʼ nun osɔ̀kɔ̀ʼ kɛ nlim.
51003017	Ywum yɛ ɓyin ta shɛ̀, lɛ̀ ye ɓyin ta cì, cìênì yon kɛ mbyi Yesù Kristò nun, ɓyin yili tì kuʼ Ce nyɛʼ M̀vɛ̀nnswæ̀b osɔ̀kɔ̀ʼ kɛ nywi Yesù Kristò.
51003018	Mɛ̀ yib, wɛn nɛ hwæn ywɔli ywon, ntwiʼ son sɛ ɗyi lwɛn kɛ swiʼ Nyɛli nyɛʼ Yesù Kristò.
51003019	Ti kuʼ ɓyin mɛ̀ ɗwɛb, wɛn nɛ hwæn yili m̀myon, ɓa à pàn ǹlim lɛ̀ nun.
51003020	Ɓyin ɓwɛn, ywɔlênì mɛ̀ ce ɓyin lɛ̀ mɛ̀ mon ɓyin kɛ ywum hwæn nun, ntwiʼ sɛ li nɛ Nyɛli nyɛʼ Yesù Kristò yili.
51003021	Ɓyin mɛ̀ ce ɓwɛn, ɓa ɓyin lwæb ɓwɛn ɓyin ǹlim nyɛnnzi zwum, ntwiʼ sɛ ɓyin ci li, lɛ̀ ɓyin ta ɓon ɓwæʼ kwɛ̀nnzi.
51003022	Ti kuʼ kɛ mbyi mɛ̀ son nun, ɓyin mɛ̀ son, mwumnzênì mɛ̀ nyɛli ɓyin kɛ ywum hwæn nun. Ɓa ɓyin suʼ ɓon mwumnzi kwan sɛ ɓon ɓi ŋgyɔʼ, lɛ̀ ɓon yili ɓyin. Son, cìênì ɓon she lɛ̀ ǹlim fɔʼ ntwiʼ sɛ ɓyin ɓi ɓwum ɓɛ ta Nyɛli nyɛʼ Yesù Kristò mwumnzi.
51003023	She shin ɓɛ fɛʼ lɛ, cìênì son lɛ̀ ǹlim fɔʼ, ntwiʼ sɛ she Nyɛli nyɛʼ Yesù Kristò sɛ ɓyin ta cì, a suʼ kan she ɓwum.
51003024	Lìmmênì lɛ nun nɛ yɛ ɓyin ɗɛ̀bbi, ɗɛ̀bbi màzwùm ni swum sɛ nun kɛ̀ kɛ ɗɛb lɛ̀ ɓwum ɓyon. Nyɛli ŋkæ̀mŋkæm nɛ ɓyin ta she shon cǐ ni Yesù Kristò.
51003025	Ti lɛ̀ ɓwum ɓye ta ɓyɛbbi cǐ, à yɛ̌ ɓon vɛ̀nɛ̀ʼ yɛnnzi ntwiʼ sɛ ɓyɛbbi nɛ ɓon ta cì. À si li ntwiʼ sɛ à tǎ mwum hwæn twɛli m̀banmban.
51004001	Mùn kònndì tì kuʼ lɛʼ lɛ̀ mɛ̀ nyɛli mɛ son lɛ, cìênì ywum hwæn kɛ mbyi nun lɛ̀ mɛ̀ son ɓyin. Ɓyin limmì lɛ ɓyin cinni tì kuʼ Nyɛli ndɔʼ kɛ ɗɛb.
51004002	Kelênì M̀vɛ̀nnswæ̀b kwan hwæn, ɓa ɓyin ɗye kɛ ŋkeli nun, ɓyin yili tì kuʼ nun osɔ̀kɔ̀ʼ.
51004003	Ɓyin keli tì kuʼ nun lɛ̀ ntwiʼ yɛʼ, ɓǎ nun wô ɓwiʼ mbyi nlwɛn lɛ̀ ɓwiʼ shɛ ɓwum lɛʼ shon, ɓwiʼ sannzi tì kuʼ ɓon swum sɛ nun kwàseâ ɓwiʼ kɛ nywi Yesù Kristò. Ǹsannzi lɛʼ yɛ mùn tǎ sannzi yi, yon yɛ ci mùn ni nye njè.
51004004	Kelênì M̀vɛ̀nnswæ̀b lɛ̀ mùn shɛ lɛʼ shon seansean wɛ̌ tà shɛ sɛ yili lɛ mùn shɛ.
51004005	Cinnênì m̀bɔ̀kì tòn nyɛ̌ ǹlwɛn kɛ nyinnìm ɓwum ɓye tà ka Yesù Kristò ɗwon. Ɓa ɓyin kwin lɛ̀ m̀kpaʼ yan.
51004006	Cinnênì ŋwum lwɛn, ǹzæ̌ʼ lɛʼ yin ɓɛ myimmea wɛ̌ kwìn, ɓyin limmì tì kuʼ wɛ̌ tà shɛ ɓyin yɛ fyònnzì kɛ mbyi nun lɛ̀ ɓwum, yì kwan hwæn yɛ ɓɛ ywimɛ ɓyin mɛ̀ lɛʼ cibbea.
51004007	Tìshîʼ nɛ ŋgyinni nyɛʼ kɛ mbyi Yesù Kristò nun tǎ she Yesù Kristò cǐ lɛ̀ ǹlim fɔʼ. Ɓwiʼ lɛ̀ nun, ɓwiʼ ta she fɔʼ cǐ; she shɛ Nyɛli nyɛʼ Yesù Kristò. À yɛ̌ ɓyin mɛ̀ lɛʼ nyɛ̀m shɛ̌.
51004008	Li nɛ ci, mùn fyii ɓyin nun, ɓǎ nun shɛ ɓyin wɛ̌ tà shɛ ɓwiʼ ton, lɛ̀ nun tɛtì tì kuʼ ɓyin zwùm.
51004009	À yɛ̌ kìn ɓon lɛ̀ Ònèzîm nɛ ŋgyinni nyɛʼ nɛ mwum nyɛ̌ kɛ ŋkwìn yin nun. Nun Ònèzîm ni kuʼ mwum nyɛ̌ tǎ Yesù Kristò ɗwon lɛ̀ ǹlim fɔʼ. Ɓɛ yɛ ɓyin ywum yɛ ta lànnzì fɛ shɛ̌ hwæn pæʼ.
51004010	Àrìstakù nɛ ɓwiʼ ɓi nye njè ɓwiʼ lɛ̀ nun hwæsi ɓyin. Markù, ŋgyinni Bàrnàbâ hwæsi tì kuʼ ɓyin. Ɓɛshɛ nun ɓìn nywɔʼ ndɔʼ cì shin, ɓyin yê nun lwɛn. Ɓe lɛ̀ mùn shɛ̀â ɓyin lɛʼ nyè yon mbyî nùn.
51004011	Yesù nyɛ̌ jin shon she fɔʼ si lɛ Jùsìtû hwæsi tì kuʼ ɓyin. Ɓon ɓɛ suʼ kuʼ ɓon lê kɛ nyinnìm mɛ Yudà nun, ɓwum ɓɛ ɓwiʼ ta she cǐ ɓwiʼ lɛ̀ ɓon, ɓǎ ɓwum hwæn limmì lɛ M̀vɛ̀nnswæ̀b ni m̀vɛ̀n ndwun. Ɓɛ ta mun zwùm tɛ̀ti ǹzwɔnzwɔ̀ʼ.
51004012	Èpàflâ nɛ tì kuʼ mwum nyɛ̌ kɛ ŋkwìn yin nun hwæsi ɓyin. À tà tî kuʼ she Nyɛli nyɛʼ Yesù Kristò cǐ. Kwan hwæn à tǎ M̀vɛ̀nnswæ̀b keli kɛ jin shin nun lɛ̀ ǹlim fɔʼ. À tǎ keli ɓǎ ɓyin ɓɛ kwùm zwum yili kɛ mbyi Mvɛ̀nnswæ̀b nun, lɛ̀ ɓyin ɗyi tì kuʼ kimmi, ɓyin ɗwon swum sɛ ta M̀vɛ̀nnswæ̀b ǹlim lwukea lɛ̀ ǹdùʼ nun.
51004013	Mùn nɛʼ, mùn yɛnnâ lɛ̀ zɛʼ wɛ̌ tà shɛ nun tǎ ɓɔli kɛ she nun kɛ ntwiʼ yin, lɛ̀ kɛ ntwiʼ ɓwum ɓye Làòdìsê, lɛ̀ ɓye Èràpòlisì tì kuʼ.
51004014	Lukasì nɛ dotà nyɛʼ nɛ ɓwiʼ yili ǹzwɔnzwɔ̀ʼ, ɓon lɛ̀ Demà hwæsi tì kuʼ ɓyin.
51004015	Hwæsênì mùn ɓwum Yesù Kristò ɓye kɛ Làòdìsê hwæn, ɓyin hwæsi tì kuʼ Nìmfâ lɛ̀ ǹkwìn ɓwum Yesù Kristò ye ta swɔlaʼ ɗwon nyon.
51004016	Kwan sɛ yɛ ɓɛ, ɓɛ nzanŋgeâ ɓyin ɗèwà ton sɛ, ɓyin fyiɔ̀ʼ son kɛ mbyî lɛ̀ ǹkwìn ɓwum Yesù Kristò ye kɛ Làòdìsê, ɓǎ ɓɛ nzanŋgaʼ tì kuʼ ɓon son. Ɓye kwe yɛ tì kuʼ ɓyin ɗèwà shɛ ɓon fyaʼ næ̀mnzi ɓǎ ɓɛ nzanŋgaʼ tì kuʼ ɓyin son.
51004017	Shɛ̀ênì Àrshîb lɛ à ɓɔli, à mlɔ̂ʼ she sɛ Nyɛli nyɛʼ Yesù Kristò fɛ nun fyaʼ.
51004018	Mùn Pɔ̂l, mǔn nɛʼ nɛ kɔi mɛ̀ hwæsi yɛ ton yɛ lɛ̀ fyàʼ yɛ̂m. Mùn hwæsi ɓyin. Ɓa ǹlim fye ɓyin lɛ mùn ni nye njè. M̀vɛ̀nnswæ̀b ŋgænnì ɓyin.
52001001	Mùn Pɔ̂l nɛ kɔi ɗèwà ton sɛ ɓwiʼ lɛ̀ Sìlvɛ̂n lɛ̀ tì Tìmòtê. Ɓwiʼ kɔi son lɛ̀ ɓyin ɓɛ ǹkwìn ɓwum Mvɛ̀nnswæ̀b ye kɛ Tɛ̀sàlònikà, ɓyin ɓɛ kɛ fyaʼ Ce M̀vɛ̀nnswæ̀b ɓon lɛ̀ Nyɛli nyɛʼ Yesù Kristò. Ce M̀vɛ̀nnswæ̀b ŋgænnì ɓyin, à fɛ ɓyin flɔa.
52001002	Ɓwiʼ ta M̀vɛ̀nnswæ̀b osɔ̀kɔ̀ʼ yili kwan hwæn kɛ nywi yin nun. Ɓwiʼ tà ka mwù ɓwæti lɛ̀ ǹkeli Mvɛ̀nnswæ̀b kɛ mɛ myin nyin nun.
52001003	Ɓwiʼ cinni m̀ɓùnŋgaʼ kwan hwæn kɛ swiʼ Mvɛ̀nnswæ̀b lɛ̀ she sɛ ɓyin ta cì kɛ ntwiʼ sɛ ɓyin ta zwùm tɛ̀li lɛ̀ Yesù Kristò. Ɓyin ta tî she kɛ̀nnzi ntwiʼ ɓyin ta ɓwùlukwæ̌n yili kɛ nyinnìm shin nun, ɓyin konndì tì mɛ̀ nlim ɓænni ntwiʼ sɛ ɓyin ta mɛʼ kɛ̌ kɛ nywi Nyɛli nyɛʼ Yesù Kristò nun.
52001004	Mɛ̀ ŋgyinni ɓyɛʼ ɓɛ M̀vɛ̀nnswæ̀b yili, ɓwiʼ limmi lɛ M̀vɛ̀nnswæ̀b yæ̀nnâ ɓyin ɓǎ ɓyin ɓɛ ɓwum ɓyon.
52001005	Kwan sɛ ɓwiʼ kien Ǹtwum Lwɛn shɛ̌ kɛ cì shin, ɓwiʼ ɓe kǎn suʼ lɛli lɛ̀ ŋwum. Ɓwiʼ ɓe tì kuʼ ywum cǐ lɛ̀ ǹkimmɔʼ Mpùn Nsanmi. Mɛ̀ kìkæ̀n nyɛʼ lìsaʼ lɛ lɛʼ màzwùm si lɛŋkæ̀m. Ɓyin limmi m̀bɔ̀kì tòn nyɛʼ kɛ nyinnìm shin nun, à ɓe ɓǎ nun kpaʼ ɓyin.
52001006	Ɓyin ɗunmi mɛ̀ kwǔ kɛ̀n ɓyɛʼ ɗwon ɓe lɛ̀ mɛ̀ kwǔ Nyɛli nyɛʼ. Kwo fɛʼ she ɓyin yɛnnâ vɛ̀nɛ̀ʼ ǹzwɔʼ si, ɓyin yilâ ǹzæ̌ʼ lɛʼ Mvɛ̀nnswæ̀b lɛ̀ ǹdàli yɛ M̀pùn Nsanmi tà ɓyin fɛ kɛ mɛ nlim nun.
52001007	Li, ɓyin ti m̀bɔ̀kì ndɔʼ kɛ nyinnìm mɛ̀ ŋkwìn ɓwum Kristò ɓye kɛ ŋgyɔʼ Màsèdwân nun, kònndì lɛ̀ ɓye kɛ ŋgyɔʼ Àkàyî nun.
52001008	Ɓyin ɓɛ cie ɓɛ limmì lɛʼ Nyɛli nyɛʼ, sɛ suʼ kan kɛ ŋgyɔʼ Màsèdwân nun lɛ̀ ŋgyɔʼ Àkàyî, son, ɓɛ ywɔâ m̀bɔ̀kì nɛ ɓyin ta zwùm tɛ̀li lɛ̀ M̀vɛ̀nnswæ̀b yì cìcì hwæn. Ɓwiʼ ɓa tî lɛʼ màzwùm lɛli ɓe,
52001009	ntwiʼ sɛ ɓon nɛʼ, ɓɛ ta ɓwiʼ ǹjè shɛ̌ wɛ̌ tà shɛ ɓyin yee ɓwiʼ kwan sɛ ɓwiʼ ɓɛnne kɛ cì shin. Ɓɛ konndì tì ɓwiʼ shɛ̌ wɛ̌ m̀bɔ̀kì nɛ ɓyin ɗonnzâ ǹɗwon yì fɔ̀kì, ɓyin ɗunmi mbyi Mvɛ̀nnswæ̀b ɗwon, ɓǎ ɓyin ywɔli M̀vɛ̀nnswæ̀b nyɛ̌ ǹkæ̀mŋkæm nun kyishon.
52001010	Ɓyin ta tî Mwɛn nyon Yesù ɓònŋgea, nun nɛ yɛ̌ waì kɛ ɗɛb. Nun nɛ M̀vɛ̀nnswæ̀b yìmnze kɛ ywi nun, à nywæ̀sì ɓwiʼ ɓǎ nyeni nlim Mvɛ̀nnswæ̀b læ̀kì ɓwiʼ ɓænni kwan ndɔʼ.
52002001	Mɛ̀ ŋgyinni ɓyɛ̂m, ɓyin nɛʼ ɓyin limmi seansean lɛ ǹyòn ye ɗinɗin ndɔʼ yɛ ɓwiʼ kìen kǎn kɛ cì shin.
52002002	Ɓyin limmi tì kuʼ lɛ ɓɛ sɛte ɓwiʼ vɛ̀nɛ̀ʼ yɛnnzi kɛ Fìlîb, ɓɛ simmɔ̀ʼ ɓwiʼ lɛ̀ ɓwiʼ kà ɓɛ̌n kɛ cì shin. Kwo fɛʼ she ɓwum ɓe ɓwiʼ ɓyìnnzi si, M̀vɛ̀nnswæ̀b kimnzi ɓwiʼ mɛ̀ nlim kɛ zwum, ɓwiʼ shɛ ɓyin Ǹtwum Lwɛn yon.
52002003	Ǹzæ̌ʼ lɛʼ yɛ ɓwiʼ ɓe ɓyin shɛ̌ ɓe kǎn ǹzæ̌ʼ lɛʼ mɛ mɓwɛ̀ʼ. Ɓwiʼ shɛ̀ kan yon lɛ̀ mɛ̀ mɓàkàʼ ndɔʼ kɛ mɛ nlim nyɛʼ nun, shìkì ɓwiʼ yili lɛ ɓwiʼ pɔkaʼ ɓyin.
52002004	Ywum yɛ ɓwiʼ ta shɛ̌, à yi kwan hwæn ye M̀vɛ̀nnswæ̀b yili, ntwiʼ sɛ nun yɛnne lɛ ɓwiʼ ɓi ɓwum ŋkæ̀mŋkæm kɛ mɛʼ yon, li, à fɛ ɓwiʼ she nshɛ̌ Ntwum Lwɛn yi kɛ fyaʼ. Ɓwiʼ tà ka kæb lɛ̀ ɓwum twɛʼ ɓwiʼ lɛ̀ ɓwum lwukea, son, ɓwiʼ yili lɛ M̀vɛ̀nnswæ̀b ywɔʼ lwɛn lɛ̀ ɓwiʼ, nun nɛ limmi mɛ̀ mɓàkàʼ nyɛʼ.
52002005	Ǹzæ̌ʼ lɛʼ yɛʼ ɓe kǎn ye m̀mbɛ̀tì ɓwum, ɓyin limmi seansean li. Ɓwiʼ ɓe kǎn se ndɔʼ kæbbi kɛ nyě yin. M̀vɛ̀nnswæ̀b nɛ ɗyi shìtàkwù shɛʼ.
52002006	Ɓwiʼ ɓe kǎn ǹtwu yɛ ta kwan kɛ ŋwum ɓwum kæbbi, kwo fɛʼ kɛ nyinnìm shin nun, kwo fɛʼ kɛ nyinnìm ɓwulu ndɔʼ nun.
52002007	Lɛ̀ lɛŋkæ̀m, ɓwiʼ wole ɓwiʼ twɛʼ ɓwiʼ nɛʼ wɛ̌ ɓwum ŋkæ̀mŋkæm kɛ nyinnìm shin nun ntwiʼ sɛ ɓwiʼ ɓi mɛ̀ ci-ntwum Kristò. Son, ɓwiʼ ɓe tòn flɔa kɛ nyinnìm shin nun, wɛ̌ m̀lib ndɔʼ nɛ tǎ ɓwɛn ɓyon giti.
52002008	Kɛ ntwiʼ ǹyili yɛ ɓwiʼ yili ɓyin, ɓwiʼ yile lɛ̀ ǹlim fɔʼ lɛ ɓwiʼ shɛ ɓyin Ǹtwum Lwɛn Mvɛ̀nnswæ̀b yi, ɓwiʼ konndi ɓyin ɓwiʼ nɛʼ fɛ kɛ she nun, ntwiʼ ɓe lɛ̀ ɓyin ti ɓwiʼ kɛ nzwon nlim.
52002009	Mɛ̀ ŋgyinni ɓyɛʼ, ɓùnŋgeànì ɓe wɛ̌ tà shɛ ɓwiʼ ciâ she kɛ nyinnìm shin nun. Ɓwiʼ ɓe kǎn mwù ɓwæti kɛ she màzwùm nun. Kwan sɛ ɓwiʼ ɓe ɓyin Ǹtwum Lwɛn Mvɛ̀nnswæ̀b shɛ̌, ɓwiʼ ɓe tì kuʼ mɛ̀ she nyɛ̌ ɗin ndɔʼ cǐ kpòn lɛ̀ nywɔʼ lɛ̀ ɓwiʼ læ̀kì ɓyin hwumnzi lɛ̀ ǹɗì yɛʼ.
52002010	Ɓyin nɛʼ, ɓyin ɓe yɛn lɛ̀ mɛ̀ mɛʼ nyin, M̀vɛ̀nnswæ̀b kònndì tì kuʼ yɛn lɛ kwǔ kɛ̀n shɛʼ ɓe lwɛn kɛ swiʼ shin. Kwǔ kɛ̌n màzwùm ɓe tì lwinni, shìkì mwum ndɔʼ cinni swum wɛ̀si kɛ nlim.
52002011	Ɓyin limmi ti lɛ ɓwiʼ ɓe ɓyin ywum cǐ wɛ̌ ce mwɛn ndɔʼ nɛ ta cì lɛ̀ ɓwɛn ɓyon.
52002012	Ɓwiʼ lɛbbi ɓyin ndɛb, ɓwiʼ kimnzi ɓyin mɛ̀ nlim kɛ zwum, ɓwiʼ swulea ɓyin kwan hwæn lɛ kwǔ kɛ̀n shin ɓɛ lwɛn wɛ̌ tà shɛ M̀vɛ̀nnswæ̀b yili. Nun nɛ ta ɓyin lon ɓǎ ɓyin ɗun kɛ ywɔʼ shon nun, ɓyin ton tì kuʼ kwe kɛ ntwu yon nun.
52002013	Ɓwiʼ yɛ tì swum fɔʼ ndɔʼ kònndi, she ɓwiʼ ta tî M̀vɛ̀nnswæ̀b osɔ̀kɔ̀ʼ yili nun kwan hwæn, à si lɛ kwan sɛ ɓyin ywɔe lɛʼ Mvɛ̀nnswæ̀b kɛ mɛ ŋwum nyɛʼ, ɓyin kɛ̀e kǎn son kɛ mɛ nlim nun wɛ̌ ǹzæ̌ʼ lɛʼ ɗin ye ɓwum ɓe shɛ̌, son, ɓyin twɛle yon lɛ ǹzæ̌ʼ lɛʼ Mvɛ̀nnswæ̀b yɛ. Lɛ̀ lɛŋkæ̀m, ǹzæ̌ʼ lɛʼ Mvɛ̀nnswæ̀b yɛ. Yon yɛ ta mɛ̀ nlim nyin kwɛbsi, ɓyin ɓɛ ta ŋwum Yesù Kristò ywo.
52002014	Mɛ̀ ŋgyinni ɓyɛ̂m, swum sɛ leân ɓyin nywi si, son sɛ leân tì kuʼ mbyî kɛ nywi ɓwum Yesù Kristò ɓye kɛ mɛ ŋkwìn ɓwum Mvɛ̀nnswæ̀b ŋgyɔʼ Jùdê nun. Ɓɛ yɛnnzâ ɓyin vɛ̀nɛ̀ʼ kɛ nsòn yin m̀banmbɔʼ kuʼ wɛ̌ tà shɛ mɛ̀ Yudà yɛnnze kuʼ ɓwum Yesù vɛ̀nɛ̀ʼ kɛ ŋgyɔʼ Jùdê.
52002015	Mɛ̀ Yudǎ màzwǔm, ɓon ɓɛ wue mɛ̀ ci-nlɛli kɛ ŋwum Mvɛ̀nnswæ̀b nun, ɓɛ wu tì Nyɛli nyɛʼ Yesù. Ɓon kuʼ, ɓɛ zæbsi ɓwiʼ, ɓɛ ɓyɛbsi M̀vɛ̀nnswæ̀b ǹlim kɛ zwum, ɓɛ ta ɓwum hwæn ɓyìnnzi.
52002016	Ɓɛ ta kæb lɛ ɓɛ twɔʼ ɓwiʼ mbyi nshɛ̌ lɛʼ-Nswæ̀b lɛ̀ ɓwum ɓɛ ɓa mɛ̀ Yudà, ɓon ɓi læ̀kì swæʼ. Kɛ ncǐ yi li, ɓɛ lwinnzâ ɓyɛbbi nɛ ɓɛ ɗunme cì ǹdìkàʼ ŋwê. Jenɛ, nyeni nlim Mvɛ̀nnswæ̀b ɓɛnnâ ɓon nywi.
52002017	Ti lɛ̀ ɓwiʼ, mɛ̀ ŋgyinni ɓyɛʼ, ǹlim ta ɓwiʼ kwɛ̀nni lɛ̀ ɓyin kɛ kwan kwæʼ sɛ ɓɛ kyili ɓwiʼ lɛ̀ ɓyin. Kwæʼ nywi shɛʼ sɛ sukuʼ ɓwu kɛ mɛʼ yin, son, mɛ̀ nlim nyɛʼ ni ɓyin kɛ nywi. Li, ɓwiʼ kpæmmâ mɛʼ lɛ̀ ɓwiʼ kiìn ɓyin yɛnni,
52002018	ntwiʼ ǹlim ta ɓwiʼ suʼ ɗyi lɛ̀ ǹyɛn yin. Mùn Pɔ̂l, mùn sùkeà ŋkǐn nyɛn yin kæ̀mmì mèan, son, Satæ̀n ɓe mùn mbyi kænni.
52002019	Wɛn nɛ ta ɓwiʼ ǹdàli fɛ? Wɛn nɛ ci ɓwiʼ tɛʼ zwùm lɛ̀ M̀vɛ̀nnswæ̀b? Ɓyin ɓɛ ɓan? Ɓyin ɓi swum sɛ lisaʼ lɛ she shɛʼ kwannzâ mwù. Son sɛ ci ɓwiʼ yɛ bæn pyǐ kɛ swiʼ Nyɛli nyɛʼ Yesù kwan sɛ nun ywìmɛ fyòn.
52002020	À si li lɛŋkæ̀m, ɓyin ɓɛ ci ɓwiʼ shelaʼ nywi, ɓwiʼ konndì tì ǹdàli ywo.
52003001	Kɛ ɓwiʼ wòle kǎn tî ɓwiʼ ɓæn ǹlim kɛ mɓònŋgǎʼ ntwum yin nun, ɓwiʼ yɛn lɛ ǹdikàʼ ɓwiʼ ton ɓwiʼ ɓe fɛ Àtɛ̂nɛ̀ ɓwiʼ nɛʼ, ɓwiʼ nɛʼ,
52003002	ɓwiʼ fyiì ɓyin Tìmòtê, ŋgyinni nyɛʼ nɛ tǎ she Mvɛ̀nnswæ̀b cǐ, nyɛ̌ ɓwiʼ ta Ǹtwum Lwɛn Kristò shɛ̌ ɓwiʼ lɛ̀ ɓon m̀ban. Ɓwiʼ fyi nun ɓǎ nun kimnzi ɓyin kɛ mbyi Mvɛ̀nnswæ̀b nun, à cì lɛ ɓyin ɗyi kimmi,
52003003	mwum ndɔʼ læ̀kì nun nɛʼ ɓwuli kɛ ntwiʼ yi vɛ̀nɛ̀ʼ yɛ ɓɛ ta ɓyin yɛnnzi nun. Ɓyin nɛʼ, ɓyin limmi lwɛn lɛ yì vɛ̀nɛ̌ʼ màzwùm, M̀vɛ̀nnswæ̀b nɛ yæn ɓwiʼ ɓǎ ɓwiʼ yɛn yon.
52003004	Kwan sɛ ɓwiʼ ɓe mbyî kɛ cì shin, ɓwiʼ shɛe ɓyin lɛ ɓwiʼ yɛ vɛ̀nɛ̀ʼ yɛnni. Sɛ ciâ kuʼ wɛ̌ tà shɛ ɓwiʼ lɛle, ɓyin limmi son seansean.
52003005	Kɛ ntwiʼ yì vɛ̀nɛ̌ʼ màzwùm, mǔn wòli kan tî kim mùn ɓæn ǹlim kɛ mɓònŋgàʼ mɛ ntwum yin nun, li nɛ ci mùn fyiì ɓyin Tìmòtê ɓǎ mùn limmì ɓɛshɛ ɓyin kɛ mbyi nun. Kɛ̀ Satæ̀n ɓwɛbbâ ɓyin? She sɛ ɓwiʼ cie kɛ nyinnìm shin nun pyiâ ŋgyɔʼ ɗin?
52003006	Son, Tìmòtê wai jenɛ kɛ cì shin, à ɓɛ̌n, à shɛ̀ ɓwiʼ ǹtwum lwɛn wɛ̌ tà shɛ ɓyin ta Yesù ɗwon lɛ̀ ǹlim fɔʼ, ɓyin yili tì kuʼ ɓwùlu kɛ nyinnìm shin nun. À shɛ̀ tì kuʼ ɓwiʼ lɛ ɓyin ta ɓwiʼ ɓùnŋgea kwan hwæn. Mɛ̀ nlim nyin tǎ suʼ ɗyi kɛ nywi yɛʼ m̀banmbɔʼ kuʼ wɛ̌ tà shɛ ǹyɛʼ tà kuʼ ɗyi kɛ nywi yin lɛ ɓwiʼ yili ɓwiʼ cinnênì tì ɓe m̀banmban.
52003007	Mɛ̀ ŋgyinni ɓyɛʼ, kɛ nywɔʼ yɛ ɓwiʼ ywɔʼ ŋgwu yin lɛ̀ m̀bɔ̀kì nɛ ɓyin ɗwon Yesù lɛ̀ ǹlim fɔʼ, mɛ̀ nlim pyì ɓwiʼ zwum, kwo fɛʼ she ɓwiʼ ta vɛ̀nɛ̀ʼ yɛnni lɛ̀ ɓwiʼ ta fyonŋgaʼ si.
52003008	Jenɛ, ǹlim ta ɓwiʼ yèan ɓe zwum kɛ ntwiʼ sɛ ɓyin ɗyi kimmi kɛ fyaʼ Nyɛli nyɛʼ nun.
52003009	Kwo fɛʼ ɓwiʼ yili M̀vɛ̀nnswæ̀b osɔ̀kɔ̀ʼ kæ̀mmì nyi lɛ̀ mɛ̀ myin nyin, ntwiʼ ǹdàli yɛ ɓyin ci ɓwiʼ dàli kɛ swiʼ Mvɛ̀nnswæ̀b, à ɓa wòli.
52003010	Ɓwiʼ ta nun keli lɛ̀ ǹlim fɔʼ kpòn lɛ̀ nywɔʼ ɓǎ ɓwiʼ cinnênì tì ɓe m̀banmban, ɓwiʼ konndì tì ɓyin ywum lìsea, swum ndɔʼ læ̀kì ɓyin shi kɛ mbyi Mvɛ̀nnswæ̀b nun.
52003011	Ce nyɛʼ M̀vɛ̀nnswæ̀b nun nɛʼ, ɓon lɛ̀ Nyɛli nyɛʼ Yesù, ɓɛ ci ɓwiʼ cinni mbyi nɛ ɓwiʼ yɛ ɓɛ̀n kɛ cì shin.
52003012	Nyɛli nyɛʼ ci tì kuʼ lɛ ǹyili yɛ ɓyin ta ɓwùlu yili kɛ nyinnìm shin nun kɛnnɔ̀ʼ mbyimbyî, ɓyin yili tì kuʼ ɓwum hwæn, m̀banmbɔʼ kuʼ wɛ̌ tà shɛ ɓwiʼ yili ɓyin.
52003013	Li, à yɛ̌ mɛ̀ nlim nyin kimnzi, ɓyin yɛ ɓɛ sanmi, ɓyin ɓɛ tì lwinni kɛ swiʼ Ce nyɛʼ M̀vɛ̀nnswæ̀b kwan sɛ Nyɛli nyɛʼ Yesù ywìmɛ fyònnì ɓe lɛ̀ ɓwum sanmea ɓyon.
52004001	Mɛ̀ ŋgyinni ɓyɛʼ, ǹzæ̀ʼ lɛʼ nɛ mùn yili mùn kɛn mbyî lɛ̀ nun à ni lɛ: Kɛ nɗunmi, ɓe lɛ̀ ɓwiʼ lisea ɓyin m̀bɔ̀kì kwǔ kɛ̀n nɛ ɓyin yɛ kɛ̀n ɓǎ ǹlim lwu M̀vɛ̀nnswæ̀b. Lɛ̀ lɛŋkæ̀m, ɓyin ti m̀bɔ̀kì kwǔ kɛ̌n màzwùm ɗwon nun. Son jenɛ, ɓwiʼ ta ɓyin ɗɔa, ɓwiʼ konndì tì ɓyin swulea kɛ jin Nyɛli nyɛʼ Yesù nun lɛ, kɛ̀nnênì mbyî lɛ̀ son, a lan li.
52004002	Ɓyin limmì ndɛb yɛ ɓwiʼ lɛbbe ɓyin mbyî yi, yɛ wai kɛ ŋwum Nyɛli nyɛʼ Yesù Kristò.
52004003	Swum sɛ M̀vɛ̀nnswæ̀b yili à si lɛ ɓyin ɓɛ ɓwum sanmea, ɓyin yonnzi ǹyè lɛ̀ mɛ̀ lɛʼ nzæ̀mmì,
52004004	mwum hwæn limmì m̀ɓæn mmyon wɛ̌ tà shɛ M̀vɛ̀nnswæ̀b yili, ɓɛ ɓɛ tì kuʼ kyìblea kɛ mɛʼ ɓwum.
52004005	Ɓa ɓyin suʼ lwæ̀b lɛ̀ mɛ̀ mɓàkàʼ mɓyibbɔa wɛ̌ tà shɛ ɓwum ɓye ɓa mɛ̀ Yudà ta cì ntwiʼ sɛ ɓon lìmmi kan M̀vɛ̀nnswæ̀b.
52004006	Kɛ lɛʼ mɛ yib nun, ɓa kì mwum ndɔʼ cì lwikwæ̌n ɓyɛbbi, shìkì à pɔkaʼ kuʼ nun. Ɓwiʼ shɛâ ɓyin son mbyî, ɓwiʼ konndì tì ɓyin mɛ̀ ywiʼ ɗwosi jenɛ lɛ: Nyɛli nyɛʼ ywìmɛ ɓwum ɓye ta ɓyɛbbi màzwùm cǐ vɛ̀nɛ̀ʼ yɛnnzi.
52004007	M̀vɛ̀nnswæ̌b lon kan ɓwiʼ ɓǎ ɓwiʼ ci ǹzæ̀mmì, son, à lon ɓwiʼ ɓǎ ɓwiʼ ɓɛ ɓwum sanmea.
52004008	Li nɛ ci mwum nɛ tǎ ǹzæ̌ʼ lɛʼ yɛ njìli, sɛ ɓa lɛ ǹnjìli yon yɛn mwum nɛ tǎ lɛʼ màzwùm lɛli, son, M̀vɛ̀nnswæ̀b nɛ fɛ ɓyin M̀pùn Nsanmi nyon nɛ nun tǎ njìlì.
52004009	Ti lɛ̀ ǹyili yɛ ɓwum Mvɛ̀nnswæ̀b cinni kɛ nyinnìm shan nun, sɛ yili kan lɛ mùn kɔì tì ɓyin swum ndɔʼ kɛ nlim. Ntwiʼ sɛ ɓyin nɛʼ, M̀vɛ̀nnswæ̀b lìseâ ɓyin m̀bɔ̀kì nɛ sɛ yili lɛ ɓyin yili ɓwùlu kɛ nyinnìm shin nun.
52004010	Son, kɛ mbyî ma, li nɛ ɓyin ta ɓwùlu mɛ̀ ŋgyinni ɓye kɛ Màsèdwân hwæn yili. Mɛ̀ ŋgyinni ɓyɛʼ, ɓwiʼ ɗɔa ɓyin lɛ: cìênì tì, a lan li.
52004011	Kpæmmênì mɛʼ ɓǎ flɔa ton kɛ nyinnìm shin nun, ɓa ɓyin ɗun kɛ lɛʼ sɛ yɛn kan ɓyin nun. Cìênì she lɛ̀ ɓyin nɛʼ, wɛ̌ tà shɛ ɓwiʼ shɛâ ɓyin son mbyî.
52004012	Ɓyin ci li, lɛ̀ ɓyin yɛ ɓɛ kyìbli kɛ mɛʼ ɓwum ɓɛ ɓa ɓwum Kristò. Li, ɓyin ɓa kɛ̌n ŋgun tònnzea kɛ nye mwum ndɔʼ.
52004013	Mɛ̀ ŋgyinni ɓyɛʼ, ɓwiʼ yili kan lɛ ɓyin ɓɛ kɛ njimmi nun kɛ lɛʼ sɛ yɛn ɓwum ɓɛ ywiâ nùn, ɓyin læ̀kì tòn lɛ̀ m̀fyonŋgaʼ wɛ̌ ɓwùlu ɓɛ tà ka zwùm tɛ̀li lɛ̀ Yesù.
52004014	Ɓwiʼ limmi lɛ̀ lɛŋkæ̀m lɛ Yesù ywie, à kònndì yìmne kɛ ywi nun. M̀banmbɔʼ kuʼ, ɓwum ɓye ywi lɛ̀ ɓɛ tɛlâ zwùm lɛ̀ Yesù, M̀vɛ̀nnswæ̀b yɛ̌ kuʼ ɓon yìmnzi kɛ ywi nun ɓǎ ɓɛ ton lɛ̀ Yesù m̀ban.
52004015	Ǹzæ̀ʼ lɛʼ nɛ ɓwiʼ yɛ ɓyin shɛ̌ jenɛ nɛ, Nyɛli nyɛʼ nɛ lisaʼ ɓwiʼ nun. Ǹzæ̀ʼ lɛʼ màzwùm ni lɛ, nywɔʼ nɛ Nyɛli nyɛʼ Yesù ywìmɛ fyònnǐ, ɓwiʼ ɓɛ ywi kifɛʼ ɓɛ, ɓwiʼ ɓɛ ɓa sɛti làn kɛ swiʼ ɓwum ɓɛ ywiâ nùn.
52004016	Nywɔʼ màzwǔm, ɓwiʼ yɛ ǹkwu mvɛ̀n mɛ̀ cikpuʼ Mvɛ̀nnswæ̀b ɓye zwô ywo lɛ̀ yɛ ta pæm lɛ̀ kim, ɓwiʼ yɛ tì kuʼ ywɔʼ she ɓɛ ta ɓæ̌n Mvɛ̀nnswæ̀b lwon. Li, Nyɛli nyɛʼ Yesù yɛ̌ kyìlì ǹwaì yɛ kɛ ɗɛb. Ɓwum ɓye ywie lɛ̀ ɓɛ tɛlâ zwùm lɛ̀ Yesù, ɓɛ yɛ̌ sɛti yìmni kɛ ywi nun.
52004017	Kɛ nyě yi, ɓwiʼ ɓɛ kɛ lɛ̀ mɛʼ, M̀vɛ̀nnswæ̀b yɛ̌ ɓwiʼ swɔsi ɓwiʼ lɛ̀ ɓon m̀ban, à nànnzì ɓwiʼ kɛ ɓwɔʼ nun lɛ̀ ɓwiʼ kà kɛ̌n Nyɛli nyɛʼ Yesù cinni zwô. Li, ɓwiʼ yɛ ɓɛ kwan hwæn ɓwiʼ lɛ̀ Nyɛli nyɛʼ Yesù m̀banmban.
52004018	Kɛ à si li, ɓònnzeànì ɓwùlu kɛ nyinnìm shin nun lɛ̀ ǹzæ̌ʼ lɛʼ yɛ ton yɛ.
52005001	Mɛ̀ ŋgyinni ɓyɛʼ, sɛ yili kan lɛ mùn kɔì tì ɓyin swum ndɔʼ kɛ nywi ŋgyìn yɛ ywum màzwùm yɛ lànnzì nun.
52005002	Ntwiʼ ɓyin nɛʼ, ɓyin limmi seansean lɛ ǹgyìn nɛ Nyɛli nyɛʼ yɛ̌ fyòn nun yɛ̌ ɓɛ wɛ̌ m̀bɔ̀kì nɛ ci-nywiʼ tǎ ɓɛ̀n kpon nun.
52005003	Kwan sɛ ɓwum yɛ lɛʼ lɛ: «Flɔa tà ɓwiʼ ɗwon, swum ndɔʼ ɓa ɓwiʼ hwumnzi””, kɛ kwan màzwùm nun sɛ vɛ̀nɛ̀ʼ yɛ ɓon ɓɛ̀nni kɛ nywi wɛ̌ ǹɗunmi ŋkwɛ̌n ye. Ɓɛ ɓa mbyi nɛ ɓon yɛ nywæ̀li nun cinni.
52005004	Ti lɛ̀ ɓyin, mɛ̀ ŋgyinni ɓyɛʼ, ɓyin ɓa kɛ njimmi nun. Li, ǹgyìn màzwùm ɓà ɓyin sɛmnzi wɛ̌ m̀bɔ̀kì nɛ ci-nywiʼ tǎ ɓwum sɛmnzi.
52005005	Ɓyin hwæn, ɓyin ɓi ɓwum ɓye ta kɛ̀n kɛ ŋwanni nun, ɓyin ɓɛ tì ɓwum ɓye ta ywum cǐ nywɔʼ mwum. Ɓwiʼ ɓa ɓwum ɓye ta tòn kɛ njimmi nun.
52005006	Kɛ à si li, ɓa ɓwiʼ suʼ ɗye ywitea wɛ̌ tà shɛ ɓwùlu ta ɗye. Ǹdikàʼ she ɓwiʼ ton kɛ mɓònŋgàʼ nun, ɓwiʼ ɓɛ mɛ̀ ci-mɓæn nlim.
52005007	Ɓwum ɓye ta ɗye ɗye, kpòn nɛ ɓon ta fɔ̀si ɗye lwɛn. Kpòn tà tî pyǐ, kwan nywi ŋkan wolì tì ɓon.
52005008	Son, ɓwiʼ ɓɛ ɓwum ɓye ta kɛ̀n kɛ ŋwanni nun, ɓwiʼ ɓɛènì mɛ̀ ci-mɓæn nlim, ɓwiʼ ɗwon Yesù, ɓwiʼ yili ɓwùlu. Kɛ ncì yɛ ɓwiʼ ta cì li, a si wɛ̌ ɓwiʼ kannzâ ɓwiʼ nɛʼ kɛ wì nun. Ɓwiʼ ta tì kuʼ mwù lùli kwan sɛ ɓwiʼ ta zwùm tɛ̀li lɛ̀ Yesù lɛ nun ni yɛ̌ ɓwiʼ swæti.
52005009	Ntwiʼ M̀vɛ̀nnswæ̌b yæ̀nne kàn ɓwiʼ ɓǎ nun nyɛnndaʼ ɓwiʼ, son, ɓǎ nun swæti ɓwiʼ kɛ nyě Nyɛli nyɛʼ Yesù Kristò.
52005010	Nun nɛ ywie kɛ ntwiʼ mɛ mwù nyɛʼ ɓǎ ɓwiʼ ton lɛ̀ nun m̀ban, kwo fɛʼ ɓɛshɛ ɓwiʼ ywiâ nùn, kwo fɛʼ she ɓwiʼ ɓi ǹzison.
52005011	Li nɛ ci, ɓònnzeànì ɓwùlu kɛ nyinnìm shin nun, ɓyin kimnzi ɓyin nɛʼ ǹlim wɛ̌ tà shɛ ɓyin ti cì nùn.
52005012	Mɛ̀ ŋgyinni ɓyɛʼ, ɓwiʼ ta ɓyin swulea lɛ mwumnzênì ɓwum ɓye ta she cǐ kɛ nyinnìm shin nun, ɓɛ kɛnnzì ɓyin kɛ mbyi Nyɛli nun, ɓɛ konndì ɓyin ndɛb lɛbbi.
52005013	Yilênì ɓon, ɓyin kyibsì tì ɓon ntwiʼ she sɛ ɓon ta cì. Ɓɛênì ŋwum fɔʼ kɛ nyinnìm shin nun.
52005014	Mɛ̀ ŋgyinni ɓyɛʼ, ɓwiʼ ta ɓyin ɗɔa lɛ lɛbbênì mɛ̀ mɓwæʼ ndɛb, ɓyin kimnzi mɛ̀ ci-yi nlim kɛ zwum, ɓyin kpaʼ ɓwùlu ɓye ɗyi swublea. Ɓɛênì mɛ̀ ci-mɓæn nlim kɛ mɛʼ ɓwum hwæn.
52005015	Konnênì, ɓa kì mwum ndɔʼ fyɔ̀sì ɓyɛbbi lɛ̀ lwi ɓyɛbbi, son, kpæmmênì mɛʼ ɓǎ ɓyin ci lwɛn kɛ nyinnìm shin nun, ɓyin ci tì kuʼ lɛ̀ ɓwum hwæn.
52005016	Ɓɛênì lɛ̀ ǹdàli kwan hwæn.
52005017	Ɓyin keli M̀vɛ̀nnswæ̀b yì kwan hwæn.
52005018	Kwo fɛʼ yǎ swum sɛ ci fɛʼ ɓyin, yilênì M̀vɛ̀nnswæ̀b osɔ̀kɔ̀ʼ, ntwiʼ sɛ M̀vɛ̀nnswæ̀b yili lɛ ɓyin sukuʼ cì li, ɓyin ɓɛ ton kɛ fyaʼ Yesù Kristò nun.
52005019	Ɓa ɓyin ɗwɔʼ M̀pùn Nsanmi mbyi,
52005020	shìkì ɓyin njilì tì kuʼ ǹzæ̌ʼ lɛʼ yɛ M̀pùn Nsanmi tà ɓwum kɛ̌ kɛ ŋwum.
52005021	Cæsênì ywum kɛ kon nun, ɓyin ɓæn ye lwukea.
52005022	Ɓyin kɛsi nywi læ̀bbi lɛ̀ mɛ̀ paʼ ɓyɛbbi nɛ hwæn.
52005023	M̀vɛ̀nnswæ̀b nun nɛʼ nɛ ta ɓwiʼ flɔa fɛ, à fyɔsì ɓyin sanmi ǹgyìnmbɔʼ, à ɓon ɓyin kɛ tǒn mwum shin nun hwæn, ɓǎ kwan sɛ ǹgyìn nɛ Nyɛli nyɛʼ Yesù Kristò ywìmɛ fyònnì nun, ɓɛ læ̀kì swum wɛ̀si ndɔʼ cinni kɛ tòn shin nun.
52005024	M̀vɛ̀nnswæ̀b nɛ lon ɓyin yɛ̌ ywum màzwùm cǐ li, ntwiʼ sɛ à tǎ ǹzæ̌ʼ lɛʼ yɛ nun tǎ lɛʼ lwinnzi kwan hwæn wɛ̌ tà shɛ nun lɛʼ.
52005025	Mɛ̀ ŋgyinni ɓyɛʼ, kelênì tì kuʼ M̀vɛ̀nnswæ̀b lɛ̀ mɛ̀ myin nyɛʼ,
52005026	ɓyin hwæsi mɛ̀ ŋgyinni hwæn lwɛn.
52005027	Kɛ jin Nyɛli nyɛʼ nun, mùn shɛ̀ ɓyin lɛ nzanŋgeànì ɗèwà sɛ kɛ swiʼ mɛ ŋgyinni hwæn.
52005028	Kwɛ̀nnzǐ nlim Nyɛli nyɛʼ Yesù Kristò ɓɛ lɛ̀ ɓyin.
53001001	Mùn Pɔ̂l nɛ kɔi ɗèwà ton sɛ ɓwiʼ lɛ̀ Sìlvɛ̂n lɛ̀ tì Tìmòtê. Ɓwiʼ kɔi son lɛ̀ ɓyin ɓɛ ǹkwìn ɓwum Mvɛ̀nnswæ̀b ɓye kɛ Tɛ̀sàlònikà, ɓyin ɓɛ kɛ fyaʼ Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò.
53001002	Ce M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
53001003	Mɛ̀ ŋgyinni ɓyɛʼ, à si ɓwiʼ nywi dòlɛ̀ʼ lɛ ɓwiʼ yili M̀vɛ̀nnswæ̀b osɔ̀kɔ̀ʼ yì kwan hwæn kɛ ntwiʼ yin. À si swum lwɛn kɛ ncì yɛ ɓwiʼ ta cì li yi nun ntwiʼ ɓyin ta kɛ̀n mbyî lɛ̀ ǹɗwon Yesù, ɓyin konndì ɓwùlu yili kɛ nyinnìm shin nun ǹzwɔnzwɔ̀ʼ.
53001004	Son sɛ ci, ɓwiʼ ta nywi shelea kɛ mɛ nyenswæ̀b nun kɛ ntwiʼ yin. Ɓwiʼ ta nywi shelea li kɛ ntwiʼ m̀bɔ̀kì nɛ ɓyin ɗyi kimmi kɛ mbyi nun, ɓyin konndì zwùm tɛ̀li lɛ̀ Yesù, kwo fɛʼ she ɓyin ta mɛ̀ vɛ̀nɛ̀ʼ yɛnni mèan si.
53001005	Ywum màzwùm hwæn li ta lìsàʼ lɛ kyìtæ̌ʼ Mvɛ̀nnswæ̀b yɛ ɓɛ kyìtæ̌ʼ she ǹkæ̀mŋkæm. Ntwiʼ m̀fyimnzi yɛ ɓyin ta fyimnzi yi yɛ cì ɓyin ɓɛ ɓwum ɓɛ woli kim ɓɛ ɗun kɛ ywɔʼ Mvɛ̀nnswæ̀b nun. Ɓyin ta vɛ̀nɛ̀ʼ yɛnni li kɛ ntwiʼ ywɔʼ màzwùm.
53001006	Lɛ̀ lɛŋkæ̀m, M̀vɛ̀nnswæ̀b nɛ yɛ ɓyɛbbi fyɔ̀si ɓe lɛ̀ ɓwum ɓɛ ta ɓyin ɓyɛbbi cǐ, ntwiʼ sɛ nun tǎ ywum hwæn cǐ kɛ mbyi nun.
53001007	À yɛ̌ tì ɓwiʼ flɔa fɛ ɓwiʼ lɛ̀ ɓyin m̀ban, kwan sɛ Nyɛli nyɛʼ Yesù Kristò ywìmɛ kyìlì ǹwaì yɛ kɛ ɗɛb, à ɓɛ̀n lɛ̀ mɛ̀ cikpuʼ kimmɔa ɓyon kɛ nyè.
53001008	Win nyɛli ndɔʼ yɛ nun ɓɛ ke. Li, à yɛ̌ ǹjì wìnni kɛ nywi ɓwum ɓɛ lìmmi kan M̀vɛ̀nnswæ̀b, ɓye tà ka Ǹtwum Lwɛn Nyɛli nyɛʼ Yesù Kristò yili.
53001009	À yɛ̌ ɓon mɛ̀ kæ̀ʼ lànnzi lɛ ɓɛ ɓwuâ ǹgyìnmbɔʼ, ɓɛ ɓa tî mɛʼ Mvɛ̀nnswæ̀b yɛnni ɓe, shìkì ɓɛ yɛn ǹkimmɔʼ ntwu yon.
53001010	Ywum màzwùm yɛ làn nywɔʼ nɛ Yesù Kristò ywìmɛ ɓɛ̀n lɛ̀ nun cinni ǹtwu kɛ fyaʼ ɓwum ɓyon. Ɓwum Yesù hwæn yɛ nun mɛ̀ kpaʼ nànnzea. Nywɔʼ màzwǔm, ɓyin yɛ kuʼ ɓɛ nlim, ntwiʼ sɛ ɓyin yilâ ǹzæ̌ʼ lɛʼ yɛʼ.
53001011	Son sɛ ci ɓwiʼ ta M̀vɛ̀nnswæ̀b keli kwan hwæn kɛ mɛ myin nyin nun, ɓǎ M̀vɛ̀nnswæ̀b fyɔsì ɓyin wɛ̌ ɓwum ɓye woli kim ɓɛ cinni ǹzison she nun loen ɓyin nun. Ɓwiʼ ta tî nun swulea lɛ à kpaʼ ɓyin lɛ̀ ǹkimmɔʼ yon, à cì ɓyin lwinnzi lwɛn nɛ ɓyin ta ɓàkǎʼ ncì, kònndì lɛ̀ mɛ̀ she nɛ ɓyin tǎ cì ntwiʼ sɛ ɓyin ta Yesù ɗwon.
53001012	Li, ɓɛ yɛ jin Nyɛli nyɛʼ Yesù twuli kɛ ntwiʼ yin, ɓyin cinni tì kuʼ ǹtwu fyaʼ yon. Ywum màzwùm yɛ lànnzì li ntwiʼ sɛ M̀vɛ̀nnswæ̀b nyɛʼ ɓon lɛ̀ Nyɛli nyɛʼ Yesù Kristò ta kwɛ̀nnzǐ nlim ywo lɛ̀ ɓwiʼ.
53002001	Kɛ lɛʼ sɛ yɛn m̀ɓɛ̌n Nyɛli nyɛʼ Yesù nun, lɛ̀ ǹswɔli yɛ ɓwiʼ yɛ swɔli kɛ mɛ kwù ɓyon nji, mɛ̀ ŋgyinni ɓyɛʼ, ɓwiʼ swulaʼ ɓyin
53002002	lɛ ɓa kì ɓyin hwumnzi ɓyin nɛʼ kɛ paʼ tòn shin nun, shìkì yi kwɛn ɓyin lɛ̀ she ɓyindɔʼ ta shɛ̀ lɛ ǹgyìn mɓɛ̌n Nyɛli nyɛʼ wòlâ. Shindɔʼ ɓɛ shɛâ ɓyin lɛ M̀pùn Nsanmi kwàsâ ɓwiʼ ǹgyìn màzwùm, kɛ̀ shindɔʼ ɓɛ shɛâ ɓyin lɛ ɓwiʼ ɓɛ shɛe son lɛ̀ ŋwum, kɛ̀ shindɔʼ ɓwiʼ ɓɛ kɔe son kɛ ɗèwà nun.
53002003	Kwo fɛʼ kɛ yà mbyi nun, ɓa ɓyin ɗonnzi mwum ndɔʼ pɔkaʼ ɓyin. Ntwiʼ sɛ ǹgyìn màzwùm ɓǎ wòli han kwan sɛ ɓwum mèan yɛ̌ M̀vɛ̀nnswæ̀b ɓyìnnzi, lɛ̀ ci-ɓyìnnì Mvɛ̀nnswæ̀b ndwun yɛ̌ kwan kɛ pisean, nun nɛ ywìmɛ ɓwu kɛ win twun nun kwan mmlɔ̀kàʼ ŋgyɔ̂ʼ wan nun.
53002004	Mwum màzwùm ɓǎ yili lɛ ɓwum mwumnzi swum ndɔʼ, shìkì ɓɛ mwumnzi kuʼ M̀vɛ̀nnswæ̀b. À yɛ̌ nun nɛʼ twɛli wɛ̌ ci-zwiʼ ywum hwæn pæʼ. À ywìmɛ kɛ̌n ɗun kɛ nyenswæ̀b ndwun, à ɓæn cǐ tòn she zwimbyiʼ, à twɛʼ nun nɛʼ wɛ̌ M̀vɛ̀nnswæ̀b.
53002005	Ǹlim fyeâ ɓyin lɛ̀ she mùn shɛ̀e ɓyin ywum màzwùm kwan sɛ ɓwiʼ ɓe lɛ̀ ɓyin m̀ban?
53002006	Son, swum ndɔʼ si kwe she ta ywum màzwùm kænni lɛ ɓa yi lannzì jenɛ. Ɓyin nɛʼ, ɓyin limmi swum màzwùm. Son sɛ ci ci-ɓyìnnì Mvɛ̀nnswæ̀b ndwun ni yɛ̌ ɓɛ̀n kɛ kwan sɛ ɓɛ tan nun.
53002007	Ɓwiʼ yɛnnâ lɛ ɓyɛbbi lùâ cìcì hwæn. Ɓwiʼ limmi son li ntwiʼ sɛ M̀vɛ̀nnswæ̀b nɛ ta ɓwiʼ son kwàsi. Son, ywum yɛ mùn sannzi ɓyin yi ɓa pwæ̀ti lànnzì. Sɛ yili lɛ M̀vɛ̀nnswæ̀b sɛti swum sɛ tǎ ci-ɓyìnnì ni mbyi kænni pæ̀li.
53002008	Kɛ nyě yi, ci-ɓyìnnì ni yɛ̌ kwan kɛ pisean. Nun nɛ Nyɛli nyɛʼ Yesù yɛ̌ wu lɛ̀ m̀pùn lɛʼ yon, à mlɔ̀sì nun kwan sɛ nun yɛ̌ ɓɛ̀n kɛ ŋwanni twun shon nun.
53002009	Kwan sɛ ci-ɓyìnnì Mvɛ̀nnswæ̀b ni yɛ̌ ɓɛ̀n lɛ̀ ǹkimmɔʼ Satæ̀n kɛ fyaʼ, à yɛ̌ mɛ̀ paʼ yì hìlea kyikyi cǐ, kònndì lɛ̀ yì kìkeàn mɛ mɓwɛ̀ʼ.
53002010	À yɛ̌ fyi nyè mɛ mbyi mèan kɛ ncǐ ɓyɛbbi nun ɓǎ nun pɔkaʼ ɓwum ɓye yɛ ɓwu. Ɓɛ yɛ ɓwu li ntwiʼ sɛ ɓon yili kan lɛŋkæ̀m, ɓɛ yè kan son kɛ mɛ nlim nun, ɓon læ̀kì swæʼ. Ɓɛ yilê son, M̀vɛ̀nnswæ̌b swætê ɓon.
53002011	Li nɛ ci M̀vɛ̀nnswæ̀b fyi ǹkimmɔʼ mɛ mɓwɛ̀ʼ ndɔʼ kɛ mɛ nlim nyan nun ɓǎ ɓɛ yili swum she ɓa zuʼ.
53002012	Li, ɓwum ɓye yile kǎn lɛŋkæ̀m, son, ɓɛ ta ɓyɛbbi ndwæli, kyìtæ̌ʼ Mvɛ̀nnswæ̀b yɛ ɓon ɓænni.
53002013	Mɛ̀ ŋgyinni ɓyɛʼ, à si ɓwiʼ nywi dòlɛ̀ʼ lɛ ɓwiʼ yili M̀vɛ̀nnswæ̀b osɔ̀kɔ̀ʼ yì kwan hwæn kɛ ntwiʼ yin, ɓyin ɓɛ Nyɛli nyɛʼ yili. Ntwiʼ sɛ M̀vɛ̀nnswæ̀b yæ̀nne ɓyin kɛ nɗunmi nun lɛ̀ ɓyin swæʼ kɛ nyè yɛ M̀pùn Nsanmi kɛ̀â ɓyin kɛ fyaʼ Mvɛ̀nnswæ̀b. Ɓyin swæʼ kuʼ kɛ nyè yɛ ɓyin kɛ mwù kɛ mbyi lɛŋkæ̀m nun.
53002014	M̀vɛ̀nnswæ̀b lon ɓyin lɛ ɓyin cinni ǹswæti màzwùm kwan sɛ ɓyin yeâ Ǹtwum Lwɛn yɛ ɓwiʼ ɓe ɓyin shɛ̌. À cìe li ɓǎ ɓyin cinni ǹtwu kɛ nywi Nyɛli nyɛʼ Yesù Kristò.
53002015	Li, mɛ̀ ŋgyinni ɓyɛʼ, ɗyiênì kimmi, ɓyin ɓæn ywum yɛ ɓwiʼ lisea ɓyin kɛ mɛ nlim nyin nun, ywum yɛ ɓwiʼ ɓe ɓyin shɛ̌ zwozwô, kònndì lɛ̀ ye ɓwiʼ kɔe ɓyin kɛ ɗèwà nun.
53002016	-
53002017	Ŋ̀keli yɛʼ yi lɛ: Nun nɛʼ Nyɛli nyɛʼ Yesù Kristò ɓon lɛ̀ Ce nyɛʼ M̀vɛ̀nnswæ̀b nɛ yili ɓwiʼ, ɓɛ kimnzì ɓyin mɛ̀ nlim kɛ zwum, ɓɛ fɛ tì ɓyin ǹkimmɔa yɛ ɓyin yɛ ywum lwukea cǐ kwan hwæn, ɓyin konndì mɛ̀ nzæ̌ʼ lɛʼ lwukea shɛ̌. M̀vɛ̀nnswæ̀b tà ɓwiʼ kimnzi mɛ nlim nun kɛ kwɛ̀nnzǐ nlim shon nun, à cì ɓwiʼ ta zwùm tɛ̀li lɛ̀ nun kwan hwæn.
53003001	Kɛ mmlɔ̀kàʼ nzæ̌ʼ lɛʼ nun, mɛ̀ ŋgyinni ɓyɛʼ, kelênì M̀vɛ̀nnswæ̀b kɛ ntwiʼ yɛʼ, ɓǎ ǹzæ̌ʼ lɛʼ Nyɛli nyɛʼ kɛn mbyimbyî lɛ̀ kim, ɓwum mwumnzi yon wɛ̌ tà shɛ ɓyin cie kuʼ kɛ nyinnìm shin nun.
53003002	Kelênì tì kuʼ ɓǎ ɓwiʼ nywælì tì kuʼ kɛ fyaʼ ɓwum nyenea, ntwiʼ sɛ ɓwum hwæn ɓɛ ɗwon kan Yesù Kristò.
53003003	Son, Nyɛli nyɛʼ ni mwum nɛ tǎ swum sɛ nun lɛli lwinnzi. À yɛ̌ ɓyin cǐ ɓyin ɗyi kimmi, à kànnzì ɓyin lɛ̀ Satæ̌n cì kan ɓyin ɓyɛbbi ndɔʼ.
53003004	Nyɛli nyɛʼ cì ɓwiʼ ǹlìmmì kɛ nywi yin lɛ ywum yɛ ɓwiʼ shɛâ ɓyin hwæn, ɓyin ta yon cǐ, ɓyin yɛ tì kònndi kɛ̀n mbyî lɛ̀ ǹcǐ màzwùm.
53003005	Nyɛli nyɛʼ ɗyili ɓyin mɛ̀ nlim ɓǎ ɓyin limmì m̀bɔ̀kì nɛ M̀vɛ̀nnswæ̀b tǎ ɓwum yili, à cì ɓyin ɓæn tì kuʼ ǹlim wɛ̌ tà shɛ Kristò ɓænne.
53003006	Mɛ̀ ŋgyinni ɓyɛʼ, kɛ jin Nyɛli nyɛʼ Yesù Kristò nun, ɓwiʼ shɛ ɓyin lɛ: Ɓa ɓyin kɛn ɓon lɛ̀ mɛ̀ ŋgyinni ɓye mɛ̀ ci-ɓwæʼ, ɓon ɓɛ tà ka swum sɛ ɓwiʼ lisaʼ ɓyin ywo.
53003007	Ɓyin nɛʼ, ɓyin limmi m̀bɔ̀kì nɛ ɓyin yɛ cì ɓyin ɗwon mɛ̀ kwǔ kɛ̀n ɓyɛʼ. Ntwiʼ kwan sɛ ɓwiʼ ɓe kɛ cì shin, ɓwiʼ ɓe kǎn mɛ̀ ci-ɓwæʼ.
53003008	Ɓwiʼ ɓe kǎn yili lɛ mwum ndɔʼ fɛ ɓwiʼ ji ɗinɗin, son, ɓwiʼ ɓe she cǐ, han mɛ̀ ɗùsì kwan ɓwiʼ kɛ swiʼ. Kpòn lɛ̀ nywɔʼ ɓwiʼ ɓe hwum lɛ̀ ǹcǐ she lɛ̀ ɓwiʼ læ̀kì ɓyin hwumnzi lɛ̀ ǹɗì yɛʼ.
53003009	Ɓwiʼ ɓe kǎn cì li ntwiʼ sɛ ɓwiʼ cinne kǎn ǹkimmɔʼ nyě swum ndɔʼ kɛ fyaʼ yin ɗin, son, ɓwiʼ ɓe cì li ɓǎ ɓwiʼ lisàʼ ɓyin m̀bɔ̀kì nɛ ɓyin yɛ ɗwon.
53003010	Kwan sɛ ɓwiʼ ɓe kɛ cì shin, ɓwiʼ ɓe ɓyin ndɛb ton yɛ lɛbbi lɛ: Mwum nɛ yili kan nun ci she, ɓa à ji ji fyaʼ yin.
53003011	Ɓwiʼ lɛʼ ǹzæ̌ʼ lɛʼ yi li, ntwiʼ sɛ ɓwiʼ ywɔʼ lɛ ɓyindɔʼ ɓi kɛ nyinnìm shin nun ɓye ta suʼ yòn kɛ myi ɗin, shìkì ɓɛ cinni mwǔ she yɛ ɓon yɛ cì. Sukuʼ shɛ m̀kpæ̀m ɓa yon, à fyæ̀mmi yon kɛ mbɛʼ.
53003012	Kɛ jin Nyɛli nyɛʼ Yesù Kristò nun, ɓwiʼ shɛ lɛ̀ ɓwum màzwùm lɛ ɓɛ ci she lɛ̀ ǹlim pyǐ, ɓǎ ɓon cinni swum sɛ ɓon yɛ ɓon nɛʼ ɗǐ nun.
53003013	Ti lɛ̀ ɓyin mɛ̀ ŋgyinni ɓyɛʼ, ɓa ɓyin ɓwæti mwù lɛ̀ ǹcǐ lwɛn.
53003014	Ɓɛshɛ mwum ndɔʼ shì mwù kɛ̌ kɛ nzæ̌ʼ lɛʼ yɛ ɓwiʼ ta ɓyin shɛ̌ kɛ ɗèwà sɛ nun, cɛênì nun lwɛn, ɓa ɓyin ɓæti mɛ̀ kwǔ kɛ̀n lɛ̀ nun m̀ban. Li, kwɛ̀nnjin yɛ nun ɓænni.
53003015	Kɛ kwan màzwùm nun, ɓa ɓyin cɛ nun wɛ̌ ci-ɓyìnnì, son, lɛbbênì nun ndɛb wɛ̌ ŋgyinni nyin.
53003016	Nun nɛʼ Nyɛli nyɛʼ nɛ tà ɓwiʼ flɔa fɛ, à fɛ ɓyin flɔa kɛ mɛ mbyi hwæn nun kwan hwæn. Nyɛli nyɛʼ ton lɛ̀ ɓyin, ɓyin hwæn.
53003017	Mùn Pɔ̂l, mùn nɛ kɔi ɓyin mɛ̀ hwæsi ɓɛ lɛ̀ fyàʼ yɛ̂m. M̀bɔ̀kì nɛ tǎ lìsàʼ lɛ yì ɗèwà yɛ̂m yɛ nɛ. Li nɛ fyàʼ ŋgɔʼ yɛ̂m ton.
53003018	Kwɛ̀nnzǐ nlim Nyɛli nyɛʼ Yesù Kristò ɓɛ lɛ̀ ɓyin, ɓyin hwæn.
54001001	Mùn Pɔ̂l, ci-ntwum Yesù Kristò nɛ ta wu ɗèwà ton sɛ kɔi. M̀vɛ̀nnswæ̀b nɛ swæti ɓwiʼ, nun ɓon lɛ̀ Yesù Kristò nɛ yɛ̌ ɓwiʼ swum sɛ ɓwiʼ ta ɓònŋgàʼ lwinnzi; ɓon ɓɛ kɛ mûn lɛ mùn ɓɛ ci-she nyan.
54001002	Mùn tà son kɔi lɛ̀ wù Tìmòtê, wù nɛ mwɛn nyɛ̀m nyɛ̌ ǹkæ̀mŋkæm ntwiʼ sɛ ɓwiʼ cinni kɛ̌ nlim fɔʼ ɓwiʼ lɛ̀ wù. Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì wù, ɓɛ ywɔʼ kwɛ̀nnzǐ nlim lɛ̀ wù, ɓɛ fɛ wù flɔa.
54001003	Kwan sɛ ɓe lɛ̀ mùn kɛ̀nmɛ kɛ Màsèdwân, mùn shɛ̀e wù lɛ wù ton kɛ Èfɛ̂zɛ̀, ɓǎ wù yæmnzi mɛ̀ ci-nlìsàʼ nzæ̌ʼ lɛʼ pwìnpwìn ɓye ta ɓwum pɔkea. Mùn kònndimɛ tì lɔʼ wù swum fɔʼ shɛ̌ jenɛ.
54001004	Shɛ̌ mɛ̀ ci-nlìsàʼ ɓi lɛ ɓa ɓɛ kɛ mɛ̀ mɓàkàʼ kɛ mɛ pwìn nzæ̌ʼ lɛʼ kɛ nywi mɛ mbibea ɓyan lɛ̀ kɛ nywi mɛ̀ tan ɓɛ ɓe mbyî nun hwæn. Wù shɛ̀ ɓon lɛ ɓɛ ɗonnzi ywum màzwùm ntwiʼ sɛ yɛ ta cì ǹkwùm ŋgyi ɓɛ kɛ mɛ nyinnìm ɓwum nun, yɛ tà ka ɓwum kpea lɛ̀ ɓɛ limmì swum sɛ ǹlim Mvɛ̀nnswæ̀b ta ɗyi nlim. Swum màzwùm, ɓwiʼ woli ɓwiʼ limmi son ɓɛshɛ ɓwiʼ ta ǹlim ɗyili nywi Mvɛ̀nnswæ̀b.
54001005	Mwǔ lɛʼ ton sɛ yi lɛ, mwum yili lwikwæ̌n lɛ̀ seansean nyili yɛ ta waʼ kɛ nlim nun, à cinni ǹlìmmǐ ncì ywum lwukea lɛ̀ ǹɗyili nlim ŋkæ̀mŋkæm.
54001006	Kɛ nyònnzǐ nyè yɛ ɓyindɔʼ yonnzâ lɛ̀ mbyi nlwɛn màzwùm, ɓɛ ɓwuâ kɛ mɛ lɛʼ mpwìnpwìn nɛ ɓon ta lɛli nun.
54001007	Ɓɛ ta yili lɛ̀ ɓon lisàʼ mɛ̀ lwuǎ Mvɛ̀nnswæ̀b, ɓɛ ta ɓæn lɛ̀ kim, son, ɓɛ tà ka ywɔti swum sɛ ɓɛ ta lìsàʼ.
54001008	Ɓwiʼ limmi lɛ mɛ̀ lwuǎ Mvɛ̀nnswæ̀b ɓi swum lwɛn, ɓɛshɛ mwum ɓæn ɓon lwɛn.
54001009	Son, ɓwiʼ limmì lɛ M̀vɛ̀nnswæ̌b kɛ̀ kan lwuà lɛ̀ ntwiʼ ɓwum lwukea; à kɛ̀ nun lɛ̀ ntwiʼ ɓwum ɓye ta nun gwànnzi, ɓye ta nun ǹyè yònnzi, ɓɛ ɓyinnɔ̀ʼ lɛʼ shon, ɓwum ɓye tà ka nun mwumnzi, ɓye mɛ̀ nlim nyan ni nyenea, shìkì ɓɛ ɓɛ kuʼ sanmi kɛ swiʼ shon. À konndì tì lwuà kɛ̌ lɛ̀ mɛ̀ ci-ŋwu ɓwum, ɓye ta mɛ̀ ce ɓyan wu, ɓɛ wu mɛ̀ mon ɓyan,
54001010	ɓwum ɓye ta ǹlàʼ ywi, ɓye shɛ ɓwùlu mɛ̀ ɗwɛb wɛ̌ mɛ̀ yib ɓyan, mɛ̀ ci-ŋkyì ɓwum, mɛ̀ ci-nshɛ̀ mɛ mɓwɛ̌ʼ, ɓye ta yì shìtàkwǔ gwætea ɗyi. Ywum ɓyibbɔa ndɔʼ yi kwe yɛ ta ǹlìsàʼ ywum yɛ ɗyi lwɛn gwànnzi, M̀vɛ̀nnswæ̀b kɛ̀ tì kuʼ lwuà lɛ̀ yon.
54001011	Ywum yɛ mbyi nun yi kɛ Ntwum Lwɛn nun, ǹtwum yɛ cinni ǹtwu yɛ lan ɓwùlu mɛ̀ ntwum. Ǹtwum Lwɛn màzwùm yɛ M̀vɛ̀nnswæ̀b næ̀mnzi mùn fyaʼ yi, yɛ wai kɛ cǐ shon, nun nɛ cinni ǹtwu.
54001012	Mùn tǎ Nyɛli nyɛʼ Yesù Kristò osɔ̀kɔ̀ʼ yili lɛ̀ kim sɛ nun fɛ mun nywi kɛ ncǐ she shon nun. Mùn kònndì tì kuʼ nun osɔ̀kɔ̀ʼ yili m̀bɔ̀kì nɛ nun twɛʼ mun lɛ̀ mwum nyɛ̌ wòli à cì she shon, à shɛâ mùn, à kɛ̀ mùn she shon nun.
54001013	Kwan sɛ ɓe mbyî, mùn ɓe jin shon ɓyɛbsi, mùn zæbsi tì ɓwum ɓyon, mùn kònndì tì nun sìmmɔa si. Kwo fɛʼ li, M̀vɛ̀nnswæ̀b cinnâ kwɛ̀nnzǐ nlim lɛ̀ mùn, ntwiʼ sɛ nun lìmmi lɛ mùn ɓe cì li kɛ njimmi nun, ntwiʼ sɛ mǔn ɓe kǎn ǹlim kɛ̌ lɛ̀ nun, shìkì mùn lìmmì kuʼ swum sɛ mùn ɓe cì.
54001014	Nyɛli nyɛʼ lìseâ kwɛ̀nnzǐ nlim shon kɛ nywi yɛ̂m ǹzwɔnzwɔ̀ʼ, à cìâ mùn kɛ̀ ǹlim kɛ nywi yon kwan hwæn, à cì tì mùn yili ɓwùlu kɛ mɓæti yɛ ɓwiʼ ti ɓæti lɛ̀ Yesù Kristò.
54001015	Ǹzæ̀ʼ lɛʼ nɛ mùn yɛ̌ lɛʼ nɛ ni ǹzæ̀ʼ lɛʼ ŋkæ̀mŋkæm; à ni ǹzæ̀ʼ lɛʼ nɛ yili lɛ mwum hwæn yê nun lwɛn, à kɛ̀ ǹlim lɛ̀ nun. Ǹzæ̀ʼ lɛʼ màzwùm ni lɛ, Yesù Kristò kìân ŋgyɔ̂ʼ wan lɛ̀ nun swæti mɛ̀ ci-ncǐ ɓyɛbbi hwæn kɛ ncǐ ɓyɛbbi nun. Mùn nɛ tǎ lɛʼ nɛ, mùn nɛ lan mɛ̀ ci-ncǐ ɓyɛbbi hwæn lɛ̀ ǹcǐ ɓyɛbbi.
54001016	Son sɛ ci kuʼ, M̀vɛ̀nnswæ̀b ywɔâ kwɛ̀nnzǐ nlim lɛ̀ mùn. À cǐ li, ɓǎ nun lisàʼ ɓwum lɛ nun ni ci-mɓæn nlim; à ɓæn ǹlim lɛ̀ mùn, mùn nɛ lǎn ɓwùlu mɛ̀ ci-ncǐ ɓyɛbbi hwæn. À cìe li, ɓǎ nun lisàʼ m̀bɔ̀kì lɛ̀ ɓwum ɓye yɛ ǹlim kɛ̌ lɛ̀ nun, ɓɛ cinni ǹzison ɗwùmɗwùm.
54001017	Ǹtwu ɓɛ lɛ̀ M̀vɛ̀nnswæ̀b ɗwùmɗwùm nɛ tà ka ywi, nun nɛ suʼ M̀vɛ̀nnswæ̀b m̀bɔʼ, mwum tà ka nun yɛnni. Ǹtwu ɓɛ lɛ̀ nun ɗwùmɗwùm kwan hwæn. Àmɛ̀n.
54001018	Mwɛn nyɛ̀m Tìmòtê, mùn tà wu kònndi ndɛb fɔʼ yɛ lɛbbi kɛ ŋwum fɔʼ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle ǹdìkàʼ ŋwê kɛ jin swû nun. Kyìbli kɛ ndɛb màzwùm nun, ɓǎ wù ɓɔli, wù ɗwi wì, wù kwan ǹkimmi.
54001019	Fɔ̀si ǹlim ywû ɗyili kɛ nywi Mvɛ̀nnswæ̀b, wù cinni mwǔ mɓàkàʼ mɛ lɛʼ nlwukea. Ɓyindɔʼ ɓyinnɔâ mɛ̀ mɓàkàʼ nlwukea nɛ tà ɓon kǐn mwu, li, ɓɛ ɓwuli kɛ̌ nlim shan nywi Yesù.
54001020	Ɓwum ɓî ndɔʼ Èmènê ɓon lɛ̀ Àlèzândrɛ̀ ɓi kwe nyinnìm ɓwum màzwùm nun. Mùn fɛâ ɓon kɛ fyaʼ Satæ̀n, ɓǎ ɓɛ limmì lɛ ǹgwànnzì jin Mvɛ̀nnswæ̀b ɓa lwɛn.
54002001	Swum zwimbyiʼ sɛ mùn yili lɛ mwum sɛti cì, à si lɛ, à keli M̀vɛ̀nnswæ̀b kɛ mɛ myin ɓwum hwæn nun, à swulaʼ nun kɛ mɛ mwù nyan nun, à yili nun osɔ̀kɔ̀ʼ ntwiʼ yan.
54002002	À keli lɛ̀ jin mɛ̀ myin mɛ mvɛ̌n klwɔkea, lɛ̀ mɛ̀ myin ɓwum ɓye mbyî hwæn ɓye cinni ǹkimmɔʼ kɛ mɛ ŋgyɔʼ zwɛ̂m, ntwiʼ ɓwiʼ læ̀kì hwumni, lɛ̀ ɓwiʼ toènnì flɔa, ɓwiʼ ɓɛ kwan hwæn m̀ban lɛ̀ M̀vɛ̀nnswæ̀b, mɛ̀ kìkæ̀n nɛ ɓwiʼ ta cì kwan hwæn ɓɛ nyɛ̌ ǹkæ̀mŋkæm.
54002003	Swum sɛ woli sɛ ɓɛ myimmi kɛ swiʼ Ci-nswæti nyɛʼ M̀vɛ̀nnswæ̌b, à si.
54002004	M̀vɛ̀nnswæ̀b nɛ yili lɛ mwum hwæn swæʼ, à lìmmi lɛŋkæ̀m.
54002005	M̀vɛ̀nnswæ̀b sukuʼ m̀bɔʼ, mwum nɛ ɓæti ti kuʼ ɓwiʼ lɛ̀ M̀vɛ̀nnswæ̀b suʼ tì kuʼ m̀bɔʼ, à ni Yesù Kristò.
54002006	Nun nɛ fɛ nun nɛʼ lɛ̀ nun swæti ɓwum hwæn. Li nɛ cie, kwan sɛ kwan wole, à lìsàʼ lɛ M̀vɛ̀nnswæ̀b ni yili lɛ mwum hwæn swæʼ.
54002007	Son sɛ mwǔ swum sɛ ci mùn ɓɛ ci-ntwum Mvɛ̀nnswæ̀b. À yæ̀nnâ mùn ɓǎ mùn lisàʼ ywum ye kɛ lɛŋkæ̀m nun lɛ̀ ɓwum ɓye ɓa mɛ̀ Yudà, lɛ̀ ɓɛ kɛ ǹlim lɛ̀ nun. Lɛʼ sɛ mùn tǎ wù shɛ̀ sɛ, mɛ̀ mɓwɛ̌ʼ yɛ ɓan, lɛŋkæ̀m sɛ.
54002008	Li nɛ mùn yili lɛ kɛ cìcì hwæn, ɓwum hwæn keli M̀vɛ̀nnswæ̀b. Ɓɛ yɛ nun keli, ɓɛ keli nun lɛ̀ ǹlim fɔʼ. Ɓa ɓɛ nyenaʼ ǹlim, shìkì ɓɛ klwikaʼ kuʼ mɛ̀ lɛʼ ɓon lɛ̀ ɓwùlu.
54002009	Ti lɛ̀ mbyi mɛ̀ yib, mùn yili lɛ ɓɛ swi mɛ̀ plè wɛ̌ tà shɛ mwum tǎ plè swǐ kɛ ŋkyìblì zwɛ̂m, ɓa ɓɛ ɓɛ mɛ̀ ci-nshelaʼ nywi. Mwù hwæn, ɓa ɓɛ twæʼ yon lɛ̀ mɛ̀ mɛʼ ɓwum hwæn swi ɓon nywi, shìkì ɓɛ kɛ ywum nyànŋgaʼ ye lǒn mèan kɛ nywi, lɛ̀ mɛ̀ plè ɓye lǒn mèan.
54002010	Lwu sɛ yili lɛ ɓɛ lwu, à si she ncìkàʼ mɛ lɛʼ nlwukea. Son sɛ lwu mlib nɛ tǎ shɛ̀ lɛ nun tǎ M̀vɛ̀nnswæ̀b mwumnzi.
54002011	Kwan sɛ mɛ̀ yib ta ywum yusea kɛ nyenswæ̌b, sɛ yili lɛ ɓɛ ton kàkaʼ, ɓɛ ywɔʼ ŋwum mwum nyɛ̌ tà ɓon ywum lìsea.
54002012	Mǔn yili kan lɛ mɛ̀ yib ɗyi kɛ swiʼ mɛ ɗwɛb, ɓɛ ta mɛ̀ ɗwɛb ywum lìsea. Ɓa ɓɛ lwum ǹkimmɔʼ cinni nywi mɛ ɗwɛb, ɓɛ ton kàkaʼ.
54002013	Ntwiʼ kwan sɛ M̀vɛ̀nnswæ̀b fɔ̀e mwum, ǹɗwɛb nɛ nun sɛte fɔ̀ʼ, ǎ kà fɔ̌ʼ m̀lib ɓe.
54002014	Mbyi ndɔʼ kònndì tì kuʼ ɓɛ lɛ: Adæ̀m nɛ nywun pɔkae kǎn, son, m̀lib nɛ nun pɔkae. Li, m̀lib nɛ fyinnze ŋwum Mvɛ̀nnswæ̀b.
54002015	Kwo fɛʼ she m̀lib nɛ fyinnze ŋwum Mvɛ̀nnswæ̀b si, mɛ̀ yib yɛ ɓwɛn ye, li, M̀vɛ̀nnswæ̀b yɛ̌ ɓon swæti, ɓɛshɛ ɓon ta mwù kɛ̌ kwan hwæn lɛ̀ nun, ɓɛ ɓɛ tì ɓwum ɓye ta ɓwùlu yili, ɓɛ konndì ɓɛ ɓwum sanmea kɛ swiʼ Mvɛ̀nnswæ̀b. Ɓa ɓɛ ɓɛ mɛ̀ ci-nshelaʼ nywi.
54003001	Ǹzæ̀ʼ lɛʼ nɛ ni nun nɛʼ ǹzæ̀ʼ lɛʼ. À ni lɛ: Mwum nɛ yili lɛ nun ɓɛ mwumŋkæ̀m ŋkwìn ɓwum Mvɛ̀nnswæ̀b nun, she lwɛn sɛ nun ta kæb.
54003002	A yili kan lɛ mwumŋkæ̀m nɛ ŋkwìn ɓwum Mvɛ̀nnswæ̀b nun ɓɛ lɛ̀ lɛʼ ɓyɛbbi ndɔʼ nywi. À ɓɛ mwum nɛ cinni m̀lib m̀bɔʼ, ɓa à kɛ̀ mwù kɛ lɛʼ ŋkan nun, à ɓɛ mwum nɛ tǎ ywum hwæn cǐ kɛ mbyi nun. Mɛ̀ kìkæ̀n nyon ɓɛ nyɛ̌ ǹlwukea. À ɓɛ ci-nyè mɛ kyìn kɛ ɗwon nyon, à ɓɛ tì mwum nɛ wòli à lìsàʼ ɓwum ywum.
54003003	Ɓa à ɓɛ son ɓæ̀ʼ, shìkì à ɓɛ kuʼ ci-ŋkæb lɛʼ, son, à ɓɛ m̀flɔa. Ɓa à ɓɛ kuʼ ci-ŋklwìkàʼ mɛ lɛʼ, shìkì à ɓɛ mwum nɛ lòn shɛâ ǹlim.
54003004	Sɛ yili ti kuʼ lɛ à limmì m̀ɓæn ɓwum ɓyon, ɓwɛn ɓyon ɓɛ ywɔli, ɓɛ mwumnzi nun.
54003005	Ntwiʼ mwum shì m̀ɓæn ɓwum ɓyon lìmmi, ǎ wòli kan à ɓæn ǹkwìn ɓwum Mvɛ̀nnswæ̀b.
54003006	Mwum nɛ kɛ nywæb kɛ lɛʼ-Nswæ̀b nun, sɛ yili kan lɛ à ɓɛ mwumŋkæ̀m ŋkwìn ɓwum Mvɛ̀nnswæ̀b. Ntwiʼ shindɔʼ, à yɛ̌ ɗunmi nywi shelea. Li, kyìtæ̀ʼ yɛ nun ɓænni wɛ̌ tà shɛ sɛ ɓænne Satæ̀n.
54003007	Sɛ yili ti kuʼ lɛ mwum nyɛ̌ wù yɛ̌ kɛ̀ cinni ǹkyìblì kɛ mɛ mɛʼ ɓwum hwæn. Li, ɓɛ ɓa swum sɛ ɓɛ yɛ nun shɔ̀lea nun cinni, à cinni tì kuʼ ǹkimmɔʼ nɗyi kimmi kɛ mɓwɛb yɛ Satæ̀n yɛ̌ nun ɓwɛbbi nun.
54003008	Ɓwum ɓye ta she cǐ kɛ ŋkwìn ɓwum Mvɛ̀nnswæ̀b nun, sɛ yili lɛ ɓɛ cinni kuʼ mɛ̀ kìkæ̀n nlwukea wɛ̌ nyɛ̌ ɓwumŋkæ̀m ŋkwìn ɓwum Mvɛ̀nnswæ̀b. Ɓa ɓɛ cinni mɛ̀ ŋwum mɓì-mɓì. Ɓa ɓɛ nwi ǹkan ǹzwɔnzwɔ̀ʼ, shìkì ɓɛ ɓɛ ɓwum ɓye mɛ̀ ci-ŋkwɛ̀b kɛ mɛ lɛʼ lòn nun.
54003009	Ɓɛ kɛ ǹlim lɛ̀ swum sɛ M̀vɛ̀nnswæ̀b kwàsi ɓwiʼ, ɓɛ ɓæn son lɛ̀ ǹlim fɔʼ.
54003010	Sɛ yili lɛ, lɛ̀ ɓyin kà kɛ̌ ci-she kɛ ŋkwìn ɓwum Mvɛ̀nnswæ̀b nun, ɓyin sɛti fɛʼ nun kɛ̀nnzi kɛ mɛ kìkæ̀n nyon nun. Kwan sɛ ɓyin yɛnnâ lɛ ǎ cinni kan mɛ̀ kìkæ̀n mɓyibbɔa, lɛ̀ ɓyin kà kɛ̌ nun kɛ nyinnǐm ŋkwìn ɓwum Mvɛ̀nnswæ̀b nun, à cì she.
54003011	Sɛ yili ti kuʼ lɛ mɛ̀ yib ɓyan cinni m̀bɔ̀kì tòn nyɛ̌ ǹlwɛn, ɓa ɓɛ hwæb ɓwùlu, shìkì ɓɛ kɛ kuʼ mwù kɛ lɛʼ ŋkan nun. Ɓɛ ɓɛ kwan hwæn lwinni kɛ mɛ lɛʼ nyan nun.
54003012	Mwum nɛ sukuʼ m̀lib m̀bɔʼ cinni nɛ woli à cì she kɛ nyinnǐm ŋkwìn ɓwum Mvɛ̀nnswæ̀b nun. À ɓɛ mwum nɛ tǎ ɓwɛn ɓyon ɓænni lwɛn, lɛ̀ ɓwum ɓyon nun hwæn.
54003013	Ci-she Mvɛ̀nnswæ̀b nɛ tǎ she cǐ kɛ ŋkwìn ɓwum Mvɛ̀nnswæ̀b nun lwɛn, à yɛ̌ ɓɛ mwum ŋkæ̀mŋkæm kɛ mɛʼ ŋkwìn ɓwum màzwùm nun. À yɛ̌ lɛli mwù zwô kɛ nywi ywum yɛ ɓwiʼ ta ɗwon kɛ mbyi Yesù Kristò nun kɛ mɓæti yɛ ɓwiʼ ti ɓæti lɛ̀ nun.
54003014	Mùn yili lwɛn lɛ mùn kiìn ǹgyìn ton yɛ kɛ cì swû, son, mùn tà wu ɗèwà ton sɛ kɔi,
54003015	mùn nɛ shi fɛʼ pwæ̀ti ɓɛ̌n, ɓǎ wù limmì wɛ̌ tà shɛ sɛ yili lɛ ɗwòn Mvɛ̀nnswæ̀b ton. Ɗwòn màzwùm ni ǹkwìn ɓwum Mvɛ̀nnswæ̀b, M̀vɛ̀nnswæ̀b nyɛ̌ tà ka ywi. Ŋ̀kwìn ɓwum màzwùm yɛ ta lɛŋkæ̀m ɓænni wɛ̌ tà shɛ ǹshimmbyiʼ ta nye ɗɔ̀a.
54003016	Swum ŋkæ̀mŋkæm sɛ ɓe gwùmni sɛ M̀vɛ̀nnswæ̀b kwàsâ ɓwiʼ kɛ nywi paʼ nɗwon sɛ mwum wòli à ɗwon nun, à si swum twun ǹzwɔnzwɔ̀ʼ. Swum màzwùm si kɛ nywi Yesù Kristò. A si lɛ: À fyònne mwum lɛ̀ ǹnywùn kɛ mwu wɛ̌ ɓwiʼ ɓɛ ŋgyɔ̂ʼ wan. M̀pùn Nsanmi tà ɓwiʼ lìsea lɛ à ni ǹsanmi, mɛ̀ cikpuʼ Mvɛ̀nnswæ̀b ɓye ɗɛb yɛnnâ nun. Ɓwum sannzâ ǹzæ̌ʼ lɛʼ yon yì cìcì hwæn. Ɓwum mèan ɗin ndɔʼ kɛ ŋgyɔ̂ʼ wan nun ɗyilâ ǹlim kɛ nywi yon. M̀vɛ̀nnswæ̀b nànnzâ nun kɛ zwô kɛ cìcǐ twun shon.
54004001	M̀pùn Nsanmi shɛ̀ ɓwiʼ seansean lɛ: Kwan sɛ ŋgyɔ̂ʼ wan yɛ̌ kwɛmmi lɛ̀ m̀mlɔ̌ʼ, ɓyindɔʼ lɛ̀ ɓwum yɛ mbyi Mvɛ̀nnswæ̀b ɗonnzi. Ɓɛ yɛ mɛ̀ mpùn mɓyibbɔa nɛ tà ɓon pɔkea mwumnzi. Ywum yɛ m̀pùn mɓyɛbbi tǎ lìsàʼ, yon yɛ ɓon yɛ ɗwon.
54004002	Mɛ̀ ci-mɛ ŋwum mɓì-mɓì ɓɛ ta mɛ̀ mɓwɛ̀ʼ shɛ̌, ɓon ɓɛ yɛ ɓon mbyi nlwɛn ɓwuli. Mɛ̀ ci-mɓwuli ɓwùlu ɓi tà ka tì ɓàkàʼ lɛ̀ mɛ̀ lɛʼ mɓyibbɔa nɛ ɓon ta cì.
54004003	Paʼ ɓwum màzwùm, ɓon ɓɛ ta ndɛb lɛbbi lɛ ɓa ɓwum shɛ ɗæm. Ɓɛ konndì kuʼ paʼ ywum ji ndɔʼ sæ̀li nun, lɛ yindɔʼ ɓa lwukea lɛ mwum ji yon. Son, ti kɛ mbyi Mvɛ̀nnswæ̀b nun, kwan sɛ nun fɔ̀e ywum màzwǔm, à shɛ̀e lɛ ɓɛ ji yon. Ɓwum ɓye ta ǹlim ɗyili kɛ nywi Yesù Kristò, ɓye limmi swum sɛ ɗyi lɛŋkæ̀m, ɓɛshɛ ɓɛ ji yon, ɓe ɓɛ yilâ M̀vɛ̀nnswæ̀b osɔ̀kɔ̌ʼ, lɛ̀ lɛʼ ɓyɛbbi ndɔʼ ɓa kwe nlim.
54004004	À si li ntwiʼ ywum yɛ M̀vɛ̀nnswæ̀b fɔ̀ʼ hwæn yi lwukea. Swum ndɔʼ ɓa she mwum wòli à ɓyìnnɔ̌ʼ, ɓɛshɛ lɛ̀ wǔ kà ji son, wù tǎ sɛti M̀vɛ̀nnswæ̀b osɔ̀kɔ̀ʼ yili.
54004005	Swum ji ta lwu ntwiʼ lɛʼ Mvɛ̀nnswæ̀b ɓɛshɛ mwum sɛti nun keli, lɛ̀ ǎ kà ji.
54004006	Ywum ton yɛ hwæn, wù yɛ̌ yon lìsea lɛ̀ ǹkwìn ɓwum Mvɛ̀nnswæ̀b. Li, wù yɛ̌ ɓɛ ci-she Yesù Kristò nyɛ̌ ǹlwɛn, wù kònndì ɓɛ ǹkimmi kɛ mbyi Mvɛ̀nnswæ̀b nun, kɛ ntwiʼ lɛʼ shon sɛ wù tǎ mwù kɛ̌ lɛ̀ son, lɛ̀ tì kuʼ ntwiʼ ǹlìsǎʼ lwɛn yɛ wù tǎ ɗwonnzi.
54004007	Ɓa wù ɗwonnzi mɛ̀ tan pwìnpwìn yɛ tà ka M̀vɛ̀nnswæ̀b ǹlim lwukea. M̀bɔ̀kì tòn nywù fyǒn kònndɔ̀ʼ mbyimbyî wɛ̌ tà shɛ M̀vɛ̀nnswæ̀b yili.
54004008	Ɓɛshɛ mwum ndɔʼ tǎ kwæʼ nywi shon mɛ̀nndi lɛ̀ ǹkimnzaʼ, sɛ woli sɛ kpaʼ nun kwækwæʼ. Son, ɓɛshɛ mɛ̀ kìkæ̀n nyon ni wɛ̌ tà shɛ M̀vɛ̀nnswæ̀b yili, sɛ woli sɛ kpaʼ nun, sɛ lan li, ntwiʼ sɛ nun lìmmâ lɛ nun cinnâ ǹzison she nywæb jenɛ, ǹzison she yɛ ɓɛ kwe kwan hwæn shìkì sɛ ywi.
54004009	Ǹzæ̀ʼ lɛʼ tòn nɛ ni ǹzæ̀ʼ lɛʼ ŋkæ̀mŋkæm, à si lwɛn lɛ mwum ɓæn nun lɛ̀ ǹlim yon nun hwæn.
54004010	Kɛ ntwiʼ màzwǔm, ɓwiʼ ta ɓɔli, kwo fɛʼ ywi, ɓwiʼ ywi, ntwiʼ sɛ ɓwiʼ ta zwùm tɛ̀li lɛ̀ M̀vɛ̀nnswæ̀b nɛ tà ka ywi. Nun nɛ ɗyi Ci-nswæti ɓwum hwæn, làn lwi ni ǹswæti yɛ mwum nɛ tǎ ǹlim ɗyili kɛ nywi Yesù Kristò.
54004011	Shɛ̌ lɛ̀ mwum hwæn lɛ à ci ywum yɛ mùn tannzi yi hwæn.
54004012	Ɓa wù cì mwum ndɔʼ njìlì wù ntwiʼ wù ni m̀bìpàn, fyǒn ɓon m̀bɔ̀kì tòn nlwɛn lìsea kɛ nzæ̌ʼ lɛʼ yɛ wù tǎ lɛʼ nun, kɛ mɛ kìkæ̀n nywù nun, kɛ nyili yɛ wù yili ɓwùlu nun, kònndì kɛ nɗyili nlim yɛ wù tǎ ɗyili nywi Mvɛ̀nnswæ̀b, lɛ̀ m̀bɔ̀kì tòn nsanmi nywù.
54004013	Ɓa wù ɓwæti mwù lɛ̀ ǹnzanŋgaʼ ɗèwǎ Mvɛ̀nnswæ̀b kɛ swiʼ ɓwum, fannzi ɓon, wù lìsàʼ ɓon lɛʼ-Nswæ̀b, han a kɛn ɓɛ̀n nywɔʼ nɛ mùn yɛ̌ ɓɛ̀n.
54004014	Ɓa wù njìlì ǹkimmɔʼ yɛ M̀vɛ̀nnswæ̀b fɛâ wû yi. À fɛe wù yon kɛ fyaʼ ɓwum ɓye ɓe mɛ̀ ci-nlɛli kɛ ŋwum yon nun, ɓon ɓɛ lɛle kɛ jin swû nun kwan sɛ ɓwumŋkæ̀m satae wù mɛ̀ fyàʼ mwu.
54004015	Ywum yɛ wù yɛ̌ cì hwæn, à yi. Wu ywìmɛ yon cǐ, wù cì yon lɛ̀ ǹlim fɔʼ, ɓǎ mwum hwæn yɛn wɛ̌ tà shɛ wù tǎ kɛ̀nnɔ̀ʼ mbyî kɛ mbyi Mvɛ̀nnswæ̀b nun lwɛn.
54004016	Konni lɛ̀ m̀bɔ̀kì tòn nywù lwɛn, kònndì lɛ̀ ywum yɛ wù tǎ lìsàʼ nun, wù ɓɛ kɛ nlim ǹkimmi; ɓɛshɛ wu cì li, lɛ̀ wù yɛ̌ wǔ nɛʼ swæti, wù swæti tì kuʼ ɓwum ɓye yɛ lɛʼ swû ɗwonnzi.
54005001	Ɓa wù nyɛnndi ǹɗwɛbshì, lɛli lɛ̀ nun kɛ ŋkwu pɛn nun, wù twɛʼ nun wɛ̌ ce nywù. Wù cì tì kuʼ lɛ̀ mɛ̀ mbìpàn mɛ ɗwɛb wɛ̌ swum sɛ wù wòli wù cì lɛ̀ mɛ̀ ŋgyinni ɓyû ɓye mɛ̀ ɗwɛb.
54005002	Wù twɛʼ mɛ̀ yibshì wɛ̌ ɓon ɓɛ ye wû, wù cì tì kuʼ lɛ̀ ɓye mɛ̀ mbìpàn mɛ yib wɛ̌ ɓon ɓi mɛ̀ ŋgyinni ɓyû ɓye mɛ̀ yib. Ǹlim ywû ɓɛ zwum sanmi lɛ̀ ɓon.
54005003	Mɛ̀ kwɛb mɛ̀ yib ɓye ɓa lɛ̀ ɓwum nun, mwumnzi ɓon.
54005004	Ɓɛshɛ ǹkwɛb mlib ndɔʼ cinni mwɛn, shindɔʼ ǹdwì nɛ yon cinni, mwɛn màzwùm sɛti fɛʼ yon fyàʼ ɗwǐ nywi, wɛ̌ tà shɛ a yili lɛ ɓwɛn ci lɛ̀ ɓwum ɓyan. Sɛ lisaʼ lɛ ɓɛ giti ɓwum ɓyan ɓye ye ɓon, wɛ̌ tà shɛ ɓɛ gite kuʼ ɓon lɛ̀ ɓɛ kà klwɔkaʼ. Ywum màzwùm yɛ li yi, yon yɛ ta M̀vɛ̀nnswæ̀b ǹlim lwukea.
54005005	Ŋ̀kwɛb mlib yɛ fɔsi lɔʼ ghonni kyi, ye cinni kan mwum ndɔʼ nyɛ̌ wòli à giti yon, yon yɛ ta zwùm tɛ̀li lɛ̀ M̀vɛ̀nnswæ̀b, yɛ ta nun keli kwan hwæn, kpòn lɛ̀ nywɔʼ lɛ à kpaʼ yon.
54005006	Son, ti lɛ̀ ǹkwɛb mlib yɛ ta swum sɛ lwukaʼ ǹlim yon cǐ, kwo fɛʼ she à yi lɛ̀ mɛʼ si, yɛ ti wɛ̌ yɛ ywiâ nun.
54005007	Lìsaʼ ɓwum ywum ton yɛ, mwum ndɔʼ læ̀kì ɓon kwɛ̀m nyɛnndi cinni nywi.
54005008	Ɓɛshɛ mwum ndɔʼ shì ɓwum ɓyon nɛʼ giti, a lan lɔʼ ɗyě ɓye ta tòn ɗwon nyon, lɛ̀ à ɓyìnnɔâ mbyi Mvɛ̀nnswæ̀b, ǹdikàʼ tì fɛʼ mwum nɛ ǹlim yon ɓa nywi Yesù Kristò.
54005009	Wù yɛ̌ suʼ jin ŋkwɛb mlib kɔa kɛ ɗèwǎ mkpaʼ nun lɛ̀ à wòlâ ɗwùm mwum fyuru; li, ɓyin kpaʼ nun. Nyɛ̌ ɓyin yɛ jin shon kɔa li ni, sɛ yili lɛ à ɓɛ m̀lib nyɛ̌ sue kuʼ ǹɗwɛb cinni m̀bɔʼ kɛ wan nyon nun.
54005010	M̀lib màzwùm konndì tì kuʼ ɓɛ m̀lib nyɛ̌ mwum hwæn lìmmi mɛ̀ kìkæ̀n nlwukea nyon, à ɓɛ m̀lib nyɛ̌ ɓe ɓwɛn ɓyon ndɛb lɛbbi lwɛn. À ɓɛ tì m̀lib nyɛ̌ yèâ mɛ̀ kyìn lwɛn kɛ ɗwon nyon, à ɓɔsâ ɓwum Mvɛ̀nnswæ̀b mɛ̀ kwù. À kònndì ɓɛ m̀lib nyɛ̌ kpeâ ɓwum ɓye ɓe vɛ̀nɛ̀ʼ yɛnni kɛ tòn shan nun, nyɛ̌ ǹlim yon hwæn ɓe kɛ̀n kɛ ncìkàʼ mɛ lɛʼ nlwukea nun. Paʼ ŋkwɛb màzwǔm, sɛ woli wù kɔʼ jin shon kɛ ɗèwǎ mkpaʼ nun.
54005011	Ti lɛ̀ ǹkwɛb mlib yɛ woli ti yɛ ye ɓwɛn, ɓa wù kɔʼ jin shon kɛ ɗèwǎ mkpaʼ mɛ ŋkwɛb nun. Wu kɔʼ jin shon m̀byìmmi li, ǹshɛ ɗæm yɛ tì nun kònndi ǹlim kwɛ̀nni ɓe, li, à yɛ̌ ǹyè yònnzi lɛ̀ Yesù Kristò.
54005012	Kwan sɛ ǹshɛ ɗæm yɛ tì nun kònndi ǹlim kwɛ̀nni ɓe lɛ̀ wù kɔâ jin shon kɛ ɗèwà mɛ ŋkwɛb nun, à yɛ̌ kyìtæ̌ʼ Mvɛ̀nnswæ̀b pyǐ, ntwiʼ sɛ nun gwànnzâ ǹkàli yɛ nun ɓe lɛ̀ à cìâ lɛ̀ M̀vɛ̀nnswæ̀b lɛ nun ɓà tî ǹɗwɛb shɛ.
54005013	Kwɛ̀m ndɔʼ ni tì lɛ, shindɔʼ wu kɔʼ jin shon lɛ̀ ǎ kɛ m̀bìpǎn, she shon ɓa ti ɓɛ mbyî, sɛ lan m̀kpèlǐ nyòn mɛ̀ nye mɛ̀ nye. A ɓa suʼ ɗin lɛ ǹyǒn, à yɛ̌ ɗunmi swi kɛ ŋwum wɛ̌ mbyiʼ kɛ mɛ myin ɓwùlu nun, lɛʼ ndɔʼ ɓa nun lèan, à shì son lɛli. Lɛʼ she ɓǎ she mwum lɛʼ son sɛ nun yɛ̌ ɗwô.
54005014	Son sɛ ci mùn lɛʼ lɛ, ǹkwɛb mlib ye kɛ m̀bìpǎn, ǹdikàʼ yɛ shɛ ǹɗwɛb ɓe ɓǎ yɛ ye tì ɓwɛn, yɛ konni lɛ̀ ɗwòn lwɛn, ntwiʼ sɛ nun ɓɛ ɓe li, mɛ̀ ci-ɓyìnnzì ɓyɛʼ ɓa ǹzæ̀ʼ lɛʼ mɓyɛbbi ndɔʼ cinni nywi yɛʼ.
54005015	Mùn tǎ son si lɛli ntwiʼ mɛ̀ kwɛb mɛ̀ yib ndɔʼ sɛtâ mbyi Mvɛ̀nnswæ̀b kwean, ɓɛ ɗwon nyɛ̌ Satæ̀n.
54005016	Ɓɛshɛ m̀lib ndɔʼ nɛ kɛ mbyi Mvɛ̀nnswæ̀b nun cinni ǹkwɛb mlib ndɔʼ kɛ næm, à si lwɛn lɛ nun nɛ kpaʼ ǹkwɛb màzwùm. Ɓa à fɛ she màzwùm lɛ̀ ǹkwìn ɓwum Mvɛ̀nnswæ̀b. Li, ǹkwìn ɓwum Mvɛ̀nnswæ̀b woli yɛ giti ǹkwɛb mlib ye yon kyishon, shìkì mwum.
54005017	Mwumnzênì ɓwumŋkæ̀m ɓye ta ǹkwìn ɓwum Mvɛ̀nnswæ̀b kɛ̀nnzi lwɛn; ɓyin fɔsì ɓon mwumnzi, a lan lɔʼ ɗyě ɓwum ɓye ta nywi kimnzi lɛ̀ ɓon lisàʼ ɓyin lɛʼ-Nswæ̀b.
54005018	Ntwiʼ sɛ lɛʼ-Nswæ̀b lɛli lɛ: «Nje nɛ tà wu she cǐ hwæn, ɓa wù kpæm nun ŋwum kwan sɛ à ni she nun.» Lɛʼ fɔʼ si konndi ti lɛʼ lɛ: «Mwum nɛ tǎ she cǐ, sɛ yili lɛ à cinni ɗɛ̀bbi nyon.»
54005019	Ɓɛshɛ mwum ndɔʼ shɛ̀ lɛ mwumŋkæ̀m ŋkwìn ɓwum Mvɛ̀nnswæ̀b cìâ lɛʼ ɓyɛbbi ndɔʼ, ɓwum ɓî, shindɔʼ lê shi lɛʼ màzwùm yili, ɓa wù yili son.
54005020	Ɓwumŋkæ̀m ŋkwìn ɓwum Mvɛ̀nnswæ̀b ɓye ta ɓyɛbbi cǐ hwæn, lɛsi ɓon kɛ ŋkwìn ɓwum nun, ɓǎ yi ɗun ɓwùlu zwum lɛ̀ ǹcìkǎʼ paʼ mɛ lɛʼ màzwùm.
54005021	Mùn swulaʼ wû kɛ swiʼ Mvɛ̀nnswæ̀b lɛ̀ kɛ swiʼ Yesù Kristò, kònndì lɛ̀ kɛ swiʼ mɛ cikpuʼ Mvɛ̀nnswæ̀b ɓye kɛ ɗɛb lɛ, cì swum sɛ mùn shɛ̀ wù si, shìkì wù kɛ̀ ǹkyììli kɛ nyinnìm ɓwum nun; ɓa ɓyindɔʼ ɓɛ wù mɛʼ ɓye cinnâ ǹtwu, ɓyindɔʼ kuʼ ɓye cinni kan ǹtwu.
54005022	Ɓa wù sɛti mwum mɛ̀ fyàʼ sati mwu lɛ̀ nun ci she Mvɛ̀nnswæ̀b shìkì wù sɛti kuʼ nun ɓwɛbbi mbyî tin. Ɓa wù kɛ̀ fyàʼ ywû kɛ mɛ ɓyɛbbi ɓwùlu nun. Kɛ nywi ywû wǔ nɛʼ nun, ɓa wù cinni kìkæ̌n ɓyɛbbi ndɔʼ nywi.
54005023	Wu yɛ̌ tì kuʼ tònkǐ, wù ɓwɛb ɓæ̀ʼ kwæʼ, ɓa wù suʼ mlǎʼ nwi ntwiʼ ŋkwɛ̀nnì zwum ywû.
54005024	Mɛ̀ ɓyɛbbi nyɛ̌ ɓyindɔʼ lɛ̀ ɓwum ni kɛ pisean lwɛn, lɛ̀ ǎ kà kwan kɛ swiʼ kyìtæ̌ʼ, lɛ̀ mwum hwæn yɛnnâ nun. Ti kuʼ lɛ̀ nyɛ̌ ɓyindɔʼ, ɓɛ ta nun ywǐ lìmmi, lɛ̀ kyìtæ̀ʼ sɛ kwannzi nun.
54005025	Ti lɛ̀ mɛ̀ she nlwukea nɛ mwum tǎ cǐ, ǎ tà ka gwùmnì; nun shì fɛʼ lwɛn màzwùm cì kɛ mɛ mɛʼ ɓwum, ǎ tà ka tòn à shì kwàlì kɛ pisean.
54006001	Mwum nɛ son hwæn, à mwumnzi ci-nye nyon, ɓwum læ̀kì jin Mvɛ̀nnswæ̀b gwànnzi, shìkì ɓɛ gwannzì kuʼ ǹzæ̌ʼ lɛʼ yɛ ɓwiʼ ta lìsàʼ.
54006002	Ɓɛshɛ mɛ̀ ci-nye ɓyan ɓi ɓwum ɓye ta ǹlim ɗyili nywi Yesù Kristò, ɓa mɛ̀ son njilì kuʼ ɓon, shindɔʼ ntwiʼ ɓon ɓi mɛ̀ ŋgyinni kɛ jin Yesù Kristò nun. Sɛ yili lɛ ɓɛ ci she, sɛ lan she ɓon ɓe cì mbyî, ntwiʼ sɛ ɓwum ɓye ɓon ta she cǐ ɓi, à ɓi ɓwum Mvɛ̀nnswæ̀b, M̀vɛ̀nnswæ̀b tà ɓon yili. Lìsaʼ ywum ton yi lɛ̀ ɓwum hwæn, wù shɛ̀ ɓon lɛ ɓɛ ci yon.
54006003	Ɓɛshɛ mwum ndɔʼ ɗyi kuʼ lɛ̀ mwù yon, à ɗunmi yindɔʼ lɛ̀ ywum lìsea ye ta kwan kyi, à shɛ̀ lɛ nun ni ɓǎ lɛʼ Nyɛli nyɛʼ Yesù Kristò yili, shìkì nun yili kuʼ swum sɛ ɓwiʼ ta lìsàʼ kɛ nywi mbɔ̀kì tòn nyɛ̌ nlwɛn kɛ swiʼ Mvɛ̀nnswæ̌b,
54006004	lìmmi lɛ mwum màzwùm ni ci-nshelaʼ nywi. Kwo swum fɔʼ, ǎ lìmmi kan. Swum sɛ nun lìmmi lwɛn à si m̀pyìsàʼ mɛ lɛʼ, à tǎ lɛʼ klwìkea kɛ nzæ̌ʼ lɛʼ ɗinɗin nun. Kɛ nzæ̌ʼ lɛʼ yon nun, ɓwum ɓye ta nun ywɔti ta fyònnì mɛ̀ ci-swùnnǐ, ɓɛ pyisàʼ mɛ̀ lɛʼ, ɓɛ ɗunmi ɓon nɛʼ sɛ̀mni, ɓɛ kɛkàʼ mɛ̀ mkpì lɛ̀ ɓwùlu ɓwum.
54006005	Lɛʼ swɛm kan tî kɛ nyinnìm shan nun, ntwiʼ mɛ̀ mɓàkàʼ nyan ɓà tî nyɛ̌ ǹlwukea, a konndì tì ɓɛ, ntwiʼ sɛ ɓon ɓwuâ mbyi lɛŋkæ̀m. Ɓɛ ta ɓàkàʼ je lɛ ɓɛshɛ ɓon ɓi ɗwon mbyi Mvɛ̀nnswæ̀b lɛ̀ ɓon ɓi yɛ lòn cinni.
54006006	A si lɛŋkæ̀m, ɓɛshɛ mwum ɗwon mbyi Mvɛ̀nnswæ̀b lɛ̀ à yɛ̌ se ndwun cinni kwe, ɓɛshɛ ǎ njìli kan swum sɛ nun cinni.
54006007	Nywɔʼ nɛ ɓwiʼ ɓɛnne ŋgyɔ̂ʼ wan nun, ɓwiʼ ɓɛ̀nne kǎn lɛ̀ swum ndɔʼ fyaʼ, li, ɓwiʼ yɛ tì kuʼ kònndi fyònnì ɓe fyàʼ pwìn, wɛ̌ tà shɛ ɓwiʼ ɓɛnne kuʼ nywɔʼ nɛ ni.
54006008	Kɛ à si li, ɓɛshɛ ɓwiʼ cinni ji nɛ ɓwiʼ ta ji, lɛ̀ mɛ̀ plè ɓɛ ɓwiʼ ta swì nywi, a si wòli.
54006009	Ti lɛ̀ ɓwum ɓye ta yili lɛ ɓon twɔkàʼ ǹzwɔnzwɔ̀ʼ, ɓɛ ta pyì kɛ mɛ mɓwɛb nun wɛ̌ ǹɗuʼ yɛ ɓon pyi. Paʼ ɓwum màzwùm yili ywum pwìnpwìn yɛ ta ɓwum gwànnzi. Ŋ̀gwànnzǐ màzwùm ɓa yàn, son, à yi ǹgwànnzì ye ta mwum ɓwuli ǹgyìnmbɔʼ.
54006010	Swùnnǐ lòn ta cì ywum ɓyibbɔa mèan yɛ ɓi kǎn lɛ̀ ǹkwan ɗunmi kwan. Kɛ ntwiʼ swùnnǐ lǒn, ɓyindɔʼ lɛ̀ ɓwum pælâ kwù kɛ mbyi Mvɛ̀nnswæ̀b nun, ɓɛ ti vɛ̀nɛ̀ʼ yɛnni.
54006011	Ti lɛ̀ wǔ, wù ti mwum Mvɛ̀nnswæ̀b, ɓa wù lwùm mwù kɛ̌ kɛ mɛ paʼ mɛ̀ lɛʼ mɓyibbɔa ni nun. Kimnzi nywi lɛ̀ wù ɓɛ kɛ swiʼ Mvɛ̀nnswæ̀b ǹsanmi. Cinni mɛ̀ kìkæ̀n nɛ M̀vɛ̀nnswæ̀b yili, wù tɛ̀lì zwùm kwan hwæn lɛ̀ nun, wù fɔ̀sì ɓwùlu yili lwɛn, wù fyimni ywum hwæn, wù ɓɛ tì kuʼ m̀flɔa.
54006012	Ɗwǐ twùʼ nyɛ̌ ǹlwɛn kɛ mbyi Mvɛ̀nnswæ̀b nun, wù kwumndi ǹzison ɗwùmɗwǔm sɛ M̀vɛ̀nnswæ̀b lon wû lɛ̀ son. Ǹlon màzwùm ɓe kwan sɛ wù kwàse swum sɛ wù tǎ ǹlim kɛ̌ kɛ nywi Yesù kɛ nzæ̌ʼ lɛʼ yɛ wu lɛle kɛ nyinnǐm ŋkwìn ɓwum mèan nun.
54006013	She mùn yɛ̌ wù shɛ̀ sɛ, mùn tà wû shɛ̌ kɛ swiʼ Mvɛ̀nnswæ̀b nɛ tǎ ǹzison fɛ lɛ̀ ywum hwæn, lɛ̀ kɛ swiʼ Yesù Kristò nɛ ɗyie shìtàkwù kɛ nywi swum sɛ ɗyi lwɛn kɛ swiʼ gwɛmnà, Pônsɛ̀ Pìlatwù. Mùn shɛ̀ wù lɛ,
54006014	ɗwonnzi mɛ̀ lwuà ɓye M̀vɛ̀nnswæ̀b shɛ̀e lɛ wù ɗwonnzi ɓi, wù ɗwonnzi ɓon lɛ̀ ǹdùʼ nun, ɓa wù limnzi ǹdɔʼ. Wu yɛ̌ tòn, ɓa ɗɛ̀m lɛʼ mɓyɛbbi ndɔʼ ɓɛ wù nywi, han a kɛn ɓɛ̀n kwan sɛ Nyɛli nyɛʼ Yesù Kristò yɛ̌ fyònnì.
54006015	À yɛ̌ fyònnì kɛ kwan sɛ M̀vɛ̀nnswæ̀b yili nun. Nun M̀vɛ̀nnswæ̀b, à cinni mɛ̀ ŋkimmɔʼ hwæn; nun nɛ suʼ M̀vɛ̀nnswæ̀b nun kyishon, nun nɛ Ci-tǒn lwɛn nyɛ̌ ǹkæ̀mŋkæm, nun nɛ M̀vɛ̀n mɛ̀ mvɛ̀n, à kònndì ɓɛ Nyɛli mɛ̀ nyɛli.
54006016	Nun nɛ nun kyishon mwum nɛ tà ka ywi. À ni mwum nɛ tǎ tòn kwan hwæn kɛ ŋwanni nun. Ŋ̀wanni màzwǔm, mwum ndɔʼ wòli kan à kwɛmmi lɛ̀ son. Mwum ndɔʼ yɛn kifɛʼ M̀vɛ̀nnswæ̀b, mwum ndɔʼ wòli kan ma kuʼ, à yɛn nun. Sɛ yili lɛ ɓwum twuli nun, ywɔʼ shon ɓɛ li kwan hwæn. Àmɛ̀n.
54006017	Ti lɛ̀ ɓwum ɓye mɛ̀ ci-lòn kɛ ŋgyɔ̂ʼ wan nun, shɛ̀ ɓon lɛ ɓa ɓɛ shelaʼ nywi, shìkì ɓɛ kɛ kuʼ mwù yan hwæn kɛ njônndì nun, ǹjònndì nɛ yɛ̌ ɓɛ kwan kwæʼ lɛ̀ à ɓwuâ. Wù shɛ̀ ɓon lɛ swum sɛ ɓon yɛ zwùm tɛ̀li lɛ̀ son, à si lɛ M̀vɛ̀nnswæ̀b nɛ ta ɓwiʼ ywum hwæn fɛ zæ̀b ɓǎ ɓwiʼ ɓɔʼ kɛ nlim, lɛ̀ ǹlim lwukaʼ ɓwiʼ zwum.
54006018	Shɛ̀ ɓon lɛ ɓɛ cikàʼ mɛ̀ lɛʼ nlwukea, ɓɛ ɓɛ twɔ̀kea kɛ mɛ lɛʼ nlwukea nun. Wù shɛ̀ ɓon lɛ ɓɛ ɓɛ fyàʼ næ̀nndi lɛ̀ ɓwùlu, mɛ̀ nlim nyan ɓɛ zwum ǹlwɛn.
54006019	Ɓɛshɛ ɓon ci li, lɛ̀ ɓɛ fɔseâ ǹjònndì nyɛ̌ ǹkæ̀mŋkæm, nyɛ̌ ɓon kà yèkàʼ kwan ndɔʼ; ǹjònndì màzwùm ni ǹzison ɗwùmɗwùm.
54006020	Mùn lɛʼ lɛ̀ wù Tìmòtê; swum sɛ M̀vɛ̀nnswæ̀b fɛ wû fyaʼ si, giti son lwɛn. Ɓa wù ɗunnaʼ mɛ̀ ŋklwìkàʼ lɛʼ mpwìnpwìn nɛ M̀vɛ̀nnswæ̌b tà ka yili, shìkì wù kɛ̀ kuʼ ŋwum kɛ nlìsàʼ ywum mɛ mɓwɛ̀ʼ nun yɛ ɓon ta lon lɛ ǹlìmmì ye ɗyi lɛŋkæ̀m.
54006021	Mùn lɛʼ li ntwiʼ ɓyindɔʼ ta fɔ̀kàʼ lɛ ɓon cinni ǹlìmmì màzwùm, son, ɓɛ ɓwuâ mbyi Mvɛ̀nnswæ̀b kɛ paʼ mɛ mɓàkàʼ nyan nun. M̀vɛ̀nnswæ̀b ŋgænnì ɓyin.
55001001	Mùn Pɔ̂l nɛ ta wu ɗèwà ton sɛ kɔi. Mùn ni ci-ntwum Yesù Kristò ntwiʼ sɛ M̀vɛ̀nnswæ̀b yæ̀nnâ mùn, à shɛ̀ mun lɛ mùn kɛn ɓwum ywum sannzi kɛ nywi nzison ŋkæ̀mŋkæm she nun cìe ǹkàli lɛ nun yɛ̌ fɛ lɛ̀ ɓwum ɓye ɗyi ɓæti lɛ̀ Yesù Kristò.
55001002	Mwɛn nyɛ̀m Tìmòtê, mùn hwæsâ wù. Ce nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì wù, ɓɛ ywɔʼ kwɛ̀nnzǐ nlim lɛ̀ wù, ɓɛ fɛ tì kuʼ wù flɔa.
55001003	Mùn tǎ M̀vɛ̀nnswæ̀b osɔ̀kɔ̀ʼ yili lɛ̀ ntwiʼ ywû. Nun nɛ mùn tǎ mwumnzi lɛ̀ ǹlim fɔʼ wɛ̌ tà shɛ mɛ̀ mbibea ɓyɛ̂m ɓe kuʼ nun mwumnzi. Mùn tà nun keli kwan mèan hwæn, mùn ɗɔa tì nun lɛ̀ jin swû kpòn lɛ̀ nywɔʼ.
55001004	Mùn tǎ tòn, mùn ɓùn kwan sɛ wù kwee ǹzwɔnzwɔ̀ʼ nywɔʼ nɛ mùn wae kɛ̀n, li, ǹlim ta mun suʼ ɗyi lɛ mùn yɛn tì wù ɓe, ɓǎ ǹlim lwukaʼ mùn.
55001005	Mùn ɓùn tì kuʼ wɛ̌ tà shɛ wù tǎ mwù kɛ̌ ǹzwɔnzwɔ̀ʼ kɛ mbyi Yesù nun. Ɓě nywù Lwùîzɛ̀ nɛ sɛte mwù kɛ̌ kɛ mbyi màzwùm nun, ɓon lɛ̀ mon nywù Yùnisì. Mùn lìmmi lwɛn lɛ wù tǎ cì m̀banmban wɛ̌ ɓon.
55001006	Son sɛ ci mùn shɛ̀ wu lɛ, ɓa ɓwæʼ kwɛn wù lɛ̀ ǹcǐ she lɛ̀ ǹkimmɔʼ yɛ M̀vɛ̀nnswæ̀b fɛâ wù nywɔʼ nɛ mùn sati wù mɛ̀ fyàʼ nywi.
55001007	Ntwiʼ sɛ M̀vɛ̀nnswæ̀b fyie kǎn ɓwiʼ m̀pùn nyɛ̌ ɓwiʼ ɓɛ mɛ̀ ci-yi, son, à fyi ɓwiʼ m̀pùn nyɛ̌ tà ɓwiʼ kim fɛ, à cì ɓwiʼ yili ɓwùlu, ɓwiʼ konndì tì ɓɛ mɛ̀ ci-mɓæn nlim.
55001008	Kɛ à si li, ɓa kì kwɛ̀nnjin ɓæn wù lɛ̀ ǹɗyi shìtàkwù kɛ nywi Nyɛli nyɛʼ Yesù Kristò, shìkì a ɓæn kuʼ wù lɛ̀ mùn nɛ ɗyi ci-nye njè kɛ ntwiʼ yon. Son, yili lɛ wù yɛn vɛ̀nɛ̀ʼ kɛ ntwiʼ Ntwum Lwɛn wɛ̌ tà shɛ mùn tà kuʼ yɛn. Kɛ ncǐ yɛ li, wù yɛ̌ zwùm tɛ̀li lɛ̀ ǹkimmɔʼ yɛ M̀vɛ̀nnswæ̀b tà wu fɛ.
55001009	Nun nɛ swæti ɓwiʼ, à lon ɓwiʼ lɛ ɓwiʼ ɓɛ ɓwum ɓyon. A lon kan ɓwiʼ ntwiʼ sɛ ɓwiʼ ciâ swum lwɛn ndɔʼ, son, à lon ɓwiʼ ntwiʼ sɛ nun nɛʼ nɛ yili, à kònndì tì ɓwiʼ lwɛn cǐ kɛ kwɛ̀nnzǐ nlim shon nun. Lwɛn màzwùm, à cìâ ɓwiʼ nun ǹdìkàʼ ŋwê kɛ nyè Yesù Kristò.
55001010	À kwàsâ ɓwiʼ lwɛn màzwùm jenɛ kɛ mɓɛ̀n yɛ Nyɛli nyɛʼ Yesù Kristò ɓɛ̀nni nun. Ǹtwum Lwɛn yon yɛ ta ɓwiʼ ǹlìmmì cǐ lɛ nun, Yesù Kristò, à lèân ywi lɛ̀ ǹkimmɔʼ, à lìsàʼ ɓwiʼ mbyi nzison she tà ka mlɔ̀ʼ.
55001011	Kɛ ntwiʼ Ntwum Lwɛn màzwùm, M̀vɛ̀nnswæ̀b kɛ̀ mun lɛ̀ mùn ɓɛ ci-ntwum Yesù, mùn shɛ lɛʼ shon, mùn kònndì tì ɓwum ywum lìsea kɛ mbyi nyon nun.
55001012	Kɛ ncǐ yɛ mùn tǎ cì li, son sɛ ci mùn tǎ vɛ̀nɛ̀ʼ yɛnni nun. Son, ɓwæʼ tà ka mun kwɛ̀nni, ntwiʼ sɛ mùn lìmmi mwum nɛ mùn tǎ zwùm tɛ̀li lɛ̀ nun, mùn lìmmi lwɛn lɛ à cinni ǹkimmɔʼ, à ɓòn ywum yɛ nun fɛ mun fyaʼ, a kɛn wòlì kɛ ŋgyìn mmlɔ̀kàʼ nun.
55001013	Cɛ kwǔ kɛ̀n shɛ̂m kɛ nzæ̌ʼ lɛʼ yɛ mùn ɓe wù shɛ̌ nun, wù ɗyi kimmi kɛ mbyi Yesù nun, wù yili tì ɓwùlu lɛ̀ ǹkimmɔʼ yɛ wù cinni ntwiʼ sɛ wù ni m̀ɓæti lɛ̀ Yesù Kristò.
55001014	Wù konni lɛ̀ Ǹtwum Lwɛn yɛ M̀vɛ̀nnswæ̀b fɛ wu fyaʼ, wù ɓòn yon lɛ̀ ǹkimmɔʼ Mpùn Nsanmi nɛ tǎ tòn kɛ mɛ nlim nyɛʼ nun.
55001015	Wù lìmmi wɛ̌ tà shɛ mɛ̀ ŋgyinni ɓye kɛ ŋgyɔʼ Àzî nun nzwonnzâ mùn hwæn. Fìjɛ̂l ɓon lɛ̀ Èrmòjɛ̂n ɓi kɛ læm shan nun.
55001016	Nyɛli nyɛʼ M̀vɛ̀nnswæ̀b lisàʼ kwɛ̀nnzǐ nlim shon lɛ̀ ɗwòn Ònɛ̀sìfô, ntwiʼ sɛ nun nɛ ɓe kìn kwan ndɔʼ, à flɔsi mùn ǹlim kɛ zwum. A ywɔʼ kan kwɛ̀nnjin lɛ̀ mùn nɛ kɛ nye njè.
55001017	Kwan sɛ nun ɓɛ̀nne fɛ Rɔ̂m, à kæbbe mùn ǹzwɔnzwɔ̀ʼ han à kìn mùn cinni.
55001018	Nyɛli nyɛʼ M̀vɛ̀nnswæ̀b ywɔʼ kwɛ̀nnzǐ nlim lɛ̀ nun kɛ ŋgyin mmlɔ̀kàʼ nun. Wù lìmmi tì kuʼ m̀kpaʼ yɛ nun kpea mùn kɛ Èfɛ̂zɛ̀ seansean.
55002001	Ti lɛ̀ wù mwɛn nyɛ̀m, yili lɛ Yesù Kristò kimnzi wû lɛ̀ ǹkimmɔʼ yɛ nun fɛ wù ntwiʼ sɛ wù ni m̀ɓæti lɛ̀ nun.
55002002	Ǹzæ̌ʼ lɛʼ yɛ̂m yɛ wù ywɔe, ye mùn ɓe shɛ̀ kɛ swiʼ ɓwum mèan, shɛ̀ tî kuʼ yon lɛ̀ ɓwum ɓye wù tǎ zwùm tɛ̀li lɛ̀ ɓon, ɓye woli kim ɓɛ lisàʼ tì kuʼ yon lɛ̀ ɓwùlu ndɔʼ.
55002003	Yili lɛ wù yɛn vɛ̀nɛ̀ʼ kɛ ntwiʼ Yesù Kristò, wù fyimnzi son wɛ̌ suzæ̀n nyɛ̌ ǹywɔli.
55002004	Mwum nɛ tǎ she suzæ̀n shon cǐ, à yili nun lwusi ci-zwiʼ nyon ǹlim kɛ zwum, li, ǎ wòli kan kim à ɗonnzi she shon, à ɗun kɛ mɛ lɛʼ ɓwum ɓye ɓa mɛ̀ suzæ̀n nun.
55002005	M̀banmbɔʼ kuʼ, mwum nɛ tǎ mɛ̀li yanni, ɓɛshɛ nun shì mɛ̀ lwuà mɛli màzwùm lwinnzi, ǎ wòli kan à yè ɗàsì.
55002006	Ci-ɗyìm nɛ tǎ hwum kɛ ndɛm nun lɛ̀ ɗyìm, kwan sɛ ji tǎ pàn, sɛ yili lɛ nun nɛ sɛti swum ɗyǐm màzwùm ji.
55002007	Kpasi mwù kɛ lɛʼ sɛ mùn tà wu shɛ̌ sɛ nun, ntwiʼ sɛ Nyɛli nyɛʼ Yesù yɛ̌ cì wù ywɔti ywum hwæn.
55002008	Ɓa ǹlim fye wù lɛ̀ Yesù Kristò, nun nɛ M̀vɛ̀nnswæ̀b yìmnze kɛ nyinnìm ɓwum ywi, à ɓɛ tì kuʼ kɛ mvu ɓwum mvɛ̀n Dàvîd nun. Ǹtwum Lwɛn yɛ mùn tǎ ɓwum shɛ̌ yi, yon yɛ.
55002009	Kɛ ntwiʼ Ntwum Lwɛn màzwǔm, mùn tǎ vɛ̀nɛ̀ʼ yɛnni nun, ɓɛ kpimmaʼ mun lɛ̀ mɛ̀ nɗuʼ wɛ̌ mùn ni ci-ncǐ ɓyɛbbi ndɔʼ. Son, lɛʼ-Nswæ̀b sɛ ɓɛ kpimmaʼ kan.
55002010	Li nɛ ci mùn tǎ ywum hwæn pæʼ fyimnzi kɛ ntwiʼ ɓwum ɓye M̀vɛ̀nnswæ̀b yæ̀nnâ lɛ̀ ɓɛ ɓɛ ɓwum ɓyon. Mùn yili lɛ ɓon kuʼ, ɓɛ cinni mbyi nɛ Yesù Kristò yɛ̌ ɓon swæti nun, ɓon ɗun tì kuʼ kɛ ntwu Mvɛ̀nnswæ̀b nun ǹgyìnmbɔʼ.
55002011	Ǹzæ̀ʼ lɛʼ nɛ tòn nɛ ni ǹzæ̀ʼ lɛʼ ŋkæ̀mŋkæm: Ɓɛshɛ ɓwiʼ ywi ɓwiʼ lɛ̀ nun m̀ban, ɓwiʼ yɛ tì kuʼ ǹzison cinni lɛ̀ nun m̀ban.
55002012	Ɓɛshɛ ɓwiʼ fyimnzi yì vɛ̀nɛ̀ʼ kwan sɛ ɓwiʼ ta yon yɛnni, ɓwiʼ yɛ kuʼ lwun sea ɓwiʼ lɛ̀ nun. Ɓɛshɛ ɓwiʼ ɓyinnɔ̀ʼ nun, à yɛ̌ kuʼ ɓwiʼ ɓyìnnɔa.
55002013	Ɓɛshɛ ɓwiʼ shi fɛʼ nun ywɔli, nun, à tǎ ǹzæ̌ʼ lɛʼ yon lwinnzi kwan hwæn, ntwiʼ sɛ nun wòli kan kim à kwɛbsi ŋwum kɛ swum sɛ nun lɛlâ nun.
55002014	Ǹzæ̌ʼ lɛʼ yɛ ton yɛ, wù shɛ̀ yon kwan hwæn lɛ̀ ɓwum, wù kònndì tì ɓon shɛ̌ kɛ swiʼ Mvɛ̀nnswæ̀b lɛ ɓa ɓyi ɓi klwikàʼ mɛ̀ lɛʼ kɛ ntwiʼ ǹzæ̌ʼ lɛʼ pwìnpwìn. Ŋ̀klwìkàʼ mɛ lɛʼ tà ka kpaʼ lɛ̀ swum ndɔʼ. A ta fyǒn ɓwum ɓye ta ywɔʼ mbyi ɓwuli.
55002015	Kpæm mɛʼ ɓǎ wù lisàʼ wù nɛʼ kɛ swiʼ Mvɛ̀nnswæ̀b wɛ̌ mwum nɛ nun yili, wù ɓɛ tì kuʼ ci-she nɛ tà ka kwɛ̀nnjin ywo lɛ̀ she shon, nyɛ̌ tǎ Ǹtwum lɛŋkæ̀m shɛ̌ wɛ̌ tà shɛ sɛ yili.
55002016	Kɛsi nywi lɛ̀ ɓwum ɓye ta ǹjě ɓyibbɔa shɛ̌, ntwiʼ sɛ ɓwum ɓye ta ǹjě màzwùm shɛ̌ yɛ yæ̀kì ɓon nɛʼ ɗunnzɔʼ mbyî kɛ ɓyɛbbi nun.
55002017	Ǹzæ̌ʼ lɛʼ yɛ ta ɓon kwean ŋwum yɛ ɓɛ wɛ̌ fon ndɔʼ sɛ ta gbùʼ kɛ nywi mwum. Èmènê ɓon lɛ̀ Fìlɛ̂t ɓi kɛ læm ɓwum màzwùm nun.
55002018	Ɓɛ kɛsâ kwù lɛ̀ mbyi lɛŋkæ̀m, ɓɛ ta shɛ̀ lɛ mɛ̀ yìmnì ywi leân nùn. Li, ɓyindɔʼ ɗonnzâ mbyi Mvɛ̀nnswæ̀b kɛ ntwiʼ nlɛli yan.
55002019	Son li, lɛŋkæ̌m Mvɛ̀nnswæ̀b si kwe kwan hwæn wɛ̌ mɛ̀ kwù nye ɓɛ ɗyi cìcì fɔʼ kimmi. Kɛ mɛ kwù nye màzwùm nun, ɓɛ kɔʼ lɛ: «Nyɛli nyɛʼ M̀vɛ̀nnswæ̀b lìmmi ɓwum ɓyon.» Ɓɛ konndì tì kɔʼ lɛ: «Mwum nɛ tǎ shɛ̀ lɛ nun ni mwum Mvɛ̀nnswæ̀b, à kɛsi nywi lɛ̀ ɓyɛbbi.»
55002020	A wù ɗun kɛ nye ci-njônndì, wù yɛ̌ mɛ̀ peàn cinni kyikyi. Ɓye ɓɛ ci lɛ̀ ǹwum lǒn mèan ɓi kwe, ɓye ɓɛ ɓwɛm tì kuʼ lɛ̀ fyòn ɓi tì kuʼ kwe. Kɛ nye m̀bɔʼ màzwùm nun, mɛ̀ peàn ɓye ɓɛ paʼ lɛ̀ ŋgæʼ ɓi tì kònndì kwe. Mɛ̀ peàn lwukea ta kwan nywɔʼ ŋgwìn ndwun ndɔʼ, ɓye fɔʼ, ɓɛ ta ji ji nun mɛ̀ nywɔʼ mèan hwæn.
55002021	Mwum nɛ tǎ nywi kɛsi lɛ̀ ǹcǐ ɓyɛbbi, à yɛ̌ ɓɛ wɛ̌ peàn nyɛ̌ ci-nye tǎ kwannzi nywɔʼ ŋgwìn, nyɛ̌ nun pæ̌ʼ, à kɛ̀ kyi ɓǎ nun kpaʼ nun kɛ mɛ she nlwukea nun.
55002022	Ɓa wù kwɛmmi lɛ̀ mɛ̀ ɓyɛbbi nɛ mɛ̀ mbìpàn yili. Kimnzi nywi lɛ̀ wù ɓɛ ǹsanmi kɛ swiʼ Mvɛ̀nnswæ̀b, wù kɛ ǹlim kwan hwæn kɛ nywi yon, wù fɔ̀sì ɓwùlu yili lwɛn, wù tòn kɛ mlaʼ flɔa nun lɛ̀ ɓon. Wù yɛ̌ ywum ton yi cǐ hwæn li, ɓyin lɛ̀ ɓwùlu ɓye ta Nyɛli nyɛʼ M̀vɛ̀nnswæ̀b ɗɔa lɛ̀ ǹlim fɔʼ m̀ban.
55002023	Ɓa wù ɗwì zwiʼ lɛ̀ mɛ̀ ncibbi ɗyimi nɛ ɓwum ɓye ɓa lɛ̀ kon mwu ta cibbi. Ntwiʼ sɛ wù lìmmi lɛ mɛ̀ ncibbi màzwùm tǎ kɛ̌n mlɔ̀ʼ lɛ̀ ǹklwǐ lɛʼ.
55002024	Son, sɛ yili kan lɛ ci-she Nyɛli nyɛʼ klwikàʼ lɛʼ. Sɛ yili lɛ à ɓɛ m̀fyùfyu lɛ̀ ɓwum hwæn, à ɓɛ tì mwum nɛ wòli à lìsàʼ ɓwum ywum, à kònndì ɓɛ ci-mfyimnzi mɛ lɛʼ.
55002025	Kɛ ŋkwu pɛn nun, à lisàʼ lɛŋkæ̀m lɛ̀ ɓwum ɓye ta lɛʼ shon ɓyìnnɔa, shindɔʼ M̀vɛ̀nnswæ̀b yɛ̌ cì ɓɛ yonnzì mɛ̀ nlim nyan ɓǎ mɛʼ welì ɓon mwu, ɓɛ limmì mbyi lɛŋkæ̀m.
55002026	Ɓɛ yɛ fyòn ɓe ɓon nɛʼ nun, ɓɛ nywælì tì kuʼ gòn sɛ Satæ̀n ɓænne ɓon nlim ɓǎ ɓon ci swum sɛ nun yili.
55003001	Lìmmi lwɛn lɛ ŋgyɔ̂ʼ wan yɛ̌ ɓɛ ǹkyìbli kɛ mmlɔ̀kàʼ ŋgyin nun.
55003002	Ntwiʼ sɛ ɓwum yɛ ɓɛ mɛ̀ ci-ŋgɛm, mɛ̀ nlim nyan yɛ suʼ kɛ̀n kɛ lòn nun. Ɓɛ yɛ ɓɛ mɛ̀ ci-ntwuli mwu, ɓɛ ci tì ywum mwù zwô. Ɓɛ yɛ jin Mvɛ̀nnswæ̀b gwànnzi, ɓɛ ɓa mɛ̀ ce ɓyan ywɔli. Ɓɛ ɓa ɓwum osɔ̀kɔ̀ʼ yili kwan sɛ ɓɛ ta ɓon kpea, shìkì ɓɛ yi kuʼ mɛ̀ lɛʼ Mvɛ̀nnswæ̀b.
55003003	Ɓɛ ɓa ɓwum ɓyan yili, shìkì ɓɛ kwɛnnzì kuʼ ǹlim lɛ̀ ɓwum. Ɓɛ yɛ ɓòɓo kɛ̀nnzi, ɓɛ ɓɛ tì mɛ̀ nlim zwum nyenea, à ɓɛ tì ǹŋæ̀li. Ɓɛ ɓa ǹcǐ lwɛn yili.
55003004	Ɓɛ yɛ ɓɛ mɛ̀ ci-ŋkwàsì ɓwulu, ɓɛ konni kan lɛ̀ ywum yɛ ɓon ta cì, ɓɛ ɓɛ tì mɛ̀ ci-nshelaʼ nywi. Ywum ye ŋgyɔ̂ʼ wan yɛ ɓon yon, a lan M̀vɛ̀nnswæ̀b.
55003005	Kɛ mɛʼ zwɛm, ɓɛ yɛ ɓɛ wɛ̌ ɓwum Mvɛ̀nnswæ̀b, son, kɛ mɛ nlim nyan nun, ɓɛ yɛ ɓyìnnɔʼ lɛ ǹkimmɔʼ Mvɛ̀nnswæ̀b ci she kɛ mɛ nlim nyan nun. Kɛsi nywi lɛ̀ ɓǒn paʼ ɓwum màzwùm.
55003006	Ɓyindɔʼ lɛ̀ ɓwum ɗuân kɛ mɛ nye ndɔʼ nun lɛ̀ mɛ̀ bɛ̀b nyan, ɓɛ pɔkeâ yì ɗyimi mɛ yib ye ɓe kwe. Mɛ̀ yib màzwùm, ɓyɛbbi ni ɓon nywi ǹlwinni, ɓɛ ta suʼ mwù kɛ̌ lɛ̀ ǹcǐ ywum yɛ ta ɓon ǹlim lwukea.
55003007	Ɓɛ ta yili ɓɛ yusaʼ ywum kwan hwæn, son, ɓɛ tà ka mbyi nlìmmì lɛŋkæ̀m cinni.
55003008	Ti lɛ̀ mɛ̀ ci-mpɔkaʼ ɓyan, ɓɛ tà ka lɛŋkæ̌m Mvɛ̀nnswæ̀b yili, wɛ̌ tà shɛ Jànɛ̂sì ɓon lɛ̀ Jàmblɛ̂sì yile kǎn lɛʼ Mòîzɛ̀. Mɛ̀ mɓàkàʼ mɓyibbɔa nɛ sukuʼ ɓon mwu. M̀mwumnzi Mvɛ̀nnswæ̀b yan cinni kan m̀kpaʼ.
55003009	Son, ɓɛ ɓa tî kɛ̀nni mbyî, ntwiʼ mgbɔ̀tàʼ yan yɛ kwan kɛ swiʼ ɓwum hwæn, wɛ̌ tà shɛ sɛ lean kɛ nywi Jànɛ̂sì ɓon lɛ̀ Jàmblɛ̂sì.
55003010	Ti lɛ̀ wù, wù ywɔtâ ǹlìsàʼ ywum yɛ̂m seansean lwɛn, wù lìmmì m̀bɔ̀kì nɛ kwǔ kɛ̀n shɛ̂m ton, wù lìmmì tì kuʼ mwǔ she yɛ̂m. Wù lìmmi wɛ̌ tà shɛ mùn tǎ mbyi Mvɛ̀nnswæ̀b ɗwon. Wù lìmmi tì kuʼ wɛ̌ tà shɛ mùn tǎ ǹlim ɓænni kɛ mɛ lɛʼ nun, mùn kònndì tì ɓwum yili. Wù lìmmi ti kuʼ m̀bɔ̀kì nɛ mùn tǎ ɗyi kimmi kɛ mbyi Mvɛ̀nnswæ̀b nun.
55003011	Wù lìmmi m̀bɔ̀kì nɛ ɓwum yɛnnze mun vɛ̀nɛ̀ʼ, lɛ̀ m̀bɔ̀kì nɛ mùn ɓe vɛ̀nɛ̀ʼ yɛnni. Wù lìmmi vɛ̀nɛ̀ʼ sɛ laen mùn nywi kɛ Àntìyɔ̂shì, lɛ̀ kɛ Ìkɔ̂nɛ̀, kònndì lɛ̀ she mùn yɛnne kɛ Lisitɛ̀. Ywum yɛ laen mùn kɛ nywi yi, Nyɛli nyɛʼ M̀vɛ̀nnswæ̀b nywæ̀sâ mùn kɛ nlim.
55003012	À si lɛŋkæ̀m lɛ ɓwum ɓye yili ɓɛ ɗwon mbyi Mvɛ̀nnswæ̀b wɛ̌ tà shɛ M̀vɛ̀nnswæ̀b yili ntwiʼ sɛ à ɓi ɓæti lɛ̀ Yesù Kristò, ɓɛ yɛ ɓon vɛ̀nɛ̀ʼ yɛnnzi.
55003013	Son, ti lɛ̀ ɓwum ɓyibbɔa lɛ̀ mɛ̀ ci-mpɔkaʼ ɓwum, ɓɛ yɛ yæki ɗuɔ̀n mbyî kɛ ɓyɛbbi nun. Ɓɛ yɛ ɓwùlu pɔkea, ɓɛ pɔkaʼ tì kuʼ ɓon nɛʼ.
55003014	Son, ti lɛ̀ wù, ɗyi kimmi kɛ ywum ye wù yuseâ nun, yon yɛ wù tǎ zwùm tɛ̀li lɛ̀ yon, ntwiʼ sɛ wù lìmmi paʼ ɓwum ɓɛ ɓe wù ywum màzwùm lìsea.
55003015	Ǹdìkàʼ mwɔ̂ʼ swû, wù lìmme mɛ̀ ŋgɔʼ nsanmea. Mɛ̀ ŋgɔʼ màzwùm woli ɓɛ fɛ wù ǹlìmmì kɛ mbyi nyɛ̌ wù yɛ̌ ɗwon nun, M̀vɛ̀nnswæ̀b swæti wù kɛ nyě yɛ wù ɗyilâ ǹlim kɛ nywi Yesù Kristò.
55003016	Ywum yɛ ɓɛ kɔʼ kɛ ɗèwǎ Mvɛ̀nnswæ̀b nun hwæn, M̀pùn Mvɛ̀nnswæ̀b nɛ fɛ ɓon ǹlìmmǐ ŋkɔʼ màzwùm. Ŋgɔʼ màzwùm ta kpaʼ lɛ̀ ǹlìsàʼ ywum lɛŋkæ̀m. Yɛ wɛsì ɓwiʼ kwan sɛ ɓwiʼ ta ɓyɛbbi cǐ. Yɛ ɗyili ɓwiʼ kɛ mbyi nlwɛn nun, yɛ konndì ɓwiʼ m̀bɔ̀kì kwǔ kɛ̀n she lwɛn lìsea.
55003017	Ywum hwæn li, mɛ̀ ŋgɔʼ yɛ ta cì, ɓǎ mwum Mvɛ̀nnswæ̀b cinni kon, à wòli kim à cì mɛ̀ paʼ mɛ̀ she nlwukea kyikyi.
55004001	Mùn swulaʼ wû kɛ swiʼ Mvɛ̀nnswæ̀b lɛ̀ kɛ swiʼ Yesù Kristò, nun nɛ yɛ ɓwum ɓye kɛ lɛ̀ mɛʼ, lɛ̀ ɓye ywiâ nun mɛ̀ kæ̀ʼ lànnzi, nun nɛ yɛ kuʼ kònndi ɓɛ̀n ɓǎ nun saʼ lwun. Mùn tà wu swulea kɛ swiʼ shan lɛ:
55004002	Kpæm mɛʼ lɛ̀ ǹshɛ̌ lɛʼ-Nswæ̀b, wù ŋæti ǹzæ̀ʼ lɛʼ màzwùm kwo fɛʼ yǎ kwan. Wù wɛ̀sì ɓwum ɓye ta ɓyɛbbi cǐ, wù lɛb ɓon ndɛb, wù kimnzi ɓon zwum, wù ɓɛ ci-mɓæn nlim kwan sɛ wù tǎ ɓwum ywum lìsea.
55004003	Ntwiʼ sɛ kwan ndɔʼ yɛ ɓɛ̀n, she ɓwum ɓa tî ǹlìsàʼ ywum ye ɗyi lɛŋkæ̀m ywɔti, son, ɓɛ yɛ fyǒn mɛ̀ nlìsàʼ mɛ ci-mɛ mɓwɛ̀ʼ kæbbi cìcì hwæn. Ǹlim yɛ ɓon suʼ ɗyi kɛ nzæ̌ʼ lɛʼ myimmea ye ɓɛ yɛ ɓon shɛ̌ nun.
55004004	Ɓɛ ɓa tî mwù kɛ̌ kɛ lɛŋkæ̀m nun, son, ɓɛ yɛ suʼ mɛ̀ njè nyɛ̌ ɗinɗin ndɔʼ yili.
55004005	Son, ti lɛ̀ wù, ɓɛ ci-mɓæn nlim kɛ ywum hwæn nun, wù fyimnzi yì vɛ̀nɛ̀ʼ, wù kpæm mɛʼ lɛ̀ ǹshɛ̌ Ntwum Lwɛn, wù lwinnzi mwǔ she ywû lwɛn.
55004006	Ti lɛ̀ mǔn, kwan ywi shɛ̂m ti kwukwâʼ. Mùn ti jenɛ wɛ̌ sàtìkæ̀ʼ she ɓɛ fɔsâ ɓǎ ɓɛ fɛ.
55004007	Mùn cìâ she wɛ̌ mwum nɛ tǎ twùʼ ɗwǐ kɛ nlìmmì nun, mùn mlɔ̀â mɛ̀li ɓyɛ̂m, mùn ɗyi tì kimmi kɛ mbyi Mvɛ̀nnswæ̀b nun.
55004008	Ɓɛ lwæsâ mùn ɗàsì nyɛ̀m jenɛ kɛ ɗɛb, ɗàsì nyɛ̌ ɓɛ ta fɛ lɛ̀ ɓwum ɓye ta ywum cǐ kɛ mbyi nun. Nyɛli nyɛʼ M̀vɛ̀nnswæ̀b ni ci-nlin mɛ kæ̀ʼ kɛ mbyi nun, nun nɛ yɛ mùn ɗàsì màzwùm fɛ kɛ ŋgyin mmlɔ̀kàʼ nun. À ɓǎ suʼ nun fɛ lɛ̀ mùn, mùn kyishɛ̂m, à yɛ̌ tì kuʼ nun fɛ lɛ̀ ɓwum hwæn ɓye ta ǹgyìn nɛ nun yɛ̌ fyònnì ɓònŋgea lɛ̀ ǹdàli.
55004009	Kpæmmì mɛʼ, wù kìn mùn cinni m̀byìmmi.
55004010	Demà nzwonnzâ mùn ntwiʼ sɛ ywum ŋgyɔ̂ʼ wan ta nun yon. Li, à kɛ̀nnâ kɛ Tɛ̀sàlònikà. Krɛ̀sân, làn nyon, kɛ̀nnâ kɛ Gàlàsî, Tîtɛ̀ kuʼ kɛ̀n tì kuʼ kɛ Dàlmàsî.
55004011	Lukasì nɛ ɓwiʼ sukuʼ fɛ ɓwiʼ lɛ̀ nun. Kwan sɛ wù ywìmɛ kǐn, twɛlì Markù fyaʼ, ntwiʼ sɛ à tǎ mûn kpea lɛ̀ she.
55004012	Mùn fyiâ Tìshîʼ kɛ Èfɛ̂zɛ̀.
55004013	Kwan sɛ wù yɛ̌ kìn, wù fyi kɛ Tròâsɛ̀, ɗwon Kàlìpusì, wù shî mùn plè mbɛb nyɛ̀m nɛ mùn ɗonnze kɛ fyaʼ yon. Wù shî tì kuʼ mùn yì ɗèwà, a lan lɔʼ ɗyě yɛ ɓɛ cie lɛ̀ kwæʼ mɛ nyæ̀m yi.
55004014	Kyìlea-ŋgwùb nɛ ɓɛ ta lon lɛ Àlèzândrɛ̀ cìâ mùn ɓyɛbbi ǹzwɔnzwɔ̀ʼ, son, Nyɛli nyɛʼ M̀vɛ̀nnswæ̀b yɛ̌ nun ɗɛ̀bbi she nyon fɛɔʼ mbyî.
55004015	Wù kuʼ, konni lɛ̀ nun, ntwiʼ sɛ nun nyenâ ǹzwɔnzwɔ̀ʼ lɛ̀ ǹzæ̌ʼ lɛʼ yɛ ɓwiʼ ta shɛ̀ hwæn.
55004016	Kæ̀mmì zwimbyiʼ sɛ mùn sɛte ɗyi kɛ swiʼ mɛ kæ̀ʼ, kwo fɛʼ mwum m̀bɔʼ ndɔʼ kìen kǎn mun ǹgìm ɗyi. Ɓon hwæn, ɓɛ nzwonnze mùn. Ɓa kì M̀vɛ̀nnswæ̀b nyeni lɛ̀ ɓon.
55004017	Son, Nyɛli nyɛʼ M̀vɛ̀nnswæ̀b nun nɛʼ kìen mùn kpea, à kimnzi mùn ɓǎ mùn sannzi Ǹtwum Lwɛn seansean. Li, ɓwum ɓɛ ɓe kwe ɓye ɓa mɛ̀ Yudà ywɔe yon. Nyɛli nyɛʼ M̀vɛ̀nnswæ̀b nywæ̀sâ mùn kɛ ŋwum gbɛ̂m.
55004018	Mùn lìmmi tì kuʼ lwɛn lɛ à yɛ̌ mùn nywæ̀si kɛ ɓyɛbbi nyɛ̌ ɗin ndɔʼ nun, li, à yɛ̌ mùn swæti ɓǎ mùn ɗun kɛ ɗɛb kɛ ywɔʼ shon nun. Ɓwiʼ fɛènì nun ǹtwu kwan hwæn. Àmɛ̀n.
55004019	Hwæsi mùn Plìsìkâ ɓon lɛ̀ Àkyìlâ. Hwæsi tì kuʼ mùn ɓwum Ònɛ̀sìfô.
55004020	Èlàsità lwæ̀bbe ɓe kɛ Kòrɛ̂n. Ti lɛ̀ Tròfîm, mùn ɗonnzi nun ǹgwɛ̀nŋgwɛ̀n kɛ Mìlê.
55004021	Ɓɔli lɔʼ, wù kìn ɓɛ̀n fɛ lɛ̀ kwan mbɛb ɗunmi kifɛʼ. Mɛ̀ Èbùlû, Pùdɛ̂n, Lìnusì, lɛ̀ Klòdià ta wu hwæsi, kònndì lɛ̀ ɓwum Mvɛ̀nnswæ̀b ɓye fɔʼ.
55004022	Nyɛli nyɛʼ Yesù ɓon wù kwan hwæn. M̀vɛ̀nnswæ̀b ŋgænnì ɓyin, ɓyin hwæn.
56001001	Mùn Pɔ̂l nɛ ta ɗèwà ton sɛ kɔi. Mùn ni ci-she Mvɛ̀nnswæ̀b, mùn kònndì ɓɛ ci-ntwum Yesù Kristò. M̀vɛ̀nnswæ̀b fyi mùn lɛ mùn kpaʼ ɓwum ɓye nun yæ̌n, mùn kpaʼ ɓon lɛ̀ ɓɛ ɗyili ǹlim nywi yon, mùn ci ɓɛ limmì ywum ye ɗyi lɛŋkæ̀m, ywum yɛ ta ɓwum m̀bɔ̀kì tòn nɛ nun yili lìsea.
56001002	Li, ɓǎ ɓon limmì lwɛn lɛ ɓon yɛ ǹzison ɗwùmɗwùm cinni. Ɓe lɛ̀ ŋgyɔ̂ʼ wan ɗunmi kifɛʼ, M̀vɛ̀nnswæ̀b cìe ɓwiʼ ǹkàli lɛ ɓwiʼ yɛ ǹzison cinni. Ɓwiʼ limmi lɛ nun, ǹzæ̌ʼ lɛʼ yon tà ka pyì ŋgyɔʼ ɗin.
56001003	Kwan kin wòlì, à kwàsâ ǹkàli yi kɛ nzæ̌ʼ lɛʼ yon nun. À kwàsâ yon kɛ ntwum yɛ nun fyi mun fyaʼ lɛ mùn ni shɛ yi lɛ̀ ɓwum wɛ̌ tà shɛ nun M̀vɛ̀nnswæ̀b, Ci-nswæti nyɛʼ, nun yili.
56001004	Mùn tà wu ɗèwà ton sɛ kɔi, wù Tîtɛ̀ nɛ mwɛn nyɛ̀m nyɛ̌ ǹkæ̀mŋkæm ntwiʼ sɛ ɓwiʼ cinni ǹɗyili nlim fɔʼ ɓwiʼ lɛ̀ wù. Ce nyɛʼ M̀vɛ̀nnswæ̀b ɓon lɛ̀ Ci-nswæti nyɛʼ Yesù Kristò, ɓɛ ŋgænnì wù, ɓɛ fɛ wù flɔa.
56001005	Ǹɗonnzi yɛ mùn ɗonnzi wu kɛ Krɛ̂ʼ yɛ, à yi ɓǎ wu fɔsì ywum yɛ ɓe lɛ̀ yɛ wòli kifɛʼ, ɓǎ wu konndì ɓwum yæ̀nni lɛ ɓwumŋkæ̀m ŋkwìn ɓwum Yesù Kristò kɛ mɛ nsòn mɛ nsòn wɛ̌ tà shɛ mùn lìsae wù.
56001006	Mwum nɛ ɓɛ ta yæ̀n lɛ̀ mwumŋkæ̀m ŋkwìn ɓwum Yesù Kristò, a yili kan lɛ à ɓɛ lɛ̀ mɛ̀ lɛʼ mɓyibbɔa nywi, à ɓɛ mwum nɛ cinni m̀lib m̀bɔʼ. Sɛ yili lɛ ɓwɛn ɓyon ɗwon Yesù Kristò, paʼ tòn shan ɓɛ tì kuʼ lwɛn lɛ̀ ɓwum hwæn pæʼ yɛn lɛ ɓɛ tà ka mɛ̀ lɛʼ mɓyibbɔa cǐ, shìkì ɓɛ fyinnzi kuʼ ŋwum bùba nyan.
56001007	Mwumŋkæ̀m ŋkwìn ɓwum Yesù Kristò ni mwum nɛ tǎ she Mvɛ̀nnswæ̀b cǐ. Li nɛ sɛ yili lɛ ɓa à cinni lɛʼ ɓyɛbbi ndɔʼ kɛ kwæʼ nywi shon nun; ɓa à ɓɛ ci-nshelaʼ nywi, shìkì à ɓɛ kuʼ ci-nyeni, shindɔʼ ci-nywikaʼ ywum nwi. Ɓa à ɓɛ ci-nɗwìkàʼ mɛ twùʼ, shìkì à kæb kuʼ mɛ̀ mbyi njikaʼ lòn fyàʼ flɔa.
56001008	À fyǒn ɓɛ mwum nɛ tǎ mɛ̀ kyìn yě lwɛn, à kònndì ɓɛ mwum nyɛ̌ yili ǹcìkàʼ ywum lwukea. À ɓɛ tì mwum nyɛ̌ cinni mwù. À ɓɛ ǹlwinni, à ɓɛ mwum nyɛ̌ mbyi Mvɛ̀nnswæ̀b nun, à ɓɛ tì ci-mɓæn nlim.
56001009	Mwum màzwùm konndì tì kuʼ lɛʼ lɛŋkæ̀m sɛ ɓwiʼ ta lìsàʼ ɓænni mwu lwɛn. Nun ɓɛ li, à wòli à tɛ̀tì ɓwùlu zwùm lɛ̀ ǹlìsàʼ yɛ nun tǎ ywum ŋkæ̀mŋkæm màzwùm lìsea. Kwan màzwǔm, à wòli ti à lisàʼ pisean lɛ̀ ɓwum ɓye ta lɛʼ màzwùm ɓyìnnɔa lɛ ɓyi ɓi ɓwuâ mbyi nlwɛn.
56001010	Paʼ ɓwum màzwùm ɓi mèan. Mwum nɛ ɓon ta ŋwum yon ywo à ɓǎn. Ɓɛ ta ɓwum pɔkea lɛ̀ ǹzæ̌ʼ lɛʼ pwìnpwìn yan. Ɓwum màzwùm fɔsi màn ǹzwɔʼ kɛ mɛ Yudà ɓye twɔ̌ʼ kwù kɛ lɛʼ nɗunnzi ndùn nun.
56001011	Ɓa wù ɗonnzi ɓon ɓɛ konndì lìseɔ̀ʼ mbyî, ntwiʼ sɛ ɓɛ ta mɛ̀ mvu ɓwum kyèa mèan ɗin. Ɓɛ ta ywum yɛ ɓa mbyi nun lìsea, mɛ̀ nlim nyan tǎ suʼ ɗyi lɛ̀ ǹyèkǎʼ lòn nyènye.
56001012	Mwum ndɔʼ nyɛ̌ tì kuʼ mwum Krɛ̂ʼ wɛ̌ ɓon lɛle lɛʼ màzwùm lɛ̀ ŋwum yon, mwum màzwùm ɓe ci-nlɛli kɛ ŋwum mɛ̀ swæ̀b ɓye kwe nlim Krɛ̂ʼ nun. À lɛli lɛ ɓwum ɓye Krɛ̂ʼ ɓi kwan hwæn mɛ̀ ci-mɛ mɓwɛ̀ʼ, à ɓi wɛ̌ nyæ̌m nyenea yɛ mbo nun, à ɓi mɛ̀ ci-ɓwæʼ, ɓɛ ta suʼ tǒn ji tǒn.
56001013	Swum sɛ nun lɛʼ kuʼ si, lɛʼ lɛŋkæ̀m sɛ. Li nɛ sɛ yili lɛ wù nyɛnndi ɓon ɓǎ ɓon fɔsì ǹɗyili nlim yon nɛʼ cinni nywi Yesù.
56001014	Wù ɗwosi ɓon mɛ̀ ywiʼ lɛ ɓa ɓɛ kɛ mwù lɛ̀ mɛ̀ tan mɛ Yudà, shìkì ɓɛ kɛ tì kuʼ mwù lɛ̀ mɛ̀ lwuà ɓye ɓwum ɓɛ ta lɛʼ lɛŋkæ̀m ɓyìnnɔa ta ɗwì lɛ̀ ɓon nɛʼ.
56001015	Ywum hwæn yi sanmi kɛ nywi mwum nɛ ɗyi sanmi kɛ swiʼ Mvɛ̀nnswæ̀b. Ti lɛ̀ ɓwum ɓye mɛ̀ nlim nyan ni m̀ɓyibbɔa, ɓɛ yonnzâ ǹyè lɛ̀ M̀vɛ̀nnswæ̀b, swum sanmi ɓa cì shan. Ɓɛ tà ka tî ɓàkàʼ lɛ̀ mɛ̀ lɛʼ mɓyibbɔa nɛ ɓon ta cì, kon shan hwæn ti lwinni lɛ̀ mɛ̀ lɛʼ mɓyibbɔa.
56001016	Ɓɛ ta shɛ̀ lɛ̀ mɛ̀ ŋwum nyan lɛ ɓon limmi M̀vɛ̀nnswæ̀b, son, mɛ̀ kìkæ̀n nyan nɛ ɓon ta cì tǎ lìsàʼ lɛ ɓɛ lìmmi kan nun. Mɛ̀ kìkæ̀n nyan nɛ ɓon ta cì ni nyɛ̌ M̀vɛ̀nnswæ̀b ɓyìnnzi. Ɓɛ tà ka M̀vɛ̀nnswæ̀b mwumnzi, shìkì ɓɛ cinni kuʼ kim ncì swum lwɛn kwo fɔʼ.
56002001	Ti lɛ̀ wǔ, Tîtɛ̀, lìsaʼ ywum yɛ ɗyi zuʼ kɛ mbyi Mvɛ̀nnswæ̀b nun.
56002002	Shɛ̌ lɛ̀ mɛ̀ ɗwɛbshì lɛ ɓa ɓɛ ɓɛ mɛ̀ ci-nywikaʼ ywum nwi, ɓɛ ci ywum hwæn kɛ mwum zwɛ̂m; ɓɛ ɓɛ tì ɓwum ɓye lɛ̀ mwù nun, ɓɛ fɔsì ǹlim ɗyili nywi Mvɛ̀nnswæ̀b, ɓɛ kɛ ǹlim lɛ̀ ɓwùlu mbyimbyî, ɓɛ ɓɛ tì mɛ̀ ci-mfyimnzi mɛ lɛʼ.
56002003	Wù shɛ̀ ti kuʼ m̀banmbɔʼ lɛ̀ mɛ̀ yibshì lɛ m̀bɔ̀kì tòn nyan ɓɛ nyɛ̌ ɓwum ɓye ti M̀vɛ̀nnswæ̀b ɗwon. Ɓa ɓɛ hwæb ɓwùlu, shìkì ɓɛ ɓɛ kuʼ mɛ̀ son ywum nwi. Ɓɛ lɛb ndɛb lwɛn lɛ̀ ɓwùlu.
56002004	Li, ɓǎ ɓɛ lisàʼ mɛ̀ yib ɓye ta waʼ ɓe m̀bɔ̀kì nɛ sɛ yili lɛ ɓɛ yili mɛ̀ ɗwɛb ɓyan lɛ̀ ɓwɛn ɓyan nun.
56002005	Wù kònndì ɓon shɛ̌ lɛ ɓɛ ɓɛ ɓwum ɓɛ cinni mɛ̀ mwù nlwinnea, shìkì ɓyɛbbi ndɔʼ ɓɛ ɓon nywi, ɓɛ ɓɛ tì kuʼ mɛ̀ ci-ɗæm ŋkæ̀mŋkæm, ɓɛ ci mɛ̀ lɛʼ nlwukea, ɓɛ ɓɛ mɛ̀ yib ɓye ta mɛ̀ ɗwɛb ɓyan mwumnzi. Ɓɛshɛ ɓon ɓɛ li, lɛ̀ mwum ndɔʼ ɓǎ lɛʼ ɓyɛbbi lɛli nywi nzæ̌ʼ lɛʼ Mvɛ̀nnswæ̀b.
56002006	Wù kònndì tì kuʼ lɛʼ fɔʼ màzwùm lɛli lɛ̀ mɛ̀ mbìpàn mɛ ɗwɛb lɛ mɛ̀ mwù nyan ɓɛ ǹlwinnea.
56002007	Wǔ nɛʼ, kɛ ywum cǐ ywû nun hwæn, lìsaʼ m̀bɔ̀kì ncǐ lwɛn kɛ swiʼ shan. Wu yɛ̌ ywum lìsea, wù lìsàʼ kɛ mwum zwɛ̂m lɛ̀ ǹlim fɔʼ.
56002008	Ǹzæ̌ʼ lɛʼ yɛ yɛ wù kwean ŋwum yɛ ɓɛ ye ɗyi zuʼ, ɓa yɛ ɓɛ ǹzæ̌ʼ lɛʼ yɛ ɓɛ yɛ shɔ̀làʼ. Li, mɛ̀ ci-ɓyìnnzì ɓyû yɛ lwin lɛ̀ kwɛ̀nnjin ɗin, ntwiʼ sɛ ɓɛ ɓa swum sɛ ɓɛ yɛ ɓwiʼ shɔ̀lea nlim cinni.
56002009	Wù shɛ̀ lɛ̀ mɛ̀ son lɛ ɓɛ mwumnzi mɛ̀ ci-nye ɓyan, ɓɛ ci ywum hwæn yɛ ɓɛ ta ɓon shɛ̌ lɛ ɓɛ ci, ɓa ɓɛ fyinnzi mɛ̀ ŋwum nyan.
56002010	Ɓa ɓɛ lwum ɓon swum ndɔʼ yibbi næm. Ɓɛ fyon ɓɛ kwan hwæn ɓwum ɓye ta mɛ̀ kìkæ̀n nlwukea cǐ, ɓɛ ɓɛ she shan nun ywɔli. Ɓɛshɛ ɓon ci li, lɛ̀ ɓwum yɛ lɛʼ sɛ ɓwiʼ ta shɛ̀ kɛ jin Mvɛ̀nnswæ̀b, Ci-nswæti nyɛʼ nun twuli.
56002011	À si lwɛn lɛ mwum hwæn lwinnzi ywum ton yi ntwiʼ sɛ M̀vɛ̀nnswæ̀b lìsea kwɛ̀nnzǐ nlim shon, ɓǎ nun swæti ɓwum hwæn.
56002012	Ŋ̀kwɛ̀nnzǐ yɛ nun kwɛ̀nnze ǹlim yi yi ta ɓwiʼ lìsea lɛ ɓwiʼ pæʼ fyàʼ lɛ̀ m̀bɔ̀kì tòn mɓyɛbbi, kònndì lɛ̀ ǹyili yɛ ɓwiʼ ta ywum ŋgyɔ̂ʼ wan yɛ ta ɓwiʼ ǹlim kwɛ̀nni yili. Li, ɓǎ ɓwiʼ ɓɛ fɛ ŋgyɔ̂ʼ wan nun ɓwum ɓye cinni mwù, ɓye lwinnea, ɓye ta M̀vɛ̀nnswæ̀b ywɔli.
56002013	Sɛ cibbi lɛ ɓwiʼ cinni m̀bɔ̀kì tòn li, kwan sɛ ɓwiʼ ɓi kɛ mɓònŋgǎʼ ŋgyìn nlwɛn nɛ ɓwiʼ ta zwùm tɛ̀li lɛ̀ nun. Ŋ̀gyìn màzwùm ni ǹgyìn nɛ Ci-nswæti nyɛʼ Yesù Kristò yɛ̌ ɓwùmnì kɛ ntwu yon nun. Nun nɛ ɗyi M̀vɛ̀nnswæ̀b ndwun nyɛʼ.
56002014	À ywie ntwiʼ yɛʼ, lɛ̀ nun pæʼ ɓwiʼ kɛ ɓyɛbbi nun, ɓwiʼ konndì tì kuʼ ɓɛ ǹkwìn ɓwum ye nun fyɔ̀sâ sanmi kɛ swiʼ shon, ɓwiʼ ɓɛ ɓwum ɓyon, nun kyishon; ǹkwìn ɓwum ye ywimɛ mwù kɛ̌ lɛ̀ ǹcìkàʼ mɛ lɛʼ nlwukea kwan mèan hwæn.
56002015	Ywum ton yi hwæn, yon yɛ wù yɛ̌ ɓwum lìsea. Lɛli wɛ̌ mwum nyɛ̌ tǎ saʼ sea, wù kimnzi ɓon mɛ̀ nlim, wù ɗwosi ɓwum ɓye tà ka ywɔʼ mɛ̀ ywiʼ. Ɓa wù cì ǹdɔʼ cinni wù kwɛ̀m ɓyìnnzì kɛ nywi.
56003001	Wù yɛ̌ ǹkwìn ɓwum Yesù Kristò shɛ̌ lɛ ɓɛ ywɔʼ ŋwum mɛ̀ ci-mɛ ŋgyɔʼ ɓɛ ywɔʼ ɓon, ɓɛ mwumnzi ɓon, ɓɛ ɓɛ ɓwum ɓye yili ǹcìkàʼ mɛ lɛʼ nlwukea kwan hwæn.
56003002	Ɓa ɓɛ sean jin ɓyɛbbi ɓwulu, shìkì ɓɛ klwikàʼ kuʼ mɛ̀ lɛʼ. Ɓɛ fyôn ɓɛ flɔkea, ɓɛ ɓɛ tì kuʼ kwan hwæn sàsi lɛ̀ mwum hwæn.
56003003	Ɓwiʼ ɓe kuʼ làn nyɛʼ mbyî njimmi nun li. Ɓwiʼ ɓe kǎn mɛ̀ ci-mwumnzi ɓwum, ɓwiʼ ɓe ɓwum ɓɛ ɓe ɓɛ ɓwuâ mbyi Mvɛ̀nnswæ̀b nun, ɓwiʼ ɓe mɛ̀ son ywum lwukea yɛ ɓwiʼ ɓe tæm ŋgyɔ̂ʼ wan nun. M̀bɔ̀kì tòn nyɛʼ ɓe ɓyɛbbi seansean, ɓwiʼ ɓe tì kuʼ ywum ɓwulu timmea. Ɓwum ɓe ɓwiʼ ɓyìnnzi, ɓwiʼ ɓyinnzì tì kuʼ ɓon.
56003004	Kwo fɛʼ li, M̀vɛ̀nnswæ̀b nɛ Ci-nswæti nyɛʼ lìsaʼ ɓwiʼ kwɛ̀nnzǐ nlim shon lɛ̀ ǹyili yɛ nun yili ɓwum,
56003005	à swæti ɓwiʼ. Ǹswæti yɛ nun swæti ɓwiʼ ɓa ntwiʼ ɓwiʼ ɓe mɛ̀ lɛʼ nlwukea cǐ, à swæti ɓwiʼ ntwiʼ nun cinni kwɛ̀nnzǐ nlim lɛ̀ ɓwiʼ. À sannzâ ɓwiʼ lɛ̀ ǹkimmɔʼ Mpùn Nsanmi, li, ɓwiʼ ti ɓe yeli nywæb, ɓwiʼ cinnâ ǹzison she nywæb.
56003006	Kɛ fyaʼ Yesù Kristò nɛ Ci-nswæti nyɛʼ, M̀vɛ̀nnswæ̀b kɛ̀â ɓwiʼ M̀pùn Nsanmi mɛ nlim.
56003007	À cǐ li ɓǎ nun fyɔsì ɓwiʼ sanmi kɛ swiʼ shon, ɓwiʼ cinni tì ǹzison ɗwùmɗwùm sɛ ɓwiʼ ta zwùm tɛ̀li lɛ à yɛ̌ ɓwiʼ fɛ. À cì li kɛ kwɛ̀nnzǐ nlim shon nun.
56003008	Ǹzæ̀ʼ lɛʼ nɛ ɓǎ nyɛ̌ ǹkwùm ŋgyi. Mùn yili lɛ wù ɗyi kɛ nzæ̀ʼ lɛʼ màzwùm nun kimmi, ɓǎ ɓwum ɓye ta ǹlim ɗyili nywi Mvɛ̀nnswæ̀b, ɓɛ fɔsì ywum lwukea cǐ kwan hwæn. Mɛ̀ lɛʼ nlwukea nɛ wòli à kpaʼ ɓwum à ni.
56003009	Ɓa wù ɗunnaʼ mɛ̀ lɛʼ mpwìnpwìn. Wu ɓɛ̌n cì ndɔʼ lɛ̀ ɓɛ ta mɛ̀ tan ɓɛ ɓe mbyî tean, ɓa wù kwɛmmi kwe. Ɓa wù ɗunmi fyònnzàʼ mɛ lɛʼ ɓyin lɛ̀ ɓon, shìkì wù pyìsì kuʼ mɛ̀ lɛʼ kɛ nywi mɛ lwuà mɛ Yudà. Paʼ mɛ lɛʼ màzwǔm cinni kan mwù; sɛ tà ka mwum ndɔʼ kpea.
56003010	Mwum nɛ ci-gwànnzì kɛ ŋkwìn yin nun hwæn, yæm nun lɛʼ màzwùm kæ̀mmì ɓî, ɓɛshɛ nun kònndì tì ɓe, wù kyììlì lɛ̀ nun.
56003011	Paʼ mwum sɛ li si, wù lìmmi lɛ sɛ ɓwuâ mbyi ŋkæ̀mŋkæm. À ni ci-ncǐ ɓyɛbbi, li, ɓyɛbbi nyon yɛ̌ kwàlì lɛ̀ nun nɛʼ.
56003012	Mùn yɛ̌ cì mùn fyi Àrtèmasì, shindɔʼ Tìshîʼ cǐ swû. Wu yɛn lɛ ɓɛ ɓɛnmɛ, wù kpæm mɛʼ, wù kìn mùn cinni kɛ Nìkòpòlâ. Ntwiʼ sɛ mùn yilâ lɛ mùn lànnzì kwan mbɛb kwe hwæn.
56003013	Ɓa wù fyɔ̀ʼ zɛʼ lɛ̀ Zènâ, mwum nɛ ci-nlìmmì mɛ̀ lwuà, ɓon lɛ̀ Àpòlô. Kæb ɓon swum ndɔʼ kɛ kɛ̀n shan sɛ ɓon yɛ kɛ̀n nun, wù cì ɓa swum ndɔʼ shiʼ ɓon.
56003014	Sɛ yili kuʼ lɛ ɓwum ɓyɛʼ limmì ǹlwinnzi mɛ lɛʼ nlwukea wɛ̌ tà shɛ sɛ ta yili, ɓǎ ɓɛ kpaʼ ɓwum ɓye cinni kan swum ndɔʼ. Li, ɓɛ yɛ ɓɛ ɓwum ɓye lànnzi kan kwan shan kɛ ŋgyɔ̂ʼ wan ɗin.
56003015	Ɓwum ɓye ɓwiʼ ɓi ɓwiʼ lɛ̀ ɓon hwæsi wù. Hwæsi ɓwiʼ ɓwùlu ɓwum Mvɛ̀nnswæ̀b ɓɛ yili ɓwiʼ. M̀vɛ̀nnswæ̀b ŋgænnì ɓyin, ɓyin hwæn.
57001001	Mùn Pɔ̂l nɛ kɛ nye njè ntwiʼ sɛ mùn ni mwum Nyɛli nyɛʼ Yesù Kristò, mùn nɛ ta ɓyin ɗèwà ton sɛ kɔi, ɓwiʼ lɛ̀ ŋgyinni nyɛʼ Tìmòtê. Ɓwiʼ ta son kɔi lɛ̀ wù Fìlèmôn, ŋwè nyɛʼ nɛ ɓwiʼ ta she fɔʼ cǐ lɛ̀ ɓyin.
57001002	Ɓwiʼ kɔʼ tì kuʼ son lɛ̀ ŋgyinni nyɛʼ nyɛ̌ m̀lib Àpeà, ɓon lɛ̀ Àrshîb nyɛ̌ ɓwiʼ ta ɓɔli lɛ̀ nun kɛ mbyi Mvɛ̀nnswæ̀b nun, kònndi lɛ̀ ɓwum ɓye fɔʼ ɓye ta kǐn M̀vɛ̀nnswæ̀b keli ɗwon nywù.
57001003	Ce ndwun nyɛʼ M̀vɛ̀nnswæ̀b ɓon lɛ̀ Nyɛli nyɛʼ Yesù Kristò ŋgænnì ɓyin, ɓɛ fɛ ɓyin flɔa.
57001004	Kwan sɛ mùn tǎ M̀vɛ̀nnswæ̀b keli lɛ̀ jin swû, mùn tà nun osɔ̀kɔ̀ʼ yili kwan hwæn,
57001005	ntwiʼ sɛ mùn ywɔâ m̀bɔ̀kì nɛ wù tǎ ɓwum Mvɛ̀nnswæ̀b hwæn yili, lɛ̀ ǹɗyili nlim yɛ wù tǎ ɗyili nywi Nyɛli nyɛʼ Yesù.
57001006	Mùn tǎ M̀vɛ̀nnswæ̀b keli ɓǎ tǒn nlim fɔʼ yɛ ɓwiʼ ta tòn lɛ̀ ɓwum Mvɛ̀nnswæ̀b kɛ nɗyili nlim yɛ ɓwiʼ ta ɗyili nywi Yesù Kristò, yɛ kpaʼ ɓwiʼ lɛ̀ ɓwiʼ fɔsì ywum lwukea yɛ M̀vɛ̀nnswæ̀b fɛ ɓwiʼ fyaʼ Yesù Kristò ywo.
57001007	Ŋgyinni nyɛ̀m, ǹlim lwukeâ mùn ǹzwɔnzwɔ̀ʼ, wù kònndì tì mùn ǹlim kimnzi m̀bɔ̀kì nɛ wù tǎ ɓwùlu ɓwum Mvɛ̀nnswæ̀b yili, wù kònndì ɓon zwùm tɛ̀ti.
57001008	Li nɛ ci, mùn swulaʼ wu lɛ wù ci swum sɛ mùn yɛ̌ wù shɛ̌. Kɛ mùn ni ci-ntwum Yesù Kristǒ, mùn cinni ǹkimmɔʼ yɛ mùn wòli mùn shɛ̀ wù lɛ: «Cì swum she lwɛn.»
57001009	Son, mǔn tà ka wu son fɛ fyaʼ lɛ̀ ǹkimmɔʼ, mùn pyìtàʼ wù mɛ kwù, ntwiʼ sɛ ǹyili yi kɛ nyinnìm shɛʼ ɓwiʼ lɛ̀ wù. Mùn Pɔ̂l, ǹɗwɛbshì nyɛ̌ kɛ nye njè lɛ̀ ntwiʼ Yesù Kristǒ,
57001010	mùn nɛ ta wu pyìtea mɛ kwù kɛ ntwiʼ Ònèzîm. À ni mwɛn nyɛ̀m ntwiʼ sɛ à ɗunmi ǹlim kɛ̌ lɛ̀ M̀vɛ̀nnswæ̀b fyaʼ yɛ̂m. Mùn ti fɛ nye njè wɛ̌ ce nyon.
57001011	Kwan sɛ ɓe mbyî, ǎ ɓe kàn wu kpea ǹzwɔnzwɔ̀ʼ, son jenɛ, à yɛ̌ ɓwiʼ kpea ǹzwɔnzwɔ̀ʼ ɓwiʼ lɛ̀ wù.
57001012	Mùn fyimɛ wû nun ɓe. À ni m̀banmbɔʼ wɛ̌ ǹlim yɛ̂m.
57001013	Mǔn yilè lɛ ɓwiʼ ton fɛ lɛ̀ nun, ɓǎ nun kpaʼ mùn kɛ ɓàn swû nun kwan sɛ mùn ni fɛ nye njè kɛ ntwiʼ sɛ mùn tǎ Ǹtwum Yesù Kristò shɛ̌.
57001014	Son, mǔn yili kan mùn ci li kwan sɛ wu yili kifɛʼ. Mǔn yili kan mùn ci wù dòlɛ̀ʼ lɛ wù ci mùn lwɛn. Mùn yili lɛ wù kpaʼ mùn kɛ mkpaʼ ywû nun.
57001015	Shindɔʼ M̀vɛ̀nnswæ̀b nɛ yile kwan kwæʼ sɛ Ònèzîm kwan wû fyaʼ si à kɛ̀n pɛɗin, ɓǎ kwan sɛ nun yɛ̌ fyònnì, ɓyin ton m̀banmban kwan hwæn.
57001016	Jenɛ, ǎ suʼ kan ti son, à lwuâ fɛʼ à làn li, à ni ŋgyinni nyɛʼ. Mǔn, à ni mùn kɛ nlim nun. Ti lɛ̀ wǔ, mùn lìmmi lɛ wù yɛ̌ nun yili, sɛ lan ma li, ntwiʼ sɛ à ni cì swû mɛ̀ làn mɓì. À ni son nywù, à ɓɛ tì ŋgyinni nywù kɛ mbyi Yesù Kristò nun.
57001017	Ɓɛshɛ wu tà mun twɛli wɛ̌ mwum nywù, yè nun wɛ̌ tà shɛ mùn nɛʼ nɛ wu yeè.
57001018	Swum sɛ nun gwànnzi wû, lɛ̀ ke swû sɛ nun kɛ nywi hwæn, kɛ̀ yon kɛ ntan yɛ̂m nun.
57001019	Mùn Pɔ̂l, mǔn nɛʼ nɛ kɔʼ cìcì sɛ ton sɛ lɛ̀ fyàʼ yɛ̂m lɛ: «Mùn nɛ yɛ wù ɗɛ̀bbi.» Lìmmi lɛ ɓwiʼ cinni ke ɓwiʼ lɛ̀ wù, ke màzwùm si ǹzison swû she nywæb she wu cinni kɛ mbyi Yesù Kristò nun.
57001020	Kɛ à si li, ŋgyinni nyɛ̀m, cì mun swum màzwùm lɛ̀ ntwiʼ Nyɛli nyɛʼ Yesù Kristò. Lwuli mùn ǹlim zwum, ntwiʼ sɛ ɓwiʼ ɓi ɓwum fɔʼ kɛ mbyi Yesù Kristò nun.
57001021	Mùn lìmmi lɛ ɗèwà sɛ mùn tà wu kɔa sɛ, wù yɛ̌ swum sɛ mùn tà wu cibbi cǐ. Mùn lìmmi lɛ wù yɛ̌ cì sɛ lan ma li.
57001022	Swum shindɔʼ she mun yili mùn shɛ wù, à si lɛ: «Fɔ̀si mùn cǐ nòn ntwiʼ sɛ mùn tǎ fɔ̀kàʼ lɛ kɛ ntwiʼ mɛ ŋkeli nyin, M̀vɛ̀nnswæ̀b yɛ̌ cì mùn ɓɛ̌n cì shin.»
57001023	Èpàflâ nɛ ɓwiʼ ɓi nye njè ɓwiʼ lɛ̀ nun kɛ ntwiʼ ɓwiʼ ɓi ɓwum Yesù Kristò, à hwæsi wù.
57001024	Ɓwùlukwæ̌n she ɓyɛ̂m, Markù, Àrìstakù, Demà lɛ̀ Lukasì, ɓɛ hwæsi tì kuʼ wù.
57001025	Nyɛli nyɛʼ Yesù Kristò ŋgænnì ɓyin.
58001001	Kɛ næ̀m ɓwum, M̀vɛ̀nnswæ̀b ɓe lɛlakì lɛ̀ ɓon kɛ mɛ mbyi kyikyi nun kɛ mɛ ŋwum mɛ̀ ci-nlɛli kɛ ŋwum yon nun.
58001002	Son, sɛ kin kuʼ ɓɛ̀n ɗyě kɛ mmlɔ̀kàʼ ŋgyin yɛ ɓwiʼ ti jenɛ nun yɛ, à lɛlâ lɛ̀ ɓwiʼ kɛ ŋwum Mwɛn nyon. Mwɛn nyon ni nɛ nun fɛe ǹkimmɔʼ mfɔ̀ʼ ŋgyɔ̂ʼ wan fyaʼ, à kɛ̀ nun kɛ mɛ mwù ywum hwæn.
58001003	Nun nɛ lisaʼ ɓwiʼ ǹtwu Mvɛ̀nnswæ̀b yɛ ta ɗwùmnàʼ kɛ nywi yon. À ni swum fɔʼ lɛ̀ M̀vɛ̀nnswæ̀b, kwo ǹkyììli ɓa kɛ nyinnìm shan. Ǹzæ̌ʼ lɛʼ yon cinni ǹkimmɔʼ, yon yɛ nun tǎ ŋgyɔ̂ʼ wan hwæn ɗɔ̀a nun. Kɛ nyě yɛ nun sannzi ɓwum ɓyɛbbi nyan, à kɛ̀n tòn kɛ ɗɛb kɛ fyaʼ ji Ce M̀vɛ̀nnswæ̀b ŋkimmi.
58001004	Li, kɛ cìcǐ tòn shon si nun, ǹtwu yon yi twun, yɛ lan ye mɛ cikpuʼ ɓye ɗɛb hwæn, wɛ̌ tà shɛ M̀vɛ̀nnswæ̀b kɛ̀ kuʼ nun jin shon she lan shan ɓon hwæn.
58001005	Ɓàkeànì fɛʼ, yà cikpuʼ nɛ M̀vɛ̀nnswæ̀b fɔ̀â fɛʼ shɛ̀ nywɔʼ ndɔʼ lɛ̀ nun lɛ: «Wù ni Mwɛn nyɛ̀m, mǔn, mùn cìâ ǹlìmmì ɗyě kɛ ŋkwìn ɓwum nun lɛ mùn ni yee wû”” shɛ shi kuʼ ɓɛ Yesù? Shindɔʼ à shɛ̀ fɛʼ lɛ̀ nun lɛ, «nun yɛ̌ ɓɛ Ce nyǐ, nyǐ ni ɓɛ kuʼ Mwɛn nyon””?
58001006	Kwan sɛ ɓe lɛ̀ M̀vɛ̀nnswæ̀b yɛ̌ Mwɛn m̀bɔʼ nyon fyi ŋgyɔ̂ʼ wan, à lɛe lɛ, «mɛ̀ cikpuʼ ɓyon hwæn, ɓyi ɓi mwumnzi nyǐ.»
58001007	Ti kuʼ kɛ nywi mɛ cikpuʼ ɓyon nun hwæn, à shɛ̀ kuʼ lɛ, «nun ni tǎ mɛ̀ cikpuʼ ɓyon fyɔ̀si wɛ̌ m̀pùn, nun ni fyɔ̀sì tì ɓyi wɛ̌ mɛ̀ mpè win.»
58001008	Son, kwan sɛ nun ɓɛ̀n kuʼ kɛ nywi Mwɛn nyon, à kònndì tì shɛ̀ lɛ: «Wù nɛ ti M̀vɛ̀nnswæ̀b, wù yɛ̌ lwun sea ɗwùmɗwùm lɛ̀ ɗwùmɗwùm. Wù yɛ̌ ywɔʼ swû kɛ̀nnzi kɛ mbyi nun.
58001009	Wù tǎ swum sɛ ɗyi lwinni yili, wù ɓyìnnzì tì kuʼ mɛ̀ lɛʼ mɓyibbɔa. Li nɛ ci, mùn nɛ ɗyi Ce nywù M̀vɛ̀nnswæ̀b, mùn yæ̀nnâ wù, mùn kɛ̀ wù cìcǐ tòn she twun, she lan she ɓwùlu ɓye ɓyin ɓi lɛ̀ ɓon, lɛ̀ wù ton kwe lɛ̀ ǹlwukaʼ nlim.»
58001010	M̀vɛ̀nnswæ̀b kònndi tî lɛʼ kɛ jin Mwɛn nyon nun kɛ cìcì ndɔʼ kɛ ɗèwà shon nun lɛ: «Wù nɛ ɗyi Nyɛli ɓwum, kɛ nɗunmi, wù nɛ fɔe ŋgyɔ̂ʼ wan, wù kònndì tì kuʼ ɗɛb fǒ lɛ̀ mɛ̀ fyàʼ ɓyû nɛʼ.
58001011	Hwæn li, à yi ywum yɛ ywimɛ mlɔ̀ʼ nùn, son, wǔ, wù yɛ̌ ɓɛ ɗwùmɗwùm. Ɗɛb lɛ̀ ŋgyɔ̂ʼ wan yɛ ywìn wɛ̌ plè.
58001012	Li, wù yɛ̌ yon hwɛli wɛ̌ gân, wù kwɛbsi yon wɛ̌ tà shɛ ɓɛ ta mɛ̀ plè kwɛbsi. Son, ti lɛ̀ wǔ, wù yɛ̌ ɓɛ kwan hwæn wɛ̌ tà shɛ wù tòn si, wù ɓǎ ywi.»
58001013	Yà cikpuʼ nyon nɛ nun shɛ̀â nywɔʼ ndɔʼ lɛ̀ nun lɛ: «Tǒn fyaʼ ji yɛ̂m, mùn yɛ̌ mɛ̀ ci-ɓyìnnzì ɓyû kɛ̌ mɛ kwù ɓyû nji wɛ̌ cìcǐ nsataʼ mɛ kwù swû,» a shi kuʼ ɓɛ Mwɛn nyon?
58001014	Mɛ̀ cikpuʼ Mvɛ̀nnswæ̌b màzwùm ɓi mɛ̀ mpùn ɓye ta M̀vɛ̀nnswæ̀b kpea kɛ she shon nun. Ɓon ɓɛ nun tǎ fyi kɛ cɛ̌ ɓwum ɓye nun yɛ̌ swæti.
58002001	Li nɛ sɛ cibbi lɛ ɓwiʼ fɔsènì mwù kɛ̌ lɛ̀ ywum yɛ ɓwiʼ ywɔâ, ɓwiʼ læ̀kì mbyi nlwɛn ɓwu.
58002002	Mɛ̀ lwuǎ Mvɛ̀nnswæ̀b ɓɛ mɛ̀ cikpuʼ ɓyon ɓe kǐn shɛ̌ lɛ̀ mɛ̀ mbibea ɓyɛʼ ɓe kwankì lɛŋkæ̀m. Mwum nɛ ɓe kǎn mwù kɛ̌ nlim, shìkì à cì kuʼ swum sɛ ɓɛ lɛli, M̀vɛ̀nnswæ̀b ɓe mwum màzwùm vɛ̀nɛ̀ʼ yɛnnzi lɛ̀ ntwiʼ màzwùm.
58002003	Kɛ ɓwiʼ limmi li, ɓɛshɛ ɓwiʼ njilì ǹtwum nswæti yɛ M̀vɛ̀nnswæ̀b fyi ɓwiʼ jenɛ, ǹtwum ye lan pwìn lwuà, lɛ̀ ɓwiʼ yɛ cì lɛ, ɓwiʼ kà nywæ̀li fyaʼ Mvɛ̀nnswæ̀b? Nyɛli nyɛʼ Yesù Kristò sɛtâ Ǹtwum Lwɛn màzwùm shɛ̌. À shɛ̀e yon li, ɓwum ɓɛ ɓe nun ywɔti shɛâ kuʼ ɓwiʼ yon, lɛ à yi ǹzæ̌ʼ lɛʼ ye lɛŋkæ̀m.
58002004	Nun nɛʼ M̀vɛ̀nnswæ̀b ɗyie tì kuʼ ǹyè ɓwum màzwùm kɛ yi kìkeàn nun, lɛ̀ yì hìlea yɛ nun ɓe cì. À fɛ tì kuʼ ɓwum ɓyon ǹkimmɔʼ ncì ywum kyikyi lɛ̀ ǹkimmɔʼ Mpùn Nsanmi wɛ̌ tà shɛ nun yili.
58002005	À si lɛŋkæ̀m lɛ M̀vɛ̀nnswæ̌b fɛe kǎn wan nyɛ̌ nywæb nyɛ̌ ɓwiʼ ta lɛʼ jenɛ ni kɛ fyaʼ mɛ cikpuʼ ɓyon ɓye ɗɛb.
58002006	Son, ɓɛ kɔʼ kɛ ɗèwǎ Mvɛ̀nnswæ̀b nun kɛ cìcì ndɔʼ lɛ: «Yee, M̀vɛ̀nnswæ̀b! Mwum ni kuʼ yɛn kɛ swiʼ swû lɛ̀ wù ɗwi zwiʼ lɛ̀ nun? À ni kuʼ wɛn kɛ ŋgiti yɛ wù tà nun giti nun?
58002007	Wù cìe ǹtwu yon ɓwu kwan kwæʼ kɛ swiʼ mɛ cikpuʼ ɓyû, kɛ nyě yi, wù fɛe nun ǹtwu ǹzwɔnzwɔ̀ʼ wɛ̌ m̀vɛ̀n.
58002008	Wù kɛ̀â nun ywum hwæn kɛ mɛ kwù nji.» Kɛ nshɛ̀ yɛ ɓɛ shɛ lɛ M̀vɛ̀nnswæ̀b kɛ̀â ywum hwæn mɛ kwù mwum nji, sɛ lisaʼ lɛ ǎ sàn kan kwo swum fɔʼ. Son, a kiìn ɓɛ̀n ɗyě, ɓwiʼ yɛn kifɛʼ mwum kɛ mɛ mwù ywum hwæn.
58002009	Swum sɛ ɓwiʼ yɛn ɓe, à si lɛ Yesù ni kɛ mɛ mwù ywum hwæn. M̀vɛ̀nnswæ̀b sɛte cì ǹtwu yon ɓwu kwan kwæʼ kɛ swiʼ mɛ cikpuʼ ɓyon. À cìe li kɛ kwɛ̀nnzǐ nlim shon nun, ɓǎ nyǐ ni ywi kɛ ntwiʼ mɛ mwù ɓwum hwæn. Son, kɛ nyě yi, M̀vɛ̀nnswæ̀b fɛe nun ǹtwu ǹzwɔnzwɔ̀ʼ wɛ̌ m̀vɛ̀n, kɛ ntwiʼ vɛ̀nɛ̀ʼ nɛ nun yɛn, à kɛ̀n ywi.
58002010	M̀vɛ̀nnswæ̀b nɛ fɔ̀e ywum hwæn ɓǎ yi ɓɛ yon, sɛ ɓe lwɛn kɛ mɛʼ yon lɛ à lannzì Yesù kɛ mɛ vɛ̀nɛ̀ʼ nun ɓǎ nun fyonnì mwum ǹlwinni lɛ̀ ǹdùʼ nun, nun nɛ ɗyi Ci-nswæti nyɛʼ. Li nɛ M̀vɛ̀nnswæ̀b yile, ɓǎ nun twɛʼ ɓwum mèan lɛ̀ ɓɛ ɓɛ ɓwɛn ɓyon, ɓɛ ɗun kɛ ntwu yon nun.
58002011	Yesù Kristò, nun nɛ ta ɓwum fyɔ̀si sanmi, à ni Ce m̀bɔʼ ɓon lɛ̀ ɓwum ɓye nun sannzâ hwæn. Son sɛ ci, kwɛ̀nnjin tà ka nun ɓænni lɛ̀ ǹlon ɓwum màzwùm lɛ mɛ̀ ŋgyinni ɓyon.
58002012	À lɛʼ lɛ̀ M̀vɛ̀nnswæ̀b kɛ cì ndɔʼ lɛ: «Mùn yɛ̌ lɛʼ swû shɛ̌ lɛ̀ mɛ̀ ŋgyinni ɓyɛ̂m. Mùn sàkàʼ tì jin swû kɛ ŋkwìn ɓwum ɓyû nun.»
58002013	À kònndì tì shɛ̀ lɛ: «Mǔn, mùn yɛ̌ zwùm tɛ̀li kwan hwæn lɛ̀ M̀vɛ̀nnswæ̀b.» Kɛ cìcì ndɔʼ nun, à shɛ̀ lɛ: «Mùn ni fɛ ɓwiʼ lɛ̀ ɓwum ɓye M̀vɛ̀nnswæ̀b fɛe mûn fyaʼ.»
58002014	Ɓwum ɓɛ nun lɛʼ fɛ, m̀bɔ̀kì nɛ ɓon ɓi ɓwum ɓɛ lɛ̀ ǹnywùn kɛ mwu, Yesù nun nɛʼ fyònne kuʼ kɛ kwæʼ nywi ɓwum nun wɛ̌ ɓwiʼ. Ywum hwæn yɛ ta ɓwum lànnzi kɛ nywi, yɛ lannzâ kuʼ nun kɛ nywi. À fyònne li, ɓǎ nun mlɔʼ ǹkimmɔʼ Satæ̀n kɛ ywi nyon nɛ nun ywie nun. Ntwiʼ ǹkimmɔʼ ywi hwæn ɓe Satæ̀n fyaʼ.
58002015	Yesù cinne tì kuʼ kwæʼ nywi mwum ɓǎ nun libbaʼ ɓwum ɓɛ ɓe mbyî wɛ̌ mɛ̀ son kɛ ntwiʼ nyi ywi nɛ ɓon ɓe yi, mwù ɗonmi tì kuʼ ɓon.
58002016	À si seansean lɛ mɛ̀ cikpuʼ ɓye ɗɛb ɓɛ nun kìên kǎn kpaʼ, son, à kìên mvu ɓwum Abràhâm kpea.
58002017	Li nɛ sɛ yili lɛ à kiìn kɛ mwum nun, à gwili mɛ̀ ŋgyinni ɓyon kɛ kwæʼ nywi nun hwæn, ɓǎ nun fyonnì mwumŋkæ̀m mɛ̀ ci-mfɛ sàtìkæ̀ʼ nyan nɛ tǎ ǹlim kwɛ̀nnzi lɛ̀ ɓon. À ni ǹlwinni kɛ she Mvɛ̀nnswæ̀b nun, ɓǎ M̀vɛ̀nnswæ̀b zusì ɓwum ɓyɛbbi nyan.
58002018	Ntwiʼ m̀bɔ̀kì nɛ nun yɛnne vɛ̀nɛ̀ʼ kɛ mɛ mɓwɛb nun, à wòli kim jenɛ, à kpaʼ ɓwum ɓye m̀ɓwɛb ɓɛnnâ nywi.
58003001	Kɛ à si li, ɓyin mɛ̀ ŋgyinni ɓwum Yesù Kristò, ɓyin ɓɛ M̀vɛ̀nnswæ̀b loen lɛ̀ ɓyin ɓɛ ɓwum ɓyon, kɛ̀ênì mɛʼ lɛ̀ Yesù. Nun nɛ M̀vɛ̀nnswæ̀b fyie lɛ̀ nun ɓɛ mwumŋkæ̀m mɛ̀ ci-mfɛ sàtìkæ̀ʼ nyɛʼ nyɛ̌ ɓwiʼ ta zwùm tɛ̀li lɛ̀ nun, ɓwiʼ konndì tì lɛŋkæ̀m shon shɛ̌.
58003002	Yesù ɓe ǹywɔli kɛ she sɛ M̀vɛ̀nnswæ̀b fɛe nun si nun, m̀banmbɔʼ wɛ̌ tà shɛ Mòîzɛ̀ ɓe tì kuʼ ǹywɔli kɛ she sɛ M̀vɛ̀nnswæ̀b fɛe nun fyaʼ kɛ nyinnǐm ŋkwìn ɓwum ɓyon nun.
58003003	Son, kɛ nyinnìm Yesù ɓon lɛ̀ Mòîzɛ̀, à si lwɛn lɛ ɓwum twuli Yesù, a lan ǹtwuli yɛ ɓɛ yɛ Mòîzɛ̀ twuli, ntwiʼ mwum nɛ tǎ ǹkwìn ɓwum fǒ, à cinni ǹtwu, à làn ǹkwìn ɓwum yon nɛʼ.
58003004	Ŋ̀kwìn ɓwum ndɔʼ tà ka yon nɛʼ swɔsi ɗin, mwum ndɔʼ nɛ shi ɓɛ mwù. Son, M̀vɛ̀nnswæ̀b nɛ ɗyi mwum nɛ fɔ̀e ywum hwæn.
58003005	Mòîzɛ̀ ɓe ǹywɔli kɛ she sɛ M̀vɛ̀nnswæ̀b fɛe nun fyaʼ kɛ nyinnìm ŋkwìn ɓwum ɓyon nun, son, à sue ɗin ci-she Mvɛ̀nnswæ̀b. She shon ɓe ywum yɛ M̀vɛ̀nnswæ̀b yɛ̌ ɓwum shɛ̌ kwan ndɔʼ lìsea.
58003006	Ti lɛ̀ Yesù Kristò, à ni mwɛn Mvɛ̀nnswæ̀b, nun nɛ ɗyi mwǔ ŋkwìn ɓwum bùba nyon, à ɓe tì ǹywɔli kɛ she sɛ M̀vɛ̀nnswæ̀b fɛe nun fyaʼ nun. Ɓwiʼ ɓɛ ɗyi ǹkwìn ɓwum yi ɓɛshɛ ɓwiʼ kimnzi mɛ̀ nlim nyɛʼ, ɓwiʼ suʼ zwùm tɛ̀li lɛ̀ ywum yɛ nun shɛ̀e ɓwiʼ, shìkì ɓwæʼ kwɛn kuʼ ɓwiʼ.
58003007	Li nɛ sɛ yili lɛ ɓwiʼ nonnzì mɛ̀ ywiʼ kɛ nywi swum sɛ M̀pùn Nsanmi lɛli kɛ ɗèwǎ Mvɛ̀nnswæ̀b nun lɛ: «A ɓyin ywɔʼ ǹlɛli Mvɛ̀nnswæ̀b ɗyě,
58003008	ɓa ɓyin kim mwù wɛ̌ tà shɛ mɛ̀ mbibea ɓyin kimme lɛ̀ nun kwan sɛ ɓɛ wale lɛ̀ nun kɛ nlim kyɔʼ, ɓɛ ɗunmi nun kæbbi ŋwum.
58003009	M̀vɛ̀nnswæ̀b lɛe lɛ: “Swum yaʼ fɛʼ ywum yɛ mùn cìe lɛ̀ ɓon kɛ ɗwùm mwum nyî nun, mɛ̀ mbibea ɓyin ɓwɛbbe mùn ɓǎ ɓon cɛ swum sɛ mùn yɛ̌ cì.
58003010	Li nɛ ci, ǹlim nyenâ mùn zwum lɛ̀ ǹkwìn ɓwum yɛ ton yi, mùn shɛ̀ lɛ, mɛ̀ nlim nyan tǎ suʼ mbyi nyɛ̀m ɓwu kwan hwæn, ɓɛ tà ka mɛ̀ mbyi ɓyɛ̂m lìmmi.
58003011	Kɛ à si li, ǹlim nyenâ mùn lɛ̀ ɓon, mùn lɔ̀ʼ ǹdɔ̀ʼ lɛ, mùn yɛ̌ tì fɛʼ yɛn ɓɛshɛ ɓon yɛ ɗun kɛ cìcì mɛ yìnnì shɛ̂m nun.” »
58003012	Mɛ̀ ŋgyinni ɓyɛ̂m, konnênì lɛ̀ ɓyin nɛʼ. Ɓa mwum ndɔʼ kwan kɛ ŋkwìn yin nun nyɛ̌ cinni ǹlim ɓyɛbbi yɛ yɛ cì, à yònnzì ǹyè lɛ̀ M̀vɛ̀nnswæ̀b nɛ ɗyi ǹzison.
58003013	Son, tɛ̀tênì ɓwùlu zwùm mɛ̀ ŋgyinŋgyin mèan hwæn kɛ wan nyɛʼ nyɛ̌ jenɛ nun, mwum nyin ndɔʼ læ̀kì mwù kimmi ntwiʼ sɛ ɓyɛbbi tǎ nun pɔkea.
58003014	Ɓɛshɛ ɓwiʼ ɗyi kimmi kɛ nywi ywum yɛ ɓwiʼ sɛte ǹlim kɛ̌ kɛ nlim, a kɛn ɓɛ̌n kɛ mmlɔ̀kàʼ, ɓwiʼ yɛ ɓɛ mɛ̀ ŋwě ŋkæ̀mŋkæm Yesù.
58003015	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «A ɓyin ywɔʼ ǹlɛli Mvɛ̀nnswæ̀b ɗyě, ɓa ɓyin kim mwù wɛ̌ tà shɛ mɛ̀ mbibea ɓyin kimme lɛ̀ nun kwan sɛ ɓɛ wale lɛ̀ nun kɛ nlim kyɔʼ.»
58003016	Mɛ̀ wɛn ɓɛ ywɔe ǹlɛli Mvɛ̀nnswæ̀b, ɓɛ ɓe mwù kimmi lɛ̀ nun? À ɓi ɓwum ɓɛ Mòîzɛ̀ kwannzi kɛ ŋgyɔʼ Èjîb nun.
58003017	Mɛ̀ wɛn ɓɛ cie ǹlim nyeni M̀vɛ̀nnswæ̀b lɛ̀ ɓon kɛ ɗwùm mwum nyî nun? Ɓwum fɔʼ màzwùm ɓɛ ɓe ɓyɛbbi cǐ, yì ɗwon yan nonŋgàʼ kɛ nlim kyɔʼ.
58003018	Mɛ̀ wɛn ɓɛ M̀vɛ̀nnswæ̀b lɔ̀e ǹdɔ̀ʼ lɛ ɓyi ɓi ɓa ɗun cìcì mɛ yìnnì shon nun? Ŋ̀kwìn ɓwum fɔʼ màzwùm yɛ tì yɛ ɓe nun ŋwum fyinnzi.
58003019	Son sɛ ci ɓwiʼ yɛn lɛ, ɓɛ limme ǹɗun cìcì mɛ yìnnǐ màzwùm ntwiʼ sɛ ɓon ɓyinnɔâ lɛʼ shon.
58004001	Kɛ à si li, ɓwiʼ konnênì lwɛn lɛ̀ ɓwiʼ nɛʼ. Ɓwiʼ ɓɛ ɓwum ɓɛ M̀vɛ̀nnswæ̀b cìe ǹkàli lɛ ɓwiʼ yɛ kuʼ ɗun kɛ cìcì mɛ yìnnì shon nun. Son, ɓwiʼ konnênì, M̀vɛ̀nnswæ̌b læ̀kì yɛn lɛ mwum nyɛʼ ndɔʼ ɓwuâ mbyi nɗun kɛ cìcì mɛ yìnnǐ màzwùm nun.
58004002	Ntwiʼ sɛ ɓwiʼ ywɔâ kuʼ Ǹtwum Lwɛn wɛ̌ tà shɛ ɓye mbyî ywɔe kuʼ. Son, ǹywɔʼ yɛ ɓon ywɔe ǹtwum màzwǔm, yɛ kpea kàn ɓon ntwiʼ sɛ ɓon kɛ̀e kǎn mwù kɛ nlim.
58004003	Ɓwiʼ ɓɛ ta ǹlim kɛ̌ lɛ̀ Ǹtwum Lwɛn màzwǔm, ɓwiʼ ɓɛ yɛ ɗun kɛ cìcì mɛ yìnnǐ Mvɛ̀nnswæ̀b. A si wɛ̌ tà shɛ nun lɛle kɛ nywi mɛ mbibea ɓi lɛ: «Mùn nyenâ lɛ̀ ɓon, mùn lɔ̀ʼ ǹdɔ̀ʼ lɛ, mùn yɛ̌ tì fɛʼ yɛn ɓɛshɛ ɓon yɛ ɗun kɛ cìcì mɛ yìnnì shɛ̂m nun.» M̀vɛ̀nnswæ̀b lɛle li, kànmbɛʼ, à mlɔ̀â she shon ǹdìkàʼ ŋwê kwan sɛ nun fɔ̀e ŋgyɔ̂ʼ wan.
58004004	Ntwiʼ sɛ ɓɛ kɔʼ kɛ cìcì ndɔʼ kɛ ɗèwǎ Mvɛ̀nnswæ̀b nun kɛ nywi ŋgyìn mɛ̀ nshanmɓì lɛ: «Kɛ ŋgyìn mɛ̀ nshanmɓì nun, M̀vɛ̀nnswæ̀b yìnne kɛ she mfɔ̀ʼ ŋgyɔ̂ʼ wan nun.»
58004005	Ɓɛ kà fyònni tî ɓe, ɓɛ lɛʼ lɛ: «Mùn yɛ̌ tì fɛʼ yɛn ɓɛshɛ ɓon yɛ tì ɗun kɛ cìcì mɛ yìnnì shɛ̂m nun.»
58004006	Kɛ ɓwum zwimbyiʼ ɓɛ sɛte Ǹtwum Lwɛn ywo, ɓɛ ɗuen kǎn kɛ cìcì mɛ yìnnǐ Mvɛ̀nnswæ̀b nun ntwiʼ sɛ ɓɛ ɓe ŋwum yon fyinnzi, à si seansean lɛ ɓwum ɓyindɔʼ yɛ mbyi nɗun cinni.
58004007	Li nɛ ci, M̀vɛ̀nnswæ̀b kɛ̀ tî ǹgyìn nyɛ̌ ɗin ndɔʼ, à lon nun lɛ ǹgyìn nyɛ̌ ɗyě. À sean jin ŋgyìn màzwùm kɛ ŋwum mvɛ̀n Dàvîd, nun nɛ nòen lwun lɛ̀ mɛ̀ mbibea ɓi ywiâ ǹdìkàʼ ŋwê. Ǹzæ̌ʼ lɛʼ màzwùm yɛ ɓwiʼ sɛte ywɔʼ mbyî yɛ ɓɛ kɔʼ lɛ: «A ɓyin ywɔʼ ǹlɛli Mvɛ̀nnswæ̀b ɗyě, ɓa ɓyin kim mwù lɛ̀ nun.»
58004008	Kɛ næ̀m ɓwum, ɓɛshɛ Jòzwê kɛ̀nnze ɓon han ɓɛ kɛn ɓɛ̀n kɛ cìcì mɛ yìnnǐ ŋkæ̀mŋkæm Mvɛ̀nnswæ̀b nun, M̀vɛ̀nnswæ̌b lɛle kǎn tî ɓe kɛ nywi ŋgyìn ndɔʼ nun.
58004009	Kɛ nun lɛle li, ɓwiʼ limmi lɛ mɛ̀ yìnnì ndɔʼ yi kwe ye ɓwum Mvɛ̀nnswæ̀b yɛ ɗun kɛ nlim, m̀banmbɔʼ kuʼ wɛ̌ tà shɛ M̀vɛ̀nnswæ̀b yìnne kɛ ŋgyìn mɛ̀ nshanmɓì nun.
58004010	Mwum nɛ tǎ ɗun kɛ cìcì mɛ yìnnǐ Mvɛ̀nnswæ̀b nun tǎ mɛ̀ yìnnǐ she ɓyon twɛli, m̀banmbɔʼ kuʼ wɛ̌ tà shɛ M̀vɛ̀nnswæ̀b yìnne kwan sɛ nun mlɔ̀e she shon.
58004011	Kɛ à si li, ɓwiʼ ɓɔlènì lɔʼ lɛ̀ ɓwiʼ ɗun kɛ cìcǐ màzwùm nun, mwum nyɛʼ ndɔʼ læ̀kì ɓwu, ntwiʼ sɛ nun fyinnzi ŋwum Mvɛ̀nnswæ̀b, wɛ̌ tà shɛ mɛ̀ mbibea ɓyɛʼ cie.
58004012	Ǹzæ̌ʼ lɛʼ Mvɛ̀nnswæ̀b cinni ǹkimmɔʼ, yɛ ta tî ɓwiʼ ǹzison fɛ. A yi pwu, a lan fɛʼ ǹjìm wì nɛ mɛ̀ làn mɓì. Ǹzæ̌ʼ lɛʼ yi ta mwum ɗun kɛ nlim, han yɛ kɛn ɓɛ̌n cìcì sɛ m̀pùn mwum ni kwe ɓon lɛ̀ ǹzison shon. À yi wɛ̌ ǹjìm ŋkimmi ndɔʼ nɛ wòli à ɗwo nywi mwum, à kɛ̀n ɓɛ̀n kɛ yi wòn nun, shindɔʼ kɛ nlòn nun. Mɛ̀ lɛʼ nɛ mwum tǎ fɔ̀kàʼ hwæn, ǹzæ̌ʼ lɛʼ Mvɛ̀nnswæ̀b yi ta nun kwàsi pisean.
58004013	Swum gwùmni fɔʼ ndɔʼ ɓa kɛ mɛʼ Mvɛ̀nnswæ̀b kɛ ywum yɛ nun fɔ̀e nun hwæn. À lìmmi yon lɛ̀ ǹdùʼ nun. Nun nɛ ɓwiʼ yɛ ɗyi swiʼ, ɓwiʼ shɛ ywum yɛ ɓwiʼ ciâ hwæn.
58004014	Yesù, Mwɛn Mvɛ̀nnswæ̀b nɛ ɗyi mwumŋkæ̀m mɛ̀ ci-mfɛ sàtìkæ̀ʼ nyɛʼ. Kɛ ɓwiʼ cinni mwum ndwun ni nɛ nèan kɛ nlim ɗɛb, ɓwiʼ fɔsènì ywum yɛ ɓwiʼ kɛâ ǹlim lɛ̀ yon ɓænni lwɛn.
58004015	Mwumŋkæ̀m mɛ̀ ci-mfɛ sàtìkæ̀ʼ nyɛʼ ni lìmmi mɛ̀ lɛʼ nɛ tà ɓwiʼ hwumnzi lɛ̀ ǹdùʼ nun. Nun, à yɛnne mɛ̀ paʼ mɛ̀ vɛ̀nɛ̀ʼ nɛ ɓwiʼ ta yɛn nɛ hwæn, m̀ɓwɛb ɓɛn nun nywi, son, kwo lɛʼ ɓyɛbbi ndɔʼ fɔʼ ǎ cì kan.
58004016	Kɛ à si li, ɓwiʼ sɛnndènì kɛ moan gbaʼ lwun Mvɛ̀nnswæ̀b lɛ̀ ǹlim pyǐ, cìcì sɛ kwɛ̀nnzǐ nlim shon si kwe, ɓǎ nun ywɔʼ kwɛ̀nnzǐ nlim lɛ̀ ɓwiʼ, à ci ɓwiʼ lwɛn, à kpaʼ ɓwiʼ kwan sɛ sɛ yili nun.
58005001	Mwum nɛ mwumŋkæ̀m mɛ̀ ci-mfɛ sàtìkæ̀ʼ hwæn, M̀vɛ̀nnswæ̀b tà nun yæ̀nni kɛ nyinnìm ŋkwìn ɓwum nun. À tà nun yæ̀nni lɛ̀ nun ɗyi swiʼ shon kɛ jin ɓwulu ɓwum nun hwæn, ɓǎ nun fɛ sàtìkæ̀ʼ lɛ̀ ntwiʼ ɓyɛbbi nɛ ɓwum ciâ lɛ̀ M̀vɛ̀nnswæ̀b.
58005002	Mwumŋkæ̀m mɛ̀ ci-mfɛ sàtìkæ̀ʼ ni tà ka pwæ̀tì nyeni lɛ̀ ɓwum ɓye ta mbyi nlwɛn ɓwu ntwiʼ sɛ ɓɛ lìmmi kan swum ndɔʼ, ntwiʼ sɛ nun nɛʼ hwæn wòli tî kuʼ, à pyì kɛ ɓyɛbbi nun.
58005003	M̀bɔ̀kì nɛ nun nɛʼ ni ǹswublea li, a yili lɛ à fɛ tì kuʼ sàtìkæ̀ʼ she ɓyɛbbi nyon nɛʼ, sɛ suʼ kan she ɓyɛbbi nyɛ̌ ɓwùlu.
58005004	Mwum ndɔʼ wòli kan à ɗyi, à shɛ̀ lɛ nun ti ɗyě mwumŋkæ̀m mɛ̀ ci-mfɛ sàtìkæ̀ʼ. Sɛ yili lɛ M̀vɛ̀nnswæ̀b nɛ lon nun, à kɛ̀ nun jin màzwùm, wɛ̌ tà shɛ nun kɛ̀kàʼ jin màzwùm lɛ̀ Àrôn.
58005005	M̀banmbɔʼ nɛ kuʼ lɛ̀ Yesù Kristò. Nun nɛʼ nɛ twule kǎn nun nɛʼ, à shɛ̀ lɛ nun ni ti mwumŋkæ̀m mɛ̀ ci-mfɛ sàtìkæ̀ʼ. M̀vɛ̀nnswæ̀b nɛ yænne nun, à shɛ̀ lɛ̀ nun lɛ: «Wù ni Mwɛn nyɛ̀m, mǔn, mùn cìâ ǹlìmmì ɗyě kɛ ŋkwìn ɓwum nun lɛ mùn ni yee wû.»
58005006	M̀vɛ̀nnswæ̀b kònndì tì lɛʼ cìcì ndɔʼ lɛ̀ Mwɛn nyon lɛ: «Wù yɛ̌ ɓɛ ci-mfɛ sàtìkæ̀ʼ ɗwùmɗwùm lɛ̀ ɗwùmɗwùm wɛ̌ m̀bɔ̀kì nɛ Mɛ̀lshìsɛ̀dɛ̂ʼ tòen.»
58005007	Kwan sɛ Yesù ɓe fɛ ŋgyɔ̂ʼ wan, à lìmme lɛ M̀vɛ̀nnswæ̀b cinni ǹkimmɔʼ lɛ̀ nun swæti nun kɛ ywi nun. Kwan sɛ ɓe lɛ̀ ywi nyon ti kwukwâʼ, à ɓe M̀vɛ̀nnswæ̀b keli, à ɗɔa nun han, lɛ̀ à tǎ kwe lɛ̀ ǹkwu kimmi. Li, M̀vɛ̀nnswæ̀b ywɔe ǹkeli yon, à yìmnzì nun ɓe kɛ nyě ywi nɛ nun ywie kɛ ŋgæʼ mɛ̀ ɓɔtɔʼ zwɛ̂m ntwiʼ sɛ nun lwinnzâ ǹzæ̌ʼ lɛʼ yon.
58005008	Kwo fɛʼ she nun ɓe Mwɛn Mvɛ̀nnswæ̀b si, à yɛnne vɛ̀nɛ̀ʼ ɓǎ nun yusaʼ swum sɛ ɓɛ lon lɛ m̀mwumnzi Mvɛ̀nnswæ̀b.
58005009	Kɛ mkpeli yɛ nun kpele mwǔ she yon wɛ̌ tà shɛ M̀vɛ̀nnswæ̀b yili, à ti Ci-nswæti ɓwum hwæn ɓye ta nun mwumnzi, ɓǎ ɓon cinni ǹzison ɗwùmɗwùm.
58005010	Nun nɛ M̀vɛ̀nnswæ̀b tònnzì kɛ gbaʼ mwumŋkæ̀m mɛ̀ ci-mfɛ sàtìkæ̀ʼ zwɛ̂m wɛ̌ m̀bɔ̀kì nɛ Mɛ̀lshìsɛ̀dɛ̂ʼ tòen.
58005011	Ɓwiʼ cinni ywum mèan yɛ ɓwiʼ yili ɓwiʼ sannzi ɓyin kɛ lɛʼ Mɛ̀lshìsɛ̀dɛ̂ʼ si nun. Son, à si lɛ̀ ɓyin kyìbli kɛ nywɔʼ sù lɛʼ màzwùm, ntwiʼ sɛ ɓyin ɓi mɛ̀ mwù nshimmea.
58005012	Sɛ yile lilɛ lwɛn lɛ ɓyin ɓɛ lisàʼ tì kuʼ ɓwùlu, ntwiʼ sɛ ɓyin ɗunme ywum yusea ǹdìkàʼ ŋwê kɛ nywi nzæʼ lɛʼ Mvɛ̀nnswæ̀b nun. Son, ǹzæ̌ʼ lɛʼ màzwǔm ɗun kifɛʼ ɓyin mwu lwɛn. A yili lɛ ɓɛ konndì tì ɓyin ywum yɛ ɓɛ sɛtâ ɓyin lìsea mbyî lìsea ɓe. Ɓyin ɓi wɛ̌ ɓwɛn ɓye wòli kifɛʼ ǹji ji nyɛ̌ ɓwum ɓye ti swummɔa ta ji, ɓyin kɛ nywon nywon.
58005013	Mwɛn nɛ kɛ nywon nywon fyaʼ, à ni mwɛnnzea. Ǎ lìmmi kifɛʼ ǹkyììli kɛ nyinnìm swum lwɛn lɛ̀ swum ɓyɛbbi.
58005014	Paʼ ji ɓwum ɓye ti swummɔa si kyi. Ɓon ɓɛ ti swummɔa ɓi, ɓɛ cinnâ mɛ̀ mfɔ̀kàʼ, ɓɛ limmì ǹkɛ̌ ŋkyììli kɛ nyinnìm lwɛn lɛ̀ ɓyɛbbi.
58006001	Kɛ à si li, kɛ̀nnênì mbyî lɛ̀ ǹyusaʼ ywum ŋkæ̀mŋkæm kɛ nywi Yesù Kristò, ɓǎ ɓwiʼ cinnènì ǹlìmmì ye ɓwum swummɔa. Ɓa ɓwiʼ lwæbbènì kɛ ywum yɛ ɓwiʼ sɛte nun yusea nywi nun. Ye ɓwiʼ sɛte nun yusea kɛ nywi yi ɓe wɛ̌ m̀fɔ̀ʼ mɛ kwù nye. Sɛ cibbi kan lɛ ɓwiʼ kɛn tì ɗyî ɓe ǹdùʼ wɛ̌ tà shɛ ɓwiʼ ɓe ɓwum shɛ̌ lɛ, ɓɛ kwɛbsi m̀bɔ̀kì tòn nyan, ɓa ɓɛ ci tì mɛ̀ lɛʼ mɓyibbɔa nɛ tà ɓon ǹzison ɓwuli, lɛ ɓɛ konndì tì kuʼ ǹlim kɛ̌ kɛ nywi Mvɛ̀nnswæ̀b.
58006002	Sɛ yili kan lɛ ɓwiʼ konndì tì kuʼ ɓyin swum sɛ ɓɛ lon lɛ ǹjimnzi ɓwum lìsea tî ɓe, shìkì ɓwiʼ lwæb tì kuʼ ɓyin lìsea wɛ̌ tà shɛ ɓɛ ta mwum mɛ̀ fyàʼ sati nywi kɛ jin Mvɛ̀nnswæ̀b nun. Ɓwiʼ ɓa tî kuʼ ɓyin kònndì shɛ̌ wɛ̌ tà shɛ M̀vɛ̀nnswæ̀b yɛ̌ mwum hwæn yìmnzi kɛ ywi nun, lɛ̀ she nun yɛ̌ tì ɓwum mɛ̀ kæ̌ʼ mmlɔ̀kàʼ lànnzi.
58006003	Son, ɓwiʼ yɛ mɛʼ kpæmmi lɛ̀ ǹyusaʼ ywum màzwùm ye kɛ nywi Yesù Kristò, ɓɛshɛ M̀vɛ̀nnswæ̀b yili.
58006004	Shi ɓɛ li, ɓwum ɓye mɛʼ sanmâ kɛ mwu kɛ mbyi Mvɛ̀nnswæ̀b nun, ɓye ɓwɛbbâ ywum yɛ M̀vɛ̀nnswæ̀b tǎ ɓwum ɓyon fɛ, ɓɛ yeâ tì kuʼ M̀pùn Nsanmi kɛ mɛ nlim nyan nun, ɓe nyě yi, ɓɛshɛ ɓon pæʼ kwù kɛ mbyi Mvɛ̀nnswæ̀b nun, mbyi ɓǎn nyɛ̌ mwum ndɔʼ wòli à tɛ̀lì ɓon ɓe mbyi nlwɛn nun.
58006005	Ɓwum màzwùm, ɓe lɛ̀ ɓɛ limmâ lɛ ǹzæ̌ʼ lɛʼ Mvɛ̀nnswæ̀b yi swum lwɛn, ɓɛ limmì tì kuʼ ǹkimmɔʼ yɛ ɓwiʼ yɛ cinni kɛ wan nyɛ̌ nywæb nun.
58006006	Li, ɓɛshɛ ɓon pæʼ kwù kɛ mbyi Mvɛ̀nnswæ̀b nun, mbyi ɓǎn nyɛ̌ ɓɛ woli ɓɛ tɛli ɓon ɓe ɓǎ ɓon yonnzì tì m̀bɔ̀kì tòn nyan ɓe. Ntwiʼ sɛ à si wɛ̌ ɓwum màzwùm ta tî Mwɛn Mvɛ̀nnswæ̀b ywummɔa tî ɓe ŋgæʼ mɛ̀ ɓɔtɔʼ zwɛm, ɓɛ simmɔ̀ʼ tì nun ɓe kɛ ŋkwìn ɓwum nun.
58006007	Cɛênì fɛʼ ndɛm nɛ mvu tǎ nwi kwe yì kwan hwæn, ywum ɗyìm kwan tì kwe mèan yɛ yɛ ci-ndɛm ni kpea. Sɛ lisaʼ lɛ M̀vɛ̀nnswæ̀b ŋgæ̀nnâ ndɛm màzwùm.
58006008	Son, ɓɛshɛ yì lwon lɛ̀ yì kæʼ ɓyibbɔa yɛ ta suʼ twæʼ kwe, lɛ̀ ndɛm lwɛn nɛ ɓan. Kwan læ̀bbi sɛ ɓa tî ɓɛ, lɛ̀ M̀vɛ̀nnswæ̀b keâ nun. Sɛ ti kɛ̌n ɓɛ̌n mmlɔ̀kàʼ lɛ̀ à pyìâ mɛ̀ ɓwu.
58006009	Ti lɛ̀ ɓyin, mɛ̀ ŋwè ɓyɛ̂m, kwo yili ɓwiʼ lɛʼ fɛʼ li, ɓwiʼ limmi lwɛn lɛ ɓyin, làn nyin, ɓyin ta mbyi nlwɛn ɗwon, mbyi nyɛ̌ M̀vɛ̀nnswæ̀b yɛ̌ ɓyin swæti nlim.
58006010	M̀vɛ̀nnswæ̀b ni ǹlwinni. Ǹlim ɓa nun fye lɛ̀ she sɛ ɓyin ɓe nun cǐ, kònndì lɛ̀ ǹyili yɛ ɓyin ɓe nun lìsea kɛ mkpaʼ yɛ ɓyin ta mɛ̀ ŋgyinni ɓwum Yesù Kristò kpea. M̀kpaʼ màzwùm, ɓyin ta kɛ̀n mbyî lɛ̀ yon fyaʼ.
58006011	Lɛʼ sɛ ǹlim ta ɓwiʼ ɗyi nlim, à si lɛ mwum nyin hwæn, à kpæm mɛʼ a kɛn ɓɛ̌n mmlɔ̀kàʼ, ɓǎ nun yê swum sɛ nun tǎ zwùm tɛ̀li lɛ̀ son lɛ̀ ǹdùʼ nun.
58006012	Ɓwiʼ tà ka yili lɛ ɓyin ɓwæti mwù. Son, swum sɛ ɓwiʼ yili à si lɛ ɓyin ɗwon mɛ̀ kwù ɓwum ɓye ta ǹlim kɛ̌ kɛ nywi Mvɛ̀nnswæ̀b, ɓɛ ɓɛ tì mɛ̀ ci-mɓæn nlim. Li, ɓwum màzwùm ta swum sɛ M̀vɛ̀nnswæ̀b cìe ǹkàli lɛ nun yɛ̌ ɓon fɛ yě.
58006013	Kwan sɛ M̀vɛ̀nnswæ̀b cìekàʼ ǹkàli lɛ̀ Abràhâm lɛ nun ywìmɛ nyǐ swum ndɔʼ fɛ, à lɔ̀e ǹdɔ̀ʼ lɛ̀ jin shon nɛʼ, ntwiʼ sɛ jin mwum ndɔʼ nyɛ̌ cinni ǹtwu à làn nun ɓe kǎn.
58006014	À shɛ̀e lɛ: «Lɛ̀ lɛŋkæ̀m lɛ̀ lɛŋkæ̀m, mùn yɛ̌ wù ŋgæ̀nni. Mvu ɓwum ywû yɛ ɓɛ mèan ǹzwɔnzwɔ̀ʼ.»
58006015	Abràhâm ywɔʼ li, à fyimni kuʼ kɛ mɓònŋgàʼ nun li, han à cinni swum sɛ M̀vɛ̀nnswæ̀b cìe nun ǹkàli lɛ̀ son.
58006016	Ɓwiʼ limmi lɛ kwan sɛ ɓwum ta ǹdɔ̀ʼ lǒ, ɓɛ ta lɔ̀ʼ lɛ̀ jin swum sɛ cinni ǹtwu sɛ lan ɓon. Ǹdɔ̀ʼ nɛ ɓon ta lɔ̀ʼ ni ni swum sɛ ta dwìnni mlɔ̀si kɛ nyinnìm ɓwum nun.
58006017	M̀vɛ̀nnswæ̀b yile lɛ̀ nun lisàʼ lɛ̀ ɓwum ɓye nun cìe ǹkàli lɛ̀ jin shan seansean lɛ kwo yɛn sɛ ci fɛʼ, nun ɓà tî ŋwum kwɛbsi ɓe. Li nɛ ci, nun cìe ǹkàli, à kònndì tì ǹdɔ̀ʼ lǒ.
58006018	Ŋ̀kàli yɛ nun kàle, lɛ̀ ǹdɔ̀ʼ nɛ nun lɔ̀e, ywum ɓî màzwǔm wòli kan yɛ kwɛbsi, M̀vɛ̀nnswæ̌b tà ka ɓwum pɔkea nlim. Son sɛ ci, ɓwiʼ ɓɛ konnâ mɛ̀ kwù, ɓwiʼ kɛn gwùmnì mɛ kwù ɓyon nji, ywum ɓî yi ta ɓwiʼ m̀ɓònnzàʼ fɛ ǹzwɔnzwɔ̀ʼ ɓǎ ɓwiʼ ɗyi kimmi kɛ nywi swum sɛ ɓwiʼ ta zwùm tɛ̀li lɛ̀ son.
58006019	Swum sɛ ɓwiʼ ta zwùm tɛ̀li lɛ̀ son si, son sɛ ta cì ɓwiʼ ton mɛ̀ ywiʼ ɗɔ̀ʼ kwan hwæn, wɛ̌ tà shɛ m̀kpæ̌ʼ nɗuʼ ta cìʼ ɗyili moan kyɔʼ m̀kpæmmi. Jenɛ, mbyi ŋkɛ̌n ɗun cìcì sanmi Mvɛ̀nnswæ̀b ti ɓwiʼ swiʼ ǹlwon.
58006020	Mbyi ni nɛ Yesù sɛte fyi zwimbyiʼ shɛʼ, à ɗun kwe ntwiʼ mɛ mwù nyɛʼ. À ti mwumŋkæ̀m mɛ̀ ci-mfɛ sàtìkæ̀ʼ ɗwùmɗwùm lɛ̀ ɗwùmɗwùm wɛ̌ m̀bɔ̀kì nɛ Mɛ̀lshìsɛ̀dɛ̂ʼ tòen.
58007001	Mɛ̀lshìsɛ̀dɛ̂ʼ nɛ ɓwiʼ ta lɛʼ nɛ, à ɓe m̀vɛ̀n nɛ kɛ Sàlɛ̂m, à ɓɛ tì ci-mfɛ sàtìkæ̀ʼ kɛ swiʼ Mvɛ̀nnswæ̀b nɛ làn ywum hwæn lɛ̀ ǹtwu. Kwan sɛ Abràhâm ɓe mbyi wì fyònni, lɛ̀ à wuâ mɛ̀ mvɛ̀n mèan, Mɛ̀lshìsɛ̀dɛ̂ʼ ni kɛ̀nne nun ɓònŋgea mbyi nun, à ŋgæ̀nnì nun.
58007002	Ywum yɛ Abràhâm cinne kwe wì nun hwæn, à kyììlea yon nyinnìm cìcǐ wûm, à pæ̀ʼ kì-wûm, à fɛ Mɛ̀lshìsɛ̀dɛ̂ʼ. Jin Mɛ̀lshìsɛ̀dɛ̂ʼ si, sù ni lɛ m̀vɛ̀n nlwinni. À kònnde ɓɛ m̀vɛ̀n flɔa, ntwiʼ sɛ ǹsòn yon ɓe Sàlɛ̂m, sù jin Sàlɛ̂m ni ni lɛ flɔa.
58007003	M̀vɛ̀n màzwǔm, mwum ndɔʼ lìmmi kan mɛ̀ mbibea ɓyon, shìkì à lìmmì kuʼ ce nyon lɛ̀ mon nyon. Kɛ ɗèwǎ Mvɛ̀nnswæ̀b nun, ɓɛ kɔʼ kan kwan ye shon, shìkì ɓɛ kɔʼ kuʼ kwan sɛ nun ywi nun. Kɛ ntwiʼ màzwùm, à si wɛ̌ nun tòen ci-mfɛ sàtìkæ̀ʼ ɗwùmɗwùm, li, à ni wɛ̌ Yesù, Mwɛn Mvɛ̀nnswæ̀b.
58007004	Cɛênì lɛ fɛʼ ǹtwu yɛ mwum màzwùm cinne. Mwum wɛ̌ Abràhâm li, mbibea ndwun nyɛʼ nɛ ǹkwìn ɓwum Izràɛ̂l kwan kɛ nyè yon shele lwɛn nɛ nun cinne wì nun hwæn, à kyììlì nun nyinnìm cìcǐ wûm, à pæ̀ʼ kì-wûm, à fɛ nun.
58007005	Ɓwiʼ limmi lɛ fyǎʼ mvu ɓwum Lèvî yi kwe yɛ ɓɛ ta mɛ̀ ci-mfɛ sàtìkæ̀ʼ pæ̀li nlim, ɓon ɓɛ cinni ǹkimmɔʼ wɛ̌ tà shɛ lwuà lɛli lɛ ɓɛ yê kì-wûm lwɛn nɛ ɓwum Izràɛ̂l cinni, kwo fɛʼ she ɓwum Izràɛ̂l ɓi, à ɓi ɓon lɛ̀ mɛ̀ Lèvî ǹŋgyinni, kɛ ɓon hwæn, ɓɛ cinni mbibea m̀bɔʼ Abràhâm.
58007006	Mɛ̀lshìsɛ̀dɛ̂ʼ, làn nyon, ǎ cinni kan swum ndɔʼ kɛ mvu ɓwum mɛ Lèvî nun. Kwo fɛʼ she nun ɓe ǹkyìn kɛ mvu ɓwum mɛ Lèvî nun si, à yèe kì-wûm lwɛn kɛ fyaʼ Abràhâm, à kònndì Abràhâm ŋgæ̀nni, nun nɛ ɓe lɛ̀ M̀vɛ̀nnswæ̀b cìâ ǹkàli mbyî lɛ̀ nun.
58007007	Mwum hwæn lìmmi lwɛn lɛ mwumŋkæ̀m nɛ ta mwɛsɔ̀ʼ ŋgæ̀nni.
58007008	Kɛ fyaʼ mvu ɓwum mɛ Lèvî yɛ ta kì-wûm lwɛn yě fyaʼ mɛ ŋgyinni ɓyan, nyɛ̌ tǎ shǐ lǎn ywi nun m̀bɔʼ, à ɓǎn. Ti lɛ̀ Mɛ̀lshìsɛ̀dɛ̂ʼ nɛ yèe kì-wûm lwɛn Abràhâm, à ni kwan hwæn lɛ̀ mɛʼ wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun.
58007009	Ɓwiʼ woli ɓwiʼ lɛʼ lɛ Lèvî nun nɛʼ, nun nɛ mvu ɓwum yon ta yì kì-wûm lwɛn ɓwulu yě, à fɛe tì kuʼ kì-wûm lwɛn shon lɛ̀ Mɛ̀lshìsɛ̀dɛ̂ʼ kɛ mfɛ yɛ Abràhâm fɛe nun.
58007010	M̀fɛ yɛ ɓwiʼ lɛʼ lɛ à fɛâ, ɓwiʼ lɛʼ kan yon ɗin. Ɓwiʼ lɛʼ ntwiʼ kwan sɛ Abràhâm fɛe kì-wûm lwɛn shon lɛ̀ Mɛ̀lshìsɛ̀dɛ̂ʼ, ɓe lɛ̀ ǎ ye kifɛʼ ɓwɛn. Sɛ lisaʼ lɛ Lèvî nɛ ɓe læm ɓwɛn ɓyon nun fɛâ kuʼ. Fɛ màzwùm cì ɓwiʼ ǹlìmmì lɛ Mɛ̀lshìsɛ̀dɛ̂ʼ lǎn Lèvî lɛ̀ ǹtwu.
58007011	M̀vɛ̀nnswæ̀b fɛe mɛ̀ lwuà lɛ̀ ɓwum ɓyon kɛ fyaʼ mɛ ci-mfɛ sàtìkæ̀ʼ ɓɛ ɓe ɓwum Lèvî. Son, she sɛ mɛ̀ ci-mfɛ sàtìkæ̀ʼ ɓi ɓe cǐ, sɛ lwinnze kǎn ǹyili Mvɛ̀nnswæ̀b. Sɛ lwinnzè ǹyili yon, lɛ̀ ǎ kwannzê kàn tî ci-mfɛ sàtìkæ̀ʼ ndɔʼ nyɛ̌ paʼ tǒn Mɛ̀lshìsɛ̀dɛ̂ʼ nun. Ci-mfɛ sàtìkæ̌ʼ sue kuʼ kwan kɛ mvu ɓwum mɛ Lèvî nun wɛ̌ tà shɛ Àrôn kwean.
58007012	Kɛ kwan sɛ M̀vɛ̀nnswæ̀b tǎ mvu ɓwum mɛ ci-mfɛ sàtìkæ̀ʼ kwɛbsi, sɛ yili lɛ à kwɛbsi tì kuʼ mɛ̀ lwuà.
58007013	-
58007014	Ŋ̀kwɛbsi màzwùm, ɓwiʼ limmi lɛ yɛ kwɛbsâ ntwiʼ Nyɛli nyɛʼ Yesù nɛ ɓwiʼ ta lɛʼ shon lɛli nɛ, mvu ɓwum yon yi kyi lɛ̀ ye mɛ Lèvî. Ɓwum hwæn limmi lɔʼ lwɛn lɛ mvu ɓwum yon yi ye mɛ Judà. Kwan sɛ Mòîzɛ̀ lɛle kɛ nywi mɛ ci-mfɛ sàtìkæ̀ʼ, ǎ lɛle kì nun lɛʼ ndɔʼ kɛ nywi mvu ɓwum màzwùm. Kwo mwum nyan ndɔʼ m̀bɔʼ ɓǎ ci-mfɛ sàtìkæ̀ʼ.
58007015	A si ɓwiʼ mɛʼ seansean lɛ M̀vɛ̀nnswæ̀b kwɛbsâ mvu ɓwum mɛ ci-mfɛ sàtìkæ̀ʼ, ntwiʼ sɛ ǹdɔʼ kweân kɛ paʼ tǒn Mɛ̀lshìsɛ̀dɛ̂ʼ nun.
58007016	Ɓwum ɓɛ yæ̀n kan nun wɛ̌ tà shɛ mɛ̀ lwuà ɓyan lɛli. Son, à kwan ci-mfɛ sàtìkæ̀ʼ ntwiʼ sɛ nun cinni ǹkimmɔʼ yɛ nun yɛ̌ tòn kwan hwæn ɗwùmɗwùm.
58007017	À si wɛ̌ tà shɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Wù yɛ̌ ɓɛ ci-mfɛ sàtìkæ̀ʼ ɗwùmɗwùm lɛ̀ ɗwùmɗwùm wɛ̌ m̀bɔ̀kì nɛ Mɛ̀lshìsɛ̀dɛ̂ʼ tòen.»
58007018	Mɛ̀ lwuà ɓye mbyî, M̀vɛ̀nnswæ̀b twɔ̀ʼ ɓyon hwæn, ntwiʼ sɛ ɓɛ cinne kǎn ǹkimmɔʼ, shìkì ɓɛ cinni kuʼ m̀kpaʼ.
58007019	Ntwiʼ sɛ mɛ̀ lwuà ɓi wòli kan ɓɛ fyɔsì ɓwum sanmea kɛ mɛʼ Mvɛ̀nnswæ̀b. Son jenɛ, ɓwiʼ ta zwùm tɛ̀li lɛ̀ swum ndɔʼ sɛ lan mɛ̀ lwuà ɓi. Swum màzwùm sɛ ci ɓwiʼ cinni mbyi nɛ ɓwiʼ yɛ kwɛmmi lɛ̀ M̀vɛ̀nnswæ̀b.
58007020	A konndì ɓɛ, kwan sɛ ɓe lɛ̀ M̀vɛ̀nnswæ̀b yɛ̌ Yesù gbaʼ ci-mfɛ sàtìkæ̀ʼ fɛ, à lɔ̀e ǹdɔ̀ʼ. Kwan sɛ mɛ̀ Lèvî ɓe làn nyan gbaʼ mɛ ci-mfɛ sàtìkæ̀ʼ ji, ǎ ɓe kǎn ǹdɔ̀ʼ lǒ.
58007021	Son, kɛ nywi Yesǔ, M̀vɛ̀nnswæ̀b lɛle kɛ ndɔ̀ʼ nyon nun lɛ: «Mùn, Nyɛli ywum hwæn, mùn lɔ̀e ǹdɔ̀ʼ lɛ kwo yɛn sɛ ci fɛʼ mùn ɓǎ ŋwum kwɛbsi, wù yɛ̌ ɓɛ ci-mfɛ sàtìkæ̀ʼ ɗwùmɗwùm lɛ̀ ɗwùmɗwùm.»
58007022	Ǹdɔ̀ʼ nɛ M̀vɛ̀nnswæ̀b lɔ̀e ni tǎ ɓwiʼ lìsea lɛ Yesù nɛ wɛ̌ ɓì ŋgæn njini ŋgwon kɛ nyinnìm shɛʼ lɛ̀ M̀vɛ̀nnswæ̀b. Ŋ̀gwòn màzwùm lèân nyɛ̌ nun sɛte jini mbyî lɛ̀ ɓwum.
58007023	Swum ndɔʼ konndì tì ɓɛ kɛ nywi mɛ ci-mfɛ sàtìkæ̀ʼ ɓye mbyî, à ɓi mèan. Ɓɛ màn kan ɗin, a ɓe ɓɛ, nyɛ̌ ɓɛ kɛmɛ, nun ywimɛ, ɓɛ kɛɔ̀ʼ nyɛ̌ ɗin ɓe ɓàn shon nun.
58007024	Kɛ mbyi Yesù nun, li nɛ ɓan, à ni ɗwùmɗwùm lɛ̀ mɛʼ, mwum ndɔʼ ɓǎ gbaʼ ci-mfɛ sàtìkæ̀ʼ shon ji shim.
58007025	Li nɛ ci, à cinni ǹkimmɔʼ kwan hwæn lɛ̀ nun swæti ɓwum ɓye ta kìn kɛ swiʼ Mvɛ̀nnswæ̀b kɛ nyè yon, ntwiʼ sɛ nun ni kwan hwæn ǹzison, ɓǎ nun keli M̀vɛ̀nnswæ̀b kɛ mɛ mwù ɓwum ɓyon yì kwan mèan hwæn.
58007026	Nun nɛ ɗyi mwumŋkæ̀m mɛ̀ ci-mfɛ sàtìkæ̀ʼ nɛ wòli lɛ̀ ɓwiʼ. À ni ǹsanmi, ǎ tà ka ɓyɛbbi cǐ, kwo ɓyɛbbi ndɔʼ m̀bɔʼ ɓà nun nywi, ǎ cinni kan ǹŋwè lɛ̀ mɛ̀ ci-ncǐ ɓyɛbbi. M̀vɛ̀nnswæ̀b wasi nun kwe nlim ɗɛb cì shon.
58007027	À ɓǎ wɛ̌ ɓwùlu ɓwumŋkæ̀m mɛ ci-mfɛ sàtìkæ̀ʼ, ntwiʼ sɛ a yili kan nun lɛ à fɛ sàtìkæ̀ʼ mɛ̀ ŋgyinŋgyin mèan hwæn. Kwan sɛ ɓwùlu ɓwumŋkæ̀m mɛ ci-mfɛ sàtìkæ̀ʼ ɓe sàtìkæ̀ʼ fɛ mɛ mwù ɓwum nun, a ɓe sɛti ɓon yili lɛ ɓɛ fɛ fɛʼ shan nɛʼ. Ti lɛ̀ Yesǔ, mbyi nyon ɓǎ nyǐ. À suʼ sàtìkæ̀ʼ shon fɛ kæ̀mmì fɔʼ, sɛ wolì she nswæti ɓwum hwæn. Sàtìkæ̌ʼ màzwùm si kwæʼ nywi shon sɛ nun fɛe kɛ ywi nun.
58007028	Mɛ̀ ci-mfɛ sàtìkæ̀ʼ ɓye ɓɛ kɛe kɛ ŋkimmɔʼ mɛ lwuǎ Mòîzɛ̀ nun ɓe ɓwum ɓye woli ɓɛ pyi kɛ ɓyɛbbi nun. Son, ǹzæ̀ʼ lɛʼ nɛ M̀vɛ̀nnswæ̀b lɔ̀e ǹdɔ̀ʼ lɛ̀ nun, ǹzæ̀ʼ lɛʼ màzwùm jiâ gbaʼ mɛ lwuǎ Mòîzɛ̀. Mwum nɛ nun kɛ̀e ɓe lɛ̀ mwumŋkæ̀m mɛ̀ ci-mfɛ sàtìkæ̀ʼ ni Mwɛn nyon nɛ nun fyɔ̀sâ mwum nlwinni lɛ̀ ǹdùʼ nun. À yɛ̌ ɓɛ li ɗwùmɗwùm lɛ̀ ɗwùmɗwùm.
58008001	Kɛ ywum yɛ ɓwiʼ ta lɛʼ yɛ nun hwæn, mwǔ lɛʼ yi lɛ, paʼ mwumŋkæ̀m mɛ̀ ci-mfɛ sàtìkæ̀ʼ si sɛ ɓwiʼ cinni. À ni ǹtǒn kɛ ɗɛb kɛ fyaʼ ji Mvɛ̀nnswæ̀b ndwun nɛ kɛ gbaʼ lwun zwɛ̂m.
58008002	Swuʼ she shon si kɛ cìcǐ sanmi nun moan Mvɛ̀nnswæ̀b. À tǎ she mfɛ sàtìkæ̀ʼ shon cǐ kɛ nye ŋkæ̀mŋkæm nɛ M̀vɛ̀nnswæ̀b nɛ gwe, ɓa nyɛ̌ ɓwum ɓɛ gwe lɛ̀ mɛ̀ fyàʼ.
58008003	Ɓwiʼ limmi lɛ ɓwumŋkæ̀m mɛ ci-mfɛ sàtìkæ̀ʼ hwæn, ɓɛ ɓe ɓon kɛ̌ ɓǎ ɓon fɛ yì sàtìkæ̀ʼ kɛ swiʼ Mvɛ̀nnswæ̀b. Li nɛ yile kuʼ lɛ mwumŋkæ̀m mɛ̀ ci-mfɛ sàtìkæ̀ʼ nyɛʼ cinni kuʼ swum ndɔʼ she nun yɛ̌ fɛ.
58008004	A kièn ɓɛ̀n ɗyě lɛ̀ Yesǔ kɛ fɛ ŋgyɔ̂ʼ wan, ǎ ɓê kǎn ci-mfɛ sàtìkæ̀ʼ, ntwiʼ sɛ mɛ̀ ci-mfɛ sàtìkæ̀ʼ ndɔʼ ɓi kwe, ɓye ta yì sàtìkæ̀ʼ fɛ lɛ̀ M̀vɛ̀nnswæ̀b wɛ̌ tà shɛ mɛ̀ lwuà mɛ Yudà ta shɛ̀.
58008005	She shɛ ɓon ta cì sukuʼ she shɛ ta lànnzì kɛ nlim ɗɛb gwili. Ɓwiʼ limmi lɛ gwili sɛ, ntwiʼ kwan sɛ ɓe lɛ̀ Mòîzɛ̀ yɛ̌ ɗwun gwe lɛ̀ M̀vɛ̀nnswæ̀b, M̀vɛ̀nnswæ̀b shɛ̀e lɛ̀ nun lɛ: «Fɔ̀si mwù kɛ̌, wù kɛ̀n ɗwun si gwe wɛ̌ tà shɛ mùn lìsai wù kɛ kpaʼ zwɛ̂m.»
58008006	Son jenɛ, ɓwiʼ yɛn lɛ she sɛ M̀vɛ̀nnswæ̀b fɛe lɛ̀ Yesù Kristò lan she mɛ ci-mfɛ sàtìkæ̀ʼ ŋgyɔ̂ʼ wan ɓi ǹzwɔnzwɔ̀ʼ, wɛ̌ tà shɛ nun ni tì kuʼ ɓwiʼ swum njini ŋgwon nyinnìm shɛʼ lɛ̀ M̀vɛ̀nnswæ̀b kɛ ŋgwòn nywæb nɛ lǎn nyɛ̌ ɓe mbyî nun, ntwiʼ sɛ M̀vɛ̀nnswæ̀b cìâ ǹkàli kɛ ŋgwòn màzwùm nun lɛ̀ ywum ŋkæ̀mŋkæm ye lan ywum ye ɓe mbyî.
58008007	Ɓɛshɛ ǹgwòn nyɛ̌ M̀vɛ̀nnswæ̀b sɛte jini mbyî ɓê swum sɛ kɛnne mbyi nlwɛn nɛ nun yile nun, ǎ konndè kàn tî ǹdɔʼ jini ɓe ɓǎn nyɛ̌ mbyî nun.
58008008	M̀bɔ̀kì nɛ ǹgwòn màzwǔm kɛ̀nne kǎn mbyi nlwɛn nɛ nun yile nun, M̀vɛ̀nnswæ̀b cinni swum wɛ̀si kɛ nywi ɓwum ɓyon, à shɛ̀ lɛ̀ ɓon lɛ: «Ywɔênì fɛʼ, ǹgyìn ɓa tî mèan yɛ mùn yɛ̌ ǹgwòn nywæb jini lɛ̀ ɓwum Izràɛ̂l, kònndì lɛ̀ ɓwum Judà.
58008009	Ŋ̀gwòn nyɛ̌ mùn yɛ̌ jini ɓwiʼ lɛ̀ ɓon ɓǎ ɓɛ wɛ̌ nyɛ̌ ɓwiʼ jine ɓwiʼ lɛ̀ mɛ̀ mbibea ɓyan kwan sɛ mùn ɓænne ɓon fyaʼ, mùn kwannzi ɓon kɛ ŋgyɔʼ Èjîb nun. Ɓe nyě yi, ɓɛ ɗon ɓon ǹɗwonnzi ŋgwon màzwùm. Mùn kuʼ, mùn pæ̀ʼ mùn fyàʼ lɛ̀ ɓon. Mǔn, M̀vɛ̀nnswæ̀b nyan nɛ lɛli li.
58008010	Ŋ̀gwòn nɛ mùn yɛ̌ jini lɛ̀ ɓwum Izràɛ̂l kwan sɛ kwan màzwùm yɛ wòlǐ, à ni lɛ mùn yɛ̌ cì ɓɛ limmì mɛ̀ lwuà ɓyɛ̂m, mùn ɗyili tì kuʼ mɛ̀ nlim nyan kwan hwæn kɛ nlim. Mùn yɛ̌ ɓɛ M̀vɛ̀nnswæ̀b nyan, ɓɛ ɓɛ kuʼ ɓwum ɓyɛ̂m.
58008011	Mwum ndɔʼ ɓà tî ŋwum yon gwànnzi lɛ̀ ǹlìsàʼ ɓwulu mbyi nyɛ̀m, shìkì à shɛ̀ kuʼ lɛ̀ ŋgyinni nyon lɛ: “Lìmmi M̀vɛ̀nnswæ̀b”. Ntwiʼ sɛ a yɛ ɓɛ lɛ̀ mwum hwæn lìmmâ mùn, ǹwaʼ yɛ kɛ ɓwumŋkæ̀m nun, a kɛn ɓɛ̀n kɛ ɓwɛsɔʼ nun.
58008012	Mɛ̀ lɛʼ nɛ ɓon ɓe pyìtàʼ hwæn, mùn yɛ̌ ɓon nun zùsi, mùn fyeli tì kuʼ ǹlim lɛ̀ ɓyɛbbi nɛ ɓon ɓe cì.»
58008013	Ŋ̀gwòn nɛ M̀vɛ̀nnswæ̀b lon lɛ ǹgwòn nywæb ni, sɛ lisaʼ lɛ nyɛ̌ m̀bɔʼ ti nun mɛʼ pwìn. Ɓwiʼ limmi lɛ swum sɛ ti pwìn, she ɓa tî kpaʼ lɛ̀ swum ndɔʼ, sɛ nzwonmɛ kwæʼ, ɓɛ ɗwiɔ̀ʼ son twuʼ.
58009001	Kɛ ŋgwòn nyɛ̌ M̀vɛ̀nnswæ̀b sɛte jini lɛ̀ ɓwum ɓyon, à fɛe ɓon mbyi nɛ ɓon yɛ nun ɗɔa nun. Ɓɛ cinne tì cìcì sanmi ndɔʼ sɛ ɓon ɓe nun ɗɔa kwe.
58009002	Ɓɛ gwe ɗwun ndɔʼ, ɓɛ linndi son nyinnìm lɛ̀ mɛ̀ fyàʼ plê. Cìcì she kwɛmmi lɛ̀ ŋwum ɗwun, ɓɛ ɓe son lon lɛ cìcǐ sanmi. Ywum yɛ ɓe kwe ɓe lɛ lâm ndwun nɛ cinne mɛ̀ win nshanmɓì, lɛ̀ tâblɛ̀ nɛ ɓɛ ɓe brɛ̂ʼ kɛ̌ zwɛm lɛ̀ jin Mvɛ̀nnswæ̀b.
58009003	Fyàʼ fɔʼ yɛ ɓɛ ghɔe lɛ̀ mɛ̀ fyàʼ plê yi, ɓɛ ɓe yon lon lɛ cìcì she sanmi she lan yì cìcǐ sanmea hwæn.
58009004	Kɛ kwe cìcì she sanmi she lan yì cìcǐ sanmea hwæn si, ywum yɛ ɓe kwe ɓe lɛ: mɛ̀ kwìʼ ɓye ɓɛ ɓwɛmme lɛ̀ gɔ̂l, cìcǐ màzwùm sɛ ɓɛ ɓe mɛ̀ wɔ̀ʼ mɛ nwǔm lwɛn twɛ̀nni kwe; kònndì lɛ̀ kwìtì nɛ cinni ywum ŋgwon kɛ nlim. Kwìtì màzwùm hwæn, ɓɛ konndì nun ywɔsi lɛ̀ gɔ̂l. Ywum yɛ ɓe kɛ kwitì màzwùm nun ɓe lɛ: nywon nɛ ɓɛ cie lɛ̀ gɔ̂l nyɛ̌ ɓe lɛ̀ mânɛ̀ kɛ nlim; kɛ mbɛti, ǹtwɔ̌ʼ Àrôn yɛ twæbbe man; kònndì lɛ̀ yì ɓlon yɛ ɓɛ pae lɛ̀ ǹgwɔ̀ʼ, ye M̀vɛ̀nnswæ̀b kɔe mɛ̀ lwuà kɛ zwɛ̂m lɛ̀ ǹzæ̌ʼ lɛʼ ŋgwon nun.
58009005	Kɛ kwitì màzwùm zwɛ̂m, ɓɛ cie yì fɔ̀kì mɛ cikpuʼ Mvɛ̀nnswæ̀b ɓî. Yì fɔ̀kì ɓî yi ɓe lìsàʼ lɛ M̀vɛ̀nnswæ̀b ni kwe. Mɛ̀ kwɛb ɓyan ɓe ndæ̀ti, ɓɛ kannzi cìcì sɛ ɓɛ ɓe sàtìkæ̀ʼ fɛ ɓǎ M̀vɛ̀nnswæ̀b zusì ɓwum ɓyɛbbi nyan. Ywum yɛ mùn tannzi yi, mǔn wòli kan mùn sannzi yon jenɛ hwæn.
58009006	Kɛ mfɔ̀sì yɛ ɓon fɔse ywum yi, mɛ̀ ci-mfɛ sàtìkæ̀ʼ ɓe ɗun kwe nlim ɗwun màzwùm mɛ̀ ŋgyinŋgyin mèan hwæn ɓǎ ɓon ci she shan.
58009007	Ti lɛ̀ fyǎʼ fɔʼ yɛ ɓɛ ghɔe lɛ̀ plè, mwumŋkæ̀m mɛ̀ ci-mfɛ sàtìkæ̀ʼ nɛ ɓe suʼ ɗun kwe. Kɛ nɗun màzwùm nun, à ɓe suʼ ɗun kwe kɛ ɗwǔm fɔʼ nun kæ̀mmì fɔʼ kuʼ. À ɓe ywǐ ɗun, ǎ shi kàn lɛ̀ mvæb fyaʼ yɛ nun yɛ̌ sàtìkæ̀ʼ fɛ lɛ̀ M̀vɛ̀nnswæ̀b kɛ ntwiʼ ɓyɛbbi nɛ nun cìâ, lɛ̀ tì kuʼ lɛ̀ ɓyɛbbi nyɛ̌ ɓwùlu ɓwum ciâ.
58009008	M̀pùn Nsanmi tà ɓwiʼ lìsea kɛ ywum màzwùm nun lɛ, kwan sɛ pwìn ɗwun kɛ kwe, mbyi nyɛ̌ ɓwum yɛ ɗun kwe cìcǐ sanmi she ǹkæ̀mŋkæm ɓǎn.
58009009	Ywum màzwùm ɓe li, ɓǎ ɓwiʼ cinni m̀bɔ̀kì kɛ nywi ywum yɛ ɓɛnnâ jenɛ. Yɛ ta ɓwiʼ lìsea lɛ, ɓwum ɓye ɓe M̀vɛ̀nnswæ̀b ɗwon kɛ mbyi màzwùm nun, yì sàtìkæ̀ʼ yɛ ɓon ta nun fɛ hwæn, yɛ wòli kan yɛ ci mɛ̀ nlim nyan ɓɛ zwum ǹsanmea kɛ swiʼ Mvɛ̀nnswæ̀b.
58009010	Ntwiʼ sɛ mɛ̀ lwuà màzwùm hwæn ta suʼ kɛ nywi ywum ji, ywum nwi, kònndì lɛ̀ kɛ nywi yi ɓɛ̌ʼ mpɔ̀sàʼ ywum. Yì ɓɛ̌ʼ màzwùm suʼ ɗin lɛ ye mɛʼ zwɛ̂m. M̀vɛ̀nnswæ̀b fɛe yon kwan kwæʼ li, han a kɛn ɓɛ̀n kwan sɛ nun yɛ̌ ye nywæb kwannzi.
58009011	Jenɛ, Yesù Kristò ɓɛ̀nnâ, nun nɛ mwumŋkæ̀m mɛ̀ ci-mfɛ sàtìkæ̀ʼ nɛ ɓɛ̀n ɓwiʼ lɛ̀ ywum lwukea yɛ ti ɓwiʼ fyaʼ. Swuʼ she sɛ nun tǎ she shon cì kɛ nlim cinni ǹtwu, sɛ ɓɛ tì lwɛn, sɛ lan ɗwun sɛ ɓɛ gwee lɛ̀ mɛ̀ fyàʼ. Swuʼ she shon si ɓa she ɓwum ɓɛ gwe lɛ̀ mɛ̀ fyàʼ, shìkì sɛ ɓɛ kuʼ ŋgyɔ̂ʼ wan nun.
58009012	Kwan sɛ ɓe lɛ̀ Yesù yɛ̌ ɗun cìcì she sanmi she lan yì cìcǐ sanmea hwæn si, ǎ ɗuen kǎn lɛ̀ mvæb mɛ mgbæm pɔʼ fyaʼ, kònndì lɛ̀ ye ɓwɛn mɛ nje. Son, mvæb yon nɛʼ yɛ nun swǐ kɛ nɗun yɛ nun sue ɗun kwe kæ̀mmì fɔʼ. Li, à nywæ̀sâ ɓwiʼ kɛ ɓyɛbbi nyɛʼ nun ǹgyìnmbɔʼ.
58009013	Kɛ kwan sɛ ɓe mbyî nun, mvæb mɛ ɗyim nje lɛ̀ ye mɛ mgbæm pɔʼ ye ɓɛ ɓe ɓwum gwìli nywi wole yɛ sannzi ɓwum ɓye pyie mɛ̀ lwuà, ɓǎ ɓɛ fyonnì sanmea wɛ̌ tà she mɛ̀ lwuà yili, shindɔʼ mɛ̀ ɓwu mɛ nje ɓɛ ɓon ɓe twɛ̀n lɛ̀ ɓɛ ɓwum nywæsi nywi.
58009014	Ɓɛshɛ ywum màzwùm cinni ǹkimmɔʼ nsannzi ɓwum li, kpɛ̀m nyi nɛ lɛ̀ mvæb Yesù? Yesù Kristò, ɓyɛbbi m̀bɔʼ ndɔʼ ɓe kǎn nun nywi, li, à fɛe sàtìkæ̀ʼ lɛ̀ kwæʼ nywi shon lɛ̀ M̀vɛ̀nnswæ̀b kɛ ŋkimmɔʼ Mpùn Nsanmi nun nɛ yɛ̌ tòn ɗwùmɗwùm lɛ̀ ɗwùmɗwùm. Mvæb yon yɛ nun fɛe yi ta mɛ̀ nlim nyɛʼ sannzi, ɓwiʼ læ̀kì tì mɛ̀ lɛʼ mɓyibbɔa nɛ tà ɓwiʼ ǹzison ɓwuli cǐ. Mvæb fɔʼ yi ta cì ɓwiʼ ci she lɛ̀ M̀vɛ̀nnswæ̀b nɛ cinni ǹzison kwan hwæn.
58009015	Li nɛ ci, Yesù Kristò nɛ mwum nɛ jine ǹgwòn kɛ nyinnìm shɛʼ lɛ̀ M̀vɛ̀nnswæ̀b. Ɓwum ɓɛ M̀vɛ̀nnswæ̀b tǎ lon lɛ ɓyi ɓi ɓɛ ɓwum ɓyon hwæn, ɓɛ yɛ ywum lwukea yɛ nun cìe ǹkàli lɛ nun yɛ̌ kɛ̀ lɛ̀ mɛ̀ myin nyan yě, ɓɛ cinni yon ǹgyìnmbɔʼ. Ɓɛ yɛ ywum màzwùm cinni li, ntwiʼ sɛ Yesù Kristò ywiâ ɓǎ nun libbaʼ ɓwum kɛ ɓyɛbbi nɛ ɓon ɓe cì mbyî nun kwan sɛ ɓɛ ɓe tòn kɛ pwìn ŋgwòn nun.
58009016	Ɓwiʼ limmi lɛ kɛ ŋkwannzi yɛ ɓɛ ta ywǐ ɗèwà mɛ kwiʼ kwannzi, sɛ yili lɛ ɓɛ limmì seansean lɛ mwum nɛ kɔe ɗèwǎ màzwùm ywiâ.
58009017	Ntwiʼ ɓɛshɛ mwum màzwǔm kɛ lɛ̀ mɛʼ, ɓɛ wòli kan ɓɛ kwannzi son, ɓɛ ɗunmi ywum kyììlea. Son, kwan sɛ nun ywiâ, ɓɛ woli ɓɛ kwannzi son pisean, ɓɛ ci swum sɛ ɗèwǎ màzwùm lɛli lɛ ɓɛ ci lɛ̀ mɛ̀ kwiʼ.
58009018	Son sɛ ci, kwo fɛʼ pwìn ŋgwòn nɛ M̀vɛ̀nnswæ̀b jine lɛ̀ ɓwum, ǎ ɓe kǎn jini shìkì swum ndɔʼ ywi.
58009019	Mòîzɛ̀ sɛte ɓwum mɛ̀ lwuà ɓye M̀vɛ̀nnswæ̀b fi nun fyaʼ shɛ̌, ɓe nyě yi, à sheli mvæb ɓwɛn mɛ nje, lɛ̀ ye mɛ mgbæm, kònndì lɛ̀ mlǎʼ nun, à jib tì ŋgæʼ nɛ ɓɛ ta lon lɛ ìsɔ̂b lɛ̀ ǹnywùn nzwumŋgan yɛ nun pɛnnze lɛ̀ mlǎʼ pèan. À ɗunmi ɓwum mvæb gwìli nywi lɛ̀ nun, à kònndì tì gwìsì kɛ ɗèwà mɛ lwuà nun.
58009020	À tǎ shɛ̀ lɛ: «Mvæb ŋgwon yɛ M̀vɛ̀nnswæ̀b jini lɛ̀ ɓyin lɛ ɓyin ɗwon mɛ̀ lwuà ɓyon, à yɛ.»
58009021	À kònndì tì kuʼ ɗwun Mvɛ̀nnswæ̀b gwìsi lɛ̀ mvæb, lɛ̀ ywum yɛ ɓe kwe nlim hwæn.
58009022	Ntwiʼ kɛ mɛ lwuà nun, mvæb yɛ ɗyi swum sɛ ɓɛ ta màn ywum hwæn sannzi nun. Mvæb shi kyì, mbyi nɛ M̀vɛ̀nnswæ̀b yɛ̌ mwum ɓyɛbbi zùsi nun ɓǎn.
58009023	Li, ywum yɛ ɓɛ fɔe mbyî kɛ nɗwon Mvɛ̀nnswæ̀b nun, yɛ gwili ywum ŋkæ̀mŋkæm yɛ kɛ nlim ɗɛb, a ɓe yili lɛ ɓɛ sannzi ywum ton yi lɛ̀ sàtìkæ̀ʼ. Son, ti lɛ̀ ywum ŋkæ̀mŋkæm ye nlim ɗɛb yon nɛʼ, a yili sàtìkæ̀ʼ she lwɛn she lan ye ɓɛ ɓe fɛ mbyî. Sàtìkæ̌ʼ màzwùm ɓe she Yesù.
58009024	Kwan sɛ Yesù Kristò fɛe sàtìkæ̀ʼ shon, ǎ ɗuen kǎn cìcì sanmi she ɓwum ɓɛ gwe lɛ̀ mɛ̀ fyàʼ, she gwili she ǹkæ̀mŋkæm kɛ nlim ɗɛb. Son, à ɗuɔn kɛ nlim ɗɛb, jenɛ, à ni swiʼ Mvɛ̀nnswæ̀b, à tà ɓwiʼ ǹgìm ɗyi.
58009025	Kwan sɛ nun ɗuen kwe, ǎ ɓe kǎn kwæʼ nywi shon fɛ lɛ̀ M̀vɛ̀nnswæ̀b kæ̀mmì mèan wɛ̌ tà shɛ ɓwumŋkæ̀m mɛ ci-mfɛ sàtìkæ̀ʼ ɓe yì sàtìkæ̀ʼ yan fɛ. Ɓɛ ɓe ɗun kɛ cìcì she sanmi she lan yì cìcǐ sanmea hwæn yì ɗwùm hwæn lɛ̀ mvæb mɛ nyæ̀m fyaʼ, ɓa yan nɛʼ.
58009026	A Yesù ciè wɛ̌ ɓon, ǎ yɛnnè vɛ̀nɛ̀ʼ kæ̀mmì mèan ǹdìkǎʼ nɗunmi ŋgyɔ̂ʼ wan. Son, à sue ɓɛ̀n kæ̀mmì fɔʼ kɛ mmlɔ̀kàʼ ŋgyìn nun, à fɛ kwæʼ nywi shon lɛ̀ sàtìkæ̀ʼ ɓǎ nun mlɔsì ɓyɛbbi kɛ nywi ɓwum ǹgyìnmbɔʼ.
58009027	Mwum hwæn yɛ̌ ywi kæ̀mmì fɔʼ wɛ̌ tà shɛ M̀vɛ̀nnswæ̀b shɛ̀e. Kɛ nyě ywi, à yɛ̌ làn kɛ kyìtæ̀ʼ nun.
58009028	Li nɛ kuʼ kɛ nywi Yesù, à sɛte kwæʼ nywi shon fɛ lɛ̀ sàtìkæ̀ʼ kæ̀mmì fɔʼ, ɓǎ nun zusì ɓwum ɓyɛbbi nyan ǹgyìnmbɔʼ. À yɛ̌ tì kònndi ɓɛ̀n ɓe. M̀ɓɛ̌n màzwùm ɓa ɓɛ ye ǹzùsǐ ɓyɛbbi, son, yɛ yɛ ɓɛ ye ǹnywæ̀sì ɓwum ɓye ta nun ɓònŋgea.
58010001	Mɛ̀ lwuà ɓye M̀vɛ̀nnswæ̀b fɛe Mòîzɛ̀ fyaʼ ɓe gwili ywum lwukea yɛ yɛ ɓɛ̀n. Ɓɛ ɓe kǎn ywum lwukea màzwùm yôn nɛʼ. Son sɛ ci, kɛ yi sàtìkæ̀ʼ yɛ ɓɛ ta fɛkaʼ yì ɗwǔm mèan hwæn nun, mɛ̀ lwuà màzwǔm wòli kan ɓɛ fyɔsì ɓwum ɓye ta kwɛmmi lɛ̀ M̀vɛ̀nnswæ̀b sanmea.
58010002	A ɓê lɛ mɛ̀ lwuà màzwùm ta ɓwum fyɔ̀si sanmea, ɓɛ ɗonnzè kǎ m̀fɛ sàtìkæ̀ʼ? Ɓê lilɛ lɛ̀ mɛ̀ nlim ɓwum ɓɛ ta M̀vɛ̀nnswæ̀b ɗɔa ti ǹsanmi, ɓɛ limmè kǎn lɛ ɓon ɓi ta ɓyɛbbi ndɔʼ cǐ.
58010003	Son, yì sàtìkæ̀ʼ yɛ ɓon ta fɛ yi ta ɓwum ɓyɛbbi nɛ ɓon ta cì ɓùnnzi yì ɗwǔm mèan hwæn.
58010004	Ntwiʼ sɛ mvæb mɛ ɗyim nje lɛ̀ ye mɛ mgbæm pɔʼ cinni kan ǹkimmɔʼ nzùsì ɓwum ɓyɛbbi.
58010005	Li nɛ ci, kwan sɛ Yesù ɓe lɛ̀ à yɛ̌ ɓɛ̀n ŋgyɔ̂ʼ wan, à shɛ̀ lɛ̀ M̀vɛ̀nnswæ̀b lɛ: «Yì sàtìkæ̀ʼ yɛ ɓwum ta wû fɛ hwæn tà ka wû ǹlim lwukea. Son, wù fɔ̀ʼ mûn kwæʼ nywi ɓǎ mùn fɛ wù son ɓe.
58010006	Mɛ̀ nyæ̀m ɓɛ ɓɛ ta twìnnɔ̀ʼ lɛ̀ sàtìkæ̀ʼ, kònndì lɛ̀ ɓye ɓɛ fɛ kɛ ntwiʼ nzùsǐ ɓyɛbbi, ɓon ɓɛ tà ka wû ǹlim lwukea.
58010007	Li nɛ ci, mùn shɛ̀ lɛ: “Yee M̀vɛ̀nnswæ̀b, mùn ni ti nɛ. Mùn kǐn ɓǎ mùn ci swum sɛ wù yili, wɛ̌ tà shɛ ɓɛ kɔʼ kɛ jin shɛ̂m nun kɛ ɗèwà mɛ lwuà swû nun.” »
58010008	Kɛ cì ton sɛ, Yesù sɛte lɛʼ lɛ M̀vɛ̀nnswæ̀b ni yili kan yì sàtìkæ̀ʼ yɛ ɓyi ɓi ta fɛ, lɛ̀ mɛ̀ nyæ̀m ɓye ɓyi ɓi ta twìnnɔ̀ʼ lɛ̀ sàtìkæ̀ʼ, kònndì lɛ̀ ɓye ɓyi ɓi ta fɛ lɛ̀ ntwiʼ nzùsǐ ɓyɛbbi. Son, ɓwiʼ limmi lɔʼ lwɛn lɛ ywum màzwùm hwæn li, mɛ̀ lwuǎ Mvɛ̀nnswæ̀b yili lɛ ɓwum ci li.
58010009	Kɛ nyě yɛ nun lɛli ǹzæ̌ʼ lɛʼ ton yi, à shɛ̀ lɛ̀ M̀vɛ̀nnswæ̀b lɛ: Yee M̀vɛ̀nnswæ̀b, nun ni ti nɛ. Nun ni kǐn ŋgyɔ̂ʼ wan nun ɓǎ nun ni ci swum sɛ nyǐ ni tǎ yili. Ǹzæ̀ʼ lɛʼ nɛ nun lɛli li ni lìsaʼ ɓwiʼ lɛ M̀vɛ̀nnswæ̀b twɔ̀â mɛ̀ pwǐn sàtìkæ̀ʼ, à kɛ̀ she Yesù ɓe ɓǎn màzwùm nun.
58010010	Li, Yesù lwinnzâ swum sɛ M̀vɛ̀nnswæ̀b yili, son sɛ ci, ɓwiʼ ti jenɛ kɛ swiʼ shon sanmea, ntwiʼ sɛ Yesù Kristò fɛe kwæʼ nywi shon wɛ̌ sàtìkæ̀ʼ. Ywi nɛ nun ywi kæ̀mmì fɔʼ ni wòlâ ǹswæti ɓwum ǹgyìnmbɔʼ.
58010011	Mɛ̀ ci-mfɛ sàtìkæ̌ʼ ɓe kǎn làn nyan yìnnì lɛ̀ m̀fɛ sàtìkæ̀ʼ. Ɓɛ ɓe suʼ lwæ̀b ǹɗyimi lɛ̀ she mɛ̀ ŋgyinŋgyin. Ɓɛ ɓe sàtìkæ̀ʼ fɛɔʼ mbyî, ɓɛ fɛɔ̀ʼ ɓe. Son, yì sàtìkæ̀ʼ yɛ ɓon ɓe fɛ mbyî yì kwan hwæn yi, yɛ wòle kǎn yɛ zusì ɓwum ɓyɛbbi nyan.
58010012	Son, Yesù Kristò fɛe làn nyon kæ̀mmì fɔʼ, she cinni ǹkimmɔʼ nzùsì ɓwum ɓyɛbbi ǹgyìnmbɔʼ. À fɛe son li, à kɛ̀n tòn njiʼ fyaʼ ji Mvɛ̀nnswæ̀b.
58010013	Jenɛ, à ti ɓònŋgàʼ lɛ M̀vɛ̀nnswæ̀b kɛ nun mɛ̀ ci-ɓyìnnzì ɓyon kɛ mɛ kwù nji.
58010014	Li, kɛ sàtìkæ̌ʼ fɔʼ shon sɛ nun fɛe nun, à sannzâ ɓwum ɓyon kɛ mɛʼ Mvɛ̀nnswæ̀b, à fyɔ̀si ɓon ɓɛ ɓɛ ɓwum lwukea ǹgyìnmbɔʼ.
58010015	Ywum yɛ ton yɛ hwæn, M̀pùn Nsanmi tà ti kuʼ ɓwiʼ lìsea lɛ a yi lɛŋkæ̀m. Ntwiʼ kwan sɛ nun sɛti lɛʼ lɛ:
58010016	«Nyɛli nyɛʼ M̀vɛ̀nnswæ̀b lɛʼ lɛ: “Ŋ̀gwòn nɛ mùn yɛ̌ jini lɛ̀ ɓwum kwan sɛ kwan màzwùm yɛ wòlǐ, à ni lɛ: Mùn yɛ̌ mɛ̀ nlim nyan ɗyili kwan hwæn kɛ mɛ lwuà ɓyɛ̂m nun, mùn cì ɓɛ limmì ɓon.” »
58010017	À kònndì lɛʼ lɛ: «Mùn yɛ̌ ǹlim fyeli lɛ̀ mɛ̀ lɛʼ mɓyibbɔa nɛ ɓon ciâ.»
58010018	Kwan sɛ M̀vɛ̀nnswæ̀b zùsâ ɓwum ɓyɛbbi nyan hwæn, yì sàtìkæ̀ʼ yɛ ɓɛ ta fɛ ntwiʼ nzùsǐ ɓyɛbbi cinni kan tî kpaʼ.
58010019	Kɛ à si li, mɛ̀ ŋgyinni ɓyɛ̂m, mbyi ti ɓwiʼ swiʼ ǹlwon nyɛ̌ ɓwiʼ yɛ ɗun kɛ cìcǐ sanmi Mvɛ̀nnswæ̀b nun kɛ ntwiʼ mvæb yɛ Yesù Kristò swìe kɛ mɛ mwù nyɛʼ.
58010020	Yesù nɛ ɗwo ɓwiʼ mbyi nywæb màzwùm kɛ nyæ̀tì plê nɛ ɓe ɓwiʼ cìcǐ sanmi Mvɛ̀nnswæ̀b gho nun. Ɓwiʼ ti ǹzison cinni kɛ mfyi mbyi màzwùm nun. Plè nɛ ɓe ɓwiʼ mbyi gho nɛ nun ɗwo ni lìsaʼ kwæʼ nywi shon nɛʼ.
58010021	Kɛ ɓwiʼ cinni mwumŋkæ̀m mɛ̀ ci-mfɛ sàtìkæ̀ʼ nyɛʼ nyɛ̌ ɗyi jenɛ mwǔ ŋkwìn ɓwum Mvɛ̀nnswæ̀b hwæn,
58010022	kìênnì lɛ, lɛ̀ ɓwiʼ kwɛmmi kɛ ke Mvɛ̀nnswæ̀b, kwo wɛn nɛ hwæn lɛ̀ ǹlim fɔʼ, shìkì à ɓɛ lɛ̀ ǹkwùm ŋgyi zwum. Ntwiʼ sɛ mvæb Yesù sannzâ ɓwiʼ mɛ̀ nlim zwum. À si wɛ̌ nun pɔ̀si ɓwiʼ lɛ̀ mlǎʼ sanmi.
58010023	Ɓwiʼ kpæmmènì mɛʼ lɛ̀ ǹshɛ̀ ɓwulu Ǹtwum Lwɛn yɛ ɓwiʼ ta zwùm tɛ̀li lɛ̀ yon. Ɓa ɓwiʼ ɓwætènì mwù, ntwiʼ sɛ ɓwiʼ limmi lɛ M̀vɛ̀nnswæ̀b nɛ cìe ɓwiʼ ǹkàli, ǹzæ̌ʼ lɛʼ yon tà ka pyì ŋgyɔʼ ɗin.
58010024	Ɓwiʼ kɛènì mwù lɛ̀ ǹkimnzi nywi ɓwùlu kɛ nyinnìm shɛʼ nun, ɓǎ ɓwiʼ fɔsì ɓwùlu yili mbyî, ɓwiʼ konndì tì kuʼ mɛ̀ lɛʼ nlwukea cǐ mbyimbyî.
58010025	Ɓa ɓwiʼ kwin kɛ mɓwɔki ɓwum Yesù nun, wɛ̌ tà shɛ ɓyindɔʼ ta kwinnɔʼ. Son, ɓwiʼ kimnzènì ɓwùlu mɛ̀ nlim kɛ zwum. Ɓwiʼ kimnzènì nun lwɛn, ntwiʼ sɛ ɓwiʼ limmi lɛ kwan mɓɛ̌n Yesù Kristò ti kwukwâʼ.
58010026	A ɓwiʼ ɗunmi tì ɓyɛbbi cǐ ɓe lɛ̀ ǹyili nlim yɛʼ, lɛ̀ ɓwiʼ limmâ mbyi lɛŋkæ̀m, sàtìkæ̀ʼ ndɔʼ ɓan she yɛ ɓwiʼ ɓyɛbbi màzwùm zùsi.
58010027	Son, ɓwiʼ yɛ suʼ tòn lɛ̀ ǹgwɛnnzi nywi, ɓwiʼ ɓonŋgàʼ kyìtæ̌ʼ Mvɛ̀nnswæ̀b, lɛ̀ win yɛ yɛ mɛ̀ ci-ɓyìnnzì ɓyon ɓusi.
58010028	Mwum nɛ ɓe lwuà Mòîzɛ̀ lèan kɛ mɛ mɛʼ ɓwum ɓî, shindɔʼ ɓwum lê, kwan sɛ ɓon ɓi yɛ shìtàkwù ɗyi kɛ nywi yon, ɓɛ ɓe kǎ mwum màzwùm wu, shìkì ɓɛ kwɛnnzì kuʼ ǹlim lɛ̀ nun?
58010029	Ti sɛ yɛ ɓɛ ɗyě lɛ lɛ̀ mwum nyɛ̌ tǎ Mwɛn Mvɛ̀nnswæ̀b njìli, à twɛʼ tì mvæb yon yɛ M̀vɛ̀nnswæ̀b jini ǹgwòn lɛ̀ ɓwiʼ lɛ̀ swum ɗin? Mvæb màzwùm yɛ sannze mwum tòn ni kɛ swiʼ Mvɛ̀nnswæ̀b. A mwum ni konndì tì M̀pùn Nsanmi nɛ tà ɓwiʼ kwɛ̀nnzǐ nlim Mvɛ̀nnswæ̀b lìsea sìmmɔa, à yɛ̌ vɛ̀nɛ̀ʼ nyɛ̌ lǎn ɓwùlu yì vɛ̀nɛ̀ʼ yɛnni.
58010030	Ntwiʼ sɛ M̀vɛ̀nnswæ̀b nɛ lɛle lɛ: «Mùn nɛ sukuʼ ci-ŋwǐn njì. Mùn nɛ yɛ ɓwum ɓyɛbbi nɛ ɓon ta cì fyɔ̀si.» Ɓwiʼ limmi lɛ ǹzæ̀ʼ lɛʼ tòn nɛ ɓǎ pyì ŋgyɔʼ ɗin. M̀vɛ̀nnswæ̀b kònndì tì kuʼ lɛʼ lɛ: «Mùn Nyɛli nyin M̀vɛ̀nnswæ̀b, mùn yɛ̌ ɓwum ɓyɛ̂m lànnzi kɛ kyìtæ̀ʼ nun.»
58010031	Kɛ à si li, yǎ paʼ swiʼ ɓyɛbbi sɛ kà ɓɛ lɛ̀ mwum nɛ tǎ kyìtæ̌ʼ Mvɛ̀nnswæ̀b nɛ ɗyi ǹzison pyǐ.
58010032	Ɓakeànì fɛʼ m̀bɔ̀kì tòn nɛ ɓyin ɓe nlim kwan sɛ ɓyin sɛte lɛʼ Mvɛ̀nnswæ̀b ywo ɗin, kɛ nyě yi, ɓyin ɓe ɓwum vɛ̀nɛ̀ʼ yɛnni fyaʼ ǹzwɔnzwɔ̀ʼ. Kwo fɛʼ li, ɓyin fyimne kuʼ li.
58010033	Ɓɛ ɓe ɓyin sìmmɔa kwan ndɔʼ kɛ mɛ mɛʼ ɓwum mèan, ɓɛ yɛnnzi tì ɓyin vɛ̀nɛ̀ʼ. Kɛ yi kwan ndɔʼ nun, ɓyin ɓe ɓwùlu kpea kɛ ŋkwìn yin nun kwan sɛ ɓon ɓe vɛ̀nɛ̀ʼ yɛnni.
58010034	Ǹlim ɓe ɓyin kwɛ̀nni lɛ̀ ɓwum ɓye ɓɛ kɛe nye njè ntwiʼ Yesù. A konndì ɓɛ, kwan sɛ ɓɛ kien ɓyin ywum fyǒn fyaʼ, ɓyin ɗonnze lɛ̀ ǹlim lwɛn lɛ ɓɛ kɛn lɛ̀ yon, ntwiʼ sɛ ɓyin limme lɛ ɓyin cinni ywum lwukea ndɔʼ ye lan ye ɓɛ yeâ ɓyin fyaʼ. Ywum màzwùm yɛ ɓyin ɓɛ fyaʼ kwan hwæn.
58010035	Kɛ à si li, ɓa ɓyin pæʼ tì ǹlim jenɛ pɛɗin. Ɓɛshɛ ɓyin shi ǹlim pæ̀li, ɓyin yɛ ɗàsì ndwun cinni fyaʼ Mvɛ̀nnswæ̀b.
58010036	À si lɔʼ lwɛn ɓɛshɛ ɓyin fyimnzi vɛ̀nɛ̀ʼ, ɓǎ kwan sɛ ɓyin lwinnzâ swum sɛ M̀vɛ̀nnswæ̀b yili, ɓyin yɛ ywum yɛ nun cìe ɓyin ǹkàli yě.
58010037	Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Mvɛ̀nnswæ̀b lɛʼ lɛ: “Kwan nzwonmɛ kwæʼ ǹzwɔnzwɔ̀ʼ, mwum nyɛ̌ tǎ kìn yɛ̌ ɓɛ̀n. M̀mgbæ̀nnì ɓa tî ɓɛ, lɛ̀ à ɓɛ̀nnâ.
58010038	Mwum nyɛ̀m nyɛ̌ ǹlwinni, à yɛ̌ ǹzison cinni ɓɛshɛ nun tǎ zwùm tɛ̀li lɛ̀ mùn. Son, ɓɛshɛ nun kɛʼ kwù ɓe ǹyě, ǹlim ɓa tî mùn lwukea lɛ̀ nun.” »
58010039	Ti lɛ̀ ɓwiʼ, ɓwiʼ ɓa ɓwum ɓye yɛ kwù kɛli ɓe ǹyè ɓǎ ɓwiʼ ɓwu. Ɓwiʼ ɓi làn nyɛʼ ɓwum ɓye ta zwùm tɛ̀li lɛ̀ M̀vɛ̀nnswæ̀b, li, ɓwiʼ yɛ swæʼ.
58011001	Kwan sɛ mwum tǎ zwùm tɛ̀li lɛ̀ M̀vɛ̀nnswæ̌b, sɛ lisaʼ lɛ à lìmmâ lwɛn lɛ swum sɛ nun tǎ ɓònŋgàʼ fyaʼ Mvɛ̀nnswæ̀b, à yɛ̌ son yě. Swum sɛ nun yɛn kifɛʼ lɛ̀ zɛʼ, à lìmmì lɛ sɛ yɛ mwù kpeli.
58011002	Li nɛ mɛ̀ mbibea ɓye mbyî ɓe zwùm tɛ̀li lɛ̀ M̀vɛ̀nnswæ̀b, li M̀vɛ̀nnswæ̀b yile ɓon ǹgwòn.
58011003	Ɓwiʼ kuʼ, ɓwiʼ ta zwùm tɛ̀li lɛ̀ M̀vɛ̀nnswæ̀b, son sɛ ci ɓwiʼ limmi lɛ M̀vɛ̀nnswæ̀b fɔ̀e ŋgyɔ̂ʼ wan hwæn lɛ̀ ǹzæ̌ʼ lɛʼ yɛ ɓe nun kwean ŋwum. Ywum hwæn yɛ ɓwiʼ ta yɛn yɛ, à kwannzi yon lɛ̀ swum sɛ ɓɛ tà ka yɛn lɛ̀ zɛʼ.
58011004	Abè tɛ̀le zwùm lɛ̀ M̀vɛ̀nnswæ̀b, son sɛ ci, à fɛe sàtìkæ̀ʼ lɛ̀ M̀vɛ̀nnswæ̀b she kwan lwɛn, she lan she Kaìn. Kɛ ncì yɛ nun cìe li, M̀vɛ̀nnswæ̀b yile nun ǹgwòn lɛ à ni mwum ǹlwinni. Ɓwiʼ limmi li, ntwiʼ sɛ M̀vɛ̀nnswæ̀b nun nɛʼ yile sàtìkæ̀ʼ shon. Kwo fɛʼ she Abè ywiâ nùn si, kɛ nun ɓe zwùm tɛ̀li lɛ̀ M̀vɛ̀nnswæ̀b, à tǎ lɛli lɛ̀ ɓwiʼ fyaʼ a kiìn ɓɛ̀n ɗyě.
58011005	Yinɔ̀ʼ tɛ̀le zwùm lɛ̀ M̀vɛ̀nnswæ̀b, son sɛ cie, ǎ ywi kan, M̀vɛ̀nnswæ̀b twɛle nun kɛ ɗɛb, ɓwum yɛn kan tî nun ɓe cɛ̌ ŋgyɔ̂ʼ wan, ntwiʼ sɛ M̀vɛ̀nnswæ̀b twɛle nun cì shon. Ɓɛ kɔʼ kɛ ɗèwǎ Mvɛ̀nnswæ̀b nun lɛ, lɛ̀ M̀vɛ̀nnswæ̌b kà twɛʼ Yinɔ̀ʼ kɛ ɗɛb, à ɓe M̀vɛ̀nnswæ̀b ǹlim lwukea kɛ m̀bɔ̀kì tòn nyon nun.
58011006	A si seansean lɛ mwum ndɔʼ wòli kan à lwu M̀vɛ̀nnswæ̀b ǹlim ɗin, shìkì à tɛ̀ʼ zwùm lɛ̀ nun. Li nɛ ci, mwum nyɛ̌ yili nun kwɛmmi lɛ̀ M̀vɛ̀nnswæ̀b, à limmì lwɛn lɛ M̀vɛ̀nnswæ̀b ni kwe, à tǎ lwɛn cǐ lɛ̀ mwum nyɛ̌ tà nun kæbbi lɛ̀ ǹlim fɔʼ.
58011007	Nòê tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ M̀vɛ̀nnswæ̀b shɛ̀ nun ywum yɛ ywimɛ lànnzì kɛ nywi ɓwum ŋgyɔ̂ʼ wan, ye ɓwum yɛn kifɛʼ mbyî, à ywɔʼ ŋwum Mvɛ̀nnswæ̀b, à pàʼ cìʼ ndwun ndɔʼ, à ɗun nlim lɛ̀ ɓwum ɓyon, ɓɛ nywælì ywi. Kɛ ncì yɛ nun cìe li yi, à lìsàʼ lɛ ɓwum ɓye fɔʼ hwæn ɓe pyǐ kɛ swiʼ Mvɛ̀nnswæ̀b. Nòê nun nɛʼ fyònne mwum ǹlwinni kɛ swiʼ Mvɛ̀nnswæ̀b ntwiʼ sɛ nun tɛ̀le zwùm lɛ̀ nun.
58011008	Abràhâm tɛ̀le zwùm lɛ̀ M̀vɛ̀nnswæ̀b, son sɛ cie, à ywɔti ŋwum Mvɛ̀nnswæ̀b kwan sɛ M̀vɛ̀nnswæ̀b loen nun, à yèe mbyi cìcì sɛ M̀vɛ̀nnswæ̀b lɛle lɛ nun yɛ̌ nyǐ ŋgyɔʼ fɛ. À wae ǹdǔʼ nsòn shon, à sukuʼ kɛ̀n lɛ̀ mwù.
58011009	À tɛ̀le zwùm lɛ̀ M̀vɛ̀nnswæ̀b, son sɛ cie, à ɓe tòn wɛ̌ ǹkyìn kɛ ŋgyɔʼ nɛ M̀vɛ̀nnswæ̀b cìe nun ǹkàli nun. À ɓe suʼ tòn kwe kɛ yi ɗwun nun. M̀banmbɔʼ nɛ ɓe tì kuʼ ɓe lɛ̀ Izàʼ kònndì lɛ̀ Yàkɔ̂b, ɓon ɓɛ ǹkàli fɔʼ màzwùm ɓe tì kuʼ kɛ nywi.
58011010	Abràhâm ɓe kǎn tòn li ɗin, à ɓe tòn ntwiʼ sɛ nun ɓe mɛʼ kɛ̌ lɛ̀ ǹsòn ye ǹkæ̀mŋkæm ye M̀vɛ̀nnswæ̀b nɛ fɔkaʼ lɛ̀ fyàʼ yon, à gwe.
58011011	Sarà tì kuʼ, à tɛ̀le zwùm lɛ̀ M̀vɛ̀nnswæ̀b, son sɛ cie, kwo fɛʼ she ɓe lɛ̀ à ywìnnâ hwæn si, M̀vɛ̀nnswæ̀b fɛe nun ǹkimmɔʼ nye mwɛn, ntwiʼ sɛ nun lìmme lɛ ǹkàli yɛ M̀vɛ̀nnswæ̀b cìe ɓon ɓa pyì ŋgyɔʼ ɗin.
58011012	Li nɛ cie, kɛ nyè mwum m̀bɔʼ, kwo fɛʼ she ɓe lɛ̀ à ti wɛ̌ ɗwon si, mvu ɓwum kwan mèan wɛ̌ mɛ̀ nywæʼ ɓɛ ɓwiʼ ta yɛn zwô, ɓɛ man wɛ̌ kyɛʼ yɛ kɛ mɛ mbɛti ɗuʼ ndwun, yɛ mwum wòli kan à tan.
58011013	Ɓwum ɓi ton ɓi hwæn li, ɓɛ ɓe zwùm tɛ̀li lɛ̀ M̀vɛ̀nnswæ̀b han ywi kìn ɓon twɛli, shìkì ɓɛ yɛn mwǔ ŋkàli yɛ M̀vɛ̀nnswæ̀b cìe ɓon. Son, ɓe lɛ̀ ɓɛ limmâ lɛ ywum màzwùm yɛ cì, li, ɓɛ ɓe lɛ̀ ǹdàli. Ɓɛ ɓe suʼ shɛ̀ lɛ, ɓon ɓi ɓi mɛ̀ kyìn, ɓon ɓi kin ǹyòn kɛ ŋgyɔ̂ʼ wan nun ɗin.
58011014	Paʼ ɓwum sɛ ta lɛli li si ta lìsàʼ lɛ ɓon ta ǹdǔʼ nsǒn ŋkæ̀mŋkæm shan kæbbi.
58011015	Ɓɛ ɓe kǎn tî kæb lɛ̀ ɓon fyôn ɓe cìcì sɛ ɓon wae nun. Ɓɛshɛ ɓon yilè m̀fyòn ɓe, ɓɛ cinne mbyi m̀fyòn lwɛn ɗin.
58011016	Son, cìcì sɛ ɓon ɓe kæb si lwɛn, sɛ lan she ɓon ɓe mbyî nlim. Sɛ lisaʼ lɛ cìcì she kɛ ɗɛb. Li nɛ ci, ǹlim tà ka M̀vɛ̀nnswæ̀b ɓyɛbbi lɛ̀ ǹlon yɛ ɓwum màzwùm ta nun lon lɛ M̀vɛ̀nnswæ̀b nyan. Ntwiʼ sɛ à fɔ̀sâ ɓon ǹsòn ndɔʼ kɛ ɗɛb.
58011017	-
58011018	Abràhâm tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ M̀vɛ̀nnswæ̀b ɓwɛbbe nun lɛ nyǐ ni fɛ mwɛn nyǐ Izàʼ lɛ̀ sàtìkæ̌ʼ, Abràhâm yile. Ɓe lɛ̀ M̀vɛ̀nnswæ̀b cìâ nun ǹkàli, à shɛ̀ lɛ: «Izàʼ nɛ yɛ cì mvu ɓwum ywû man.» Abràhâm ywɔe li, son, à yile lɔʼ lɛ nun yɛ̌ mwɛn m̀bɔʼ ti kuʼ mbɔʼ nyon fɛ lɛ̀ sàtìkæ̀ʼ.
58011019	Ntwiʼ sɛ à lìmme seansean lɛ M̀vɛ̀nnswæ̀b ni cinni ǹkimmɔʼ nyìmnzǐ mwum nɛ ywiâ nùn. Li, sɛ ɓe nun nywi wɛ̌ M̀vɛ̀nnswæ̀b yìmnzâ nun mwɛn nyon Izàʼ ɓe.
58011020	Izàʼ tɛ̀le tì kuʼ zwùm lɛ̀ M̀vɛ̀nnswæ̀b kɛ ŋŋgæ̀nni yɛ nun ŋgæ̀nne Yàkɔ̂b ɓon lɛ̀ Esò kɛ nywi ywum yɛ ywimɛ ɓon ɓɛ̀nni nywi nun.
58011021	Yàkɔ̂b tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ ɓe lɛ̀ à yɛ̌ ywi, à ŋgæ̀nnì ɓwɛn Jòsɛ̂ʼ, à swɔ̀mǐ ǹtwɔ̀ʼ zwɛ̂m, à ɗɔa M̀vɛ̀nnswæ̀b.
58011022	Jòsɛ̂ʼ tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ kwan ywi shon ɗunmi kwɛmmi, à lɛʼ lɛʼ ŋkwannzi ɓwum Izràɛ̂l kɛ ŋgyɔʼ Èjîb, à shɛ̀ tì kuʼ ɓon swum sɛ ɓɛ yɛ cì ɓe lɛ̀ yì wɛb yon.
58011023	Ti ɓwum ɓye yee Mòîzɛ̀, ɓɛ tɛle zwùm lɛ̀ M̀vɛ̀nnswæ̀b. Son sɛ cie, ǹdìkǎʼ nye yon ɗin, ɓɛ gwum Mòîzɛ̀ næm mɛ̀ nywiʼ lê, ntwiʼ sɛ ɓɛ yɛnne lɛ mwɛn màzwùm ɓe ǹlwɛn. Li, yi kwɛ̀nne kǎn ɓon lɛ̀ ǹlǎn lwuà mvɛ̀n.
58011024	Mòîzɛ̀ tɛ̀le zwùm lɛ̀ M̀vɛ̀nnswæ̀b, son sɛ cie, à ɓyìnnɔ̀ʼ ǹlon yɛ ɓɛ ɓe nun lon lɛ ǹjì nɛ kɛ ŋgyɔʼ Èjîb nun.
58011025	À fyòen yɛn lɛ ǹdikàʼ ǹyɛn vɛ̀nɛ̀ʼ lɛ̀ ǹkwìn ɓwum Mvɛ̀nnswæ̀b m̀ban, lɛ̀ she nun yɛ wan ji kwan kwæʼ kɛ ɓyɛbbi nun.
58011026	Mòîzɛ̀ kònnde yɛn lɛ ǹyɛn vɛ̀nɛ̀ʼ fyaʼ ɓwulu wɛ̌ tà shɛ Kristò, mwum nɛ M̀vɛ̀nnswæ̀b yɛ̌ fyiì yɛ̌ yɛn ŋgyɔ̂ʼ wan nun yi swum twun, a lan ǹjònndì nɛ kɛ ŋgyɔʼ Èjîb nun hwæn. Ǎ ɓe kǎn cì li ɗin, à ɓe cì li ntwiʼ sɛ nun ɓe zwùm tɛ̀li lɛ̀ ɗàsì nɛ M̀vɛ̀nnswæ̀b yɛ̌ nun fɛ.
58011027	À tɛ̀le zwùm lɛ̀ M̀vɛ̀nnswæ̀b, son sɛ cie, à kwan ŋgyɔʼ Èjîb, shìkì à yi kuʼ nyeni nlim mvɛ̀n. À ɓe ǹlim ɓænni kwan hwæn wɛ̌ nun yɛnnâ làn nyon M̀vɛ̀nnswæ̀b nɛ ɓwum tà ka yɛn.
58011028	À tɛ̀le zwùm lɛ̀ M̀vɛ̀nnswæ̀b, son sɛ cie, à ywɔti ŋwum Mvɛ̀nnswæ̀b, à ɓàn Ŋ̀gwìn-ŋkwan-Èjîb, à cì ɓɛ gwisì mvæb mɛ nyæ̀m kɛ mɛ ŋwum nye, ɓǎ kwan sɛ cikpuʼ Mvɛ̀nnswæ̀b nyɛ̌ cinni ǹkimmɔʼ ŋwu ɓwɛn zwimbyiʼ fyaʼ yɛ̌ ɓɛ̌n, ǎ cì kan ɓon swum ndɔʼ.
58011029	Ɓwum Izràɛ̂l tɛle tì kuʼ zwùm lɛ̀ M̀vɛ̀nnswæ̀b, son sɛ cie, ɓɛ shê ɗuʼ ndwun nɛ ɓɛ ɓe lon lɛ ɗuʼ mpèan. Ɓɛ shê nun ǹwummi wɛ̌ ɓon ta làn kɛ nlim kyɔʼ. Son, kwan sɛ ɓwum Èjîb kiên làn nyan ɓɛ̀nni ɓe ɓǎ ɓon shê kuʼ wɛ̌ tà shɛ ɓwum Izràɛ̂l shee, mlǎʼ shɛ ɓon hwæn.
58011030	Ɓwum Izràɛ̂l ɓe tì kuʼ zwùm tɛ̀li lɛ̀ M̀vɛ̀nnswæ̀b lɛ̀ she ɓɛ kanndi kwùmkwùm nye Jèrikò ǹgyìn shanmɓì, kwùmkwùm nye switàʼ.
58011031	Ràhâb nɛ ɓe ǹsìbɔʼ tɛ̀le zwùm lɛ̀ M̀vɛ̀nnswæ̀b, son sɛ cie, ǎ ywie kǎn lɛ̀ ɓwum ɓye fyinnzi ŋwum Mvɛ̀nnswæ̀b m̀ban, ntwiʼ sɛ nun yèe mɛ̀ ci-swǒn wì lwɛn kɛ ɗwon nyon.
58011032	Mùn yɛ̌ kònndi ɓwum tannzi mùn kɛ̀n ɓɛ̀n fɛn? Kwan wòli kan mûn fyaʼ she mùn yɛ̌ ɓyin mɛ̀ njě ɓwum ɓyindɔʼ shɛ̌: ye Jèdèôn, ye Bàrâʼ, ye Sæ̀msôn, ye Jɛ̀tê, ye Dàvîd, ye Sàmwɛ̂l, lɛ̀ tì ye mɛ ci-nlɛli kɛ ŋwum Mvɛ̀nnswæ̀b nun.
58011033	Ɓwum màzwùm hwæn li, ɓɛ ɓe zwùm tɛ̀li lɛ̀ M̀vɛ̀nnswæ̀b, son sɛ ci, ɓɛ lean ɓwùlu mɛ̀ mvɛ̀n kɛ wì nun, ɓɛ linne mɛ̀ lɛʼ kɛ mbyi nun, ɓɛ cinne tì ywum ŋkàli Mvɛ̀nnswæ̀b, ɓɛ ɗwɔkae mɛ̀ ŋwum mɛ̀ gbɛ̂m.
58011034	Ɓɛ jimmaʼ yì win yɛ ɓe nyæ̀nnì ǹzwɔnzwɔ̀ʼ, ɓɛ nywælàʼ mɛ̀ njǐm wì ŋwum, ɓɛ fyonne ǹkimmɔa, kwo fɛʼ she ɓon ɓe swublea si. Ɓɛ fyonne mɛ̀ gbân kim kɛ wì nun, ɓɛ fyinni mɛ̀ kyìn ɓwum ɓye kiên ɓon wì tean.
58011035	Mɛ̀ yib ndɔʼ ɓe tì kuʼ zwùm tɛ̀li lɛ̀ M̀vɛ̀nnswæ̌b, son sɛ cie, M̀vɛ̀nnswæ̀b yìmnze ɓon ɓwum ɓyan ɓe kɛ ywi nun. Ɓyindɔʼ kuʼ, ɓɛ ɓe kǎn yili lɛ ɓɛ fyi mbyi nɛ ɓon yɛ nywæ̀lì kɛ fyaʼ ɓwum. Son, ɓɛ yɛnne vɛ̀nɛ̀ʼ fyaʼ ɓwum han ɓɛ kɛn ywi, ɓǎ M̀vɛ̀nnswæ̀b yimnzì ɓon ɓe, à fɛ ɓon ǹzison nywæb she lan she ɓe mbyî.
58011036	Cìcǐ nsɛ̀m ndɔʼ ɓe kǎn ɓyindɔʼ limnzi nywi lɛ̀ twùʼ nun hwæn. Ɓɛ kɛn ɓyindɔʼ ɗwɔkea nye njè mɛ̀ kwù lɛ̀ mɛ̀ fyàʼ nun kpimmea.
58011037	Ɓɛ ywummɔʼ ɓyindɔʼ lɛ̀ mɛ̀ ŋgwɔ̀ʼ. Ɓɛ ɓe ɓyindɔʼ suʼ ghɔ̌ʼ nyinnìm cìcì ɓî. Ɓyindɔʼ, ɓɛ kwie ɓon lɛ̀ ǹjìm. Ɓyindɔʼ kuʼ, ɓɛ ɓe yòn yì cìcǐ yì cìcì, mɛ̀ plè ɓye ɓɛ ɓe swì kɛ nywi ɓe lɛ̀ kwæʼ mɛ pɔʼ. Ɓɛ ɓe mɛ̀ ci-nzæmnzæm. Ɓwum ɓe ɓon ɓyìnnzi, ɓɛ zæbsi tì kuʼ ɓon.
58011038	Ɓɛ ɓe nzanni kɛ nlim kyɔʼ, lɛ̀ ɓɛ ta mɛ̀ mwù kpaʼ ɗwonɗwon. Yì cǐ nòn yan ɓe yì mvù, lɛ̀ tì mɛ̀ twɔbæ̀n. Ɓwum màzwùm wòle kǎn ɓɛ ɓɛ ɓwum ɓɛ cɛ̌ ŋgyɔ̂ʼ wan lɛ̀ ntwiʼ ntwu yan.
58011039	Ɓwum màzwùm hwæn li, M̀vɛ̀nnswæ̀b yile ɓon ǹgwòn ntwiʼ sɛ ɓɛ tɛle zwùm lɛ̀ nun. Kwo fɛʼ li, ɓɛ yɛnne kǎn ǹkàli Mvɛ̀nnswæ̀b.
58011040	Sɛ lean ɓon nywi li, ntwiʼ sɛ lwɛn nyɛʼ nɛ M̀vɛ̀nnswæ̀b yili, son sɛ ci, ǎ yile kǎn nun sɛte ɓwum ton ɓi fyɔ̀si ɓwum lwukea ǹgyìnmbɔʼ, ɓwiʼ shi ɓɛ kwe.
58012001	Ti lɛ̀ ɓwiʼ, kɛ ɓwiʼ ta ɓɔʼ nyinnìm yi shìtàkwù yɛ ta ɓwiʼ m̀bɔ̀kì nɛ ɓwiʼ woli ɓwiʼ tɛʼ zwùm lɛ̀ M̀vɛ̀nnswæ̀b lìsea li, sɛ yili lɛ ɓwiʼ kɛsi nywi lɛ̀ ywum yɛ ta ɓwiʼ mbyi Mvɛ̀nnswæ̀b kænni, lɛ̀ tì kuʼ lɛ̀ ɓyɛbbi nɛ ɓwiʼ ta cì kwan hwæn. Ɓwiʼ yannènì mɛ̀li ɓɛ M̀vɛ̀nnswæ̀b shɛ̀ lɛ ɓwiʼ yanni kɛ mbyi nyon nun, ɓwiʼ kpæmmènì mɛʼ han ɓwiʼ kɛn ɓɛ̌n mmlɔ̀kàʼ.
58012002	Ɓwiʼ kɛènì mɛʼ lɛ̀ Yesù kwan hwæn, nun nɛ cìe ɓwiʼ ɗunmi zwùm tɛ̀li lɛ̀ nun, à yɛ̌ tì kuʼ cì ɓwiʼ konndì tì zwùm tɛ̀li lɛ̀ nun a kɛn ɓɛ̌n mmlɔ̀kàʼ. Yesù ɗonnze nun nɛʼ, ɓɛ ywummɔʼ nun kɛ ŋgæʼ mɛ̀ ɓɔtɔʼ zwɛ̂m. Kwo fɛʼ she ywi màzwùm ɓe nyɛ̌ kwɛ̀nnjin si, kwɛ̀nnjin ɓænne kǎn nun ntwiʼ sɛ nun lìmme lɛ kɛ nyě ywi, ǹdàli ta nun ɓònŋgea. Jenɛ, à ni fyaʼ ji Mvɛ̀nnswæ̀b ǹtǒn.
58012003	Ɓyin nɛʼ, fɔ̀keànì kuʼ fɛʼ m̀bɔ̀kì nɛ nun ɓe ɓyìnnzì sɛ mɛ̀ ci-ncǐ ɓyɛbbi ɓe nun ɓyìnnzi fyimnzi. Ɓyin twɛʼ m̀bɔ̀kì nyon, ɓǎ ɓyin læ̀kì hwum, shìkì ɓyin won kuʼ kɛ nɗwon mbyi nyon.
58012004	Cɛênì fɛʼ, kɛ twùʼ nɛ ɓyin ta ɗwì lɛ̀ ɓwum ɓyibbɔa, ǹdɔʼ swili kifɛʼ mvæb.
58012005	Ǹlim fyeâ ɓyin lɛ̀ ǹzæ̌ʼ lɛʼ ŋkimnzi nlim yɛ M̀vɛ̀nnswæ̀b tà ɓyin shɛ̌, cìcì sɛ nun tà ɓyin lon lɛ ɓwɛn ɓyon? À shɛ̀ lɛ: «Mwɛn nyɛ̀m, vɛ̀nɛ̀ʼ sɛ Nyɛli nywù tà wu yɛnnzi lɛ̀ nun swɛmnzi wǔ, ɓa wù twɛʼ son lɛ̀ swum ɗin. Ɓa ɓwæʼ kwɛn kuʼ wù kwan sɛ nun tà wu lɛsi.
58012006	Ntwiʼ mwum nɛ Nyɛli nyɛʼ tǎ swɛmnzi lɛ̀ vɛ̀nɛ̀ʼ ni mwum nɛ nun yili. Mwum nɛ nun tǎ twɛʼ wɛ̌ mwɛn nyon hwæn, ǎ tà ka fyàʼ ghɔ̀si lɛ̀ nun.»
58012007	Sɛ yili lɛ ɓyin fyimnzi yì vɛ̀nɛ̀ʼ ɓǎ ɓyin swɛm. Yì vɛ̀nɛ̀ʼ yi yɛ ta lìsàʼ lɛ M̀vɛ̀nnswæ̀b tà ɓyin twɛli lɛ̀ ɓwɛn ɓyon. Yà mwɛn nɛ ta tòn ɗin, ce nyon shì nun swɛmnzi lɛ̀ vɛ̀nɛ̀ʼ?
58012008	A M̀vɛ̀nnswæ̀b shì ɓyin swɛmnzi wɛ̌ tà shɛ nun tǎ ɓwùlu swɛmnzi, lìmmênì lwɛn lɛ ɓyin ɓa seansean ɓwɛn ɓyon. Ɓyin ɓi wɛ̌ ɓwɛn ɓye ɓɛ ye wan.
58012009	Ɓwiʼ teànnì fɛʼ ǹdàʼ kɛ nywi mɛ ce ɓyɛʼ ɓye fɛ ŋgyɔ̂ʼ wan. Ɓɛ ɓe ɓwiʼ vɛ̀nɛ̀ʼ yɛnnzi, kɛ nyě yi, ɓwiʼ mwumnzi ɓon. Lɛ̀ ɓwiʼ kà lìmmi m̀bɔ̀kì tǒn, sɛ cibbi kuʼ lɛ ɓwiʼ mwumnzi Ce nyɛʼ M̀vɛ̀nnswæ̀b nɛ cinni ǹzison shɛʼ, a lan m̀mwumnzi yɛ ɓwiʼ ɓe mɛ̀ ce ɓyɛʼ ɓye ŋgyɔ̂ʼ wan mwumnzi.
58012010	Mɛ̀ ce ɓyɛʼ ɓe ɓwiʼ vɛ̀nɛ̀ʼ yɛnnzi kwan kwæʼ kɛ nywi swum sɛ ɓe ɓon mɛʼ lwɛn nun. Ti lɛ̀ M̀vɛ̀nnswæ̌b, à tà ɓwiʼ swɛmnzi ɓǎ ɓwiʼ ton lwɛn. À tà ɓwiʼ swɛmnzi lɛ̀ ɓwiʼ ɓɛ kuʼ sanmi wɛ̌ nun.
58012011	A ta ɓɛ làn nyɛʼ, kwan sɛ nun tà ɓwiʼ swɛmnzi, a ɓa ɓwiʼ mɛʼ lɛ̀ swum ǹdàli, sɛ ta ɓɛ, sɛ fyôn tì swum nywætaʼ nywi. Son, kɛ nyě nswɛmnzi yi, ɓwum ɓye lean kɛ nswɛmnzi màzwùm nun, ɓɛ yɛ ɓɛ ɓwum lwinnɔa, ɓɛ ton tì kɛ mlaʼ flɔa nun.
58012012	Kɛ à si li, ɗyileànì lɛ mɛ̀ ŋkèà nyin nɛ tǎ mgbɔkaʼ ni. Ɓyin kimnzi tì kuʼ mɛ̀ ɗwi ɓyin ɓɛ ta ɓwilɔʼ ɓi.
58012013	Ɓyin ɗyilaʼ mɛ̀ mbyi ɓyin zuʼzuʼ, ɓǎ kwù sɛ ɗyɛmɗyɛm læ̀kì pwònŋgì ǹgyìnmbɔʼ, son, ɓǎ sɛ kimmɔʼ nùn.
58012014	Fɔ̀sênì mɛʼ kpæmmi lɛ̀ ɓyin ton mɛ̀ ywiʼ ɗɔ̀ʼ kɛ nyinnìm shin nun. M̀bɔ̀kì tòn nyin ɓɛ nyɛ̌ ǹsanmi, ntwiʼ sɛ shi ɓɛ lɛ̀ m̀bɔ̀kì tòn ǹsanmi, mwum ndɔʼ wòli kan à yɛn Nyɛli nyɛʼ M̀vɛ̀nnswæ̀b.
58012015	Ɓyin konni lɛ̀ ɓwùlu kɛ ŋkwìn yin nun, ɓǎ mwum ndɔʼ læ̀kì ǹyè yònnzi lɛ̀ kwɛ̀nnzǐ nlim Mvɛ̀nnswæ̀b, shìkì mwum ndɔʼ fyonnì kuʼ wɛ̌ kæʼ ɗwìkea ndɔʼ, sɛ ta twæb, sɛ ɓɛ lɛ̀ ɗun nɛ wòli à cì ɓyɛbbi lɛ̀ ǹkwìn ɓwum Mvɛ̀nnswæ̀b.
58012016	Ɓa ɓyin yili mwum ndɔʼ cikàʼ mɛ̀ lɛʼ kwɛ̀nnjin, shindɔʼ à njìlì ywum Mvɛ̀nnswæ̀b wɛ̌ tà shɛ Esò cìe. Nun nɛ ɗonnze m̀mwumŋkæ̀m shon lɛ̀ ŋgyinni nyon nyɛ̌ sɔ̀ʼ, ntwiʼ peàn ji m̀bɔʼ.
58012017	Ɓyin nɛʼ, ɓyin limmi lwɛn lɛ, kwan sɛ sɛ kiên ɓɛ̀n ɓe, nun yile lɛ ce nyon ŋgænnì nun, à ɓyìnnɔe nun, kwo she nun ɓe fɛʼ yon cibbi lɛ̀ ǹkwe si. Ntwiʼ mbyi nɛ nun wòle à kwɛbsi tì swum sɛ nun cìe ɓe kǎn.
58012018	Ŋ̀kwɛmmi yɛ ɓyin ta kwɛmmi lɛ̀ M̀vɛ̀nnswæ̀b ɓa wɛ̌ ye ɓwum Izràɛ̂l ɓe kwɛmmi lɛ̀ kpaʼ nɛ ɓɛ ɓe yɛn lɛ̀ zɛʼ. Kɛ kwan màzwùm nun, kpaʼ fyonnì win seansean, njimmi pyi ǹlo lɛ̀ fyìiì, m̀pùn konndì ti kuʼ sænni.
58012019	Ɓɛ ywɔʼ tì kuʼ ǹlwon ɓæ̀n, lɛ̀ ǹkwu Mvɛ̀nnswæ̀b nun. Kwan sɛ ɓon ywɔe ǹkwu yi, ɓɛ ɗunmi mɛ̀ swulaʼ pyìtea lɛ shi si wolâ ɓon li.
58012020	Ntwiʼ sɛ ɓɛ wòle kǎn ɓɛ fyimni paʼ nzæ̌ʼ lɛʼ yi, ye nun shɛ̀e ɓon lɛ: «Mwum nyɛ̌ yɛ̌ kpaʼ twuti hwæn, kwo fɛʼ nyæ̀m, ɓɛ wu nun lɛ̀ mɛ̀ ŋgwɔ̀ʼ.»
58012021	Ǹyɛn yɛ ɓɛ ɓe ywum màzwùm yɛnni ɓe swum kwɛ̌n yi, han Mòîzɛ̀ shɛ̀ lɛ: «Yi ɗuân mùn zwum, nywi ta mûn gwɛnnzi ǹzwɔnzwɔ̀ʼ.»
58012022	Son, ti lɛ̀ ɓyin, kpaʼ nɛ ɓyin kwɛmme lɛ̀ nun ni kyi, à ni nyɛ̌ ɓɛ ta lon lɛ Sìôn. Ɓyin kwɛmme tì kuʼ lɛ̀ Yèrusàlɛ̀m she ɗɛb. Ǹsǒn màzwùm yi ye M̀vɛ̀nnswæ̀b nɛ ɗyi ǹzison. Ɓyin kwɛmmi tì kuʼ lɛ̀ ǹkwìn mɛ cikpuʼ Mvɛ̀nnswæ̀b mèan ɓye mwum wòli kan à tan, ɓye ta ǹdàli cǐ cìcì fɔʼ.
58012023	Ɓyin konndâ kwɛmmi lɛ̀ ǹkwìn ɓwɛn zwimbyiʼ Mvɛ̀nnswæ̀b, ɓɛ mɛ̀ myin nyan ti ǹkɔa kɛ ɗɛb. Ɓyin kwɛmmi tì kuʼ ke Mvɛ̀nnswæ̀b, nun nɛ ɗyi ci-nlin kyìtæ̀ʼ kɛ nywi ɓwum hwæn. Ɓyin konndì kwɛmmi lɛ̀ ɓwum lwinnɔa ɓye ywiâ, M̀vɛ̀nnswæ̀b fyɔ̀si ɓon ɓwum lwukea ǹgyìnmbɔʼ.
58012024	Ɓyin kwɛmmâ tì kuʼ lɛ̀ Yesù Kristò, nun nɛ ɗyi swum jini ŋgwon nywæb kɛ nyinnìm shɛʼ lɛ̀ M̀vɛ̀nnswæ̀b. Ɓyin konndì kwɛmmi lɛ̀ mvæb yon yɛ nun swìe ɓǎ nun sannzi ɓwum ɓyon. Mvæb màzwùm ta ɓwiʼ swum lwɛn ndɔʼ lìsea a lan fɛʼ she mvæb Abè lìsea ɓwiʼ mbyî.
58012025	Konnênì lɛ̀ ɓyin nɛʼ, ɓa ɓyin sætì mɛ̀ ywiʼ lɛ̀ mwum nɛ tǎ lɛli lɛ̀ ɓyin. Ɓwum ɓye ɓe mbyî ɓye ɓyinnɔe ǹywɔʼ ndɛb mwum nɛ ɓe ɓon yon lɛbbi ŋgyɔ̂ʼ wan nun, ɓɛ nywæ̀le kǎn vɛ̀nɛ̀ʼ. Kɛ ɓɛ nywæ̀le kǎn li, kpɛ̀m nyi nɛ lɛ̀ ɓwiʼ, ɓɛshɛ ɓwiʼ sætì mɛ̀ ywiʼ lɛ̀ M̀vɛ̀nnswæ̀b nɛ tà ɓwiʼ lɛʼ shǐ ǹwaì ye kɛ ɗɛb?
58012026	Nun nɛ ɓe ŋgyɔʼ funnzaki lɛ̀ ǹkwu yon kwan sɛ nun ɓe lɛli. Jenɛ, à shɛ̀ ɓwiʼ kɛ ŋkàli nun lɛ: «Mùn yɛ̌ tì kònndi ŋgyɔʼ funnzi ɓe kæ̀mmì fɔʼ. Kæ̀mmǐ màzwǔm, mùn yɛ̌ tì kuʼ funnzi lɛ̀ ɗɛb nun m̀ban.»
58012027	Ǹzæ̀ʼ lɛʼ nyɛ̌ lɛ: «ɓe kæ̀mmì fɔʼ”” ni lìsaʼ lɛ ywum yɛ M̀vɛ̀nnswæ̀b fɔ̀e hwæn ywimɛ funnzi, yɛ nywukaʼ. Sɛ yɛ cì li, ɓǎ ywum yɛ ɓa funnzi, yɛ lwæb ɓe.
58012028	Ɓwiʼ yilènì M̀vɛ̀nnswæ̀b osɔ̀kɔ̀ʼ, ntwiʼ sɛ nun fɛâ ɓwiʼ ǹsòn ndɔʼ yɛ ɓa funnzi. Kɛ à si li, ɓwiʼ sakeànì nun kɛ mbyi nyɛ̌ yɛ̌ nun ǹlim lwukea nun. Ɓwiʼ konndì nun mwumnzi kɛ kwɛ̌n yi nun.
58012029	Ntwiʼ sɛ M̀vɛ̀nnswæ̀b nyɛʼ ni tì kuʼ wɛ̌ win yɛ ta ywum ɓusi.
58013001	Ɓyin ɓɛ ɓwum Mvɛ̀nnswæ̀b, ɓa m̀bɔ̀kì nyili nyin sɛ̀nnì kɛ nywi ɓwulu kɛ nyinnìm shin nun.
58013002	Ɓa ɓyin ɓwæti tì kuʼ mwù lɛ̀ ǹyè mɛ kyìn. Ntwiʼ sɛ ǹyè mɛ kyǐn màzwùm ciâ ɓyindɔʼ yê mɛ̀ cikpuʼ Mvɛ̀nnswæ̀b ɓye ɗɛb, lɛ̀ ɓɛ lìmmi kan.
58013003	Ɓyin limmì kwɛ̀nnì nywi mɛ̀ ci-nye njè, wɛ̌ vɛ̀nɛ̌ʼ fɔʼ sɛ ɓyin ta yɛn lɛ̀ ɓon. M̀banmbɔʼ kɛ nywi ɓwum ɓye ɓɛ ta vɛ̀nɛ̀ʼ yɛnnzi, ntwiʼ sɛ ɓyin cinni kuʼ kwæʼ nywi fɔʼ wɛ̌ ɓon.
58013004	Sɛ yili lɛ mwum hwæn kyibsì ɗæm. M̀lib lɛ̀ ǹɗwɛb, wɛn nɛ hwæn ɓɛ ǹlwinni kɛ swiʼ lwikwæ̌n. Ntwiʼ sɛ ɓwum ɓye ta ǹlàʼ ywi, kwo fɛʼ kɛ wan lɛ̀ ɓɛ shɛ kifɛʼ ɗæm, M̀vɛ̀nnswæ̀b yɛ̌ ɓon lànnzi kɛ kyìtæ̀ʼ nun.
58013005	Ɓa ɓyin ɗonnzi lòn yon ɓyin kɛ tòn shin nun. Son, ndwælênì lɛ̀ ywum yɛ ɓyin fyaʼ, ntwiʼ sɛ M̀vɛ̀nnswæ̀b lɛle lɛ: «Kwo nywɔʼ m̀bɔʼ ndɔʼ, mùn ɓà wû nzwonnzi, shìkì mùn ghɔ̀sì kuʼ fyàʼ lɛ̀ wù.»
58013006	Li nɛ ci, ɓwiʼ woli ɓwiʼ lɛʼ lɛ̀ ǹlim kimmi lɛ: «Nyɛli nyɛʼ M̀vɛ̀nnswæ̀b nɛ ɗyi ci-mkpaʼ nyɛ̀m. Swum sɛ mùn wòli mùn yi sɛ ɓan. Mwum wan wòli à cì mùn yɛn?»
58013007	Ɓa ǹlim fye ɓyin lɛ̀ mɛ̀ ci-zwiʼ ɓyin ɓɛ sɛte ɓyin lɛʼ Mvɛ̀nnswæ̀b shɛ̌. Cɛênì fɛʼ m̀bɔ̀kì tòn nyan nɛ ɓon ɓe tòn han ɓɛ kɛn ywi, ɓyin konnzì m̀bɔ̀kì nɛ ɓon ɓe zwùm tɛ̀li lɛ̀ M̀vɛ̀nnswæ̀b kwan hwæn.
58013008	Yesǔ tà ka kwɛbsi. M̀bɔ̀kì nɛ nun ɓe ɗǔn, à ni tì kuʼ ɗyě li, à yɛ̌ tì kònndi ɓɛ li yì kwan mèan hwæn.
58013009	Ɓa ɓyin ɗonnzi ɓwum ɓwuli ɓyin lɛ̀ mɛ̀ paʼ nlìsàʼ ywum mèan nɛ tǎ kweɔ̀n mbyî nywi Mvɛ̀nnswæ̀b. À si lwɛn lɛ kwɛ̀nnzǐ nlim Mvɛ̀nnswæ̀b kimnzi ɓwiʼ mɛ̀ nlim kɛ zwum, ɓa mɛ̀ lwuà ɓye kɛ nywi ywum ji. Ɓwum ɓye ta mɛ̀ lwuà ɓi ɗwonnzi hwæn, ɓɛ yɛn kan se nɛ tà ɓon kwan nlim.
58013010	Ɓwiʼ cinni cìcǐ mfɛ sàtìkæ̀ʼ ndɔʼ, she mɛ̀ ci-mfɛ sàtìkæ̀ʼ ɓye ta she cǐ kɛ nyenswæ̀b mɛ̀ Yudà nun wòli kan ɓɛ ji sàtìkæ̀ʼ kwe.
58013011	Mɛ̀ nyæ̀m ɓye ɓɛ wue, mwumŋkæ̀m mɛ̀ ci-mfɛ sàtìkæ̀ʼ tǎ mvæb yan shɛ, à ɗun nyenswæ̀b ɓǎ nun fɛ sàtìkæ̌ʼ nzùsì mɛ ɓyɛbbi lɛ̀ yon. Son, ɓɛ ta ɗwon mɛ nyæ̀m ɓi twɛ̀nnɔʼ pɛɗin, ɓa kɛ nlim pænndè.
58013012	Son sɛ cie, Yesù Kristò làn nyon, à yɛnne vɛ̀nɛ̀ʼ kɛ mbɛti nsòn, à ywi ɓǎ nun sannzi ɓwum ɓyon lɛ̀ mvæb yôn nɛʼ.
58013013	Kɛ à si li, ɓwiʼ kweànnì pæ̀nndè, ɓwiʼ kɛn Yesù cinni, ɓwiʼ yili tì kuʼ lɛ̀ ɓɛ simmɔ̀ʼ ɓwiʼ wɛ̌ tà shɛ ɓɛ simmɔe kuʼ nun.
58013014	Ntwiʼ kɛ cɛ̌ ŋgyɔ̂ʼ wan nɛ nun, ɓwiʼ cinni kan ǹsǒn ŋkæ̀mŋkæm yɛʼ. Son, ɓwiʼ suʼ zwùm tɛ̀li lɛ̀ ǹsǒn ŋkæ̀mŋkæm ye mbyî.
58013015	Ɓwiʼ fɛênì lɛ ǹtwu kwan hwæn lɛ̀ M̀vɛ̀nnswæ̀b kɛ jin Yesù nun. M̀fɛ ntwu li yi wɛ̌ sàtìkæ̀ʼ, sɛ lisaʼ lɛ ǹsàkàʼ yɛ ɓwiʼ ta nun sàkea lɛ̀ mɛ̀ ŋwum nyɛʼ.
58013016	Ɓa ǹlim fye ɓyin lɛ̀ ǹcǐ lwɛn, shìkì ɓyin shi ɓwùlu kpea kɛ nyinnìm shin nun. Ntwiʼ sɛ paʼ yi sàtìkæ̌ʼ màzwùm yɛ ta M̀vɛ̀nnswæ̀b ǹlim lwukea.
58013017	Ywɔlênì mɛ̀ ŋwum mɛ ci-zwiʼ ɓyin, ɓyin mwumnzi ɓon. Ɓon ɓɛ ta ǹzison shin ɓǒn, ntwiʼ sɛ ɓɛ limmi lɛ ɓon yɛ ywum yɛ ɓon ta cì hwæn shɛ̌ kɛ swiʼ Mvɛ̀nnswæ̀b. A ɓyin ywɔli mɛ ŋwum nyan wɛ̌ tà shɛ mùn lɛʼ si, ɓɛ yɛ she shan cǐ lɛ̀ ǹdàli. Shi ɓɛ li, ɓɛ yɛ son cǐ lɛ̀ ǹlim ɓyɛbbi. Li, sɛ ɓa ɓyin kpea lɛ̀ swum ndɔʼ.
58013018	Kelênì M̀vɛ̀nnswæ̀b kwan hwæn lɛ̀ mɛ̀ myin nyɛʼ. Ǹlim yi ɓwiʼ zwum pyǐ lɛ̀ she ɓwiʼ lìmmi kan lɛʼ ɓyɛbbi ndɔʼ sɛ ɓwiʼ ciâ, ntwiʼ sɛ ɓwiʼ yili lɛ m̀bɔ̀kì tòn nyɛʼ ɓɛ ǹlwɛn mɛ̀ mbyi hwæn.
58013019	Swum sɛ mùn tà ɓyin fɔ̀si cibbi, à si lɛ ɓyin keli M̀vɛ̀nnswæ̀b lɛ̀ nun fɛ mun mbyi mfyòn ɓe cì shin m̀byìmmi.
58013020	M̀vɛ̀nnswæ̀b nɛ ɗyi ci-mfɛ flɔa kɛ mɛ nlim ɓwum nun, à yìmnzâ Nyɛli nyɛʼ Yesù kɛ ywi nun. Nun Yesù nɛ ti ci-mɓòn mɛ pɔʼ ndwun nyɛʼ ntwiʼ mvæb yon yɛ nun swìe lɛ̀ nun jini ǹgwòn kɛ nyinnìm shɛʼ lɛ̀ M̀vɛ̀nnswæ̀b ǹgyìnmbɔʼ.
58013021	M̀vɛ̀nnswæ̀b fɛ ɓyin ǹkimmɔʼ ncǐ ywum lwukea lɛ̀ ɓyin lwinnzi ǹyili yon. À cì tì kuʼ mɛ̀ lɛʼ nɛ tà nun ǹlim lwukea kɛ mɛ nlim nyɛʼ nun kɛ nyě Yesù Kristò. Ǹtwu ɓɛ lɛ̀ Yesù Kristò kwan hwæn. Àmɛ̀n.
58013022	Mɛ̀ ŋgyinni, mùn swulaʼ ɓyin lɛ, kɛ̀ênì mɛ̀ nlim ŋgyɔʼ, ɓyin ywɔʼ ǹzæ̌ʼ lɛʼ ŋkimnzi nlim yɛ mùn kɔe ɓyin yi, ntwiʼ yɛ ɓa mèan.
58013023	Mùn yili lɛ ɓyin limmì tì kuʼ lɛ ɓɛ kwannzâ ŋgyinni nyɛʼ Tìmòtê nye njè. A nun pwæ̀tì ɓɛ̌n, lɛ̀ mùn yɛ̌ nun twɛli, ɓwiʼ kiìn ɓyin yɛnni ɓwiʼ lɛ̀ nun.
58013024	Hwæsênì mɛ̀ ci-zwiʼ ɓyin hwæn, kònndì lɛ̀ ɓwùlu ɓwum Mvɛ̀nnswæ̀b tì kuʼ. Mɛ̀ ŋgyinni ɓyɛʼ ɓye kɛ Ìtàlî ta ɓyin hwæsi.
58013025	M̀vɛ̀nnswæ̀b ŋgænnì ɓyin, ɓyin hwæn. Àmɛ̀n.
59001001	Mùn Jâʼ nɛ ta ɓyin ɗèwà ton sɛ kɔi. Mùn ni ci-she Mvɛ̀nnswæ̀b, mùn kònndì ɓɛ ci-she Nyɛli nyɛʼ Yesù Kristò. Mùn hwæsi ɓyin ɓɛ ɓwum Mvɛ̀nnswæ̀b ɓye nywælaʼ ŋgyɔ̂ʼ wan hwæn.
59001002	Mɛ̀ ŋgyinni ɓyɛ̂m, kwan sɛ mɛ̀ paʼ mɛ̀ vɛ̀nɛ̀ʼ tà ɓyin kǐn nywi, twɛlênì ɓyin nɛʼ wɛ̌ ɓwum ɓɛ ton tǒn lwɛn, ɓyin ton lɛ̀ ǹdàli.
59001003	Ntwiʼ sɛ ɓyin limmi lɛ m̀ɓwɛb ta ɗun kɛ nlim nun, ɓɛshɛ ǹɗyili nlim yɛ ɓyin ta ɗyili kɛ mbyi Yesù Kristò nun ɓɛ kimmi sɛ lan m̀ɓwɛb màzwùm, ɓyin yɛ fɔ̀si ɓɛ kimmi.
59001004	Ɓa ɓwæʼ ci ɓyin. Li, ɓyin yɛ fɔ̀si ɓɛ lwinnɔa, swum lwɛn ndɔʼ shiʼ kan ɓyin kɛ mɛ kìkæ̀n nyin nun.
59001005	Ɓɛshɛ mwum nyin ndɔʼ tǎ mbyi lɛʼ ndɔʼ kæbbi mwu yon nun shě, à cibbi M̀vɛ̀nnswæ̀b, à yɛ̌ nun nun fɛ. Ntwiʼ sɛ M̀vɛ̀nnswæ̀b tǎ fɛ fyaʼ flɔa lɛ̀ mwum hwæn shìkì à nyɛnndi nun.
59001006	Son, mwum nyɛ̌ tà kuʼ ɗɔa lɛ M̀vɛ̀nnswæ̀b fɛ nun swum ndɔʼ, à limmì zwum shon nun lɛŋkæ̀m lɛ à yɛ̌ nun son fɛ. Ɓa à cinni mɛ̀ mɓàkàʼ mɓì; ntwiʼ mwum nɛ cinni mɛ̀ mɓàkàʼ mɓì ni wɛ̌ mlǎʼ yɛ ta pònndàʼ nùn.
59001007	-
59001008	Kɛ ncinni yɛ nun cinni mɛ̀ mɓàkàʼ mɓì lɛ̀ M̀vɛ̀nnswæ̀b li, ǎ tà ka swum ndɔʼ cǐ lɛ̀ ǹlim fɔʼ. Li, nun cibbi swum ndɔʼ lɛ̀ M̀vɛ̀nnswæ̌b, ɓa à tòn lɛ̀ m̀ɓònŋgàʼ lɛ nyǐ ni yɛ̌ nun swum màzwùm fɛ.
59001009	Mwum ci-nzæmnzæm nyɛ̌ tǎ Yesù Kristò ɗwon dalì, ntwiʼ M̀vɛ̀nnswæ̀b twulâ nun.
59001010	Ti lɛ̀ ci-njônndì nyɛ̌ tǎ Yesù Kristò ɗwon, ɓa à fyon m̀ɓwu yɛ M̀vɛ̀nnswæ̀b ɓwulâ ǹtwu yon ŋgyɔ̂ʼ wan, à dalì kɛ mɓwu màzwùm nun, ntwiʼ sɛ à lìmmi lɛ à ni wɛ̌ vǐʼ kæʼ sɛ ta vìʼ.
59001011	Nywɔʼ tǎ ɗwùm, à wumnzi vǐʼ kæʼ, lwu màzwùm mlɔʼ; a pyi. M̀banmbɔʼ nɛ kuʼ, ci-njônndì yɛ̌ ywi lɛ̀ mɛ̀ she nyɛ̌ nun fɔ̀e mlɔ̀ʼ kifɛʼ.
59001012	Tǒn lwɛn si lɛ̀ mwum nyɛ̌ tǎ fyimni kwan sɛ mɛ̀ mɓwɛb tà nun ɓɛ̀nni nywi. Kɛ mfyimni yɛ nun yɛ̌ fyimni li, M̀vɛ̀nnswæ̀b yɛ̌ nun ǹzison ɗwùmɗwùm fɛ. Son sɛ ɗyi ɗàsì ndwun nɛ nun cìe ǹkàli lɛ nun yɛ̌ fɛ lɛ̀ ɓwum ɓɛ yili nun.
59001013	Kwan sɛ m̀ɓwɛb ta wu ɓɛ̀nni nywi lɛ̀ wù ci ɓyɛbbi, ɓa wù fɔ̀kàʼ lɛ M̀vɛ̀nnswæ̀b nɛ ɓwɛb wû, ntwiʼ swum ndɔʼ wòli kan sɛ pɔkaʼ M̀vɛ̀nnswæ̀b, à cì ɓyɛbbi. A tà ka kuʼ mwum ndɔʼ ɓwɛbbi lɛ̀ nyǐ ni ci ɓyɛbbi.
59001014	Mɛ̀ mɓàkàʼ mɓyibbɔa nɛ kɛ nlim mwum nɛ ta mwum twɔti à cì ɓyɛbbi.
59001015	A ta ɓɛ mɛ̀ mɓàkàʼ mɓyibbɔa ni lwinmɛ wù kɛ nlim nun, à kwàlì. Nun ti shɛ̌ nun wolì wù nywi lwɛn, à kɛ̀nnzɔ̀ʼ wù kɛ ywi nun.
59001016	Mɛ̀ ŋgyinni ɓyɛ̂m, ɓa mwum ndɔʼ pɔkaʼ ɓyin.
59001017	Lìmmênì seansean lɛ, kɛ ywum ɓyibbɔa nun hwæn, she ta waì fyaʼ Ce nyɛʼ M̀vɛ̀nnswæ̀b kwo fɔʼ sɛ ɓan, sɛ shi kuʼ ɓɛ ywum yɛ ɗyi lɔʼ lwukea. Ywum lwukea màzwùm ta waì fyaʼ Mvɛ̀nnswæ̀b nɛ fɔ̀e nywɔʼ, nywiʼ lɛ̀ mɛ̀ nywæʼ. Nun, ǎ tà ka kwɛbsi. À ɓǎ wɛ̌ nywɔʼ nɛ tǎ ɓɛ nun yònnimɛ fyaʼ ndɔʼ, njimmi pyì kuʼ fyaʼ ndɔʼ nun.
59001018	Ǹzison ɗwùmɗwùm sɛ nun fɛ ɓwiʼ sɛ, à fɛ ɓwiʼ son kɛ nyè nzæ̌ʼ lɛʼ ŋkæ̀mŋkæm yon nun. À cìi li kɛ nyili yon nun, ɓǎ ɓwiʼ ɓɛ ɓwum ɓye kɛ swiswiʼ kɛ nyinnìm ywum yɛ nun fɔ̀e.
59001019	Mɛ̀ ŋgyinni ɓyɛ̂m, ɓàkeànì lɛ̀ swum sɛ mùn yɛ̌ ɓyin shɛ̌ sɛ. Tòênnì, ɓyin fɔli ywum yɛ ɓwùlu ta ɓyin shɛ̌, ɓa mɛ̀ ŋwum nyin ɓɛ fɛfɛʼ kɛ nzæʼ lɛʼ nun, shìkì ɓyin ɓɛ mɛ̀ ci-nyeni nlim,
59001020	ntwiʼ sɛ mwum nyɛ̌ kɛ nyeni nlim nun, ǎ wòli kan à cì ywum yɛ M̀vɛ̀nnswæ̀b yili.
59001021	Li nɛ sɛ yili lɛ ɓyin kyiilì lɛ̀ mɛ̀ lɛʼ mɓyibbɔa nɛ kɛ mɛ nlim nyin nun. Ɓa ɓyin ci tì ɓyɛbbi. Swummênì kɛ swiʼ Mvɛ̀nnswæ̀b, ɓyin fɔli ǹzæ̌ʼ lɛʼ yɛ nun lìsea ɓyin, ntwiʼ sɛ ǹzæ̌ʼ lɛʼ màzwùm woli yɛ swæti ɓyin.
59001022	Ɓa ɓyin suʼ lwùmnì lɛ̀ ǹywɔʼ, shìkì ɓyin ci kuʼ swum sɛ ǹzæ̌ʼ lɛʼ Mvɛ̀nnswæ̀b ta lɛʼ. Ntwiʼ mwum nɛ tǎ ywɔʼ ɗin, shìkì à cì kuʼ swum sɛ ǹzæ̌ʼ lɛʼ màzwùm ta lɛʼ tà nun nɛʼ pɔkea.
59001023	Mwum nyɛ̌ tǎ lwùmnì lɛ̀ ǹywɔʼ ɗin ni wɛ̌ mwum nɛ tǎ fli mɛʼ shon cɛ kɛ dæ̀nŋglæ̀ʼ nun,
59001024	nun ti shɛ̀ nun waʼ, ǹlim fye nun lɛ̀ fli mɛʼ shon.
59001025	Son, ti lɛ̀ mwum nyɛ̌ ywɔʼ mɛ̀ lwuǎ Mvɛ̀nnswæ̀b ɓye woli ɓɛ nywæsì nun ɓyɛbbi nun, à ɓæn ɓon kɛ nlim, ǎ suʼ kan ywɔʼ lɛ̀ mɛ̀ ywiʼ ɗin, shìkì à fyeli ǹlim lɛ̀ nun, son, à kimnzi nlim yon lɛ̀ ǹɗwonnzi yan, mwum màzwùm, M̀vɛ̀nnswæ̀b yɛ̌ nun ŋgæ̀nni.
59001026	Ɓɛshɛ mwum ndɔʼ tǎ ɓàkàʼ lɛ nun ni ci-nɗwon Mvɛ̀nnswæ̀b, son, nun shì kyììlì lɛ̀ ǹzæ̌ʼ lɛʼ ɓyibbɔa kɛ ŋwum yon, lɛ̀ à tà nun nɛʼ pɔkea ɗin. Paʼ nɗwon Mvɛ̀nnswæ̀b shon si ɗin.
59001027	Paʼ nɗwon lwɛn sɛ ta Ce M̀vɛ̀nnswæ̀b ǹlim lwukea si lɛ: ɓwiʼ ciènì lwɛn lɛ̀ mɛ̀ nduʼ, ɓwiʼ kpaʼ tì mɛ̀ kwɛb mɛ yib ɓye ta vɛ̀nɛ̀ʼ yɛnni. Ɓwiʼ konnènì kuʼ lɛ̀ mɛ̀ lɛʼ mɓyibbɔa nɛ ŋgyɔ̂ʼ wan, ǎ læ̀kì ɓwiʼ cǐ ɓwiʼ ɗun ɓyɛbbi nun.
59002001	Mɛ̀ ŋgyinni ɓyɛ̂m, ɓyin ɓɛ ta ǹlim kɛ̌ kɛ nywi Nyɛli nyɛʼ Yesù Kristò nɛ cinni ǹtwu à làn ywum hwæn, ɓa ɓyin kɛ ǹkyììli kɛ nyinnìm ɓwum.
59002002	Shindɔʼ ɓwum ɓî ndɔʼ ɗun kɛ nye mɓwɔki nyin, nyɛ̌ m̀bɔʼ ni lɛ̀ mɛ̀ plě lwukea nywi, swònŋgwu lòn tà nun ɗwùmnea fyaʼ. Nyɛ̌ m̀bɔʼ kuʼ, à ni lɛ̀ mɛ̀ plě yæ̀tea nywi.
59002003	A wù hwæsi ci-mɛ plě lwukea lwɛn, wù shɛ̀ lɛ̀ nun lɛ: «Mwumŋkæ̀m, kìîn wù tǒn cǐ tǒn lwɛn sɛ nun.» Shindɔʼ wù shɛ̀ kuʼ lɛ̀ ci-nzæmnzæm lɛ: «Wù kuʼ, ɗyi cǐ.» Kɛ̀ shindɔʼ wù shɛ̀ lɛ̀ nun lɛ: «Tòn fɛ ŋgyɔʼ mɛ kwù ɓyɛ̂m.»
59002004	Ɓɛshɛ wu cì li, lɛ̀ wù tǎ ǹkyììli kɛ̌ kɛ nyinnìm ɓwum nun. Wù tǎ ɓwum ɓyindɔʼ sæ̀li lɛ ɓye ǹkæ̀mŋkæm, wù sæ̀ʼ kuʼ ɓyindɔʼ lɛ̀ ɓye ɗinɗin. Paʼ nsæ̌ʼ màzwùm, wù sæ̀ʼ son kɛ mbyi mɓyɛbbi nun.
59002005	Mɛ̀ ŋgyinni ɓyɛ̂m, nònnzênì mɛ̀ ywiʼ, ɓyin ywɔʼ lwɛn. M̀vɛ̀nnswæ̀b yæ̌n mɛ̀ ci-nzæmnzæm ɓɛ ŋgyɔ̂ʼ wan nun ɓǎ ɓon cinni ǹjònndì ŋkæ̀mŋkæm kɛ kɛ̌ nlim she ɓon kɛ kɛ nywi Yesù Kristò, lɛ̀ ɓɛ ɗun tì kuʼ kɛ ywɔʼ shon nun. Ywɔʼ si si ǹkàli yɛ nun cìe lɛ̀ ɓwum ɓye yili nun.
59002006	Son ɓyin, ɓyin ta mɛ̀ ci-nzæmnzæm njìli nùn. Jijiênì fɛʼ mwu nun, mɛ̀ wɛn ɓɛ ta ɓyin vɛ̀nɛ̀ʼ yɛnnzi? Mɛ̀ wɛn ɓɛ ta ɓyin tɛ̀li mɛ nye mɛ kyìtæ̀ʼ? Mɛ̀ ci-lòn ɓɛ ɓan?
59002007	Ɓon ɓɛ ta jin lwɛn Yesù Kristò sɛ M̀vɛ̀nnswæ̀b lon ɓyin nun si ɓyɛbsi.
59002008	Lwuà ndwun M̀vɛ̀nnswæ̀b ndɔʼ nyɛ̌ ɓɛ kɔʼ kɛ ɗèwà shon nun lɛʼ lɛ: «Yili lwikwæ̌n wɛ̌ tà shɛ wù yili wǔ nɛʼ.» Wu ɗwon lwuà màzwùm, lɛ̀ wù tǎ cì lwɛn.
59002009	Son, ɓɛshɛ wu tǎ ǹkyììli kɛ̌ kɛ nyinnìm ɓwum nun, lɛ̀ wù tǎ cì ɓyɛbbi, lɛ̀ wù pyìâ lwuà.
59002010	Ɓɛshɛ mwum ndɔʼ tǎ mɛ̀ lwuǎ Mvɛ̀nnswæ̀b ɗwon hwæn, son, à kɛ̀n nyɛ̌ m̀bɔʼ pyǐ, lɛ̀ a si wɛ̌ nun pyìâ mɛ̀ lwuà hwæn kɛ swiʼ Mvɛ̀nnswæ̀b.
59002011	Ntwiʼ sɛ M̀vɛ̀nnswæ̀b nɛ shɛ̀e lɛ ɓa wù ywi ǹlàʼ, nun nɛ konndi tî kuʼ shɛ̀ lɛ ɓa wù wu mwum. Wu shì fɛʼ ǹlàʼ ywi, son, wù wu mwum ndɔʼ, lɛ̀ wù pyìâ lɔʼ lwuà Mvɛ̀nnswæ̀b.
59002012	Li nɛ mùn shɛ̀ ɓyin lɛ ywum yɛ ɓyin ta lɛli lɛ̀ ye ɓyin ta cǐ hwæn, cìênì yon ɓyin limmì lɛ M̀vɛ̀nnswæ̀b yɛ̌ ɓyin mɛ̀ kæ̀ʼ lànnzi, à yɛn ɓɛshɛ ɓyin ɗwonnze lwuà nyon nɛ wòli à nywæsì ɓwiʼ.
59002013	Wù nɛ tà ka ǹlim kwɛ̀nnzi lɛ̀ ɓwùlu, kwan sɛ M̀vɛ̀nnswæ̀b yɛ̌ wù mɛ̀ kæ̀ʼ lànnzi, à ɓà kuʼ ǹlim kwɛ̀nnzi lɛ̀ wù. Son, ɓɛshɛ wu tǎ ǹlim kwɛ̀nnzi lɛ̀ ɓwùlu, mɛ̀ kæ̌ʼ Mvɛ̀nnswæ̀b ɓa wu ɓænni.
59002014	Mɛ̀ ŋgyinni ɓyɛ̂m, ɓɛshɛ mwum ndɔʼ tǎ suʼ shɛ̀ lɛ̀ ŋwum lɛ: «Mùn tǎ ǹlim kɛ̌ lɛ̀ Yesù Kristò””, lɛ̀ ǎ tà ka mɛ̀ lɛʼ nlwukea cǐ, kɛ̌ nlim màzwùm si ɗin, sɛ ɓa nun nywæ̀si shim.
59002015	Shindɔʼ ɓwum Yesù Kristò ndɔʼ ɓi kwe mɛ̀ plè yæ̀tea ɓon nywi hwæn, ɓɛ ɓɛ tì lɛ̀ ǹjè.
59002016	Ɓɛ kinmɛ̀ wù yɛnni, kwan kɛ̌n, wǔ kà shɛ̀ lɛ̀ ɓon lɛ: Kɛ̀nnênì lwɛn, ɓa mbɛb kwɛ̀n ɓyin mbyî, shìkì ǹjè kwɛ̀n tì kuʼ ɓyin. Wu suʼ ɓon shɛ̌ lɛ̀ ŋwum li, wǔ fɛ kan ɓon ywum yɛ ta ɓon shi, sɛ kpaʼ ɓon lɛ̀ yɛn kɛ tòn shan nun?
59002017	Kɛ̌ nlim kɛ nywi Yesù si wɛ̌ m̀bɔ̀kì nɛ mun twɛʼ ɓyin ni. Wu shɛ̀ lɛ wù tǎ ǹlim kɛ̌ lɛ̀ Yesù, son, wǔ cì kan mɛ̀ lɛʼ nlwukea, lɛ̀ kɛ̌ nlim si si ŋgyɔʼ ɗin.
59002018	Ɓɛshɛ mwum ndɔʼ swum lɛ̀ mùn lɛ nun tǎ ǹlim kɛ̌ lɛ̀ Yesù, ti lɛ̀ mǔn, mùn ni sukuʼ mɛ̀ lɛʼ nlwukea cǐ, mùn ywìmɛ mwum màzwùm fyònnzi lɛ: «Cì swum sɛ lisaʼ lɛ wù tǎ ǹlim kɛ̌ lɛ̀ Yesù shìkì wù cì kuʼ mɛ̀ lɛʼ nlwukea. Mùn yɛ̌ kuʼ wù kɛ̌ nlim shɛ̂m lìsea kɛ ncì mɛ lɛʼ nlwukea nun.»
59002019	Wù shɛ̌ lwɛn lɛ M̀vɛ̀nnswæ̀b ni m̀bɔʼ. Kwo fɛʼ mɛ̀ cikpuʼ Satæ̀n limmi li. Kwan sɛ ɓɛ ta nun ɓǔn, ɓɛ suʼ gwɛn nywi lɛ̀ yi ɗin.
59002020	Wù, ci-tænnì mwum, wǔ lìmmi kan lɛ wu kɛ̀ ǹlim lɛ̀ Yesù, shìkì wù cì kuʼ mɛ̀ lɛʼ nlwukea, lɛ̀ kɛ̌ nlim màzwùm si ɗin?
59002021	Mùn twɛʼ fɛʼ m̀bɔ̀kì kɛ nywi mbibea nyɛʼ Abràhâm nun: M̀vɛ̀nnswæ̀b fyɔ̀se nun sanmi kɛ swiʼ shon kɛ ya mbyi nun? A ɓe kan kɛ lɛʼ lwɛn sɛ nun cìe kɛ nsheli yɛ nun shele mwɛn nyon Izàʼ, ɓǎ nun wu nun swiʼ Mvɛ̀nnswæ̀b?
59002022	Wù yɛn kan lɛ Abràhâm kɛ̀e ǹlim yon lɛ̀ M̀vɛ̀nnswæ̀b, à kònndì tì kuʼ mɛ̀ lɛʼ nlwukea cǐ? Li, à kɛ̀e lɔʼ ǹlim nyon hwæn kɛ nywi Mvɛ̀nnswæ̀b.
59002023	Li nɛ ǹzæ̀ʼ lɛʼ nɛ ɓɛ kɔe kɛ ɗèwǎ Mvɛ̀nnswæ̀b nun lwinne, nyɛ̌ lɛʼ lɛ: «Abràhâm tɛ̀le zwùm lɛ̀ M̀vɛ̀nnswæ̀b, son sɛ M̀vɛ̀nnswæ̀b fyɔ̀se nun ǹsanmi kɛ swiʼ shon.» Ɓe nyě yi, M̀vɛ̀nnswæ̀b ɓæn nun ŋwè.
59002024	Wù lìmmâ jenɛ lɛ M̀vɛ̀nnswæ̀b tǎ mwum sannzi kɛ nyě ncì mɛ lɛʼ nlwukea nyon, a suʼ kan lɛ̀ kɛ̌ nlim sɛ nun kɛ̀ lɛ̀ nun.
59002025	Cɛênì tì kuʼ fɛʼ Ràhâb nɛ ɓe m̀lib ci-sìbɔʼ. Kwan sɛ mɛ̀ ci-mfyi mɛ Yudà ɓɛnne nye nyon, à kpeâ ɓon; kɛ̀n shan kin wòlǐ, à lɛb ɓon mbyi nyɛ̌ ɗin nɛ ɓon yɛ fyi nlim, ɓɛ yean. Kɛ lɛʼ lwɛn sɛ nun cìe li si, M̀vɛ̀nnswæ̀b fyɔ̀se nun sanmi kɛ swiʼ shon.
59002026	Ɓwiʼ woli ɓwiʼ shɛ lɛ: ɓɛshɛ m̀pùn mɛ̀ yìnnì mwum ndɔʼ kwean, lɛ̀ mwum màzwùm ywiâ. Kɛ̌ nlim lɛ̀ M̀vɛ̀nnswæ̀b si kuʼ m̀banmbɔʼ li. Ɓɛshɛ mwum tà ka mɛ̀ lɛʼ nlwukea cǐ, lɛ̀ kɛ̌ nlim shon lɛ̀ M̀vɛ̀nnswæ̀b si ɗin.
59003001	Mɛ̀ ŋgyinni ɓyɛ̂m, ɓa ɓyin kpitì ɓyin nɛʼ kɛ nlìsǎʼ lɛʼ Mvɛ̀nnswæ̀b nun ǹzwɔʼ, ntwiʼ sɛ ɓyin limmì lɛ mɛ̀ kæ̀ʼ ɓye M̀vɛ̀nnswæ̀b yɛ̌ ɓwiʼ lànnzi, ɓwiʼ ɓɛ mɛ̀ ci-nlìsǎʼ lɛʼ shon, ɓɛ yɛ ɓɛ kimmi ɓɛ lan ɓye ɓwulu.
59003002	Ɓwiʼ hwæn, ɓwiʼ ta pyì kɛ nzæʼ lɛʼ yɛʼ nun kæ̀mmì mèan ɗin. Ɓɛshɛ mwum ndɔʼ tà ka pyì kɛ nzæʼ lɛʼ yon yɛ nun tǎ lɛʼ nun, lɛ̀ mwum màzwùm ni m̀ɓyi, à lìmmi m̀ɓæn nun nɛʼ.
59003003	Mùn wòli mùn twɛʼ m̀bɔ̀kì lɛ̀ nyæ̀mɓàlì. Ɓwiʼ ta nun kpan kɛ̌ kɛ ŋwum, ɓǎ nun ɗwon mbyi nɛ ɓwiʼ ta yili lɛ à fyi.
59003004	Cɛênì tì fɛʼ mɛ̀ cǐʼ klwɔkea ɓɛ ɓwum ta kɛ̌n nlim mlaʼ lɛ̀ ɓon; ɓlon sɛ ta ɓon kɛ̀nnzi, à si kwæʼ lɛ, a yili m̀byìbì twɔti fɛʼ nun lɛ, cìʼ tǎ kɛ̌n cìcì sɛ gea-cìʼ tà nun kɛ̀nnzi nun.
59003005	Ɗimɔʼ mwum si kuʼ m̀banmbɔʼ li. Sɛ ɓa twun, à si kwæʼ lɛ, son sɛ woli kim sɛ kaʼ mɛ̀ lɛʼ ŋglwɔkea. Cɛênì tì kuʼ fɛʼ nzisaʼ win. Ǎ tà ka kyɔʼ twɛ̀nni gwùm?
59003006	Ɗimɔʼ mwum si kuʼ wɛ̌ win. Mɛ̀ paʼ mɛ̀ lɛʼ mɓyibbɔa mèan nɛ hwæn tǎ waì kɛ ɗimɔʼ nun, à gwànnzì kwæʼ nywi hwæn. Sɛ ta cì wɛ̌ win yɛ ta yæ̀nnì, sɛ gwannzì m̀bɔ̀kì tòn nyɛʼ hwæn. Ǹdǔʼ win màzwùm si Satæ̀n.
59003007	Ɓwum woli ɓɛ wubsi ywum mèan yɛ hwæn. Mɛ̀ nyæ̀m ɓye ta tòn kɛ mbo nun hwæn, ɓwum wubsi ɓon, mɛ̀ kyě, mɛ̀ nywun lɛ̀ ywum yɛ kɛ ɗuʼ nun hwæn.
59003008	Son kɛ wan nun hwæn, mwum nɛ shɛ̌ lɛ nun ɓænnâ ɗimɔʼ shon, à ɓǎn. Ɗimɔʼ si swum ɓyɛbbi ndɔʼ sɛ mwum wòli kan à ɓæn. À si lwinni lɛ̀ ɗun nɛ tǎ ɓwum wu.
59003009	Ɗimɔʼ sɛ ɓwiʼ ta Ce nyɛʼ M̀vɛ̀nnswæ̀b twuli nun, son sɛ ɓwiʼ ta tî kuʼ ɓwum ɓɛ nun fɔ̌ lɛ ɓyi ɓi gwili nun hwæbbi nun.
59003010	Ǹtwuli Mvɛ̀nnswæ̀b lɛ̀ ǹhwibbɔʼ ɓwulu, hwæn li, yɛ ta kwan ŋwum fɔʼ nun. Mɛ̀ ŋgyinni ɓyɛ̂m, ǹcìkàʼ yɛ li yi ɓa lwɛn.
59003011	Mlǎʼ ŋgea lɛ̀ ye seansean wòli kan yɛ kwan kɛ kwan fɔʼ kɛ mwù ɗuʼ fɔʼ nun.
59003012	Mɛ̀ ŋgyinni, cɛ̌ ǹjì kwùmmvu won nun hwæn, ǎ wòli kan à san mɛ̀ ɗwilim, ǹjì ɗwilim kuʼ, ǎ wòli kan à san mɛ̀ kwùmmvu. M̀banmbɔʼ màzwǔm, mlǎʼ ŋgæ̀lǐ wòli kan yɛ kwannzi mlǎʼ yɛ lwɛn.
59003013	Ɓɛshɛ mwum ndɔʼ ni ci-nlìmmì kɛ nyinnìm shin nun, à ci mɛ̀ lɛʼ nlwukea, à twɛʼ nun nɛʼ wɛ̌ lwæ̀b ɓe ɓwulu; son sɛ ywimɛ lìsàʼ lɛ à ni ci-nlìmmì ŋkæ̀mŋkæm.
59003014	Son, ɓɛshɛ ɓyin ta suʼ ɓàkàʼ lɛ̀ ɓyin nɛʼ, ɓyin ǹzwòn cǐ lɛ̀ ɓwùlu, ɓyin ɓɛ tì mɛ̀ ci-mkpi, ɓa ɓyin twuli mwù lɛ ɓyin cinni ǹlìmmì, shìkì ɓyin yonnzì tì kuʼ ǹyè lɛ̀ lɛŋkæ̀m.
59003015	Ntwiʼ paʼ nlìmmǐ màzwǔm tà ka waì kɛ fyaʼ Mvɛ̀nnswæ̀b, à yi ye ŋgyɔ̂ʼ wan. M̀pùn Mvɛ̀nnswæ̀b ɓà kɛ paʼ nlìmmǐ màzwùm nun. Ǹlìmmǐ màzwùm ta waì kɛ fyaʼ Satæ̀n.
59003016	Cìcì sɛ ɓwum ta m̀bànni cǐ nun, ɓɛ tà ka tǒn lwɛn ɓwulu yili, shi kuʼ ɓɛ lwɛn nyan nɛʼ, ŋwum fɔʼ tà ka ɓɛ kɛ nyinnìm shan nun. Li, mɛ̀ lɛʼ mɓyibbɔa mèan nɛ cinni kan mwù hwæn yɛ̌ kuʼ ɗun kwe.
59003017	Son, ǹlìmmì yɛ ta waì fyaʼ Mvɛ̀nnswæ̀b ɓa lɛ̀ ye ŋgyɔ̂ʼ wan m̀ban. Mwum nɛ cinni ǹlìmmì yɛ ta waì fyaʼ Mvɛ̀nnswæ̀b ni ǹsanmi, à tǎ flɔa fɛ kɛ nyinnìm ɓwum ɓyon nun, nun nɛʼ ni m̀flɔa, à ɓǎ ci-kim mwù, à ni ci-kwɛ̀nnzǐ nlim lɛ̀ ɓwùlu, à ɓɛ tì ǹtwɔkea kɛ mɛ lɛʼ nlwukea nun. Ǎ tà ka ǹkyììli kɛ̌ kɛ nyinnìm ɓwum nun, shìkì à pɔkaʼ mwum.
59003018	Ɓwum ɓye lwinni lɛ̀ flɔa ɓɛ ta cì ɓwùlu cinni flɔa, M̀vɛ̀nnswæ̀b yɛ̌ ɓon cǐ, she shan kwannzi mwù.
59004001	Yɛn sɛ mwǔ mpyìsàʼ mɛ lɛʼ lɛ̀ mɛ̀ twùʼ kɛ ŋkwìn yin nun? Ɓyin ta ka cì li ntwiʼ sɛ mɛ̀ mɓàkàʼ nyin tǎ suʼ ɓɔli kɛ mɛ nlim nyin nun lɛ̀ ǹcǐ ɓyɛbbi?
59004002	Wù tǎ swum ndɔʼ tæmmi fyaʼ lwikwæ̌n, son, wǔ wòli kan wù cinni son, li, wù ni kwukwâʼ lɛ̀ ǹwu yon. Shindɔʼ wù ni lɛ̀ ǹlim ɓyɛbbi lɛ lwikwæ̌n cinni swum ndɔʼ, wǔ, wǔ cinni kan son, li, ɓyin ta lɛʼ pyìsi, ɓyin ɗwi twùʼ kɛ nyinnìm ɓyin nɛʼ nun. Swum sɛ wù yili si, wǔ cinni kan son ntwiʼ wǔ ɗɔe kǎn son lɛ̀ M̀vɛ̀nnswæ̀b lɛ à fɛ wù.
59004003	Wu cibbi fɛʼ lɛ à fɛ wǔ, ǎ tà ka wu fɛ ntwiʼ sɛ wǔ ɗɔâ kan kɛ mbyi nlwɛn nun. Wù tǎ ɗɔa ɓǎ wu sukuʼ ywum yɛ ta wu ǹlim lwu cinni.
59004004	Ɓyin ɓi wɛ̌ mɛ̀ ci-màn mɛʼ, ɓyin lìmmi kan lɛ ɓɛshɛ mwum ndɔʼ yili mɛ̀ lɛʼ ŋgyɔ̂ʼ wan lɛ̀ à ti ci-ɓyìnnzì Mvɛ̀nnswæ̀b? Mwum nɛ wòsâ mɛʼ lɛ̀ ŋgyɔ̂ʼ wan, à limmì lɛ à ti ci-ɓyìnnzì Mvɛ̀nnswæ̀b.
59004005	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̀b cinni ŋwɛnŋgyî ntwiʼ m̀pùn mɛ̀ yìnnì nɛ nun kɛ ɓwiʼ nywi.» Ɓa ɓyin fɔkàʼ lɛ ǹzæ̌ʼ lɛʼ màzwùm yi ɗin.
59004006	À kònndi tì ɓwiʼ ǹkimmɔʼ yɛ lan ywum hwæn fɛ ɓǎ ɓwiʼ ɗyi kimmi. À si wɛ̌ tà shɛ ɓɛ kɔʼ kɛ ɗèwà shon nun, she ɓɛ lɛʼ lɛ: «M̀vɛ̀nnswæ̌b yili kan mɛ̀ ci-nshelaʼ nywi, ɓwum ɓɛ nun tǎ ǹlim kwɛ̀nnzi lɛ̀ ɓon, à ɓi ɓwum ɓye ta ɓon nɛʼ twɛli lɛ̀ yì lwæ̀b ɓe ɓwulu.»
59004007	Kɛ à si li, ywɔênì ywum hwæn kɛ ŋwum Mvɛ̀nnswæ̀b, ɓyin ɓyinnɔ̀ʼ Satæ̀n; li, à yɛ̌ ɓyin yean læ̀bbi.
59004008	Kwɛmmênì kɛ moan Mvɛ̀nnswæ̀b, li, à ywìmɛ kuʼ kwɛmmi lɛ̀ ɓyin. Ɓyin ɓɛ mɛ̀ ci-ncǐ ɓyɛbbi, kyììlênì lɛ̀ ɓyɛbbi. Ɓyin ɓɛ kuʼ mɛ̀ ci-mɛ ŋwum mɓì-mɓì, ɓyin pæʼ ɓyɛbbi nɛ mɛ nlim nyin nun hwæn.
59004009	Ɓyin ton lɛ̀ mɛ̀ yiye, ɓyin fyonŋgaʼ, ɓa ɓyin fyû, son, kweênì nùn. Ɓa ɓyin dalì tì kuʼ, son, tòênnì lɛ̀ mɛ̀ yiye lɛ̀ ntwiʼ ɓyɛbbi nyin.
59004010	Fyɔ̀sênì ɓyin nɛʼ ŋgyɔʼ kɛ swiʼ Nyɛli nyɛʼ Mvɛ̀nnswæ̀b, à ywìmɛ ɓyin wasi zwô.
59004011	Mɛ̀ ŋgyinni ɓyɛ̂m, ɓa ɓyin shɛ mɛ̀ lɛʼ mɓyibbɔa kɛ nywi ɓwulu. Mwum nɛ tǎ lɛʼ ɓyɛbbi shɛ̌ kɛ nywi lwikwæ̌n, shindɔʼ à ɓælâ nun, lɛ̀ à tà kuʼ lwuà Mvɛ̀nnswæ̀b ɓyɛbsi. Wu ɓyɛbsi lwuà lɛ̀ wù ɓà tî mwum nɛ tà nun ɗwonnzi, wù ti mwum nɛ tà nun wɛ̀si.
59004012	M̀vɛ̀nnswæ̀b nun kyishon nɛ ta ɓwum mɛ̀ lwuà fɛ, nun nɛ Ci-nlin kyìtæ̀ʼ nun kyishon, nun nɛ woli à nywæ̀sì ɓwum, à wòli tì kuʼ à ɓwuli ɓon. Ti kuʼ wù nɛ tǎ lwikwæ̌n ɓyɛbsi, wù tǎ fɔ̀kàʼ lɛ wù ni kuʼ làn nywù wɛn?
59004013	Nònnzênì mɛ̀ ywiʼ, ɓyin ywɔʼ ǹzæ̌ʼ lɛʼ yɛ mùn ywìmɛ ɓyin shɛ̌. Ɓyin ɓɛ ta shɛ̀ lɛ: «Ɗyě, shindɔʼ shim, ɓwiʼ kɛnmɛ nsòn ndɔʼ, ɓwiʼ yɛ nòn kwe ɗwùm fɔʼ, ɓwiʼ kɛnnzì sɛ̀m lɛ̀ ɓwiʼ cinni lǒn mèan.»
59004014	Ɓyin ɓɛ ta lilɔʼ li ɓi, ɓyin lìmmi kan swum sɛ ywimɛ ɓyin cǐ shim. Ntwiʼ sɛ ɓyin ɓi wɛ̌ pwɛʼ sɛ ta shìmndì shikpon, kwan kwæʼ sɛ nywælaʼ.
59004015	Son, sɛ yili kwan sɛ ɓyin yɛ lɛʼ, ɓyin shɛ lɛ: «A M̀vɛ̀nnswæ̀b yili, ɓwiʼ yɛ tòn lɛ̀ mɛʼ, ɓwiʼ ci shɛ, ɓwiʼ ci shi.»
59004016	Son, ɓyin ɗonnzi ǹshɛ̀ yɛ li, ɓyin ɓi mɛ̀ ci-nlìsàʼ nywi, ɓyin ta ɓyin nɛʼ twuli kɛ nzæʼ lɛʼ nun. Ǹcìkàʼ yɛ li yi ɓa lwɛn.
59004017	Lìmmênì lɛ ɓɛshɛ mwum ndɔʼ lìmmi lɛʼ lwɛn ndɔʼ sɛ nun wolè à cì, son, ǎ cì kan, lɛ̀ à shɛâ ɓyɛbbi màzwùm mwu.
59005001	Ɓyin ɓɛ mɛ̀ ci-njônndì, nònnzênì mɛ̀ ywiʼ, ɓyin ywɔʼ ǹzæ̌ʼ lɛʼ yɛ̂m. Kuênnì ǹkwe, ɓyin wasi ǹkwu, ntwiʼ ɓyin yɛ mɛ̀ vɛ̀nɛ̀ʼ yɛnni mèan.
59005002	A yɛ ɓɛ lɛ̀ lwɛn nyin fùlâ, ǹzɔʼ jiâ ɓyin mɛ̀ plě,
59005003	ǹzwòn ɓænnâ lòn yin. Ǹzwòn màzwùm tǎ lìsàʼ lɛ ɓyin hwæn, ɓyin yɛ kuʼ gwàn m̀banmbɔʼ wɛ̌ tà shɛ win yɛ fyasi ɓyin. Ɓyin lìmmi kan lɛ ɓyin kin lwɛn nyin swɔsea ɓe kɛ mmlɔ̀kàʼ kwan nun.
59005004	Ɓyin ɗɛ̀b kan ɓwum ɓɛ cie ɓyin she mɛ ndɛm. Ywɔênì fɛʼ wɛ̌ tà shɛ ɓon ɓɛ fɔse ɓyin ywum ji ta kwe lɛ̀ ɓɛ fyon. M̀vɛ̀nnswæ̀b ndwun nɛ làn ywum hwæn lɛ̀ ǹkimmɔʼ ywɔâ mɛ̀ ŋkwu nyan.
59005005	Ɓyin ta tǒn lwɛn tǒn ŋgyɔ̂ʼ wan nun, ɓyin ci ywum yɛ ɓyin yili, ɓyin ji lwɛn, lɛ̀ ɓyin ta klwɔkaʼ wɛ̌ mɛ̀ nàʼ ɓye ta nywɔʼ nɛ ɓɛ yɛ ɓon linni ɓǒn.
59005006	Ɓyin ɓyɛbsi kyìtæ̀ʼ ɓwum ɓɛ cì kan swum ɓyɛbbi ndɔʼ, ɓyin wu ɓon shìkì ɓɛ yê ŋwum.
59005007	Li, mɛ̀ ŋgyinni ɓyɛ̂m, ɓænnênì ǹlim a kɛn ɓɛ̀n kwan sɛ Nyɛli nyɛʼ Yesù Kristò ywìmɛ fyònnì ɓe fɛ. Twɛlênì fɛʼ m̀bɔ̀kì lɛ̀ ci-ɗyìm. Mvu mɓɔʼ tǎ pyì, à ɓæn ǹlim lɛ̀ ywum ɓǐ yon han, à ɓònŋgàʼ kwan mfyæ̌b lwɛn sɛ nun wòli à fyæ̀b ji nyon nun lwɛn.
59005008	Ɓyin kuʼ, ɓænnênì ǹlim m̀banmbɔʼ li. Ɓyin kimnzi ǹlim ntwiʼ ǹgyìn nɛ Nyɛli nyɛʼ yɛ̌ fyòn ti kwɛmmi nûn.
59005009	Mɛ̀ ŋgyinni ɓyɛ̂m, ɓa ɓyin fyon lɛ̀ mɛ̀ myin ɓwùlu, mɛ̀ kæ̌ʼ Mvɛ̀nnswæ̀b læ̀kì ɓyin ɓænni. Nyɛli nyɛʼ Yesù Kristò nɛ ywìmɛ ɓwiʼ mɛ̀ kæ̀ʼ lànnzi ti kwukwâʼ lɛ̀ m̀ɓɛ̀n.
59005010	Mɛ̀ ŋgyinni ɓyɛ̂m, twɛlênì tì fɛʼ m̀bɔ̀kì mɓæn nlim kɛ nywi mɛ ci-nlɛli kɛ ŋwum Mvɛ̀nnswæ̀b nun. Cɛênì wɛ̌ tà shɛ ɓon ɓe mɛ̀ vɛ̀nɛ̀ʼ yɛnni, ɓɛ pæ̀le kǎn kwù.
59005011	Ɓwiʼ ta ɓon twɛli lɛ̀ ɓwum ndɔʼ ɓɛ ta tòn lwɛn kɛ mfyimnzi yɛ ɓon fyimnze mɛ̀ vɛ̀nɛ̀ʼ. Ti kuʼ mbyi nyɛ̌ Jɔ̂b nun, ɓyin limmi wɛ̌ tà shɛ nun yìke mɛ̀ vɛ̀nɛ̀ʼ. Ɓyin ywɔâ tì kuʼ ywum yɛ M̀vɛ̀nnswæ̀b fɛe nun nyè mɛ vɛ̀nɛ̀ʼ nyon. M̀vɛ̀nnswæ̀b tǎ ma ǹlim kwɛ̀nnzi lɛ̀ ɓwum, lɛŋkæ̀m. À tǎ lwɛn cǐ lɛ̀ ɓon.
59005012	Mɛ̀ ŋgyinni ɓyɛ̂m, ŋgyi lɛʼ nɛ mùn ywìmɛ tì ɓyin shɛ̌, à ni lɛ, kwan sɛ ɓyin ta lɛʼ ndɔʼ lɛli, ɓa ǹdɔ̀ʼ kwan ɓyin ŋwum, kwo fɛʼ lɛ̀ jin Mvɛ̀nnswæ̀b, lɛ̀ jin mɛ swæ̀b ɓɛ ŋgyɔ̂ʼ wan, shìkì à ɓɛ kuʼ lɛ̀ mɛ̀ myin ywum hwæn. Kwan sɛ ɓyin yilâ lɛ hɛ̀n, lɛ̀ hɛ̀n nɛ kuʼ. Kwan sɛ ɓyin ɓyinnɔʼ kuʼ lɛ̀ ɓyin ɓyinnɔâ. Ɓyin shi ci li lɛ̀ mɛ̀ kæ̌ʼ Mvɛ̀nnswæ̀b yɛ ɓyin ɓænni.
59005013	Ɓɛshɛ mwum ndɔʼ ni kɛ ŋkwìn yin nun nyɛ̌ tǎ vɛ̀nɛ̀ʼ yɛnni, à keli M̀vɛ̀nnswæ̀b ɓǎ nun kpaʼ nun. Ɓɛshɛ ǹdɔʼ ni lɛ̀ ǹdàli, à shib mɛ̀ nshib lɛ̀ M̀vɛ̀nnswæ̀b, à twuli nun.
59005014	Ɓɛshɛ mwum ndɔʼ ni lɛ̀ ǹgwɛ̀nŋgwɛ̀n ndɔʼ nywi kɛ ŋkwìn yin nun, à lon ɓwumŋkæ̀m ŋkwìn ɓwum Yesù, ɓǎ ɓɛ kiìn nun mɛ̀ wu tɛ̀mmi swiʼ kɛ jin Nyɛli nyɛʼ Yesù Kristò nun, ɓɛ keli nun M̀vɛ̀nnswæ̀b mwu.
59005015	Ɓon keli lɛ̀ ǹlim fɔʼ, lɛ̀ M̀vɛ̀nnswæ̀b ywìmɛ cì ǹgwɛ̀nŋgwɛ̀n kimmɔʼ, à wasi nun ɓe zwô. Ɓɛshɛ ɓyɛbbi ndɔʼ ɓi ci-ŋgwɛ̀nŋgwɛ̀n ni nywi, M̀vɛ̀nnswæ̀b yɛ̌ kuʼ nun nun zùsi.
59005016	Li nɛ mùn shɛ̀ ɓyin lɛ kwàseànì mɛ̀ ɓyɛbbi nyin kɛ swiʼ ɓwùlu, ɓyin keli tì kuʼ M̀vɛ̀nnswæ̀b lɛ̀ mɛ̀ myin ɓwùlu, ɓǎ nun kimnzi ɓyin. Ŋ̀keli mwum nyɛ̌ ǹsanmi kɛ swiʼ Mvɛ̀nnswæ̀b cinni kim ncì ywum klwɔkea.
59005017	Twɛlênì m̀bɔ̀kì nywi Èlî, mwum nɛ ɓe kuʼ wɛ̌ ɓwiʼ. À kele M̀vɛ̀nnswæ̀b lɛ̀ ǹlim fɔʼ lɛ ɓa mvu ni nwi. Li, kɛ nɗunmi kwan màzwùm nun, han a kɛn ɓɛ̀n kɛ nyě ɗwùm lê lɛ̀ kìtɔ̌ʼ, kwo mvu nwi kan kɛ kpìnnzɔ̀ʼ ŋgyɔʼ màzwùm nun.
59005018	Ɓe, à keli tì lɛ mvu ni ɗunmi nwi. M̀vɛ̀nnswæ̌b kà fyi tì mvu, ywum ɓǐ lɛ̀ mvub kæʼ kà ɗunmi ti twæb ɓe.
59005019	Mɛ̀ ŋgyinni ɓyɛ̂m, ɓɛshɛ mwum ndɔʼ ɓwu mbyi Mvɛ̀nnswæ̀b kɛ ŋkwìn yin nun, ɓe nyě yi, lwikwæ̌n ndɔʼ fyɔ̀sì nun ɓe mbyi Mvɛ̀nnswæ̀b nun,
59005020	lìmmênì lɛ mwum nɛ tǎ ci-ncǐ ɓyɛbbi fyɔ̀si ɓe mbyi Mvɛ̀nnswæ̀b nun ywìmɛ mwum màzwùm swæti kɛ ywi nun. Ɓɛ fɛʼ shɛ ci-mɓwu mbyi ni cinne mɛ̀ ɓyɛbbi nnyi, M̀vɛ̀nnswæ̀b yɛ̌ nun nun zùsi.
60001001	Mùn Pìɛ̂r, ci-ntwum Yesù Kristò nɛ ta ɗèwà ton sɛ kɔi lɛ̀ ɓyin ɓɛ M̀vɛ̀nnswæ̀b yæ̀nnâ, ɓyin ɓɛ ton wɛ̌ mɛ̀ kyìn ɓwum kɛ cɛ̌ ŋgyɔ̂ʼ wan, ɓyin nywæleâ kɛ mɛ ŋgyɔʼ kyikyi nun, ɓye lɛ: Pôn, Gàlàsî, Kàpàdosì, Àzî, lɛ̀ Bìtìnî.
60001002	Ɓe lɛ̀ Ce nyɛʼ M̀vɛ̀nnswæ̀b yilâ lɛ à yæn ɓyin, ɓǎ ɓyin ɓɛ ɓwum ɓyon kɛ ŋkimmɔʼ Mpùn Nsanmi nun, ɓyin ɓɛ tì kuʼ ywɔli lɛ̀ Yesù Kristò, ɓɛ konndì ɓyin sannzi lɛ̀ mvæb yon. M̀vɛ̀nnswæ̀b sukuʼ ɓyin ŋgæ̀nni li, à fɛ ɓyin flɔa kwan hwæn.
60001003	Ɓwiʼ fɛênì ǹtwu lɛ̀ M̀vɛ̀nnswæ̀b nɛ ɗyi Ce Nyɛli nyɛʼ Yesù Kristò. Kɛ kwɛ̀nnzǐ nlim shon nun, à fɛâ ɓwiʼ ǹzison she nywæb kɛ nyě Yesù Kristò nɛ nun yìmnze kɛ ywi nun. Li nɛ ci ɓwiʼ ta zwùm tɛ̀li lɛ̀ nun lɛ ɓwiʼ yɛ ǹzison she nywæb màzwùm cinni fyaʼ yon.
60001004	Ɓwiʼ ta tì kuʼ zwùm tɛ̀li lɛ̀ lwɛn nɛ M̀vɛ̀nnswæ̀b lwæ̀si kɛ ɗɛb lɛ̀ ɓwum ɓyon. Lwɛn màzwùm ɓǎ nyɛ̌ yɛ̌ mlɔ̀ʼ nun, shìkì à gwàn, shìkì à ɓwusi kuʼ lwu shon. M̀vɛ̀nnswæ̀b lwæ̀si nun lɛ̀ ɓyin ɓɛ ta ǹlim kɛ̌ kɛ nywi Yesù Kristò,
60001005	à tà ɓyin ɓǒn lɛ̀ ǹkimmɔʼ yon ɓǎ kwan sɛ m̀mlɔ̀kàʼ ŋgyɔ̂ʼ wan yɛ wòlǐ, à yɛ̌ mbyi nɛ nun fɔ̀si ɓǎ nun swæti ɓyin nun lìsea.
60001006	Kɛ ntwiʼ ywum màzwùm, kwo fɛʼ she ɓyin ta mɛ̀ paʼ mɛ̀ vɛ̀nɛ̀ʼ yɛnni mèan kɛ kwan kwæʼ si nun, dàlênì.
60001007	Mɛ̀ vɛ̀nɛ̀ʼ màzwùm tǎ ɓyin ɓɛ̀nni nywi ɓǎ ɓɛ limmì ɓɛshɛ ɓyin ta zwùm tɛ̀li lɛ̀ M̀vɛ̀nnswæ̀b lɛ̀ lɛŋkæ̀m. À si wɛ̌ tà shɛ ɓɛ ta gɔ̂l twɛli, ɓɛ sɛti nun twɛ̀nni kɛ win lɛ̀ ɓɛ yɛn ɓɛshɛ nun nɛʼ gɔ̂l nɛ. Gɔ̂l màzwùm ni swum sɛ yɛ mlɔ̀ʼ kwan ndɔʼ, son, ǹtɛ̀ʼ zwum lɛ̀ M̀vɛ̀nnswæ̀b yi swum twun, a lan gɔ̂l. À si swum sɛ yɛ ɓyin ǹtwu fɛ ǹzwɔnzwɔ̀ʼ, lɛ̀ ǹkimmɔʼ nun hwæn kwan sɛ Yesù Kristò yɛ̌ fyònnì ɓe.
60001008	Kwo fɛʼ she ɓyin yɛn kifɛʼ Yesù si, ɓyin ta nun yili. Kwo fɛʼ she ɓyin yɛn kan nun jenɛ, ɓyin ta zwùm tɛ̀li lɛ̀ nun. Li nɛ ci ɓyin ta dàlì ǹzwɔnzwɔ̀ʼ, han ǹdàli twun màzwùm fɛ ɓyin tæʼ ŋwum.
60001009	Ɓyin ta dàlì ntwiʼ swum sɛ ɓyin ta zwùm tɛ̀li lɛ̀ son, ɓyin yɛ son cinni. Swum màzwùm si lɛ M̀vɛ̀nnswæ̀b yɛ̌ ɓyin swæti.
60001010	Kwan sɛ ɓe mbyî, mɛ̀ ci-nlɛli kɛ ŋwum Mvɛ̀nnswæ̀b nun ɓe mbyi kæbbi lɛ̀ ɓon limmì mbyi nɛ M̀vɛ̀nnswæ̀b yɛ̌ fyi ɓǎ nun swæti ɓwum nun. Ɓon ɓɛ lɛle mbyî mbɔ̀ʼ tin kɛ nywi lwɛn nɛ M̀vɛ̀nnswæ̀b yɛ̌ ɓyin cǐ kɛ kwɛ̀nnzǐ nlim shon nun.
60001011	Mɛ̀ ci-nlɛli kɛ ŋwum Mvɛ̀nnswæ̀b nun ɓi ɓe tì kuʼ ɓɔli lɛ̀ ɓon limmì kwan sɛ ywum màzwùm yɛ lànnzì, lɛ̀ m̀bɔ̀kì nɛ yɛ yɛ tì kuʼ ɓɛ. Ntwiʼ sɛ M̀pùn Yesù Kristò ɓe ɓon kɛ nywi, à shɛ̀ ɓon lɛ Yesù Kristǒ kà yɛnkàʼ vɛ̀nɛ̀ʼ. Kɛ nyě vɛ̀nɛ̌ʼ màzwùm, à yɛ̌ ǹtwu cinni.
60001012	M̀vɛ̀nnswæ̀b kònnde ɓon kwàsi lɛ ywum màzwùm ɓa lànnzi kɛ kwan shan nun, son, a yɛ ɓɛ̀n kɛ kwan shin nun. Jenɛ ɓwum ɓye ta ɓyin Ǹtwum Lwɛn sannzi shɛâ ɓyin ywum màzwùm. Ɓɛ ta ɓyin yon shɛ̌ lɛ̀ ǹkimmɔʼ Mpùn Nsanmi, nun nɛ M̀vɛ̀nnswæ̀b fyie ǹwaì ye kɛ ɗɛb. Ywum màzwùm hwæn li, kwo fɛʼ mɛ̀ cikpuʼ Mvɛ̀nnswæ̀b ɓye ɗɛb yili ti kuʼ ɓon limmì yon.
60001013	Li nɛ ci, ɗyilênì mwù kɛ she Mvɛ̀nnswæ̀b nun, ɓyin ton lɛ̀ mɛʼ, ɓa ɓyin kɛ mɛ̀ mɓàkàʼ nyin kɛ swum ɗin ndɔʼ nun. Kɛ̀ênì mɛ̀ nlim nyin lɛ̀ lwɛn nɛ M̀vɛ̀nnswæ̀b ywìmɛ ɓyin cǐ kwan sɛ Yesù Kristò yɛ̌ fyònnì ɓe.
60001014	Ɓyin ɓɛ ywɔli lɛ̀ M̀vɛ̀nnswæ̀b wɛ̌ ɓwɛn ɓye ta ce nyan ywɔli. Ɓa ɓyin kɛ tì mɛ̀ nlim nyin kɛ nywi ywum yɛ ɓyin ɓe tæm mbyî, lɛ̀ ɓyin kɛ kɛ njimmi nun.
60001015	Son, kwǔ kɛ̀n shin ɓɛ sanmi, m̀banmbɔʼ wɛ̌ tà shɛ M̀vɛ̀nnswæ̀b nɛ lon ɓyin ni ǹsanmi.
60001016	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̀b lɛʼ lɛ: “Ɓɛênì ǹsanmi ntwiʼ sɛ mùn ni kuʼ ǹsanmi.” »
60001017	Kɛ mɛ ŋkeli nyin nun, ɓyin ta M̀vɛ̀nnswæ̀b lon lɛ Ce. Kɛ à si li, sɛ yili lɛ ɓyin yi nun, ɓyin ɗwon mɛ̀ kwǔ kɛ̀n lwukea kɛ kwan kwæʼ sɛ ɓyin kɛ tòn fɛ ŋgyɔ̂ʼ wan nun. Ntwiʼ sɛ M̀vɛ̀nnswæ̌b tà ka ǹkyììli kɛ̌ kɛ nyinnìm ɓwum nun. À tǎ she sɛ mwum tǎ cì cɛ, ǎ kà lin mɛ̀ kæ̀ʼ.
60001018	Ɓyin limmi seansean lɛ Yesù Kristò libbaʼ ɓyin kɛ yi ɓɛ̀ʼ mɛ mɓwɛ̀ʼ yɛ mɛ̀ mbibea ɓyin lisae ɓyin nun. A libbaʼ kan mɛ̀ mwù nyin lɛ̀ lòn, shìkì à libbaʼ nun lɛ̀ gɔ̂l nɛ kà mlɔ̀kàʼ.
60001019	Son, à libbaʼ mɛ̀ mwù nyin lɛ̀ mvæb sanmi yon. À ni wɛ̌ mwɛn nzwùmŋgan nɛ ɓon linne wɛ̌ sàtìkæ̀ʼ, shìkì à ɓɛ kuʼ lɛ̀ ɗɛ̀m ndɔʼ kɛ nywi.
60001020	Lɛ̀ M̀vɛ̀nnswæ̌b kà fɔ̌ʼ ŋgyɔ̂ʼ wan, ɓe lɛ̀ à yæ̀nnâ Yesù Kristò lɛ à kiìn she màzwùm cǐ. Ti jenɛ kɛ mmlɔ̀kàʼ kwan nun, M̀vɛ̀nnswæ̀b kwàsâ nun kɛ pisean ɓǎ nun swæti ɓyin.
60001021	Kɛ ntwiʼ yon, ɓyin ta ǹlim kɛ̌ kɛ nywi Mvɛ̀nnswæ̀b, nun nɛ yìmnze Yesù kɛ ywi nun, à fɛ nun ǹtwu. Li, ɓyin ta ǹlim kɛ̌ kɛ nywi Mvɛ̀nnswæ̀b, ɓyin tɛʼ tì kuʼ zwùm lɛ̀ nun lɛ à yɛ̌ ɓyin swæti.
60001022	Jenɛ, à si wɛ̌ ɓyin pɔsâ mɛ̀ nlim nyin, ɓyin fyonnâ sanmi ntwiʼ sɛ ɓyin ta ywum ŋkæ̀mŋkæm yɛ M̀vɛ̀nnswæ̀b tǎ lìsàʼ mwumnzi. Li, ɓyin ta mɛ̀ ŋgyinni ɓyin yili lɛ̀ ǹlim fɔʼ. Kɛ à si li, kɛ̀nnênì mbyî lɛ̀ ǹyili ɓyin nɛʼ kɛ nyinnìm shin nun.
60001023	Ɓyin ti ɓwum ɓye ɓɛ yeâ ye nyɛ̌ nywæb kɛ ntwiʼ ŋkimmɔʼ yɛ lɛʼ Mvɛ̀nnswæ̀b cinni. Lɛʼ Mvɛ̀nnswæ̀b ta ɓwum ǹzison fɛ, sɛ ɓɛ tì kuʼ ɗwùmɗwùm. Ǹzison nywæb she ɓyin cinni ɓa lɛ mwum nɛ yɛ̌ ɓɛ shim lɛ̀ à ywiâ nɛ fɛ ɓyin son. Son, M̀vɛ̀nnswæ̀b nɛ fɛ ɓyin, nun nɛ ɓǎ ywi.
60001024	A si wɛ̌ tà shɛ ɓɛ kɔe kɛ ɗèwǎ Mvɛ̀nnswæ̀b nun, she ɓɛ lɛʼ lɛ: «Mwum hwæn ni wɛ̌ ǹjì kæʼ. Ǹtwu yon yi wɛ̌ fluwà. Kæʼ ta wum, fluwà nyon pyìɔ̀ʼ ŋgyɔʼ.
60001025	Son, ti lɛ̀ ǹzæ̌ʼ lɛʼ Mvɛ̀nnswæ̀b, yɛ ta tòn ɗwùmɗwùm.» Ǹzæ̀ʼ lɛʼ nɛ tòn nɛ ni Ǹtwum Lwɛn yɛ ɓɛ shɛâ ɓyin nùn.
60002001	Kɛ à si li, kɛsênì nywi lɛ̀ ǹcǐ ɓyɛbbi. Ɓa ɓyin ɓɛ mɛ̀ ci-mɛ mɓwɛ̀ʼ, shìkì ɓyin ɓɛ kuʼ mɛ̀ ŋwum mɓì-mɓì. Ɓa ɓyin tæm ywum ɓwulu, shìkì ɓyin ɓɛ kuʼ mɛ̀ ci-ɓòɓo.
60002002	Son, yilênì lɛʼ Mvɛ̀nnswæ̀b lɛ̀ ǹlim fɔʼ, wɛ̌ ɓwɛnnzea ɓye sukuʼ mɛ̀ nywon yili. Ɓyin yili son li, ɓǎ ɓyin klwɔkaʼ, a kɛn ɓɛ̀n kwan sɛ M̀vɛ̀nnswæ̀b yɛ̌ ɓyin swæti.
60002003	Ntwiʼ sɛ kɛ ɗèwǎ Mvɛ̀nnswæ̀b nun, à si kɔa lɛ: «Ɓyin yɛnnâ wɛ̌ tà shɛ Nyɛli nyɛʼ ni ǹlim nlwɛn.»
60002004	Kwɛmmênì lɛ kɛ ke Nyɛli nyɛʼ Yesù, nun nɛ ɗyi ǹshimmbyiʼ nye ye mɛ̀ ci-ŋgwe nye nzwonnze, son, M̀vɛ̀nnswæ̀b twɛle nun wɛ̌ ǹshimmbyiʼ yon nɛʼ ye lwɛn kɛ mɛʼ yon. Nun Yesù nɛ ta ɓwum ǹzison fɛ.
60002005	Ɓyin kuʼ, ɓɛênì wɛ̌ ŋgæʼ mwu nye yɛ M̀vɛ̀nnswæ̀b yɛ̌ nye nyon gwe lɛ̀ yon. Ɓyin yɛ tì kuʼ ɓɛ kwe ǹkwìn mɛ ci-mfɛ sàtìkæ̀ʼ, ɓǎ ɓyin fɛ ɓyin nɛʼ kɛ she Mvɛ̀nnswæ̀b nun lɛ̀ ǹlim fɔʼ kɛ ntwiʼ Yesù Kristò. She màzwùm sɛ ta nun ǹlim lwukea.
60002006	À si wɛ̌ tà shɛ ɓɛ kɔe ǹzæ̀ʼ lɛʼ ndɔʼ nyɛ̌ wai ŋwum Mvɛ̀nnswæ̀b kɛ ɗèwà shon nun, nyɛ̌ nun lɛʼ lɛ: «Mùn yæ̀nnâ ǹshimmbyiʼ nye ye lwɛn, mùn kɛ̀â yon jenɛ wɛ̌ ǹshimmbyiʼ nye kɛ Sìôn. Mwum nɛ yɛ̌ zwùm tɛ̀li lɛ̀ yon ɓǎ hwæli.»
60002007	Ǹshimmbyiʼ màzwùm yi swum twun kɛ mɛʼ yin, ɓyin ɓɛ ta mbyi Yesù ɗwon. Son, kɛ cǐ ɓwum ɓye tà ka mbyi nyon yili, yɛ ɓa swum twun, son sɛ ci ɓɛ kɔe kɛ ɗèwǎ Mvɛ̀nnswæ̀b nun lɛ: «Ŋgæʼ nɛ mɛ̀ ci-ŋgwe nye nzwonnze ti jenɛ ǹshimmbyiʼ nye.» Ɓɛ konndi tî kɔʼ kɛ cì ndɔʼ lɛ:
60002008	«Ǹshimmbyiʼ nye màzwùm yi swum nswili mbaʼ, à yi tì kuʼ wɛ̌ ǹgwɔ̀ʼ nyɛ̌ tǎ ɓwum pyìsi ŋgyɔʼ.» M̀bàʼ swiâ ɓon zwɛm ntwiʼ sɛ ɓon ɓyinnɔe lɛ ɓon ɓi ɓa mwù kɛ̌ kɛ lɛʼ Mvɛ̀nnswæ̀b nun. Sɛ ciâ ɓon li, ɓǎ ǹyili Mvɛ̀nnswæ̀b lwinni.
60002009	Ti lɛ̀ ɓyin, ɓyin ɓi jenɛ ǹkwìn ɓwum ye M̀vɛ̀nnswæ̀b yæ̌n, ɓyin ɓɛ tì wɛ̌ mɛ̀ ci-mfɛ sàtìkæ̀ʼ kɛ cǐ Mvɛ̀n ndwun. Ɓyin ti ɓwum sanmea ɓyon, ɓyin konndì ɓɛ ǹkwìn ɓwum ɓye kɛ fyaʼ yon. M̀vɛ̀nnswæ̀b kɛ̀e ɓyin lɛ ɓyin shɛ ɓwum ywum lwukea yɛ nun tǎ cì, nun nɛ lon ɓyin, à kwannzi ɓyin kɛ njimmi nun, à kɛ̀ ɓyin kɛ ŋwanŋwan twun shon nun.
60002010	Kwan sɛ ɓe mbyî, ɓyin ɓe kǎn ǹkwìn ɓwum Mvɛ̀nnswæ̀b. Son jenɛ, ɓyin ti ǹkwìn ɓwum ɓyon. Kwan sɛ ɓe mbyî, M̀vɛ̀nnswæ̌b ɓe kǎn ǹlim kwɛ̀nnzi lɛ̀ ɓyin. Son jenɛ, à ti ǹlim kwɛ̀nnzi lɛ̀ ɓyin.
60002011	Mɛ̀ ŋwè ɓyɛ̂m, mùn tà ɓyin swulea lɛ, m̀bɔ̀kì nɛ ɓyin ta tòn wɛ̌ mɛ̀ kyìn ɓye ta yòn kɛ cɛ̌ ŋgyɔ̂ʼ wan, ɓa ɓyin kɛ tì mwù lɛ̀ ywum yɛ mɛ̀ nlim nyin yili. Ywum màzwùm woli kim yɛ gwannzì ǹzison shin.
60002012	Konnênì lɛ̀ kwǔ kɛ̀n shin, sɛ ɓɛ lwɛn kɛ nyinnìm ɓwum ɓɛ lìmmi kan M̀vɛ̀nnswæ̀b nun. Kwo fɛʼ ɓɛ twɛʼ ɓyin lɛ̀ mɛ̀ ci-ncǐ ɓyɛbbi, sɛ yɛ ɓon ɓɛ nywi dòlɛ̀ʼ lɛ ɓɛ limmì lwɛn nɛ ɓyin ta cì, ɓɛ fɛ ǹtwu lɛ̀ M̀vɛ̀nnswæ̀b kwan sɛ nun ywìmɛ ɓɛ̀n.
60002013	Kɛ ntwiʼ Yesù Kristò, ɓɛênì ywɔli lɛ̀ mɛ̀ ci-zwiʼ ɓɛ cinni ǹkimmɔʼ kɛ ŋgyɔʼ zwɛm. Ɓyin ɓɛ ywɔli lɛ̀ m̀vɛ̀n ndwun nɛ cinni ǹkimmɔʼ hwæn,
60002014	ɓon lɛ̀ mɛ̀ gwɛmnà ɓye nun kɛ̀e kɛ yi cìcì ɓǎ ɓyi ɓi yɛnnzi mɛ̀ ci-ncǐ ɓyɛbbi vɛ̀nɛ̀ʼ, ɓyi ɓi twuli tì kuʼ ɓwum ɓye ta lwɛn cǐ.
60002015	Swum sɛ M̀vɛ̀nnswæ̀b yili à si lɛ ɓyin twɔʼ mɛ̀ shì-nlìmmì mɛ̀ ŋwum lɛ̀ lwɛn nɛ ɓyin ta cì.
60002016	Cìênì ywum hwæn wɛ̌ ɓwum ɓye lɛ̀ mɛ̀ mwù nyan, son, ɓa ɓyin fɔkàʼ lɛ, kɛ ɓyin ɓi lɛ̀ mwù nyin, ɓyin woli ɓyin ci ɓyɛbbi ɓe nyènye. Cìênì ywum yɛ lisaʼ lɛ ɓyin ɓi mɛ̀ ci-she Mvɛ̀nnswæ̀b.
60002017	Ɓyin mwumnzi ɓwum hwæn, ɓyin yili mɛ̀ ŋgyinni ɓwum Yesù Kristò. Yiênì M̀vɛ̀nnswæ̀b, ɓyin mwumnzi tì kuʼ m̀vɛ̀n ndwun.
60002018	Ɓyin, mɛ̀ ci-ncǐ she, ɓɛênì ywɔli lɛ̀ ɓwumŋkæ̀m ɓyin, ɓyin mwumnzi ɓon lɛ̀ ǹlim fɔʼ, kwo fɛʼ nyɛ̌ ǹsàsi, kwo fɛʼ nyɛ̌ ǹlim zwum ŋæ̀li.
60002019	À si lwɛn kɛ mɛʼ Mvɛ̀nnswæ̀b she mwum tǎ fyimni kwan sɛ ɓɛ ta nun vɛ̀nɛ̀ʼ yɛnnzi ɗinɗin, shìkì à lìmmì lɛʼ ndɔʼ, ntwiʼ sɛ nun yili M̀vɛ̀nnswæ̀b.
60002020	Yà se nɛ ɓyin yɛ cinni ɓɛshɛ ɓyin ci ɓyɛbbi, ɓyin kà fyimni kwan sɛ ɓɛ ta ɓyin ɓo? Se ɓǎn. Son, ɓɛshɛ ɓɛ yɛnnzi ɓyin vɛ̀nɛ̀ʼ ntwiʼ sɛ ɓyin ciâ lwɛn, ɓyin fyimnzi nun, à si swum lwɛn kɛ mɛʼ Mvɛ̀nnswæ̀b.
60002021	Kɛ ntwiʼ màzwùm sɛ M̀vɛ̀nnswæ̀b loin ɓyin lɛ ɓyin ci li. Ntwiʼ sɛ Yesù nun nɛʼ yɛnne vɛ̀nɛ̀ʼ ntwiʼ yin, li, à ɗonnzâ kuʼ ɓyin m̀bɔ̀kì ɓe lɛ̀ ɓyin ɗwon kuʼ ɓwæ̀b shon.
60002022	Nun, ǎ cìe kǎn ɓyɛbbi ndɔʼ, shìkì ǹzæ̀ʼ lɛʼ mɛ̀ mɓwɛ̀ʼ ndɔʼ kwan kuʼ nun ŋwum.
60002023	Kwan sɛ ɓɛ sɛmme nun, ǎ fyònnze kǎn ɓe lɛ̀ ǹsɛ̀m. Kwan sɛ ɓɛ yɛnnze nun vɛ̀nɛ̀ʼ, ǎ shɛ̀e kǎn lɛ̀ ɓwum màzwùm lɛ ɓon ɓi yɛ yɛnni ɓe ɓon lɛ̀ ɓyi. Son, à tɛ̀le zwùm lɛ̀ M̀vɛ̀nnswæ̀b, nun nɛ tǎ kyìtæ̀ʼ linni kɛ mbyi nun.
60002024	Nun nɛʼ, Yesù Kristò nɛ shɛe mɛ̀ ɓyɛbbi nyɛʼ hwæn kɛ nywi yon kwan sɛ ɓɛ ywummɔe nun ŋgæʼ mɛ̀ ɓɔtɔʼ zwɛm. À shɛe nun li ɓǎ ɓwiʼ kyiilì lɛ̀ ɓyɛbbi, ɓwiʼ ton tòn she lwinni. Mɛ̀ mbon ɓye ɓɛ ɗyɛmnzae nun, ɓon ɓɛ kimnzâ ɓyin.
60002025	Ɓyin ɓe mbyî wɛ̌ mɛ̀ pɔʼ ɓye ɓwuâ, son jenɛ, ɓɛ fyɔsâ ɓyin ɓe kɛ cǐ ci-mɓòn mɛ pɔʼ nɛ tǎ ǹzison shin ɓǒn.
60003001	Ti lɛ̀ ɓyin mɛ̀ yib, kyìbsênì mɛ̀ ɗwɛb ɓyin. Li, ɓɛshɛ ǹdɔʼ ni kɛ nyinnìm shan nun nyɛ̌ tà ka mbyi Yesù ɗwon, ɓyin shi fɛʼ nun lɛʼ Mvɛ̀nnswæ̀b shɛ̌, à yɛ̌ kwǔ kɛ̌n lwɛn shin yɛnni, à ɗunmi mbyi Yesù ɗwon.
60003002	Ntwiʼ sɛ nun yɛ̌ yɛn wɛ̌ tà shɛ kwǔ kɛ̀n shin si lwɛn ǹzwɔnzwɔ̀ʼ, kònndì lɛ̀ m̀mwumnzi yɛ ɓyin ta ti ɓon mwumnzi.
60003003	Ɓa ǹlim sukuʼ ɓyin ɗyi lɛ̀ m̀fɔ̀sǐ kwæʼ nywi shin. M̀fɔ̀sǐ kwæʼ nywi màzwùm yi lɛ: ǹlànnzǐ kwan kɛ ntwæʼ mwu nun, ǹswòn ywum nyànŋgaʼ, lɛ̀ ǹswì mɛ plè ye lǒn mèan.
60003004	Son, swum sɛ ɗyi lwɛn, a si lɛ mɛ̀ nlim nyin ɓɛ ǹlwukea. Mɛ̀ nlim ɓɛ tì kuʼ ɓyin zwum m̀flɔkea. Ntwiʼ lwu sɛ kɛ mɛ nlim nyin nun tà ka gwàn, son màzwùm sɛ ta M̀vɛ̀nnswæ̀b ǹlim lwukea ǹzwɔnzwɔ̀ʼ.
60003005	Mɛ̀ yib ɓye ɓe mbyî, ɓye ɓe M̀vɛ̀nnswæ̀b ɗwon, li nɛ ɓon ɓe kwæʼ nywi shan fɔ̀si, ɓɛ kyibsì tì kuʼ mɛ̀ ɗwɛb ɓyan.
60003006	Cɛênì fɛʼ Sarà nɛ ɓe myǐ Abràhâm, à ɓe nun mwumnzi, à lon nun lɛ nyɛli nyon. Ɓyin ɓi jenɛ wɛ̌ ɓwɛn ɓyon ɓɛshɛ ɓyin ci kuʼ lwɛn wɛ̌ nun, shìkì ɓyin yi kuʼ swum ndɔʼ.
60003007	Ti kuʼ ɓyin mɛ̀ ɗwɛb, kwan sɛ ɓyin yɛ tòn lɛ̀ mɛ̀ yib ɓyin, ɓa ǹlim fye ɓyin lɛ ɓɛ ɓa ǹlim zwum kimmi wɛ̌ ɓyin. Twɛlênì ɓon kyìbli kɛ mɛʼ yin, ntwiʼ sɛ ɓyin limmi lɛ ɓyin yɛ ǹzison ɗwùmɗwùm cinni fyaʼ Mvɛ̀nnswæ̀b ɓyin lɛ̀ ɓon m̀banmban. Ɓyin ci li, lɛ̀ M̀vɛ̀nnswæ̀b yɛ̌ mɛ̀ ŋkeli nyin ywo.
60003008	M̀mlɔ̀kàʼ nzæ̌ʼ lɛʼ yɛ̂m yi lɛ, ɓyin hwæn, tòênnì ŋwum fɔʼ kɛ nyinnìm shin nun, ɓyin ywɔʼ kwɛ̀nnzǐ nlim lɛ̀ ɓwùlu. Ɓyin yili tì ɓyin nɛʼ kɛ nyinnìm shin nun, ɓyin ci lwɛn lɛ̀ mɛ̀ ŋgyinni, ɓyin fyɔsì tì kuʼ ɓyin nɛʼ sisɔʼ kɛ mɛʼ ɓwulu.
60003009	Ɓɛshɛ mwum ndɔʼ cì wù ɓyɛbbi, ɓa wù fyɔ̀sì nun ɓe lɛ̀ ɓyɛbbi. Mwum ndɔʼ sɛ̀m fɛʼ wû, ɓa wù fyɔ̀sì nun ɓe lɛ̀ ǹsɛ̀m. Son, fyònnzi nun lɛ: «M̀vɛ̀nnswæ̀b fɛ flɔa.» Ntwiʼ sɛ M̀vɛ̀nnswæ̀b loen ɓyin lɛ ɓyin lwinnzi ywum màzwùm ɓǎ ɓyin yê ǹŋgæ̀nni yɛ nun cìe ɓyin ǹkàli lɛ nun yɛ̌ ɓyin fɛ.
60003010	Ɓɛ kɔʼ kɛ ɗèwǎ Mvɛ̀nnswæ̀b nun lɛ: «Mwum nɛ yili nun ndwæʼ tòn shon fɛ ŋgyɔ̂ʼ wan, lɛ̀ mɛ̀ ŋgyìn lan tì kuʼ nun nywi lwukea, à kyiilì lɛ̀ ǹzæ̌ʼ lɛʼ ɓyibbɔa, à ɗonnzi tì kuʼ ǹshɛ̀ mɛ mɓwɛ̀ʼ.
60003011	À yonnzì ǹyè lɛ̀ ǹcǐ ɓyɛbbi, à fyôn lwɛn cǐ, à kæb mbyi nɛ nun yɛ̌ cì flɔa ɗun kɛ nyinnìm ɓwum nun.
60003012	Ntwiʼ sɛ mɛʼ Mvɛ̀nnswæ̀b yi kɛ nywi ɓwum lwinnɔa. Mɛ̀ ywiʼ ɓyon ta ywum yɛ ɓon ta cibbi ywo. Ti lɛ̀ ɓwum ɓye ta ɓyɛbbi cǐ, ǎ tà ka zwiʼ ɗwǐ lɛ̀ ɓon.»
60003013	Ɓɛshɛ ɓyin ta ǹlim kɛ̌ kɛ ncǐ lwɛn nun, yà mwum nɛ yɛ ɓyin ɓyɛbbi cǐ?
60003014	Kwo fɛʼ ɓɛshɛ ɓyin yɛn vɛ̀nɛ̀ʼ ntwiʼ lwɛn nɛ ɓyin ta cì, tǒn lwɛn si lɛ̀ ɓyin. Li, ɓa ɓyin yi ɓwum ɓye yili ɓon ci ɓyin ɓyɛbbi. Ɓa ɓyin ton kuʼ lɛ̀ mɛ̀ mfyonŋgaʼ.
60003015	Son, fɛênì Yesù Kristò ǹtwu kɛ mɛ nlim nyin nun, nun kyishon nɛ ɗyi Nyɛli nyin. Fɔ̀sênì swum sɛ ɓyin yɛ fyònnzì lɛ̀ ɓwum ɓye ta ɓyin swum sɛ ci ɓyin ta zwùm tɛ̀li lɛ̀ Yesù Kristò cibbi, li, ɓyin yɛ lìmmì swum sɛ ɓyin yɛ ɓon fyònnzi kwan mèan hwæn.
60003016	Kwan sɛ ɓyin yɛ ɓon fyònnzi, ɓyin fyonnzì ɓon sèbì kɛ ŋkwu pɛn nun. Ɓyin ɓɛ ǹlim zwum pyǐ kɛ nywi ywum yɛ ɓyin ta cì, li, kwan sɛ ɓwum ta mɛ̀ mɓwɛ̀ʼ shɛ̌ kɛ nywi yin, ɓɛ simmɔ̀ʼ ɓyin, kwɛ̀nnjin yɛ ɓon fyǒn ɓænni ntwiʼ sɛ ɓɛ limmâ ɓyɛbbi nɛ ɓon shɛâ kɛ nywi kwǔ kɛ̌n lwɛn shin she kɛ mbyi Yesù Kristò nun.
60003017	Ǹdikàʼ she ɓyin ta vɛ̀nɛ̀ʼ yɛnni ntwiʼ sɛ ɓyin ta lwɛn cǐ, ɓɛshɛ ǹyili Mvɛ̀nnswæ̀b yɛ, lɛ̀ she ɓyin yɛ vɛ̀nɛ̀ʼ yɛnni ntwiʼ sɛ ɓyin ta ɓyɛbbi cǐ.
60003018	Yesù Kristò nun nɛʼ ywie kæ̀mmì fɔʼ ɓǎ nun lwinnzi she shon ntwiʼ mɛ ɓyɛbbi nyɛʼ. Nun nɛ mwum ǹlwinni, à ywie ntwiʼ ɓwum ɓyibbɔa. À cìe li lɛ̀ nun kɛnnzì ɓyin kɛ cǐ Mvɛ̀nnswæ̀b. Ɓwum wue kwæʼ nywi shon, son, M̀vɛ̀nnswæ̀b fɛe nun ǹzison ɓe.
60003019	M̀vɛ̀nnswæ̀b yìmnze nun li, kɛ nyě yi, à waʼ, à kɛ̀n lɛʼ-Nswæ̀b shɛ̌ lɛ̀ mɛ̀ swæ̀b ɓye ta tòn kpimmea kɛ cǐ ɓwum ywi.
60003020	Mɛ̀ swæ̌b màzwùm ɓe ɓwum ɓye fyinnze ŋwum Mvɛ̀nnswæ̀b kɛ kwan Nòê. M̀vɛ̀nnswæ̀b ɓænne ǹlim lɛ̀ ɓon ǹgyìn mèan kwan sɛ Nòê ɓe cìʼ ndwun pèa, son, ɓɛ yònnze kǎn mɛ̀ nlim. Son sɛ ci ɓwum ɓɛ sue kuʼ ɗun kwe ciʼ nun ɓe kwæʼ, ɓɛ ɓe ɓwum nìni ɓye sue mlǎʼ nywæ̀li.
60003021	Mlǎʼ màzwùm yi wɛ̌ mlǎʼ njimnzi yɛ ta ɓwum swæti jenɛ. Ǹjimnzi yɛ ɓɛ ta ɓyin jimnzi yɛ, a ɓa swum fɔʼ lɛ̀ m̀ɓɔsi yɛ ɓyin ta nywi ɓɔsi, son, yɛ lisaʼ m̀fɛ yɛ ɓyin ta ɓyin nɛʼ fɛ lɛ̀ M̀vɛ̀nnswæ̀b lɛ̀ ǹlim fɔʼ. Ǹjimnzi màzwùm ta ɓyin swæti kɛ ntwiʼ Yesù Kristò yìmnâ kɛ ywi nun.
60003022	Nun nɛ nèan kɛ ɗɛb, à ɓænnâ cǐ tòn kɛ fyaʼ ji Mvɛ̀nnswæ̀b, kɛ kwe à tǎ mɛ̀ cikpuʼ Mvɛ̀nnswæ̀b ywo ɓon lɛ̀ mɛ̀ ŋkimmɔʼ nɛ kwe nlim ɗɛb hwæn.
60004001	Kɛ vɛ̀nɛ̀ʼ nɛ Yesù yɛnni kɛ cɛ̌ ŋgyɔ̂ʼ wan nun ntwiʼ yin, kɛ̀ênì kɛ mwu yin nun lɛ ɓyin yɛ kuʼ vɛ̀nɛ̀ʼ yɛnni wɛ̌ nun. Ntwiʼ mwum nɛ tǎ vɛ̀nɛ̀ʼ yɛnni wɛ̌ Yesù, à kyììlaʼ lɛ̀ ɓyɛbbi.
60004002	Kɛ tòn sɛ nun tǎ tòn kɛ ŋgyɔ̂ʼ wan nun, à ɓà tî ywum cǐ wɛ̌ tà shɛ ǹlim yon ta yili, son, à yɛ̌ cì wɛ̌ tà shɛ M̀vɛ̀nnswæ̀b yili.
60004003	Kɛ kwan sɛ ɓe mbyî nun, ɓyin ɓe kwan ɓwuli ǹzwɔnzwɔ̀ʼ kɛ ywum yɛ mɛ̀ nshì-nlìmmì yili ǹcì nun. Ywum màzwùm ɓe lɛ: ɓyin ɓe ɓyɛbbi cǐ kwan hwæn wɛ̌ tà shɛ mɛ̀ nlim nyin ɓe yili, ywum ɓyibbɔa yɛ ɓyin ɓe suʼ tæm, ɓyin lan sɔ̀à kɛ ǹdàli ŋgwìn mɛ swæ̀b nun. Ɓyin ɓe ǹkan ywi, ɓyin mwumnzi tì kuʼ yì fɔ̀kì mɛ swæ̀b, swum sɛ ɗyi swum kwɛ̀nnjin.
60004004	Son jenɛ, kwan sɛ mɛ̀ nshì-nlìmmì ta kɛ̌n wan yan ji, lɛ̀ ɓɛ yɛn lɛ ɓyin tà ka tî ɗun kɛ læm shan nun, shìmmea ta ɓon cǐ, ɓɛ ɗunmi ɓyin kɔlea.
60004005	Son, nywɔʼ ndɔʼ kà ɓɛ̀nkàʼ, ɓɛ yɛ ɗyi kɛ swiʼ Mvɛ̀nnswæ̀b, ɓɛ ɗunmi sù lɛ̀ mɛ̀ ŋwum nyan swum sɛ ɓon ɓe cì. Nun, M̀vɛ̀nnswæ̀b, à ni kɛ mɓònŋgàʼ nun ɓǎ nun lannzì ɓwum ɓye kɛ lɛ̀ mɛʼ lɛ̀ ɓwum ɓye ywiâ nùn mɛ̀ kæ̀ʼ.
60004006	Li nɛ ci, Yesù Kristò kɛ̀nne Ǹtwum Lwɛn shɛ̌ cɛ̌ ɓwum ɓye ywiâ nùn, ɓǎ ɓɛ cinni ǹzison m̀banmbɔʼ wɛ̌ M̀vɛ̀nnswæ̀b kɛ ŋkimmɔʼ Mpùn Nsanmi nun, kwo fɛʼ she kwan sɛ ɓon ɓe lɛ̀ mɛʼ, M̀vɛ̀nnswæ̀b lànnzâ ɓon mɛ̀ kæ̀ʼ wɛ̌ tà shɛ nun tǎ ɓwum hwæn mɛ̀ kæ̀ʼ lànnzi.
60004007	M̀mlɔ̀kǎʼ ŋgyɔ̂ʼ wan ti kwukwâʼ. Kɛ à si li, ɓɛênì kwan hwæn ɓwum ɓye cinni mwù, ɓa kì ɓyin ɗonnzi ɓwæʼ ci ɓyin lɛ̀ ǹkeli Mvɛ̀nnswæ̀b.
60004008	Swum zwimbyiʼ si lɛ, yilênì ɓwùlu kwan hwæn lɛ̀ ǹlim fɔʼ. Ntwiʼ kwan sɛ ɓyin ta ɓwùlu yili, ɓyin ta ǹlim fyeli lɛ̀ ɓyɛbbi nɛ ɓon ta cì.
60004009	Yèênì ɓwùlu kɛ mɛ ɗwòn ɓyin lɛ̀ ǹlim fɔʼ, ɓa ɓyin ŋgunnàʼ ɓon.
60004010	Kɛ M̀vɛ̀nnswæ̀b fɛe ɓyin mɛ̀ ŋkimmɔʼ ncǐ ywum kyikyi, à si lwɛn lɛ mwum hwæn ci kon lɛ̀ ǹkimmɔʼ yon, à ci she lɛ̀ yon, ɓǎ nun kpaʼ ɓwùlu.
60004011	Ɓɛshɛ mwum cinni ǹkimmɔʼ nshɛ̌ lɛʼ-Nswæ̀b, à shɛ kuʼ ǹzæ̌ʼ lɛʼ yɛ wai kɛ ŋwum Mvɛ̀nnswæ̀b. Mwum nyɛ̌ cinni ǹkimmɔʼ mkpaʼ ɓwulu, à kpaʼ ɓon lɛ̀ ǹkimmɔʼ yɛ M̀vɛ̀nnswæ̀b fɛ nun. Kɛ nyè ywum màzwùm hwæn, ɓyin ci li ɓǎ ɓwum fɛ ǹtwu lɛ̀ M̀vɛ̀nnswæ̀b kɛ ntwiʼ Yesù Kristò. Nun nɛ cinni ǹtwu lɛ̀ ǹkimmɔʼ kwan hwæn. Àmɛ̀n.
60004012	Mɛ̀ ŋwè ɓyɛ̂m, ɓa shìmmea ci ɓyin lɛ̀ mɛ̀ vɛ̀nɛ̀ʼ ŋkimmɔa nɛ tà ɓyin kǐn ɓwɛbbi kɛ tòn shin nun, wɛ̌ swum nywæb ndɔʼ sɛ ɓɛn ɓyin nywi.
60004013	Fyòênnì dàlì nùn, ntwiʼ sɛ ɓyin ɗuân kɛ vɛ̀nɛ̌ʼ fɔʼ nun lɛ̀ Yesù Kristò. Lɛ̀ nywɔʼ nɛ ɓwum yɛ ǹtwu yon yɛnni, ɓyin yɛ kuʼ ɓɛ lɛ̀ ǹdàli ǹzwɔnzwɔ̀ʼ.
60004014	Tǒn lwɛn si lɛ̀ ɓyin ɓɛshɛ ɓwum ta ɓyin sìmmɔa ntwiʼ sɛ ɓyin ɓi ɓwɛsɔʼ Yesù Kristò. Ntwiʼ sɛ ɓyin ɓi kwan hwæn lɛ̀ M̀pùn Mvɛ̀nnswæ̀b nɛ cinni ǹtwu à làn ywum hwæn kɛ nywi.
60004015	Ɓa kì mwum ndɔʼ kɛ nyinnìm shin nun yɛn vɛ̀nɛ̀ʼ ntwiʼ sɛ à ni ci-ŋwukaʼ ɓwum, shindɔʼ à ni ci-nyibbɔʼ nywiʼ, kɛ̀ shindɔʼ, ci-ncìkàʼ mɛ lɛʼ mɓyibbɔa, kwo fɛʼ ci-ɗunnaʼ kɛ mɛ lɛʼ ɓwùlu nun.
60004016	Son, ɓɛshɛ mwum yɛn vɛ̀nɛ̀ʼ ntwiʼ sɛ à ni mwum Yesù Kristò, ɓa kì kwɛ̀nnjin ɓæn nun. À fyôn M̀vɛ̀nnswæ̀b osɔ̀kɔ̀ʼ yili lɛ̀ ǹsean yɛ ɓɛ ta nun jin mwum Yesù Kristò sean nywi.
60004017	Kwan nlin kyìtæ̀ʼ wolâ. M̀vɛ̀nnswæ̀b yɛ̌ sɛti kyìtæ̀ʼ linni kɛ nywi ɓwum ɓyon. Ɓɛshɛ nun sɛti kyìtæ̀ʼ linni kɛ nywi nyɛʼ, a yɛ làn kɛ nywi ɓwum ɓye tà ka mwù kɛ̌ kɛ lɛʼ Ntwum Lwɛn yon nun lɛ?
60004018	Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «Ɓɛshɛ ɓwum lwinni yɛ swæʼ tɛ̀ʼ, ɓɛ ɓwum ɓyibbɔa ɓye lìmmi kan M̀vɛ̀nnswæ̀b, mbyi nyan yɛ̌ ɓɛ ɗyě lɛ?»
60004019	Li, ɓwum ɓye ta vɛ̀nɛ̀ʼ yɛnni ntwiʼ sɛ M̀vɛ̀nnswæ̀b nɛ yili, ɓɛ kɛn mbyî lɛ̀ ǹcǐ lwɛn, ɓɛ shinnì tì ɓon nɛʼ kɛ fyaʼ Mvɛ̀nnswæ̀b nɛ fɔ̀ʼ ɓon, à cì tì ywum hwæn wɛ̌ tà shɛ nun shɛ̀e.
60005001	Jenɛ, mùn yili mùn lɛʼ lɛ̀ ɓyin ɓye ɓwumŋkæ̀m nyenswæ̀b. Mǔn, mùn ni kuʼ mwumŋkæ̀m nyenswæ̀b wɛ̌ ɓyin, mùn ɓe tì kuʼ kwe kwan sɛ ɓɛ ɓe Yesù Kristò vɛ̀nɛ̀ʼ yɛnnzi. Ɓwiʼ lɛ̀ ɓyin, ɓwiʼ yɛ ǹtwu yɛ M̀vɛ̀nnswæ̀b yɛ̌ ɓwiʼ kwàsi cinnênì m̀banmban. Kɛ à si li, mùn tà ɓyin ɗɔa lɛ:
60005002	ɓænnênì lɛ ǹkwìn ɓwum ye M̀vɛ̀nnswæ̀b fɛ ɓyin fyaʼ lwɛn, ɓyin ɓon yon wɛ̌ tà shɛ ci-mɓòn mɛ pɔʼ tǎ konni lɛ̀ mɛ̀ pɔʼ ɓyon. Ɓyin ɓon yon lɛ̀ ǹlim fɔʼ wɛ̌ tà shɛ M̀vɛ̀nnswæ̀b yili, ɓa kì sɛ ɓɛ ɓyin nywi wɛ̌ dòlɛ̀ʼ. Ɗyilênì mɛ̀ nlim nyin kɛ she màzwùm nun, shìkì ɓyin kɛ ǹlim kɛ lòn yɛ ɓɛ yɛ ɓyin ɗɛ̀bbi nun.
60005003	Ɓa ɓyin ywɔʼ ɓwum ɓɛ M̀vɛ̀nnswæ̀b fɛ ɓyin fyaʼ lɛ ɓyin konni lɛ̀ ɓon, son, lìseànì ɓon m̀bɔ̀kì kwǔ kɛ̀n she lwɛn sɛ ɓon yɛ ɗwon.
60005004	Ɓɛshɛ ɓyin ci li, nywɔʼ nɛ Ci-mɓòn mɛ pɔʼ ndwun yɛ̌ ɓɛ̌n, à yɛ̌ ɓyin ɗàsì ndwun fɛ, ɗàsì nyɛ̌ tà ka gwàn.
60005005	Ti lɛ̀ ɓyin mɛ̀ mbìpàn, kyìbsênì ɓwumŋkæ̀m ɓyin. Mùn shɛ̀ tì kuʼ lɛ̀ ɓyin hwæn lɛ: fyɔ̀sênì ɓyin nɛʼ sisɔʼ kɛ mɛʼ ɓwulu kɛ nyinnìm shin nun. Ntwiʼ sɛ ɓɛ kɔʼ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̌b yili kan mɛ̀ ci-nshelaʼ nywi, ɓwum ɓɛ nun tǎ ǹlim kwɛ̀nnzi lɛ̀ ɓon, à ɓi ɓwum ɓye ta ɓon nɛʼ twɛli lɛ̀ yì lwæ̀b ɓe ɓwulu.»
60005006	Kɛ à si li, fyɔ̀sênì ɓyin nɛʼ ŋgyɔʼ kɛ swiʼ Mvɛ̀nnswæ̀b, nun nɛ cinni ǹkimmɔʼ kɛ nywi ywum hwæn, ɓǎ nun wasi ɓyin nywɔʼ nɛ ǹgyìn nɛ nun kɛ̌ yɛ̌ wòlì.
60005007	Ɗonnzênì nun mɛ̀ lɛʼ mfyonŋgaʼ nyin fyaʼ hwæn, ntwiʼ sɛ nun nɛ ta konni lɛ̀ ɓyin.
60005008	Konnênì, ɓyin ton lɛ̀ mɛʼ. Ntwiʼ sɛ ci-ɓyìnnì nyin Satæ̀n tǎ yòn kɛ ke shin wɛ̌ gbɛ̂m nɛ tǎ fàn, à tǎ mwum nɛ nun yɛ̌ ji kæbbi.
60005009	Ɓa ɓyin ɗonnzi nun pon ɓǎ nun ci ɓyin swum ndɔʼ, son, ɗyiênì kimmi kɛ mbyi Mvɛ̀nnswæ̀b nun. Ɓyin limmi lwɛn lɛ mɛ̀ ŋgyinni ɓyin ɓwum Yesù Kristò kɛ ŋgyɔ̂ʼ wan hwæn ta kuʼ vɛ̀nɛ̀ʼ yɛnni wɛ̌ ɓyin.
60005010	Son, kɛ nyě yɛ ɓyin yɛ vɛ̀nɛ̀ʼ yɛnni kɛ kwan kwæʼ si nun, M̀vɛ̀nnswæ̀b nɛ ci-kwɛ̀nnzǐ nlim, à yɛ̌ ɓyin fyɔ̀si ɓe kɛ tǒn lwɛn nun, à kimnzi ɓyin, à ɗyili tì kuʼ ɓyin kimmi kɛ mbyi nyon nun. M̀vɛ̀nnswæ̀b loân ɓyin lɛ̀ ɓyin kiìn tòn ɓyin lɛ̀ Yesù Kristò kɛ ntwu yon nun kwan hwæn.
60005011	Nun nɛ cinni ǹkimmɔʼ kwan hwæn. Àmɛ̀n.
60005012	Sìlvɛ̂n nɛ kpaʼ mùn lɛ̀ ǹkɔʼ mwɛn ɗèwà nɛ tòn nɛ. Mùn tǎ nun twɛli wɛ̌ ŋgyinni nyɛ̀m nɛ tǎ she Yesù Kristò cǐ lɛ̀ ǹlim fɔʼ. Mwǔ ŋkɔʼ ɗèwǎ màzwùm yi lɛ mùn kimnzi ɓyin ǹlim kɛ zwum, lɛ̀ mùn shɛ tì kuʼ ɓyin lɛ kwɛ̀nnzǐ nlim Mvɛ̀nnswæ̀b si tì kuʼ wɛ̌ tà shɛ mùn kɔʼ si. Ɓænnênì son mɛ̀ fyàʼ ɓî.
60005013	Ɓwum Yesù Kristò ɓye kɛ cɛ̌ Bàbìlôn, ɓye M̀vɛ̀nnswæ̀b yæ̀n kuʼ wɛ̌ ɓyin, ɓɛ ta ɓyin hwæsi. Mwɛn nyɛ̀m Markù tà kuʼ ɓyin hwæsi.
60005014	Hwæsênì ɓyin nɛʼ lwɛn kɛ nyinnìm shin nun wɛ̌ tà shɛ sɛ yili lɛ mɛ̀ ŋgyinni hwæsi ɓon nɛʼ. Ɓyin ɓɛ ɗyi ɓæti lɛ̀ Yesù Kristò, M̀vɛ̀nnswæ̀b fɛ ɓyin flɔa, ɓyin hwæn.
61001001	Mùn Sìmôn Pìɛ̂r nɛ ta ɓyin ɗèwà ton sɛ kɔi. Mùn ni ci-she Yesù Kristò, mùn ɓɛ tì kuʼ ci-ntwum nyon. Mùn kɔʼ son lɛ̀ ɓyin ɓɛ kɛâ mɛ̀ nlim nyin kɛ nywi Yesù Kristò, m̀banmban wɛ̌ ɓwiʼ. Kɛ̌ nlim màzwùm cinni ǹtwu kɛ mɛʼ yɛʼ, ɓwiʼ lɛ̀ ɓyin m̀ban. M̀vɛ̀nnswæ̀b nɛ fɛ ɓwiʼ son kɛ nyě she lwinni sɛ Yesù Kristò cìe nun, nun nɛ ɗyi Ci-nswæti nyɛʼ, à ɓɛ tì M̀vɛ̀nnswæ̀b nyɛʼ.
61001002	M̀vɛ̀nnswæ̀b ŋgænnì ɓyin, à fɛ ɓyin flɔa kwan hwæn kɛ nlìmmì yɛ ɓyin limmi nun ɓon lɛ̀ Nyɛli nyɛʼ Yesù Kristò.
61001003	Kɛ ŋkimmɔʼ yon nun, Yesù Kristò ci ɓwiʼ limmì M̀vɛ̀nnswæ̀b nɛ lon ɓwiʼ lɛ̀ ɓwiʼ ton lɛ̀ nun kɛ ntwu yon nun, ɓwiʼ ci tì kuʼ lwɛn wɛ̌ nun. Li, kɛ nlìmmǐ màzwùm nun, à fɛâ ɓwiʼ ywum hwæn yɛ ta ɓwiʼ kpea kɛ mbyi nyon nun, lɛ̀ ɓwiʼ cinni kwǔ kɛ̀n she M̀vɛ̀nnswæ̀b yili.
61001004	Kɛ nyè ywum màzwǔm, à lwinnzi ǹkàli twun yɛ nun lɛlakàʼ ǹdìkàʼ ŋwê. À fɛâ ɓwiʼ yì ɗàsì lwukea. Yì ɗàsǐ màzwùm yɛ cì ɓyin nywælì ywum ɓyibbɔa yɛ ɓwum ta tæm kɛ cɛ̌ ŋgyɔ̂ʼ wan, ɓyin cinni tì kuʼ m̀fɔ̀kàʼ fɔʼ lɛ̀ M̀vɛ̀nnswæ̀b.
61001005	Kɛ à si li, mùn shɛ̀ ɓyin lɛ, kɛ ɓyin kɛâ ǹlim kɛ nywi Yesù Kristò, kpæmmênì mɛʼ, ɓyin konndì kwǔ kɛ̀n she lwɛn cinni. Kwan sɛ ɓyin ta kwǔ kɛ̀n she lwɛn cinni, ɓyin konndì tì kon cinni kɛ mwu.
61001006	Kwan sɛ ɓyin cinnâ kon kɛ mwu, ɓyin konndì ɓɛ mɛ̀ ci-mɓæn nlim. Kɛ nyě mɓæn nlim yi, ɓyin konndì ɓɛ mɛ̀ ci-mfyimnzi lɛʼ. Kɛ nyě yɛ ɓyin ɓɛ mɛ̀ ci-mfyimnzi lɛʼ, ɓyin ci tì ywum hwæn wɛ̌ tà shɛ M̀vɛ̀nnswæ̀b yili.
61001007	Ɓyin cimɛ ywum hwæn wɛ̌ tà shɛ M̀vɛ̀nnswæ̀b yili, ɓyin konndì tì mɛ̀ ŋgyinni yili kɛ nyinnìm shin nun. Ɓyin yilimɛ ɓon li, ɓyin konndì tì kuʼ ɓwum hwæn yili.
61001008	Ɓɛshɛ m̀bɔ̀kì tòn nyin ni wɛ̌ ywum yɛ mun tannzi yɛ, lɛ̀ ɓyin ci tì kuʼ yon li kwan mèan hwæn, lɛ̀ lɛŋkæ̀m, ɓyin yɛ Yesù Kristò fɔ̀si lìmmi mbyimbyî, mɛ̀ she nyin kwannzi tì kuʼ mwù.
61001009	Son, mwum nɛ cinni kan ywum màzwùm kɛ kwæʼ nywi shon nun, à ni wɛ̌ ci-ɓwubè nɛ tà ka swum ndɔʼ yɛnni. Ǹlim fyeâ nun lɛ M̀vɛ̀nnswæ̀b zùsâ nun ɓyɛbbi nɛ nun cìe mbyî.
61001010	Mɛ̀ ŋgyinni ɓyɛ̂m, kpæmmênì mɛʼ lɛ̀ ǹkɛ̀ mwu kɛ ywum màzwùm nun ɓǎ ɓyin lisàʼ pisean lɛ M̀vɛ̀nnswæ̀b yæ̀nnâ ɓyin, à lon ɓyin lɛ ɓyin ɓɛ ɓwum ɓyon. A ɓyin ci li, ɓyin ɓa pyì kɛ ɓyɛbbi nun.
61001011	Li, M̀vɛ̀nnswæ̀b yɛ̌ ɓyin mbyi ɗonnzi mgbonmgbon lɛ̀ ɓyin ɗun kɛ ywɔʼ Nyɛli nyɛʼ Yesù Kristò nun. Nun nɛ ɗyi Ci-nswæti nyɛʼ. Ywɔʼ shon si ɗwùmɗwùm.
61001012	Li nɛ ci, kwo fɛʼ she ɓyin limmâ ywum màzwùm nǔn, ɓyin ɗyi tì kimmi kɛ lɛŋkæ̀m she ɓɛ liseâ ɓyin nun, mùn yɛ̌ tì ɓyin yon ɓùnnzea kwan hwæn.
61001013	Ŋ̀gyìn yɛ mǔn kɛ kɛ cɛ̌ ŋgyɔ̂ʼ wan fɛ lɛ̀ mɛʼ yɛ, mùn yɛn lɛ à si lwɛn lɛ mùn ɓunnzàʼ ɓyin ywum màzwùm ɓǎ ɓyin konni.
61001014	Ntwiʼ sɛ mùn lìmmi lɛ kwan ɓa tî læ̀bbi lɛ̀ mùn ywi wɛ̌ tà shɛ Nyɛli nyɛʼ Yesù Kristò shɛ̀e mùn.
61001015	Mùn yɛ̌ lɔʼ ɓɔli lɛ̀ mùn lisàʼ ɓyin mbyi ndɔʼ nɛ ɓyin yɛ ǹzæ̌ʼ lɛʼ yi ɓùnŋgea nun kwan hwæn lɛ̀ mùn ywiâ mùn.
61001016	Kwan sɛ ɓwiʼ shɛe ɓyin m̀bɔ̀kì nɛ Nyɛli nyɛʼ Yesù Kristò ɓɛ̀nne lɛ̀ ǹkimmɔʼ yon nun hwæn, mɛ̀ pwìn mɛ ŋkæ̀n ndɔʼ yɛ mwum wan nɛ ghe yɛ ɓwiʼ ɓe kǎn ɗwì. Son, ɓwiʼ yɛnne ǹtwu yon lɛ̀ mɛ̀ mɛʼ yɛʼ.
61001017	Kwan sɛ Ce nyɛʼ M̀vɛ̀nnswæ̀b fɛe nun ǹtwu, ɓwiʼ ywɔe ǹkwu Mvɛ̀nnswæ̀b nɛ cinni ǹtwu à lan ywum hwæn, yɛ shɛ lɛ: «Nyɛ̌ nɛ ɗyi mwɛn nlim nyɛ̀m, mùn kɛ̌ nun kɛ nzwon nlim nyɛ̀m.»
61001018	Ɓwiʼ nɛʼ, ɓwiʼ ywɔe ǹkwu màzwùm ǹwaì ye kɛ nlim ɗɛb, kwan sɛ ɓwiʼ ɓe kɛ kpaʼ sanmi zwɛm ɓwiʼ lɛ̀ mɛ̀ Yesù.
61001019	Li, ɓwiʼ ta fɔ̀si zwùm tɛ̀li lɛ̀ ǹzæ̌ʼ lɛʼ yɛ mɛ̀ ci-nlɛli kɛ ŋwum Mvɛ̀nnswæ̀b nun shɛkàʼ. À si lwɛn lɛ ɓyin nonnzì mɛ̀ ywiʼ kɛ nzæ̌ʼ lɛʼ yɛ ɓon ɓe shɛ̀ nun, ntwiʼ sɛ à yi wɛ̌ win yɛ ta nyæ̀nnì kɛ njimmi nun, han a kɛn ɓɛ̀n kwan sɛ shikpon yɛ ɓwùmnì. Kɛ kwan màzwùm nun, nun nɛ ɗyi nywæʼ nɛ tǎ ɗwùm moan shikpon yɛ̌ mɛ̀ nlim nyin ŋwannzi.
61001020	Swum zwimbyiʼ sɛ mùn yili lɛ ɓyin limmì, à si lɛ, ǹzæ̌ʼ lɛʼ yɛ ɓɛ kɔʼ kɛ ɗèwǎ Mvɛ̀nnswæ̀b nun, ye konndi ti kwan kɛ ŋwum mɛ ci-nlɛli kɛ ŋwum Mvɛ̀nnswæ̀b nun, ɓɛ wòle kǎn ɓɛ sû yon lɛ̀ ɓon nɛʼ.
61001021	Ntwiʼ sɛ ǹzæ̌ʼ lɛʼ Mvɛ̀nnswæ̌b tà ka waì kɛ mɛ mwù nyan nun. Son, M̀pùn Nsanmi nɛ ɓɛnne ɓon nywi ɓǎ ɓɛ lɛli kɛ ŋwum Mvɛ̀nnswæ̀b nun.
61002001	Kɛ kwan sɛ ɓe mbyî nun, mɛ̀ ci-ntwum mɛ mɓwɛ̀ʼ kwaen kɛ nyinnǐm ŋkwìn ɓwum Mvɛ̀nnswæ̀b nun, m̀banmbɔʼ kuʼ, mɛ̀ nlìsàʼ mɛ ci-mɛ mɓwɛ̀ʼ yɛ tì kuʼ kwan kɛ nyinnìm shin nun. Ɓɛ yɛ ɓyin ǹjè mɛ mɓwɛ̀ʼ shɛ̌, ye yɛ ɓyindɔʼ mɛ̀ mwù kyèa. Kwo fɛʼ Nyɛli nyɛʼ nɛ swæti ɓon, ɓɛ yɛ nun ɓyìnnɔa. Kɛ ncì yɛ ɓon yɛ cì li, ɓɛ yɛ vɛ̀nɛ̌ʼ twun ndɔʼ tɛ̀li kɛ nywi yan nɛʼ.
61002002	Màn ɓwum yɛ̌ mɛ̀ kwǔ kɛ̀n ɓyibbɔa ɓyan ɗwon. Kɛ nyě yi, ɓwum ɗunmi mbyi lɛŋkæ̀m kɔlea.
61002003	Mɛ̀ nlìsàʼ mɛ ci-mɛ mɓwɛ̌ʼ màzwùm ɓi mɛ̀ ci-ntæm ywum, li, ɓɛ yɛ ɓyin mbɛ̀ti lɛ̀ ǹzæ̌ʼ lɛʼ pwìnpwìn yɛ ɓon nɛʼ ta ghe, lɛ̀ ɓon se ɓyin nywi. Son, M̀vɛ̀nnswæ̀b fɔ̀sâ kyìtæ̀ʼ shan ǹdìkàʼ ŋwê. Kwan nzwonmɛ kwæʼ, à yɛ̌ ɓon mlɔ̀si ǹgyìnmbɔʼ.
61002004	Cɛênì fɛʼ, M̀vɛ̀nnswæ̌b ɗonnze kǎn mɛ̀ cikpuʼ ɓye kɛ nlim ɗɛb ɓye cie ɓyɛbbi, son, à ɓænne ɓon, à ɗwìɔ̀ʼ ɓon kɛ swuʼ win nun, cìcì sɛ ɓon ta tòn kwe kpimmea kɛ njimmi nun, lɛ̀ ɓon ɓonŋgàʼ ǹgyìn nɛ M̀vɛ̀nnswæ̀b yɛ̌ ɓon mɛ̀ kæ̀ʼ lànnzi nun.
61002005	Ɓwum ɓɛ ɓe kɛ kwan Nòê nun, M̀vɛ̀nnswæ̌b ɗonnze kǎn tì kuʼ ɓon, son, à cìe ndwin ndwun kìn ɓwum ɓyibbɔa ɓi shɛ. À sukuʼ Nòê swæti lɛ̀ kì-shanmɓì ɓwum ndɔʼ, nun nɛ ɓe ɓwum lɛʼ sɛ kɛ mbyi lɛŋkæ̀m nun shɛ̌.
61002006	Ti lɛ̀ mɛ̀ myi nɛ ɓɛ ɓe lon lɛ Sòdɔ̂m ɓon lɛ̀ Gòmɔ̂r, mɛ̀ myi mɓì màzwùm, M̀vɛ̀nnswæ̀b ɓuse nun lɛ̀ win. Kɛ ncì yɛ li, à lìsàʼ ɓwum ɓyibbɔa ɓye tà ka M̀vɛ̀nnswæ̀b mwumnzi m̀bɔ̀kì swum sɛ yɛ ɓon lànnzi nywi.
61002007	Son, à nywæ̀se mwum ǹlwinni m̀bɔʼ ndɔʼ nɛ ɓɛ ɓe lon lɛ Lɔ̂t. Ǹlim yon ɓe kpanndi zwum lɛ̀ ntwiʼ mɛ̀ kìkæ̀n mɓyibbɔa nɛ ɓwum mɛ nsǒn màzwùm ɓe cì.
61002008	Ntwiʼ kwan sɛ nun ɓe tòn kwe nyinnìm shan nun, mɛ̀ ŋgyinŋgyin, à ɓe ywɔʼ, à yɛn tì kuʼ mɛ̀ lɛʼ mɓyibbɔa nyan. Li, ǹlim ɓe nun kpeli kɛ zwum kɛ nyɛn yɛ nun ɓe yɛn li.
61002009	Mɛ̀ mbɔ̀kì lɛʼ nɛ tòn nɛ hwæn lìsaʼ ɓwiʼ lɛ M̀vɛ̀nnswæ̀b lìmmi mbyi nɛ nun yɛ̌ fyi lɛ̀ nun swæti ɓwum ɓye mwumnzi nun, lɛ̀ ɓyi ɓi nywælì kɛ mɛ vɛ̀nɛ̀ʼ nun. À lìmmi ti kuʼ mbyi nɛ nun yɛ̌ fyi ɓǎ nun ɓæn mɛ̀ ci-ncǐ ɓyɛbbi, lɛ̀ nun yɛnnzi ɓon vɛ̀nɛ̀ʼ kɛ ŋgyìn nɛ nun yɛ̌ mɛ̀ kæ̀ʼ lànnzi nun,
61002010	a lan lɔʼ ɗyě ɓwum ɓye kwɛ̀blea, ɓɛ konndì tì ǹkimmɔʼ Mvɛ̀nnswæ̀b njìli. Mɛ̀ nlìsàʼ mɛ ci-mɛ mɓwɛ̀ʼ ɓye mùn shǐ ɓyin mbyî ɓi, à ɓi zɛʼ mwu kimmi, ɓɛ tà ka mwum ndɔʼ yi, kwo fɛʼ mɛ̀ cikpuʼ Mvɛ̀nnswæ̀b ɓye cinni ǹtwu kɛ ɗɛb. Ɓɛ ta ɓon fyǒn sìmmɔa nûn.
61002011	Mɛ̀ cikpuʼ Mvɛ̀nnswæ̀b ɓi ɓon nɛʼ, kwo fɛʼ she ɓɛ lan mɛ̀ nlìsàʼ mɛ ci-mɛ mɓwɛ̀ʼ ɓi lɛ̀ ǹkimmɔʼ, ɓɛ tà ka ɓwum ɓi wɛ̀si lɛ̀ mɛ̀ nsɛ̀m kɛ swiʼ Mvɛ̀nnswæ̀b.
61002012	Son, ɓwum ɓi ta kuʼ ɓon ywum cìɔʼ lɛ̀ mwù ɗin. À ɓi wɛ̌ mɛ̀ nyæ̀m ɓye kɛ mbo nun, ɓye ɓɛ ta ɓæn lɛ̀ ɓɛ wu. Ɓwum ɓi ta kuʼ ywum suʼ sìmmɔa ɗin shìkì ɓɛ limmì mwù. Lɛŋkæ̀m sɛ, ɓɛ yɛ ywi wɛ̌ mɛ̀ nyæ̀m kɛ mbo nun.
61002013	Vɛ̀nɛ̀ʼ nɛ ɓon yɛnnze ɓwùlu, ɓɛ yɛ kuʼ ɓon fyɔ̀si ɓe lɛ̀ vɛ̀nɛ̀ʼ. Ntwiʼ sɛ kwo fɛʼ ŋganŋgan nywɔʼ, ɓwæʼ tà ka ɓon kwɛ̀nni lɛ̀ ǹcǐ ywum ɓyibbɔa wɛ̌ tà shɛ mɛ̀ nlim nyan yili. Kwan sɛ ɓɛ kin ɓyin cinni, ɓyin ji tì kuʼ ji lɛ̀ ɓon m̀banmban, à si ɓyin lɛʼ kwɛ̀nnjin. Ɓɛ ta ɓyin pɔkea, li, ǹlim ɗunmi ɓon lwukea zwum lɛ̀ mɛ̀ bɛ̀b nyan.
61002014	Ɓwum màzwùm, mɛ̀ nlim nyan tà kuʼ suʼ kɛ̀n kɛ nlon mɛ sìbɔʼ nun. Ɓwæʼ tà ka ɓon kwɛ̀nni lɛ̀ ǹcǐ ɓyɛbbi. Ɓɛ ta ɓwum swublea pyìsi kɛ ɓyɛbbi nun lɛ̀ mɛ̀ bɛ̀b nyan. Mɛ̀ nlim nyan tǎ suʼ ɗyi kwan hwæn kɛ ntæm ywum nun, li, ǹke Mvɛ̀nnswæ̀b yɛ ɓon ɓænni.
61002015	Ɓɛ ɗwiâ mbyi lɛŋkæ̀m ɓe nyè, ɓɛ ɓwuɔ̀ʼ pɛɗin. Ɓɛ ta mɛ̀ kwǔ kɛ̀n Bàlâm mwɛn Bòzɔ̂r ɗwon. Mwum màzwùm nɛ ɓe lwɛn ywo lɛ̀ ǹcǐ ɓyɛbbi ɓǎ nun yê lòn.
61002016	Son, M̀vɛ̀nnswæ̀b wɛ̀si nun ntwiʼ sɛ nun fyinnzi ŋwum yon. Kɛ kwan màzwùm nun, m̀væ̀mndè ɗunmi lɛli lɛ̀ nun wɛ̌ mwum, a twɔʼ she mgbɔ̀tea sɛ ci-nlɛli kɛ ŋwum Mvɛ̀nnswæ̀b nun ni yili lɛ nun ci si.
61002017	Ɓwum ɓye mùn shɛ̀e ɓyin ɓi, à ɓi wɛ̌ mɛ̀ mwù ɗuʼ nɛ swimmɔa nùn. Ɓɛ ɓɛ tì kuʼ wɛ̌ ɗɛb mvu sɛ m̀pùn ta twɔti. M̀vɛ̀nnswæ̀b fɔ̀sâ ɓon cǐ tòn shan kɛ njimmi nlo nun lɛ fyìiì.
61002018	Ɓɛ ta mwù twuli kɛ bàbà nun lɛ̀ ǹzæ̌ʼ lɛʼ pwìnpwìn mèan yɛ ta ɓon kwean kɛ ŋwum. Li, ɓɛ ta yili lɛ ɓon ɓwusi tì ɓwum ɓye kɛ kwaìn kɛ ŋkwìn ɓwum ɓye kɛ kɛ njimmi nun. Ɓɛ mbɛtì ɓon, lɛ̀ ɓyi ɓi ci kuʼ mɛ̀ lɛʼ mɓyibbɔa wɛ̌ ɓon.
61002019	Ɓon lɛ: ɓyi ɓi yɛ ɓɛ lɛ̀ mɛ̀ mwù nyan. Son, ɓon nɛʼ ɓɛ ta lɛʼ li ɓi ɓi mɛ̀ son mɛ̀ lɛʼ mɓyibbɔa. Ntwiʼ swum sɛ mwum tǎ mwù kɛ̌ kɛ nlim ǹzwɔnzwɔ̀ʼ, lɛ̀ à ni son swum màzwùm.
61002020	Ɓɛshɛ mwum ndɔʼ ɗonnzâ mɛ̀ lɛʼ mɓyibbɔa ntwiʼ sɛ nun lìmmi Nyɛli nyɛʼ Yesù Kristò nɛ ɗyi Ci-nswæti nyɛʼ, kɛ nyě yi, à kònndì tì mɛ̀ lɛʼ mɓyibbɔa ɗunmi ɓe, mɛ̀ lɛʼ mɓyibbɔa màzwùm nɛ nun fyòn kɛ̀ kɛ swiswiʼ, mwum màzwǔm, à yɛ̌ vɛ̀nɛ̀ʼ yɛnni kɛ tòn shon nun, a lan she ɓe mbyî.
61002021	Sɛ ɓê lwɛn kɛ cì shon lɛ ɓa à kɛ̀ kwù kɛ mbyi Mvɛ̀nnswæ̀b nun, lɛ̀ she nun lìmmâ mbyi màzwùm, son, à yònnzì ǹyè lɛ̀ lɛʼ Mvɛ̀nnswæ̀b.
61002022	Ɓwum màzwùm tǎ mɛ̀ ŋkæ̌n lɛʼ nyɛ̌ ɓɛ ta ɗwì lìsea lɛ à ɓi lɛŋkæ̀m, nyɛ̌ ɓɛ ɗwi lɛ: «Swum sɛ mwɛn mbyiʼ tǎ gbuʼ, à tǎ fyòn ɓe lɛ̀ nun ji son.» Ǹdɔʼ ni tì lɛ: «Kìpuʼ sɛ ɓɛ ɓɔsi jenɛ ta kɛ̌n son nɛʼ sonnzi ɓe kɛ mɛ mlɔ̌ʼ nun.»
61003001	Mɛ̀ ŋwè ɓyɛ̂m, ɗèwà she mɛ mɓì sɛ mùn kɔi ɓyin sɛ. Kɛ yi ɗèwà ɓî yi nun, mùn tà ɓyin ywum yɛ ɓyin ywɔâ mbyî nùn ɓùnnzi, lɛ̀ ɓyin konni.
61003002	Mùn yili ɓyin ɓunŋgàʼ ǹzæ̌ʼ lɛʼ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛlakàʼ, kònndì lɛ̀ ye Nyɛli nyɛʼ Yesù Kristò nɛ ɗyi Ci-nswæti nyɛʼ ɓe ɓyin shɛ̌ kɛ mɛ ŋwum mɛ̀ ci-ntwum ɓyon ɓye nun fyie ɓyin.
61003003	Swum zwimbyiʼ sɛ mùn yili mùn shɛ ɓyin si lɛ: Kɛ ŋgyin mmlɔ̀kàʼ ŋgyɔ̂ʼ wan nun, mɛ̀ ci-ŋgɔlaʼ yɛ kwan, lɛ̀ ɓɛ ta ywum cǐ wɛ̌ tà shɛ ɓon yili.
61003004	Ɓɛ yɛ ɓyin kɔlea lɛ̀ ɓɛ ta shɛ̀ lɛ: «Yesù Kristò cìe kàn ɓyin ǹkàli lɛ nun yɛ̌ ɓɛ̌n? Son, à ni fɛn? Ǹdìkàʼ nɛ mɛ̀ mbibea ɓyɛʼ ywie, ɓwiʼ yɛn lɛ ywum ta kuʼ ɓon lànnzì wɛ̌ kɛ nɗunmi ŋgyɔ̂ʼ wan.»
61003005	Ɓwum ɓɛ ta lɛʼ li ɓi, ɓɛ yili kan ɓon limmì lɛ kwan sɛ M̀vɛ̀nnswæ̀b fɔ̀e ɗɛb lɛ̀ ŋgyɔʼ, à cìe ywum hwæn kwan kɛ nlɛli yon nun. À fɔ̀e ŋgyɔʼ ɓon lɛ̀ mlǎʼ, à cì mlǎʼ sɛnndi, ɗan ŋgyɔʼ kwan ɓe.
61003006	Mlǎʼ yɛ M̀vɛ̀nnswæ̀b wue ɓwum mbyî nun kwan sɛ nun fyie ndwin ndwun à kìn ɓon shɛ hwæn pæʼ.
61003007	Ǹlɛli yon yɛ yɛ tì kuʼ cì ɗɛb lɛ̀ ŋgyɔʼ yɛ ɓwiʼ ta yɛn jenɛ yɛ yɛ tòn kwe, a kɛn wòlì kwan sɛ nun yɛ̌ yon twɛ̀nni lɛ̀ win. À yɛ̌ tì yon kɛ̌ kwe a kɛn tì wòlì ǹgyìn nɛ nun yɛ̌ ɓwum mɛ̀ kæ̀ʼ lànnzi, à mlɔ̀sì tì mɛ̀ ci-ncǐ ɓyɛbbi hwæn.
61003008	Mɛ̀ ŋwè ɓyɛ̂m, ǹzæ̀ʼ lɛʼ m̀bɔʼ ndɔʼ ni kwe nyɛ̌ ɓa ǹlim fye ɓyin lɛ̀ nun. Ǹzæ̀ʼ lɛʼ màzwùm ni lɛ, kɛ mɛʼ Nyɛli nyɛʼ M̀vɛ̀nnswæ̀b, ǹgyìn m̀bɔʼ ni kɛ cì shon wɛ̌ ɗwǔm ŋkæm, ɗwǔm ŋkæm yi kuʼ kɛ cì shon wɛ̌ ǹgyìn m̀bɔʼ.
61003009	Ɓyindɔʼ ta ɓàkàʼ lɛ M̀vɛ̀nnswæ̌b tà ka pwæ̀ti ywum yɛ nun tǎ lɛli lwinnzi. Son, li nɛ ɓan. À tǎ ǹlim ɓænni kɛ ntwiʼ yin, ntwiʼ sɛ ǎ yili kan lɛ mwum ndɔʼ ɓwu. À yili lɛ mwum hwæn yonnzì ǹlim yon, à kyììlì lɛ̀ ɓyɛbbi.
61003010	Mwum ndɔʼ lìmmi kan ǹgyìn nɛ Yesù yɛ̌ ɓɛ̀n. Ŋ̀gyìn màzwùm yɛ̌ ɓwiʼ sɛmnzi nun wɛ̌ tà shɛ ci-nywiʼ tǎ ɓɛ̀n. Kɛ ŋgyìn màzwùm nun, ɗɛb yɛ ɓwu lɛ̀ ywum ta twùm lɛ ɓòòò. Win yɛ ywum ye zwô ɓusi hwæn. Ywum ŋgyɔ̂ʼ wan, kònndì lɛ̀ ŋgyɔʼ nun nɛʼ, yɛ yɛ kuʼ fyaʼ hwæn.
61003011	Kɛ ywum hwæn yɛ ɓuʼ li, yǎ kwǔ kɛ̀n sɛ sɛ yili lɛ ɓyin cinni? Sɛ yili lɛ kwǔ kɛ̀n shin ɓɛ sanmi, ɓyin mwumnzi tì M̀vɛ̀nnswæ̀b lɛ̀ ǹlim fɔʼ.
61003012	Suênì mɛʼ kɛ̌ kɛ ŋgyìn màzwùm nun, ɓyin kimnzi nywi lɛ̀ ǹcǐ ywum lwukea, ɓǎ ǹgyìn ni pwætì ɓɛ̀n. Nywɔʼ màzwǔm, win yɛ ɗɛb twɛ̀nni, yɛ ɓusi son, lɛ̀ ywum yɛ kwe zwô hwæn.
61003013	Son, M̀vɛ̀nnswæ̀b cìe ɓwiʼ ǹkàli lɛ nun yɛ̌ ɓwiʼ ɗɛb she nywæb lɛ̀ ŋgyɔʼ nyɛ̌ nywæb fǒ. Kɛ kwan màzwǔm nun, ywum yɛ suʼ ɓɛ wɛ̌ tà shɛ M̀vɛ̀nnswæ̀b yili. Son sɛ ɓwiʼ ta ɓònŋgàʼ.
61003014	Mɛ̀ ŋwè ɓyɛ̂m, kɛ mɓònŋgǎʼ ŋgyìn màzwùm nun, kimnzênì nywi lɛ̀ ɓyin cinni kwǔ kɛ̀n she lwɛn, ɓyin ɓɛ sanmi kɛ mɛʼ Mvɛ̀nnswæ̀b, shìkì ɓyɛbbi ndɔʼ ɓɛ kuʼ ɓyin kɛ nywi. Ɓyin ton tì kuʼ kɛ mlaʼ flɔa nun.
61003015	Lìmmênì lwɛn lɛ Nyɛli nyɛʼ Yesù tǎ m̀ɓɛ̀n yon mgbæ̀nnzi ntwiʼ sɛ nun yili lɛ mwum hwæn swæʼ. Li nɛ ŋgyinni nyɛʼ Pɔ̂l nyɛ̌ ɓwiʼ yili ǹzwɔnzwɔ̀ʼ kɔi ɓyin kɛ ɗèwà shon nun. À kɔʼ yon lɛ̀ kon sɛ M̀vɛ̀nnswæ̀b fɛe nun mwu nun.
61003016	Lɛʼ fɔʼ màzwùm sɛ nun tǎ kwùbtàʼ kɛ yi ɗèwà yon nun hwæn. Kɛ yi ɗèwǎ màzwùm nun, yì cìcì ndɔʼ yi kwe nlim kyìbli, ye ɓwum tà ka pwæ̀ti ywɔʼ. Mɛ̀ nshì-nlìmmì ɓye ɓæn kan lɛʼ Mvɛ̀nnswæ̀b lɛ̀ lɛŋkæ̀m, ɓɛ ta yì cìcǐ màzwùm yònnzea wɛ̌ tà shɛ ɓon yili. M̀banmbɔʼ wɛ̌ tà shɛ ɓɛ ta yì cìcì nzæ̌ʼ lɛʼ Mvɛ̀nnswæ̀b ndɔʼ yònnzea li. Kɛ ncì yɛ ɓon ta cì li, ɓɛ ta kyìtæ̌ʼ Mvɛ̀nnswæ̀b tɛ̀li kɛ nywi yan nɛʼ.
61003017	Son, ɓyin mɛ̀ ŋwè ɓyɛ̂m, m̀bɔ̀kì nɛ ɓyin limmâ ywum màzwùm jenɛ, konnênì lwɛn lɛ̀ yon, ɓyin læ̀kì mwù kɛ̌ lɛ̀ ǹzæ̌ʼ lɛʼ mɛ mɓwɛ̀ʼ ye ɓwum ɓyibbɔa ta shɛ̀, ɓyin ɗonnzi cɛ̌ ɓyin twɔʼ kwù nun kimmi.
61003018	Kɛ̀nnênì mbyimbyî kɛ mbyi Nyɛli nyɛʼ Yesù Kristò nun, ɓǎ ɓyin fɔsì nun nɛ ɗyi Ci-nswæti nyɛʼ lìmmi lwɛn, ɓyin limmì tì kuʼ m̀bɔ̀kì nɛ nun tǎ lwɛn cǐ lɛ̀ ɓwiʼ. Ǹtwu ɓɛ lɛ̀ nun ǹɗunmi ye jenɛ han a kɛn ɓɛ̀n li kwan hwæn. Àmɛ̀n.
62001001	Ɓwiʼ ta ɓyin ɗèwà ton sɛ kɔi kɛ nywi Ǹzæ̀ʼ lɛʼ nyɛ̌ cinni ǹzison. Kwan sɛ ɓe lɛ̀ ŋgyɔ̂ʼ wan ɗunmi kifɛʼ, Ǹzæ̀ʼ lɛʼ màzwùm ɓe lɛ̀ à ti kwe. Ɓwiʼ yɛnne nun, ɓwiʼ ywɔʼ tì kuʼ swum sɛ nun lɛle lɛ̀ mɛ̀ ywiʼ ɓyɛʼ. Ɓwiʼ yɛnne ma nun lɛ̀ mɛʼ yɛʼ, ɓwiʼ yinndì tì nun lɛ̀ mɛ̀ fyàʼ ɓyɛʼ.
62001002	Kwan sɛ Ǹzæ̀ʼ lɛʼ nyɛ̌ tǎ ǹzison ɗwùmɗwùm fɛ nɛ kwean pisean, ɓwiʼ yɛnne nun. Li nɛ ci ɓwiʼ ta lɛʼ shon lɛli, ɓwiʼ ta ɓyin ǹzison she ɗwùmɗwǔm màzwùm sannzi. She ɓe kì ǹdìkàʼ ŋwê gwùmni kɛ ɗɛb fyaʼ Ce nyɛʼ M̀vɛ̀nnswæ̀b, son jenɛ, à kwàsâ ɓwiʼ son pisean.
62001003	Swum sɛ ɓwiʼ yɛnne, ɓwiʼ konndi ywɔʼ si, ɓwiʼ ta ɓyin son sannzi lɛ̀ ɓyin ɓɛ kuʼ ɓæti lɛ̀ ɓwiʼ kɛ mɓæti yɛ ɓwiʼ ɓi ɓæti lɛ̀ Ce nyɛʼ M̀vɛ̀nnswæ̀b ɓon lɛ̀ Mwɛn nyon Yesù Kristò.
62001004	Ɓwiʼ ta ɓyin ywum ton yɛ kɔi ɓǎ ɓwiʼ ɓɛ lwinni lɛ̀ ǹdàli.
62001005	M̀vɛ̀nnswæ̀b ni ǹwanni, ǎ yili kan njimmi kɛ nywi yon. Ǹtwum yɛ ɓwiʼ ywɔe kɛ ŋwum Yesù Kristò, ɓwiʼ konndi ɓyin shɛ̌, à yi.
62001006	A ɓwiʼ shɛ lɛ ɓwiʼ ti ɓæti lɛ̀ M̀vɛ̀nnswæ̀b lɛ̀ ɓwiʼ ta kɛ̀n mbyî kɛ ncǐ ɓyɛbbi nun, lɛ̀ ɓwiʼ ta ɓwɛ̀lì ɗin, lɛŋkæ̀m ndɔʼ ɓa ɓwiʼ nywi.
62001007	Son, ɓɛshɛ ɓwiʼ ton kɛ ŋwanni nun wɛ̌ tà shɛ M̀vɛ̀nnswæ̀b nun nɛʼ ni kɛ ŋwanni nun, ɓwiʼ ɓi ŋwum fɔʼ lɛ̀ ɓwùlu. Mvæb Mwɛn nyon Yesù yɛ swi ŋgæʼ mɛ̀ ɓɔtɔʼ nun ta ɓwiʼ ɓyɛbbi nyɛʼ pɔ̀si.
62001008	Ɓɛshɛ ɓwiʼ ɓyinnɔ̀ʼ lɛ ɓyɛbbi ndɔʼ ɓa ɓon ɓwiʼ nywi, ɓwiʼ ta ɓwiʼ nɛʼ pɔkea ɗin, lɛŋkæ̀m ɓa ɓwiʼ nywi.
62001009	Son, ɓɛshɛ ɓwiʼ kwasi ɓyɛbbi nyɛʼ swiʼ Mvɛ̀nnswæ̀b, ɓwiʼ woli ɓwiʼ tɛlènì zwùm lɛ̀ nun lɛ à yɛ̌ ɓwiʼ nun zùsi, à cì ɓwiʼ ɓɛ ɓwum sanmea kɛ swiʼ shon. À yɛ̌ cì li ntwiʼ sɛ à ni ǹlwinni kɛ mɛ lɛʼ nyon nun.
62001010	Ɓɛshɛ ɓwiʼ ɓyinnɔ̀ʼ lɛ ɓwiʼ cì kan ɓyɛbbi lɛ̀ ɓwiʼ ta M̀vɛ̀nnswæ̀b twɛli lɛ̀ ci-mɛ mɓwɛ̀ʼ, ǹzæ̌ʼ lɛʼ yon ɓa ɓwiʼ kɛ mɛ nlim nun.
62002001	Ɓwɛn ɓyɛ̂m, mùn tà ɓyin ɗèwà sɛ ton sɛ kɔi lɛ̀ ɓyin læ̀kì ɓyɛbbi cǐ. Son, a kiìn ɓɛ̀n nywɔʼ ndɔʼ, mwum ndɔʼ pyì kɛ ɓyɛbbi nun, lìmmênì lɛ ɓwiʼ cinni ci-nɗyi ŋgìm kɛ swiʼ Ce M̀vɛ̀nnswæ̀b. Ci-nɗyi ŋgìm màzwùm ni Yesù Kristò nɛ ɗyi ǹsanmi.
62002002	Nun nɛ ywi ŋgæʼ mɛ̀ ɓɔtɔʼ zwɛm lɛ̀ M̀vɛ̀nnswæ̀b zusì ɓwiʼ ɓyɛbbi nyɛʼ. Ǎ suʼ kan ywi ntwiʼ ɓyɛbbi nyɛʼ, à ywi tì kuʼ ntwiʼ ɓyɛbbi lan wan hwæn.
62002003	Ɓɛshɛ ɓwiʼ ɗwonnzi ǹzæ̌ʼ lɛʼ Mvɛ̀nnswæ̀b, cìcǐ màzwùm sɛ ɓwiʼ yɛ lìmmì lɛ ɓwiʼ limmâ M̀vɛ̀nnswæ̀b.
62002004	A mwum ndɔʼ ɗyi, à shɛ̀ lɛ: «Mùn lìmmâ M̀vɛ̀nnswæ̀b””, lɛ̀ ǎ tà ka swum sɛ nun lɛli ɗwonnzi, ci-mɛ mɓwɛ̀ʼ nɛ, lɛŋkæ̀m ndɔʼ ɓa nun nywi.
62002005	Son, mwum nɛ tǎ ǹzæ̌ʼ lɛʼ Mvɛ̀nnswæ̀b ɗwonnzi, à kɛ̀ yon nlim yon nun, nun nɛ ta M̀vɛ̀nnswæ̀b yili lɛ̀ ǹlim fɔʼ. M̀bɔ̀kì nɛ ɓwiʼ woli kim ɓwiʼ limmì lɛ ɓwiʼ ti ɓæti lɛ̀ M̀vɛ̀nnswæ̀b ni lɛ,
62002006	mwum nyɛ̌ tǎ shɛ̀ lɛ nun ni m̀ɓæti lɛ̀ M̀vɛ̀nnswæ̀b, mbyi ndɔʼ ɓa mbyî, sukuʼ ǹɗwon mɛ kwù Yesù.
62002007	Mɛ̀ ŋwè ɓyɛ̂m, lwuà nyɛ̌ mùn tà ɓyin kɔi ni, nyɛ̌ nywæb nɛ ɓan. Son, pwìn lwuà nyɛ̌ ɓɛ shɛâ ɓyin mbyî, nywɔʼ nɛ ɓɛ sɛte ɓyin Ǹtwum Yesù Kristò shɛ̌ nɛ. Pwìn lwuà màzwùm ni ǹzæ̀ʼ lɛʼ nyɛ̌ ɓyin ywɔâ nùn.
62002008	Kwo fɛʼ li, à ni wɛ̌ lwuà nywæb nɛ mùn tà ɓyin kɔi. Yesù Kristò lìsea kɛ kwǔ kɛ̀n shon nun lɛ lwuà màzwùm ni lɛŋkæ̀m. Ɓyin ti kuʼ, ɓyin ta lìsàʼ kɛ kwǔ kɛ̀n shin nun li. Ɓwiʼ limmi lɛ swum nywæb sɛ, ntwiʼ sɛ njimmi ti yean nun, ɓwiʼ ti ǹwanni shɛ ŋkæ̀mŋkæm yɛnni nùn.
62002009	Mwum nyɛ̌ tǎ shɛ̀ lɛ nun ni kɛ ŋwanŋwan nun, kɛ nyě yi, à tà nun ŋgyinni nyon ɓyìnnzi, lìmmênì lɛ ǎ kɛ kɛ njimmi nun.
62002010	Son, mwum nyɛ̌ tǎ ŋgyinni nyon yili, à tǎ tòn kɛ ŋwanŋwan nun. Swum ndɔʼ ɓa nun nywi she yɛ cì lwikwæ̌n pyì ɓyɛbbi nun.
62002011	Son, mwum nyɛ̌ tǎ ŋgyinni nyon ɓyìnnzi, à ni kɛ njimmi nun, à tǎ kɛ̀n kɛ njimmi nun, shìkì à lìmmi cɛ̌ nun tǎ kɛ̀n, ntwiʼ sɛ njimmi ɗwɔkea nun mɛʼ kɛ mwu.
62002012	Ɓwɛn ɓyɛ̂m, mùn tà ɓyin ɗèwà sɛ ton sɛ kɔa ntwiʼ sɛ M̀vɛ̀nnswæ̀b zùsâ ɓyin ɓyɛbbi nyin kɛ jin Yesù Kristò nun.
62002013	Ɓyin mɛ̀ ce, mùn tà ɓyin son kɔa ntwiʼ sɛ ɓyin limmi mwum nɛ ɓe, lɛ̀ ŋgyɔ̂ʼ wan kwan kifɛʼ. Ti lɛ̀ ɓyin mɛ̀ mbìpǎn, mùn tà ɓyin son kɔa ntwiʼ sɛ ɓyin leân Satæ̀n lɛ̀ ǹkimmɔʼ.
62002014	Ɓyin ɓwɛn, mùn kɔâ ɓyin ɗèwà ton sɛ ntwiʼ sɛ ɓyin limmi lɛ M̀vɛ̀nnswæ̀b nɛ ɗyi Ce nyɛʼ. Ɓyin mɛ̀ ce, mùn kɔâ ɓyin son ntwiʼ sɛ ɓyin limmi mwum nɛ ɓe, lɛ̀ ŋgyɔ̂ʼ wan kwan kifɛʼ. Ti lɛ̀ ɓyin mɛ̀ mbìpǎn, mùn kɔâ ɓyin son, ntwiʼ sɛ ɓyin ɗyi kimmi, ɓyin ɓæn lɛʼ-Nswæ̀b kɛ mɛ nlim nyin nun, ɓyin leân tì kuʼ Satæ̀n lɛ̀ ǹkimmɔʼ.
62002015	Ɓa ɓyin tæm ywum ye ŋgyɔ̂ʼ wan, shìkì ɓyin kɛ mwù lɛ̀ yon. Ɓɛshɛ mwum ndɔʼ kɛ̀ mwù kɛ nywi ywum ye ŋgyɔ̂ʼ wan nun, lìmmênì lɛ ǎ tà ka M̀vɛ̀nnswæ̀b yili.
62002016	Ywum ye ŋgyɔ̂ʼ wan nun yi lɛ: mɛ̀ mɓàkàʼ mɓyibbɔa nɛ tǎ waì kɛ nlim nun, ǹtimmaʼ ywum yɛ ɓa ywû, ǹshelaʼ nywi kɛ ywum yɛ wù cinni nun. Ywum màzwùm hwæn li, yɛ ta waʼ kɛ cɛ̌ ŋgyɔ̂ʼ wan, yɛ tà ka waì kɛ cǐ Ce nyɛʼ M̀vɛ̀nnswæ̀b.
62002017	Ŋgyɔ̂ʼ wan tǎ mlɔ̀ʼ lɛ̀ ywum yɛ ɓwum ta tæm kwe nun hwæn. Son, ti lɛ̀ mwum nyɛ̌ tǎ swum sɛ M̀vɛ̀nnswæ̀b yili cǐ, à tǎ tòn ɗwùmɗwùm.
62002018	Ɓwɛn ɓyɛ̂m, m̀mlɔ̀kàʼ ŋgyɔ̂ʼ wan ti kwɛmmi nùn. Ɓyin ywɔâ lɛ ci-ɓyìnnzì Kristò yɛ̌ ɓɛ̀n, kwan sɛ ŋgyɔ̂ʼ wan ti kwɛmmi lɛ̀ m̀mlɔ̀kàʼ. Jenɛ, mɛ̀ ci-ɓyìnnzì ɓyon ɓɛnnâ mèan ǹzwɔʼ. Sɛ lisaʼ lɛ ŋgyɔ̂ʼ wan nzwonmɛ kwæʼ lɛ̀ nun mlɔʼ.
62002019	Mɛ̀ ci-ɓyìnnzǐ màzwùm kwan kɛ ŋkwìn yɛʼ nun, son, ɓwiʼ ɓe kǎn ŋwum fɔʼ lɛ̀ ɓon, son sɛ ci ɓɛ kɛn. Ɓwiʼ ɓê ŋwum fɔʼ lɛ̀ ɓon, ɓɛ kɛnnè kǎn. Swum màzwùm lannze li, lɛ̀ wɛn nɛ hwæn limmì lɛ ɓɛ ɓe kǎn ŋwum fɔʼ lɛ̀ ɓwiʼ.
62002020	Ti lɛ̀ ɓyin, Kristò fɛâ ɓyin M̀pùn Nsanmi nyon. Li nɛ ci ɓyin limmi ywum yɛ ɗyi lɛŋkæ̀m hwæn.
62002021	Ŋgɔʼ yɛ mùn kɔi ɓyin yi, a ɓa lɛ̀ ntwiʼ ɓyin lìmmi kan lɛŋkæ̀m. Mùn kɔi lɛ̀ mùn shɛ ɓyin lɛ ɓyin limmi son, ɓyin limmi tì kuʼ lɛ mɛ̀ mɓwɛ̌ʼ tà ka kwan kɛ lɛŋkæ̀m nun.
62002022	Ti, yǎ mwum nɛ ɗyi ci-mɛ mɓwɛ̀ʼ? Ci-mɛ mɓwɛ̀ʼ ni mwum nyɛ̌ tǎ ɓyìnnɔ̀ʼ lɛ Yesù ɓǎ Kristò, mwum nɛ M̀vɛ̀nnswæ̀b fyii. Ci-mɛ mɓwɛ̀ʼ màzwùm ni ci-ɓyìnnzì Kristò. À tǎ ɓyìnnɔ̀ʼ lɛ Ce nyɛʼ M̀vɛ̀nnswæ̀b ɓon lɛ̀ mwɛn nyon Yesù Kristò ɓyi ɓi ɓan.
62002023	Mwum nyɛ̌ tǎ ɓyìnnɔ̀ʼ lɛ Yesù ɓǎ Mwɛn Mvɛ̀nnswæ̌b, ǎ lìmmi kan M̀vɛ̀nnswæ̀b. Son, mwum nɛ ɗyi, à shɛ̀ lɛ Yesù ni Mwɛn Mvɛ̀nnswæ̀b, à limmì Ce nyɛʼ M̀vɛ̀nnswæ̀b.
62002024	Son sɛ ci, mùn tà ɓyin shɛ̌ lɛ, ɓænnênì kɛ mɛ nlim nyin nun ǹzæ̌ʼ lɛʼ yɛ ɓyin ywɔe kwan sɛ ɓɛ sɛte ɓyin ǹtwum Yesù Kristò shɛ̌. Ɓɛshɛ ǹzæ̌ʼ lɛʼ yɛ ɓyin ywɔe kɛ kwan màzwùm nun yi ɓyin kɛ mɛ nlim nun, ɓyin yɛ tòn ɓæti lɛ̀ Ce nyɛʼ M̀vɛ̀nnswæ̀b ɓon lɛ̀ Mwɛn nyon.
62002025	A ɓwiʼ ci li, swum sɛ Kristò kɛ̀e ɓwiʼ ǹkàli lɛ nun yɛ̌ ɓwiʼ fɛ si ǹzison ɗwùmɗwùm.
62002026	Mùn tà ɓyin ywum yɛ ton yɛ kɔi kɛ nywi ɓwum ɓɛ yili ɓɛ pɔkaʼ ɓyin.
62002027	Ti lɛ̀ ɓyin, M̀pùn Nsanmi nɛ Kristò fɛ ɓyin ni ɓyin mɛ nlim nun. M̀bɔ̀kì nɛ M̀pùn màzwùm ni ɓyin kɛ mɛ nlim nun, à tà ɓyin ywum hwæn pæʼ lìsea, sɛ yili lɛ ǹlìsàʼ ndɔʼ kwan, à kònndì tì ɓyin ywum ye ɗin lìsea? Ɓan, ywum yɛ M̀pùn Nsanmi tà ɓyin lìsea à yi lɛŋkæ̀m, mɛ̀ mɓwɛ̀ʼ yɛ ɓan. Kɛ à si li, ywɔtêni swum sɛ M̀pùn Nsanmi tà ɓyin lìsea, ɓyin ton ɓæti lɛ̀ Yesù Kristò.
62002028	Kɛ à si li, ɓwɛn ɓyɛ̂m, tòênnì ɓæti lɛ̀ Yesù Kristò, ɓǎ ɓwiʼ ɓɛ mɛ̀ ci-kim nlim, kwɛ̀nnjin læ̀kì kuʼ ɓwiʼ ɓænni swiʼ shon, nywɔʼ nɛ nun yɛ̌ fyònnì.
62002029	Kɛ ɓyin limmi lɛ Yesù Kristò ni ǹsanmi, li, ɓyin limmì tì kuʼ lɛ mwum nyɛ̌ tǎ ywum yɛ ɗyi sanmea cǐ ni mwum Mvɛ̀nnswæ̀b.
62003001	Cɛênì fɛʼ m̀bɔ̀kì nɛ Ce nyɛʼ M̀vɛ̀nnswæ̀b yili ɓwiʼ. Ǹyili yɛ nun yili ɓwiʼ yi twun, son sɛ ci à tǎ ɓwiʼ lon lɛ ɓwum ɓyon. A si kuʼ li, ɓwiʼ ɓi ɓwum ɓyon lɛŋkæ̀m. Mbyi nɛ ɓwum ŋgyɔ̂ʼ wan lìmmi kan lɛ ɓwiʼ ɓi ɓwum Mvɛ̀nnswæ̀b, à ni lɛ ɓon nɛʼ lìmmi kan M̀vɛ̀nnswæ̀b nun nɛʼ.
62003002	Mɛ̀ ŋwè ɓyɛ̂m, ɓwiʼ ti jenɛ ɓwɛn Mvɛ̀nnswæ̀b. Kɛ̀ ɓwiʼ yɛ ɓɛ lɛ, kɛ kwan sɛ ta kìn nun? M̀vɛ̀nnswæ̀b lìsaʼ kifɛʼ ɓwiʼ son. Son, swum sɛ ɓwiʼ limmi si lɛ kwan sɛ Kristò yɛ̌ fyònnì, ɓwiʼ yɛ kuʼ ɓɛ wɛ̌ nun, ntwiʼ sɛ ɓwiʼ yɛ nun yɛnni wɛ̌ tà shɛ nun ni kuʼ.
62003003	Mwum hwæn nyɛ̌ cinni m̀ɓàkǎʼ màzwùm kɛ nlim nun, ɓa à cì tì ɓyɛbbi, wɛ̌ tà shɛ Kristò nun nɛʼ tà ka ɓyɛbbi cǐ.
62003004	Mwum hwæn nɛ tǎ ɓyɛbbi cǐ gbaʼ tǎ lwuà Mvɛ̀nnswæ̀b pyǐ. Ntwiʼ sɛ m̀pyǐ lwuà Mvɛ̀nnswæ̀b yɛ ɓɛ ta lon lɛ ǹcǐ ɓyɛbbi.
62003005	Ɓyin limmi lwɛn lɛ Yesù Kristò ɓɛ̀nne ŋgyɔ̂ʼ wan lɛ̀ nun pæʼ ɓwiʼ ɓyɛbbi nywi. Ti lɛ̀ nun, kwo fɛʼ ɓyɛbbi m̀bɔʼ ndɔʼ ɓa nun nywi.
62003006	Li, mwum nyɛ̌ tǎ tòn m̀ɓæti lɛ̀ nun tà ka ɓyɛbbi cǐ. Son, mwum nyɛ̌ tǎ ɓyɛbbi cǐ kwan hwæn yɛn kifɛʼ Yesù, shìkì à lìmmì kuʼ nun.
62003007	Ɓwɛn ɓyɛ̂m, ɓa kì ɓyin yili mwum ndɔʼ pɔkaʼ ɓyin. Mwum nyɛ̌ tǎ ywum yɛ ɗyi sanmea cǐ, nun nɛʼ ni kuʼ ǹsanmi wɛ̌ tà shɛ Yesù Kristò ni ǹsanmea.
62003008	Ti lɛ̀ mwum nyɛ̌ tǎ ɓyɛbbi cǐ kwan hwæn, à ni mwum Satæ̀n, ntwiʼ sɛ Satæ̀n ɗunme ɓyɛbbi cǐ ǹdìkàʼ nɛ ŋgyɔ̂ʼ wan kweân. Mwǔ mɓɛ̀n yɛ Mwɛn Mvɛ̀nnswæ̀b ɓɛ̀nne ŋgyɔ̂ʼ wan nun yi lɛ à kiìn lɛ nun mlɔsì she sɛ Satæ̀n tǎ cì.
62003009	Mwum nyɛ̌ ɗyi mwum Mvɛ̀nnswæ̌b tà ka tî ɓyɛbbi cǐ, ntwiʼ sɛ ǹzison she M̀vɛ̀nnswæ̀b fɛ nun si nun nywi. Kɛ M̀vɛ̀nnswæ̀b ni ɗyi Ce nyon, ǎ wòli kan kim à cì tì ɓyɛbbi.
62003010	Mwum nyɛ̌ tà ka swum sɛ ɗyi sanmi cǐ, shìkì à yili kuʼ ŋgyinni nyon, à ɓǎ mwum Mvɛ̀nnswæ̀b. Swum sɛ kɛ ǹkyììlaʼ kɛ nyinnìm ɓwum Mvɛ̀nnswæ̀b lɛ̀ ɓye Satæ̀n, à si.
62003011	Kwan sɛ ɓɛ sɛte ɓyin kǐn ǹtwum Yesù Kristò shɛ̌, ŋgyi lɛʼ nɛ ɓyin ywɔe, à ɓe lɛ: «Ɓwiʼ yilènì ɓwùlukwæ̌n kɛ nyinnìm shɛʼ nun.»
62003012	Ɓa ɓwiʼ ɓɛènì wɛ̌ Kaìn nɛ ɓe mwum Satæ̀n, à kɛ̀n ŋgyinni nyon nɛʼ wu. Yɛn sɛ cie à wu nun? Kaìn wue nun ntwiʼ sɛ mɛ̀ she nyon ɓe m̀ɓyibbɔa, nyɛ̌ ŋgyinni nyon ɓe ǹlwukea.
62003013	Mɛ̀ ŋgyinni ɓyɛ̂m, ɓa kì shìmmea ci ɓyin kwan sɛ ɓwum ŋgyɔ̂ʼ wan ta ɓyin ɓyìnnzi.
62003014	Ɓwiʼ limmi lɛ ɓwiʼ ɓa tî mbyi ywi nun. Ɓwiʼ kweân, ɓwiʼ ti jenɛ mbyi nzison nun. Ɓwiʼ limmi son, ntwiʼ sɛ ɓwiʼ ta mɛ̀ ŋgyinni ɓyɛʼ yili. Mwum nyɛ̌ tà ka ŋgyinni nyon yili kɛ kɛ mbyi ywi nun.
62003015	Mwum nyɛ̌ tǎ ŋgyinni nyon ɓyìnnzi ni wɛ̌ mwum nɛ tǎ ɓwum wukea. Ɓyin limmi lɛ ci-ŋwukaʼ ɓwum cinni kan ǹzison ɗwùmɗwùm.
62003016	Yesù Kristò yili ɓwiʼ, à kìen ywi ntwiʼ yɛʼ. Li, à lìsea ɓwiʼ m̀bɔ̀kì nɛ ɓwiʼ woli ɓwiʼ yili ɓwùlukwæ̌n. Li, ɓwiʼ kuʼ, ɓa ɓwiʼ ɓyinnɔ̀ʼ ywi kɛ ntwiʼ mɛ̀ ŋgyinni ɓyɛʼ.
62003017	Ɓɛshɛ mwum ndɔʼ nɛ cinni ywum mèan yɛn lɛ shiʼ ta ŋgyinni nyon ɓænni, ɓe nyě yi, ǎ fɛ kan nun, yɛn sɛ lisàʼ lɛ à tǎ M̀vɛ̀nnswæ̀b yili?
62003018	Ɓwɛn ɓyɛ̂m, kɛ à si li, ɓa ɓwiʼ pɔkaʼ ɓwùlu lɛ ɓwiʼ yili ɓon kɛ nzæ̌ʼ lɛʼ lwukea yɛ ɓwiʼ ta ɓon shɛ̌ nùn. Son, ɓwiʼ lisèànì ɓon ǹyili ye ŋkæ̀mŋkæm kɛ mkpaʼ yɛ ɓwiʼ ta ɓon kpea nun.
62003019	Cìcǐ màzwùm sɛ ɓwiʼ yɛ lìmmì lɛ ɓwiʼ ɓi ɓwum Mvɛ̀nnswæ̀b nɛ ɗyi Ci-lɛŋkæ̀m, mɛ̀ nlim nyɛʼ kònndì ɓɛ m̀flɔkea kɛ swiʼ shon.
62003020	Kwan sɛ ǹkwu ye zwum ta wu shɛ̌ lɛ wù ni ciâ ɓyɛbbi, ɓa kì ǹlim gwɛnnzi wù ǹzwɔnzwɔ̀ʼ, ntwiʼ sɛ M̀vɛ̀nnswæ̀b ni ǹdwun, à làn ǹkwu ye zwum. Nun nɛ limmi ywum hwæn.
62003021	Mɛ̀ ŋwè ɓyɛ̂m, kɛ ǹkwu yɛ zwum wòli kan kim yɛ wɛsi ɓwiʼ lɛ ɓwiʼ ciâ ɓyɛbbi li, ɓwiʼ yɛ ɗyi swiʼ Mvɛ̀nnswæ̀b, shìkì yi kwɛn ɓwiʼ.
62003022	M̀vɛ̀nnswæ̀b tà ɓwiʼ ywum yɛ ɓwiʼ ta nun cibbi fɛ, ntwiʼ sɛ ɓwiʼ ta ǹzæ̌ʼ lɛʼ yon ɗwonnzi, ɓwiʼ ci tì kuʼ swum sɛ ta nun ǹlim lwukea.
62003023	Swum sɛ nun yili lɛ ɓwiʼ ci, à si lɛ ɓwiʼ tɛlènì zwùm lɛ̀ Mwɛn nyon Yesù Kristò, ɓwiʼ yili tì kuʼ ɓwùlu kɛ nyinnìm shɛʼ nun, wɛ̌ tà shɛ Yesù Kristò shɛ̀e ɓwiʼ.
62003024	Mwum nyɛ̌ tǎ ǹzæ̌ʼ lɛʼ Mvɛ̀nnswæ̀b ɗwonnzi, à tǎ tòn m̀ɓæti lɛ̀ M̀vɛ̀nnswæ̀b, M̀vɛ̀nnswæ̀b tòn kuʼ m̀ɓæti lɛ̀ nun. Yɛn sɛ yɛ cì ɓwiʼ limmì lɛ M̀vɛ̀nnswæ̀b tǎ tòn m̀ɓæti lɛ̀ ɓwiʼ? M̀pùn Nsanmi nɛ nun fyi ɓwiʼ nɛ ta ɓwiʼ son lìsea.
62004001	Mɛ̀ ŋwè ɓyɛ̂m, lìmmênì lɛ mɛ̀ ci-ntwum mɛ mɓwɛ̀ʼ kweân kɛ ŋgyɔ̂ʼ wan nun mèan. Ɓɛ ta shɛ̀ lɛ ɓon ɓɛ ta ǹtwum Mvɛ̀nnswæ̀b shɛ̌ lɛ̀ ǹkimmɔʼ Mpùn nyon. Son, kwan sɛ ɓon yɛ ɓɛ̌n cì shin, ɓa ɓyin sɛti mwù kɛ̌ kɛ lɛʼ shan nun m̀byìmmi. Sɛtênì fɛʼ ɓon kɛ̀nnzi kɛ nlɛli yan nun ɓɛshɛ M̀pùn Mvɛ̀nnswæ̀b nɛ ta ɓon kɛ̀nnzi lɛŋkæ̀m.
62004002	Swum sɛ yɛ lìsàʼ lɛ M̀pùn Mvɛ̀nnswæ̀b nɛ ta mwum ndɔʼ kɛ̀nnzi, à si lɛ mwum màzwùm ɗyi shìtàkwù lɛ Yesù Kristò fyònne mwum, à kììn kɛ cɛ̌ ŋgyɔ̂ʼ wan. Ɓɛshɛ mwum ndɔʼ lɛʼ li, lɛ̀ M̀pùn Mvɛ̀nnswæ̀b ni nun nywi.
62004003	Son, mwum ɓyìnnɔ̀ʼ lɛʼ màzwǔm, lɛ̀ M̀pùn Mvɛ̀nnswæ̀b ɓà nun nywi. M̀pùn nyɛ̌ nun cinni wai cɛ̌ ci-ɓyìnnzì Kristò. Ɓe lɛ̀ ɓyin ywɔâ lɛ ci-ɓyìnnzì nyon yɛ̌ ɓɛ̀n. Jenɛ, à ti kɛ cɛ̌ ŋgyɔ̂ʼ wan nun ǹtǒn.
62004004	Ɓwɛn ɓyɛ̂m, ti lɛ̀ ɓyin, ɓyin ɓi fyaʼ Mvɛ̀nnswæ̀b, ɓyin leân mɛ̀ ci-ntwum mɛ mɓwɛ̀ʼ ɓi lɛ̀ ǹkimmɔʼ, ntwiʼ sɛ M̀pùn nyɛ̌ ɓyin kɛ nywi, à cinni ǹkimmɔʼ, à làn m̀pùn nyɛ̌ tǎ tòn kɛ nywi ɓwum ɓɛ kɛ cɛ̌ ŋgyɔ̂ʼ wan nun.
62004005	Mɛ̀ ci-ntwum mɛ mɓwɛ̀ʼ ɓi ɓi ɓwum ɓɛ cɛ̌ ŋgyɔ̂ʼ wan. Li, ɓɛ ta lɛli kɛ nywi ywum yɛ cɛ̌ ŋgyɔ̂ʼ wan, lɛ̀ ɓwum ŋgyɔ̂ʼ wan ta ŋwum yan ywo.
62004006	Ti lɛ̀ ɓwiʼ, ɓwiʼ ɓi fyaʼ Mvɛ̀nnswæ̀b. Mwum nɛ lìmmi M̀vɛ̀nnswæ̀b, à tǎ ŋwum yɛʼ ywo. Son, mwum nɛ lìmmi kan kuʼ M̀vɛ̀nnswæ̀b, ǎ tà ka ŋwum yɛʼ ywo. Cìcǐ màzwùm sɛ ɓwiʼ yɛ ɗyi, ɓwiʼ kɛ ǹkyììlaʼ kɛ nyinnìm Mpùn nyɛ̌ lɛŋkæ̀m lɛ̀ m̀pùn nyɛ̌ mɛ̀ mɓwɛ̀ʼ.
62004007	Mɛ̀ ŋwè ɓyɛ̂m, ɓwiʼ yilènì ɓwùlukwæ̌n kɛ nyinnìm shɛʼ nun kwan hwæn, ntwiʼ sɛ M̀vɛ̀nnswæ̀b nɛ kɛ ɓwiʼ ǹyili màzwùm kɛ mɛ nlim nun. Mwum nyɛ̌ tǎ ɓwùlukwæ̌n yili ni mwum Mvɛ̀nnswæ̀b, à lìmmi tì kuʼ M̀vɛ̀nnswæ̀b.
62004008	Son, mwum nyɛ̌ tà ka ɓwùlukwæ̌n yili lìmmi kan M̀vɛ̀nnswæ̀b, ntwiʼ sɛ ɓwiʼ limmi lɛ M̀vɛ̀nnswæ̀b tǎ suʼ ɓwum yili lɛ̀ ǹlim fɔʼ.
62004009	À fyiì mwɛn m̀bɔʼ nyon kɛ cɛ̌ ŋgyɔ̂ʼ wan lɛ̀ ɓwiʼ cinni ǹzison ŋkæ̀mŋkæm kɛ nyè yon. Li nɛ à lìsea ɓwiʼ m̀bɔ̀kì nɛ nun yili ɓwiʼ.
62004010	Sù nyili ni lɛ, ɓwiʼ ɓɛ sɛte kan M̀vɛ̀nnswæ̀b yili, son, nun nɛ sɛte ɓwiʼ yili, à fyiì mwɛn m̀bɔʼ nyon lɛ̀ nyǐ ni kiìn ywi. Kɛ nyě ywi nyon, à zùsì ɓwiʼ ɓyɛbbi nyɛʼ.
62004011	Mɛ̀ ŋwè ɓyɛ̂m, kɛ M̀vɛ̀nnswæ̀b yilâ ɓwiʼ li, sɛ cibbi lɛ ɓwiʼ kuʼ, ɓwiʼ yilènì kuʼ ɓwùlukwæ̌n kɛ nyinnìm shɛʼ nun.
62004012	Mwum ndɔʼ yɛn kifɛʼ M̀vɛ̀nnswæ̀b. Kwo fɛʼ li, ɓɛshɛ ɓwiʼ yili ɓwùlukwæ̌n, M̀vɛ̀nnswæ̀b tǎ tòn m̀ɓæti lɛ̀ ɓwiʼ, ǹyili yɛ nun kɛ̀ ɓwiʼ zwum kwannzâ mwù kɛ nywi yɛʼ.
62004013	M̀vɛ̀nnswæ̀b fɛâ ɓwiʼ M̀pùn nyon. Li nɛ ci ɓwiʼ limmi lɛ ɓwiʼ ɓi ɓæti lɛ̀ nun, à tòn kuʼ m̀ɓæti lɛ̀ ɓwiʼ.
62004014	Ɓwiʼ yɛnne nun lɛ̀ mɛʼ yɛʼ, ɓwiʼ konndì ɗæ̀mmì lɛ Ce M̀vɛ̀nnswæ̀b fyiâ Mwɛn nyon lɛ̀ nyǐ ni kiìn ɓwum ɓɛ ŋgyɔ̂ʼ wan swæti.
62004015	Mwum nyɛ̌ ɗyi, à sæb kìmmàʼ, à shɛ̀ lɛ Yesù ni Mwɛn Mvɛ̀nnswæ̀b, M̀vɛ̀nnswæ̀b ni m̀ɓæti lɛ̀ nun, à ɓɛ tì kuʼ m̀ɓæti lɛ̀ M̀vɛ̀nnswæ̀b.
62004016	Ɓwiʼ, ɓwiʼ limmi lɛ M̀vɛ̀nnswæ̀b tà ɓwiʼ yili, ɓwiʼ kɛâ mwù kɛ lɛʼ màzwùm nun. M̀vɛ̀nnswæ̀b tà suʼ ɓwum yili lɛ̀ ǹlim fɔʼ. Mwum nɛ tǎ ɓwùlukwæ̌n yili lɛ̀ M̀vɛ̀nnswæ̀b nun hwæn, à ni m̀ɓæti lɛ̀ M̀vɛ̀nnswæ̀b, M̀vɛ̀nnswæ̀b ni kuʼ m̀ɓæti lɛ̀ nun.
62004017	Swum sɛ lisaʼ lɛ ǹyili yɛ M̀vɛ̀nnswæ̀b kɛ̀â ɓwiʼ zwum kwannzâ mwù kɛ nywi yɛʼ, à si lɛ nywɔʼ nɛ M̀vɛ̀nnswæ̀b yɛ̌ ɓwiʼ kǐn mɛ̀ kæ̀ʼ linni, yi ɓa ɓwiʼ kwɛ̀nni, ntwiʼ sɛ tòn sɛ ɓwiʼ ta tòn cɛ̌ ŋgyɔ̂ʼ wan si kuʼ m̀banmban lɛ̀ she Yesù Kristò.
62004018	Mwum nyɛ̌ M̀vɛ̀nnswæ̀b yili, yi tà ka nun kwɛ̀nni. Ǹyili yɛ kwannzâ mwù ta yi fyinni nun. Li, cɛ̌ mwum nyɛ̌ yi ta kwɛ̀n nun, ǹyili kwannzi kifɛʼ mwù ntwiʼ sɛ yi si wɛ̌ vɛ̀nɛ̀ʼ ndɔʼ sɛ ɓɛ ta mwum yɛnnzi.
62004019	Ti lɛ̀ ɓwiʼ, ɓwiʼ ta ɓwùlukwæ̌n yili lɛ̀ M̀vɛ̀nnswæ̀b nun hwæn, ntwiʼ sɛ M̀vɛ̀nnswæ̀b nɛ sɛte ɓwiʼ yili.
62004020	Ɓɛshɛ mwum ndɔʼ shɛ̀ lɛ nun ni yili M̀vɛ̀nnswæ̀b, son, à ɓyìnnzì kuʼ ŋgyinni nyon, lɛ̀ ci-mɛ mɓwɛ̀ʼ nɛ. Ɓɛshɛ nun tà ka ŋgyinni nyon nɛ nun tǎ yɛn lɛ̀ mɛʼ yili, à yɛ̌ cì lɛ, ǎ kà shɛ̌ lɛ nun ni yili M̀vɛ̀nnswæ̀b nɛ nun tà ka yɛn?
62004021	Lwuà nɛ M̀vɛ̀nnswæ̀b fɛ ɓwiʼ nɛ nyɛ̌: Mwum nɛ tǎ M̀vɛ̀nnswæ̀b yili, à yili tì kuʼ ŋgyinni nyon.
62005001	Mwum nyɛ̌ lìmmi lɛ Yesù ni Kristò, mwum nɛ M̀vɛ̀nnswæ̀b fyii, nun nɛ ɗyi mwum Mvɛ̀nnswæ̀b. Mwum nyɛ̌ tà kuʼ Ce nyɛʼ M̀vɛ̀nnswæ̀b yili, à tǎ tì kuʼ ɓwum Mvɛ̀nnswæ̀b yili.
62005002	Ɓɛshɛ ɓwiʼ ta M̀vɛ̀nnswæ̀b yili, ɓwiʼ ɗwonnzi tì ǹzæ̌ʼ lɛʼ yon, cìcǐ màzwùm sɛ ɓwiʼ yɛ lìmmì lɛ ɓwiʼ ta ɓwùlukwæ̌n ɓwum Mvɛ̀nnswæ̀b yili.
62005003	Kɛ nɗwonnzi yɛ ɓwiʼ ta ǹzæ̌ʼ lɛʼ yon ɗwonnzi nun, sɛ lisaʼ lɛ ɓwiʼ ta M̀vɛ̀nnswæ̀b yili lɛŋkæ̀m. Ǹzæ̌ʼ lɛʼ yon ɓa kyìbli kɛ cì shɛʼ.
62005004	Ntwiʼ sɛ ɓwum Mvɛ̀nnswæ̀b cinni ǹkimmɔʼ ɓɛ lan ywum yɛ cɛ̌ ŋgyɔ̂ʼ wan. Ɓwiʼ yɛ cì lɛ, ɓwiʼ kà làn yon? Kɛ̌ nlim she ɓwiʼ ta kɛ̀ kɛ nywi Yesù si, son sɛ ta cì ɓwiʼ lan ywum yɛ ŋgyɔ̂ʼ wan lɛ̀ ǹkimmɔʼ.
62005005	Kɛ à si li, wɛn nɛ cinni ǹkimmɔʼ màzwùm? Mwum nɛ yili lɛ Yesù ni Mwɛn Mvɛ̀nnswæ̀b, nun nɛ cinni ǹkimmɔʼ màzwùm. Shi ɓɛ nun, mwum ndɔʼ ɓǎn.
62005006	Nun nɛʼ, Yesù Kristò nɛ kìen kɛ cɛ̌ ŋgyɔ̂ʼ wan. À ɗun kɛ mlaʼ nun kwan sɛ ɓɛ jimnzi nun, à swì tì kuʼ mvæb yon kwan sɛ à ywi. Ǎ sue kǎn kìn ntwiʼ mlǎʼ, son, à kìen lɔʼ ntwiʼ mlǎʼ, lɛ̀ ntwiʼ nswǐ mvæb yon tì kuʼ, M̀pùn Nsanmi nun nɛʼ nɛ ta shìtàkwǔ màzwùm ɗyi lɛ à si li lɛŋkæ̀m, ntwiʼ M̀pùn Mvɛ̀nnswæ̌b tà ka ɓwɛ̀li.
62005007	Ywum yɛ ta shìtàkwù ɗyi nywi Yesù yi yon lê.
62005008	Ywum màzwùm yi lɛ: M̀pùn Nsanmi, mlǎʼ, kònndì lɛ̀ mvæb. Ywum lê màzwùm ta swum fɔʼ lìsea.
62005009	Ɓwiʼ ta shìtàkwù sɛ ɓwum ta ɗyi yili. Ti lɛ̀ shìtàkwù she M̀vɛ̀nnswæ̀b, à si twun, sɛ lan she ɓwum ta ɗyi. M̀vɛ̀nnswæ̀b nun nɛʼ nɛ ɗyi shìtàkwù nywi Mwɛn nyon.
62005010	Mwum nyɛ̌ tǎ ǹlim kɛ̌ lɛ̀ Mwɛn Mvɛ̀nnswæ̌b, à yilâ shìtàkwǔ màzwùm kɛ nlim yon nun. Son, mwum nyɛ̌ tà ka ǹlim kɛ̌ lɛ̀ M̀vɛ̀nnswæ̌b, à tǎ M̀vɛ̀nnswæ̀b twɛli wɛ̌ ci-mɛ mɓwɛ̀ʼ, ntwiʼ sɛ ǎ kɛ̀ kan ǹlim kɛ shìtàkwù sɛ nun ɗyi kɛ nywi Mwɛn nyon nun.
62005011	Shìtàkwǔ màzwùm si lɛ: M̀vɛ̀nnswæ̀b fi ɓwiʼ ǹzison she ɗwùmɗwùm. Ǹzison màzwǔm, ɓwiʼ yɛ son yě kɛ nyě Mwɛn nyon.
62005012	Mwum nyɛ̌ tǎ tòn m̀ɓæti lɛ̀ Mwɛn Mvɛ̀nnswæ̀b cinnâ ǹzison màzwùm. Son, mwum nyɛ̌ tà ka tòn m̀ɓæti lɛ̀ nun cinni kan son.
62005013	Mùn kɔâ ɓyin ywum yɛ ton yi lɛ̀ ɓyin limmì lɛ ɓyin cinnâ ǹzison ɗwùmɗwùm, ɓyin ɓɛ kɛ ǹlim lɛ̀ Mwɛn Mvɛ̀nnswæ̀b.
62005014	Ɓɛshɛ ɓwiʼ ta swum ndɔʼ cibbi lɛ̀ M̀vɛ̀nnswæ̀b she ɗyi kɛ mɛ mɓàkàʼ nyon nun, ɓwiʼ limmènì lwɛn lɛ à yɛ̌ ɓwiʼ ywɔti. Li nɛ ci, ɓwiʼ ta zwùm tɛ̀li lɛ̀ nun.
62005015	Li, kɛ ɓwiʼ limmi lɛ à tà ɓwiʼ ywɔti kwan sɛ ɓwiʼ ta nun swum ndɔʼ cibbi, ɓwiʼ limmènì lɛ, lɛ̀ ɓwiʼ kà cibbi nun, ɓwiʼ ti lɛ̀ swum màzwùm fyaʼ.
62005016	Ɓɛshɛ mwum ndɔʼ yɛn lwikwæ̌n tǎ ɓyɛbbi ndɔʼ cǐ nyɛ̌ ɓǎ nun kɛ̀nnzi kɛ ywi nun, à keli M̀vɛ̀nnswæ̀b lɛ̀ jin shon. Li, M̀vɛ̀nnswæ̀b yɛ̌ nun ǹzison fɛ. Swum sɛ mùn lɛʼ si sukuʼ lɛ̀ ɓwum ɓye ɓyɛbbi nyan ɓa ɓon kɛ̀nnzi kɛ ywi nun. Ntwiʼ sɛ ɓyɛbbi ndɔʼ ni kwe nyɛ̌ tǎ ɓwum kɛ̀nnzi kɛ ywi nun. Mǔn lɛʼ kan lɛ ɓyin keli M̀vɛ̀nnswæ̀b lɛ̀ jin mwum nɛ tǎ ɓyɛbbi màzwùm cǐ.
62005017	Mɛ̀ lɛʼ mɓyibbɔa nɛ ɓwiʼ ta cì hwæn, ɓyɛbbi nɛ kɛ swiʼ Mvɛ̀nnswæ̀b. Son, kɛ nyinnìm mɛ̀ lɛʼ mɓyibbɔa màzwùm nun, ǹdɔʼ ni kwe nyɛ̌ tà ka ɓwum kɛ̀nnzi kɛ ywi nun.
62005018	Ɓwiʼ limmi lɛ ɓwum Mvɛ̀nnswæ̌b tà ka mwù kɛ̌ kɛ ncǐ ɓyɛbbi nun ntwiʼ sɛ mwum nɛ yæ̀nnâ mbyi Mvɛ̀nnswæ̀b, M̀vɛ̀nnswæ̀b nɛ ta nun ɓǒn. Li, Satæ̀n cinni kan ǹkimmɔʼ ncǐ ɓyɛbbi nywi yon.
62005019	Ɓwiʼ limmi lɛ ɓwiʼ, ɓwiʼ ɓi fyaʼ Mvɛ̀nnswæ̀b. Ti lɛ̀ lan wan, ɓɛ kɛ kɛ kwù Satæ̀n nji.
62005020	Ɓwiʼ limmi lɛ Mwɛn Mvɛ̀nnswæ̀b kìen ŋgyɔ̂ʼ wan, à fɛâ ɓwiʼ kon mwù lɛ̀ ɓwiʼ limmi M̀vɛ̀nnswæ̀b nɛ ŋkæ̀mŋkæm. Ɓwiʼ ɓi ɓæti lɛ̀ M̀vɛ̀nnswæ̀b ŋkæ̀mŋkæm màzwùm kɛ mɓæti yɛ ɓwiʼ ɓi ɓæti lɛ̀ Mwɛn nyon Yesù Kristò. Nun nɛ ɗyi M̀vɛ̀nnswæ̀b ŋkæ̀mŋkæm, ǹzison she ɗwùmɗwùm wai nun fyaʼ.
62005021	Ɓwɛn ɓyɛ̂m, konnênì lɛ̀ ǹɗwon mɛ swæ̀b mɛ mɓwɛ̀ʼ.
63001001	Mùn, mwumŋkæ̀m ŋkwìn ɓwum Mvɛ̀nnswæ̀b nɛ ta ɗèwà ton sɛ kɔi lɛ̀ wù, ɗyim mɛ̀ yib nyɛ̌ M̀vɛ̀nnswæ̀b zwɛ̀ʼ kɛ nyinnìm ɓwum. Mùn nɛ hwæsi wù, lɛ̀ ɓwɛn ɓyû nun hwæn ɓɛ mùn yili lɛ̀ lɛŋkæ̀m. Mùn nɛʼ nɛ suʼ kan ɓyin yili, son, ɓwum ɓye limmi mbyi lɛŋkæ̀m ta tì ɓyin yili,
63001002	ntwiʼ sɛ lɛŋkæ̀m màzwùm si ɓwiʼ mɛ nlim nun, sɛ yɛ tì kuʼ ɓwiʼ ɓɛ mɛ nlim nun kwan hwæn.
63001003	Ce nyɛʼ M̀vɛ̀nnswæ̀b ɓon lɛ̀ Mwɛn nyon Yesù Kristò, ɓɛ yɛ ɓwiʼ ŋgæ̀nni, ɓɛ kwɛnnzì ǹlim lɛ̀ ɓwiʼ, ɓɛ fɛ tì flɔa lɛ̀ ɓwiʼ ɓɛ ɗwon mbyi lɛŋkæ̀m, ɓwiʼ yili ɓwùlukwæ̌n kɛ nyinnìm shɛʼ nun.
63001004	Ǹlim lwukea mùn ǹzwɔnzwɔ̀ʼ kɛ nyɛn yɛ mùn yɛnne lɛ ɓwɛn ɓyû ɓyindɔʼ ta mbyi lɛŋkæ̀m ɗwon wɛ̌ tà shɛ Ce nyɛʼ M̀vɛ̀nnswæ̀b shɛ̀e ɓwiʼ.
63001005	Jenɛ, ɗyim mɛ̀ yib, mùn tà wu swulea lɛ, ɓwiʼ yilènì ɓwùlukwæ̌n kɛ nyinnìm shɛʼ nun. Ǹzæ̀ʼ lɛʼ nyɛ̌ nywæb nɛ mǔn tà ka wû kɔi, son, ǹzæ̀ʼ lɛʼ nyɛ̌ ɓwiʼ sɛte ywɔʼ, kwan sɛ ɓɛ kien ɓwiʼ Ǹtwum Yesù Kristò shɛ̌ zwimbyiʼ nɛ.
63001006	Ɓɛshɛ ɓwiʼ ta M̀vɛ̀nnswæ̀b yili, sɛ lisaʼ lɛ ɓwiʼ ta ǹzæ̌ʼ lɛʼ yon ɗwonnzi kɛ paʼ tòn sɛ ɓwiʼ ta tòn nun. M̀vɛ̀nnswæ̀b shɛ̌ lɛ̀ ɓwiʼ lɛ: «Yilênì ɓwùlukwæ̌n kɛ nyinnìm shin nun.» Ǹzæ̀ʼ lɛʼ nyɛ̌ ɓyin ywɔe kwan sɛ ɓɛ kien ɓyin Ǹtwum Yesù Kristò shɛ̌ zwimbyiʼ, nun nɛ nyɛ̌.
63001007	Mùn tà ɓyin son shɛ̌ li, ntwiʼ sɛ mɛ̀ ci-mpɔkaʼ ɓwum ndɔʼ kweân kɛ ŋgyɔ̂ʼ wan nun mèan, ɓɛ ta ɓyìnnɔ̀ʼ lɛ Yesù Kristò ni ɓɛ̀nne kǎn cɛ̌ ŋgyɔ̂ʼ wan wɛ̌ mwum. Paʼ ɓwum màzwùm si mɛ̀ ci-mpɔkaʼ ɓwum, ɓɛ ɓɛ tì mɛ̀ ci-ɓyìnnzì Kristò.
63001008	Li, konnênì lɛ̀ ɓyin nɛʼ, lɛ̀ she sɛ ɓyin cie si læ̀kì pyì ŋgyɔʼ ɗinɗin, son, ɓyin ye ɗàsì nɛ M̀vɛ̀nnswæ̀b kɛ̌ kɛ jin shin nun.
63001009	Mwum nɛ tà ka ǹzæ̌ʼ lɛʼ yɛ Kristò shɛ̀ nun ɗwonnzi, lɛ̀ à tà kuʼ yon nɛʼ kònndɔ̂ʼ mbyî lɛ̀ mwù, lìmmênì lɛ mwum màzwùm ɓǎ m̀ɓæti lɛ̀ M̀vɛ̀nnswæ̀b. Son, ti lɛ̀ mwum nyɛ̌ tǎ ǹzæ̌ʼ lɛʼ Kristò ɗwonnzi, à ni m̀ɓæti lɛ̀ Ce nyɛʼ M̀vɛ̀nnswæ̀b, à kònndì ɓɛ m̀ɓæti lɛ̀ Mwɛn nyon.
63001010	Li, ɓɛshɛ mwum ndɔʼ ɓɛ̀n kɛ cì shin, à shì ɓɛ lɛ̀ ǹzæ̀ʼ lɛʼ Kristò màzwùm ŋwum, ɓa ɓyin ye nun kɛ ɗwon yin, shìkì ɓyin hwæsi kuʼ nun.
63001011	Ntwiʼ sɛ mwum ndɔʼ shɛ̀ lɛ̀ nun lɛ: «Kìîn lwɛn””, lɛ̀ à kɛ̀â fyàʼ kɛ ncǐ ɓyɛbbi fɔʼ nun ɓon lɛ̀ nun.
63001012	Mùn cinni tì ywum mèan ndɔʼ yɛ mùn yili mùn shɛ tì ɓyin, son, mǔn yili kan mùn shɛ ɓyin yon kɛ ŋgɔʼ yɛ mùn tà ɓyin kɔi jenɛ nun. Mùn yili mùn kin cì shin lɛ̀ mǔn nɛʼ, lɛ̀ mùn shɛ ɓyin ywum màzwùm lɛ̀ ŋwum yɛ̂m, ɓǎ ɓwiʼ lwinni lɛ̀ ǹdàli.
63001013	Ɓwɛn dèa nywù nɛ M̀vɛ̀nnswæ̀b zwɛ̀ʼ kɛ nyinnìm ɓwum hwæsi wù.
64001001	Mùn, mwumŋkæ̀m ŋkwìn ɓwum Mvɛ̀nnswæ̀b, mùn nɛ ta ɗèwà ton sɛ kɔi lɛ̀ wù, ŋwè nyɛ̀m Gàyusì nɛ mùn yili lɛ̀ lɛŋkæ̀m. Mùn tǎ kɔʼ ɓǎ mùn hwæsi wù.
64001002	Ŋwè nyɛ̀m, mùn yili lɛ ywum yɛ wù tǎ cì hwæn, yɛ kwannzi mwù, mvæb nywi ywû lan tì kuʼ lwɛn. Mùn lìmmi tì kuʼ lɛ ǹlim ywû ta ɗyi lwɛn kɛ mbyi Mvɛ̀nnswæ̀b nun.
64001003	Ǹlim yɛ̂m lwukea ǹzwɔnzwɔ̀ʼ kwan sɛ mɛ̀ ŋgyinni ndɔʼ wae kwe cì swû, lɛ̀ ɓɛ kiìn mùn shɛ̌ wɛ̌ tà shɛ wù tǎ mbyi nyɛ̌ lɛŋkæ̀m ɗwon. Mùn lìmmi lɛ wù tǎ mbyi màzwùm ɗwon kwan mèan hwæn.
64001004	Kwan sɛ mùn tǎ ywɔʼ lɛ ɓwɛn ɓyɛ̂m ta mbyi lɛŋkæ̀m ɗwon, a ta mun ǹlim lwukea ǹzwɔnzwɔ̀ʼ a lan ywum yɛ mbyî hwæn.
64001005	Ŋwè nyɛ̀m, wù ni ǹlwinni kɛ mkpaʼ yɛ wù tǎ mɛ̀ ŋgyinni ɓyû kpea, kwo fɛʼ she ɓon ɓi mɛ̀ kyìn si.
64001006	Ɓwum ɓɛ wù tǎ kpaʼ ɓi, ɓɛ wai, ɓɛ kiìn ǹkwìn ɓwum Mvɛ̀nnswæ̀b shɛ̌ cɛ̌ lɛ wù tǎ ɓon yili ǹzwɔnzwɔ̀ʼ. Mùn tà wû ɗɔa lɛ: kpaʼ ɓon kwan mèan hwæn kɛ mɛ ŋkɛ̀nŋkɛ̀n nyan nun, kɛ mbɔ̀kì nɛ sɛ yɛ M̀vɛ̀nnswæ̀b ǹlim lwukea.
64001007	Mùn tà son lɛli ntwiʼ sɛ kɛ̀n sɛ ɓon kɛn si, à si kɛ mbyi she Yesù Kristò nun. Ɓɛ yili kan m̀kpaʼ ndɔʼ yɛ wai kɛ fyaʼ ɓwum ɓɛ tà ka Yesù Kristò ɗwon.
64001008	Kɛ à si li, ɓwiʼ, ɓwum Kristò, sɛ yili lɛ ɓwiʼ kpaʼ ɓon, lɛ̀ ɓwiʼ kɛ kuʼ fyaʼ kɛ she lɛŋkæ̀m sɛ ɓon ta cì nun.
64001009	Mùn kɔâ ɗèwà mbyî lɛ̀ ǹkwìn ɓwum Mvɛ̀nnswæ̀b ywû, son, mwum ndɔʼ ni kwe, jin shon si lɛ Dìòtrɛ̂f, à yili lɛ nun ɓɛ ci-zwiʼ nyan, ǎ yili kan à ywɔʼ lɛʼ sɛ mùn kɔe kwe ɗèwà nun.
64001010	Li, kwan sɛ mùn yɛ̌ ɓɛ̌n, mùn yɛ̌ ɓyin ɓyɛbbi nɛ nun tǎ cì shɛ̌, kònndì lɛ̀ ɓòɓo she nun tǎ læ̀mnzì kɛ nywi yɛ̂m. Kɛ nywi ywum màzwùm hwæn li, a wòli kan nun. À tà tî ma ɓyìnnɔ̀ʼ lɛ nun ɓǎ ɓwùlu mɛ̀ ŋgyinni ɓwum Mvɛ̀nnswæ̀b ɓye ta ɓɛ̀n yě. Ɓwum ɓye ta yili lɛ̀ ɓon ye ɓon, à tà ɓon kænni, à kònndì kæb lɛ nun fyinni ɓon kɛ ŋkwìn ɓwum Mvɛ̀nnswæ̀b nun.
64001011	Ŋwè nyɛ̀m, ɓa wù ɗwon mɛ̀ kìkæ̀n mɓyibbɔa nyɛ̌ ɓyindɔʼ ta cì. Son, ɗwon nyɛ̌ ǹlwukea. Mwum nyɛ̌ tǎ lwɛn cǐ, à ni fyaʼ Mvɛ̀nnswæ̀b. Ti lɛ̀ mwum nyɛ̌ tǎ ɓyɛbbi cǐ, ǎ lìmmi kifɛʼ M̀vɛ̀nnswæ̀b.
64001012	Mwum ndɔʼ ni kwe, jin shon si lɛ Dèmètìrû. Ɓwum hwæn ta shìtàkwù she lwɛn ɗyi kɛ jin shon nun. Kwo fɛʼ m̀pùn lɛŋkæ̀m tà tì kuʼ shìtàkwù ɗyi kɛ jin shon nun lɛ à tǎ lwɛn cǐ. Ɓwiʼ kuʼ, ɓwiʼ ta tî kuʼ shìtàkwù she lwɛn ɗyi kɛ jin shon nun. Wù lìmmi lwɛn lɛ swum sɛ ɓwiʼ ta lɛʼ, ɓwiʼ tà ka ɓwɛ̀lì ɗin.
64001013	Mùn cinni tî ywum mèan ndɔʼ yɛ mùn yili mùn shɛ tì lɛ̀ wù, son, mǔn yili kan mùn shɛ wù yon kɛ ŋgɔʼ yɛ mùn tà wû kɔi jenɛ nun.
64001014	Mùn yili lɛ kwan kwæʼ mùn kin cì swû, mùn shɛ̀ wù ywum màzwùm lɛ̀ ŋwum yɛ̂m kɛ sean nyɛ̌ ɓwiʼ yɛ shɛ̀ ɓwiʼ lɛ̀ wù.
64001015	M̀vɛ̀nnswæ̀b fɛ wù flɔa. Mɛ̀ ŋwè ɓyû fyii mùn mɛ̀ hwæsi ɓyû fyaʼ. Hwæsaʼ tì kuʼ mɛ̀ ŋwè ɓyɛʼ m̀bɔʼ-mbɔʼ kɛ mɛ myin nyan nun.
65001001	Mùn Jûdɛ̀ nɛ kɔi ɓyin ɗèwà ton sɛ, mùn ni ci-she Yesù Kristò, mùn ɓɛ tì ŋgyinni Jâʼ. Mùn hwæsi ɓyin, ɓyin ɓɛ Ce M̀vɛ̀nnswæ̀b yili, à yæ̀n tì kuʼ lɛ ɓyin ɓɛ ɓwum ɓyon. À kɛ̀â ɓyin ntwiʼ Yesù Kristò.
65001002	M̀vɛ̀nnswæ̀b ywɔʼ kwɛ̀nnzǐ nlim lɛ̀ ɓyin, à fɛ ɓyin flɔa kɛ mɛ nlim nyin nun, à konndì ɓyin ǹlìmmì cǐ wɛ̌ tà shɛ nun yili ɓyin ǹzwɔnzwɔ̀ʼ.
65001003	Mɛ̀ ŋwè ɓyɛ̂m, ǹlim ɓe mùn ɗyi lɛ mùn kɔì ɓyin ɗèwà sɛ, lɛ̀ mùn sannzi ɓyin ywum kɛ nywi mbyi nɛ M̀vɛ̀nnswæ̀b swætâ ɓwiʼ, ɓwiʼ lɛ̀ ɓyin m̀ban. A konndì ɓɛ, mùn yɛnne lɛ à si mùn nywi dòlɛ̀ʼ lɛ mùn kɔì ɓyin ɓǎ mùn swulaʼ ɓyin lɛ ɓyin ɗwi twùʼ lɛ̀ ǹkèà yin, ɓyin ɗyi kimmi kɛ nzæ̌ʼ lɛʼ yɛ ɓyin kɛe mwù nun. Ǹzæ̌ʼ lɛʼ màzwǔm, M̀vɛ̀nnswæ̀b fɛe ɓwum ɓyon yon fyaʼ ǹgyìnmbɔʼ.
65001004	Mùn tà ɓyin ywum màzwùm shɛ̌ ntwiʼ ɓyindɔʼ lɛ̀ ɓwum ɓye lìmmi kan M̀vɛ̀nnswæ̀b, ɓɛ ɗuân kɛ ŋkwìn yin nun shìkì ɓyin limmì. Ɓon màzwǔm, ɓɛ ta lɛʼ kwɛ̀nnzǐ nlim Mvɛ̀nnswæ̀b kwɛbsi ɓǎ ɓɛ cinni kwɛ̀m, ɓɛ kɛn mbyî lɛ̀ kwǔ kɛ̀n ɓyɛbbi shan. Ɓɛ ta tì kuʼ Yesù Kristò ɓyìnnɔa, nun nɛ ɗyi Nyɛli nyɛʼ m̀bɔʼ ti kuʼ mbɔʼ li. Son, ɓɛ kɔʼ kɛ ɗèwǎ Mvɛ̀nnswæ̀b nun ǹdìkàʼ ŋwê lɛ M̀vɛ̀nnswæ̀b yɛ̌ ɓwum màzwùm vɛ̀nɛ̀ʼ yɛnnzi.
65001005	Kwo fɛʼ she ɓyin limmâ ǹzæ̌ʼ lɛʼ yɛ lwɛn si, mùn yili mùn ɓunnzì ɓyin lɛ̀ swum sɛ lannzi kwan sɛ M̀vɛ̀nnswæ̀b swæte ǹkwìn ɓwum Izràɛ̂l, ɓɛ kwan kɛ ŋgyɔʼ Èjîb nun. Kɛ nyě yɛ nun swæte ɓon, à wu ɓwum ɓyan ɓye yili kan ɓɛ kɛ mwù kɛ nzæ̌ʼ lɛʼ yon nun.
65001006	M̀banmbɔʼ kuʼ, mɛ̀ cikpuʼ Mvɛ̀nnswæ̀b ɓye ɗɛb, ɓye yile kǎn ɓɛ ton lɛ̀ ǹkimmɔʼ yɛ M̀vɛ̀nnswæ̀b fɛe ɓon, son, ɓɛ nzwonnzi cǐ tòn shan, M̀vɛ̀nnswæ̀b ɓænne ɓon, à kpimmaʼ ɓon kɛ mɛ nɗuʼ nun, à ɗwìɔ̀ʼ ɓon kɛ cìcì njimmi ɓǎ ɓon ton kwe, ɓon ɓonŋgàʼ ǹgyìn ndwun, ǹgyìn nɛ M̀vɛ̀nnswæ̀b yɛ̌ ɓwum mɛ̀ kæ̀ʼ lànnzi nun.
65001007	Ti lɛ̀ mɛ̀ nsòn nyɛ̌ ɓɛ ɓe lon lɛ Sòdɔ̂m ɓon lɛ̀ Gòmɔ̂r, lɛ̀ tì kuʼ mɛ̀ nsòn nyɛ̌ ɓe kɛ mbɛti, lan myi màzwùm cie kuʼ wɛ̌ mɛ̀ cikpuʼ Mvɛ̀nnswæ̀b ɓi. Ɓɛ ɗunnzi ɓon nɛʼ kɛ nzæ̀mmì nun, ɓɛ konndì tì ywum ɓyibbɔa yɛ mwum cinni kan ǹkimmɔʼ ncì cǐ. Li nɛ M̀vɛ̀nnswæ̀b yɛnnze ɓon vɛ̀nɛ̀ʼ kɛ win yɛ tà ka ɗon nun, ɓǎ yɛ fɛ m̀bɔ̀kì lɛ̀ kwo wɛn.
65001008	M̀banmbɔʼ nɛ kuʼ lɛ̀ ɓwum ɓɛ ɗun kɛ ŋkwìn yin nun. Ɓɛ ta ywum yɛnni kɛ mɛ ndɛ̀mndɛm nun, li, ɓɛ ta kwæʼ nywi shan ɗunnzi kɛ ɓyɛbbi nun. Ɓɛ ta ɓyìnnɔ̀ʼ lɛ M̀vɛ̀nnswæ̀b ɓǎ Nyɛli nyan, ɓɛ konndì tì mɛ̀ cikpuʼ ɓyon ɓye cinni ǹtwu kɛ ɗɛb sìmmɔa.
65001009	Kwo fɛʼ Mìshɛ̂l, ci-zwiʼ mɛ̀ cikpuʼ Mvɛ̀nnswæ̀b nun nɛʼ, kwan sɛ ɓɛ ɓe lɛʼ klwǐ ɓon lɛ̀ Satæ̀n kɛ ntwiʼ ɗwon Mòîzɛ̀, Mìshɛ̂l ni lwùm kan ŋwum fon, à shɛ̀ Satæ̀n ǹzæ̀ʼ lɛʼ nsɛ̀m ndɔʼ. Son, à lɛle lɛ: «M̀vɛ̀nnswæ̀b nyɛnndi wù.»
65001010	Ti lɛ̀ ɓwum ɓi ton ɓi, ɓɛ ta ǹzæ̌ʼ lɛʼ ɓyibbɔa shɛ̌ kɛ nywi ywum yɛ ɓon lìmmi kan. Ɓɛ ta ywum cìɔʼ lɛ̀ mwù ɗin wɛ̌ mɛ̀ nyæ̀m kɛ mbo nun. Kɛ ncì yɛ li, ɓɛ ta kyìtæ̌ʼ Mvɛ̀nnswæ̀b lon kɛ nywi yan nɛʼ.
65001011	Mùn nyæ̀mmâ ɓon, ntwiʼ sɛ ɓɛ ɗwon mɛ̀ kwù Kaìn. Ɓɛ ta ɓyɛbbi cǐ ɓǎ ɓɛ ye lòn wɛ̌ tà shɛ Bàlâm cìkàkì. Li, ɓɛ yɛ ywi ntwiʼ sɛ ɓɛ wale lɛ̀ M̀vɛ̀nnswæ̀b wɛ̌ tà shɛ Kòrê cìkàkì.
65001012	Kwan sɛ ɓyin ta ji ji lɛ̀ ɓon m̀ban, à si swum kwɛ̀nnjin kɛ cì shin. Ɓɛ ta ji ji, ɓɛ nwi, shìkì ɓɛ yi kuʼ swum ndɔʼ. Ɓɛ ta suʼ ɓon nɛʼ nyæ̀mmi. À ɓi wɛ̌ ɗɛb mvu sɛ m̀pùn ta twɔti, sɛ lɔâ lwɛn, son, mvu nwi kan. Ɓɛ ɓɛ tì kuʼ wɛ̌ ǹjì ŋgæʼ nyɛ̌ tà ka gwùm sean, kwo fɛʼ kwan nsan yi gwùm wolì. À ɓi tì wɛ̌ mɛ̀ ŋgæʼ ɓye ɓɛ muâ, ɓɛ ywiâ ǹgyìnmbɔʼ.
65001013	Ɓɛ ɓɛ tì wɛ̌ mlǎʼ yɛ ta pònndàʼ kimmi, ye mwum ndɔʼ wòli kan kim à yìkì. Mɛ̀ ɓyɛbbi nyan tǎ hwiʼ wɛ̌ mɛ̀ fluʼ. Ɓɛ konndì ɓɛ wɛ̌ mɛ̀ nywæʼ ɓye ta nzanni nùn. M̀vɛ̀nnswæ̀b fɔ̀se ɓon cǐ tòn kɛ njimmi nun nyɛ̌ nlo lɛ fyìiì, cìcì sɛ ɓon yɛ tòn kwe ǹgyìnmbɔʼ.
65001014	Yinɔ̀ʼ, mwum nɛ ɓɛ yee ǹdìkàʼ ŋwê, à ɓe ǹdwìti ndwiti Adæ̀m, à lɛle kɛ nywi ɓwum ɓi ton ɓi, à shɛ̀ lɛ: «Cɛênì fɛʼ, Nyɛli nyɛʼ tǎ kìn lɛ̀ mɛ̀ cikpuʼ ɓyon ɓye mwum wòli kan kim à tan.
65001015	À yɛ̌ mɛ̀ kæ̀ʼ linni kɛ nywi ɓwum ɓɛ ŋgyɔ̂ʼ wan nun hwæn. À yɛ̌ vɛ̀nɛ̀ʼ yɛnnzi lɛ̀ mɛ̀ ci-ncǐ ɓyɛbbi kɛ ntwiʼ mɛ̀ lɛʼ mɓyibbɔa nɛ ɓon ɓe cì, kònndì lɛ̀ ǹzæ̌ʼ lɛʼ ɓyibbɔa yɛ ɓon ta lɛli kɛ nywi yon.»
65001016	Ɓwum ɓi ton ɓi ta fyonŋgaʼ kwan hwæn, lɛ̀ ɓɛ ta ɓwùlu wɛ̀si. Ɓɛ ta ywum yɛ ta waʼ mɛ nlim nyan nun cǐ, ɓɛ ɓɛ tì mɛ̀ ci-ntwuli mwù. Ɓɛ ta ɓwum mbɛ̀ti ɓǎ ɓɛ se ɓon kɛ nywi.
65001017	Ti lɛ̀ ɓyin, mɛ̀ ŋwè ɓyɛ̂m, ɓùnŋgeànì ǹzæ̌ʼ lɛʼ yɛ mɛ̀ ci-ntwum Nyɛli nyɛʼ Yesù Kristò shɛkàʼ ɓyin mbyî.
65001018	Ɓɛ ɓe ɓyin shɛ̌ lɛ: «Kɛ mmlɔ̀kàʼ ŋgyɔ̂ʼ wan nun, mɛ̀ ci-ŋgɔlaʼ yɛ kwan, ɓɛ yɛ ywum hwæn cǐ wɛ̌ tà shɛ ɓon yili.»
65001019	Ɓwum màzwǔm, ɓon ɓɛ ta ǹkyììlaʼ kɛ̌ kɛ nyinnìm ɓwum nun, ɓɛ cinni mɛ̀ mɓàkàʼ nyɛ̌ cɛ̌ ŋgyɔ̂ʼ wan, son, ɓɛ cinni kan M̀pùn Mvɛ̀nnswæ̀b kɛ nywi.
65001020	Ti lɛ̀ ɓyin, mɛ̀ ŋwè ɓyɛ̂m, kpæmmênì mɛʼ lɛ̀ m̀kpaʼ ɓwulu kɛ nyinnìm shin nun, ɓǎ ɓyin ɗyi kimmi kɛ nzæ̌ʼ lɛʼ yɛ wae cɛ̌ Mvɛ̀nnswæ̀b, ye ɓyin kɛe mwù lɛ̀ yon. Kelênì M̀vɛ̀nnswæ̀b kɛ ŋkimmɔʼ Mpùn Nsanmi nun.
65001021	Ɓyin ton kwan hwæn kɛ nyili yɛ M̀vɛ̀nnswæ̀b tà ɓyin yili nun. Ɓyin ɓonŋgàʼ kwan sɛ Nyɛli nyɛʼ Yesù Kristò yɛ̌ ɓwiʼ kwɛ̀nnzǐ nlim shon lìsea, à kɛ̀nnzì ɓwiʼ kɛ nzison ɗwùmɗwùm nun.
65001022	Kwɛ̀nnzênì ǹlim lɛ̀ ɓwum ɓɛ ta ŋgyi kwùmmi.
65001023	Ɓyin swæti ɓwùlu kɛ mpæ̀ʼ yɛ ɓyin yɛ ɓon pæ̀li kɛ mbyi win nun. Ɓyindɔʼ ɓi kwe ɓye ɓyin yɛ ɓon nyæ̀mmi, son, konnênì lɛ̀ ɓon. Ywum yɛ ɓon cinni hwæn, kwo fɛʼ mɛ̀ plè ɓyan ɓye ɓyɛbbi nyan shèâ nlim, kyììlênì læ̀bbi lɛ̀ yon.
65001024	Ɓwiʼ fɛênì ǹtwu lɛ̀ M̀vɛ̀nnswæ̀b nɛ wòli kim à ɓòn ɓyin, lɛ̀ ɓyin læ̀kì mbyi nyon ɓwu. À yɛ̌ ɓyin kwannzi kɛ swiʼ shon sanmi, ɓyin ɗyi lɛ̀ ǹdàli kɛ ntwu yon nun.
65001025	Ɓwiʼ fɛènì nun ǹtwu, nun nɛ ɗyi M̀vɛ̀nnswæ̀b nyɛʼ nun kyishon, à ɓɛ tì Ci-nswæti nyɛʼ kɛ nyě Nyɛli nyɛʼ Yesù Kristò. Ǹtwu, ǹkimmɔʼ, lɛ̀ ǹsaʼ lwun ɓɛ lɛ̀ nun, ǹdìkàʼ kɛ nɗunmi, a kiìn ɓɛ̀n jenɛ, a sukuʼ kɛ̀n li kwan hwæn. Àmɛ̀n.
66001001	Ɗèwà ton sɛ ta ywum yɛ Yesù Kristò kwàsâ ɓwum kɛ ndɛmndɛm nun sannzi. M̀vɛ̀nnswæ̀b nɛ fɛe Yesù mbyi nlìsàʼ ywum màzwùm lɛ̀ mɛ̀ ci-she ɓyon ɓǎ ɓyi ɓi limmì swum sɛ yɛ lànnzì kɛ kwan kwæʼ nun. Yesù fyie cikpuʼ nyon ndɔʼ ɓǎ nyǐ ni kiìn ci-she nyon Jân ywum màzwùm shɛ̌.
66001002	Jân ɗyi tì kuʼ shìtàkwù kɛ nywi ywum yɛ nun yɛnne hwæn, ywum yɛ lɛli kɛ nywi lɛʼ Mvɛ̀nnswæ̀b, kònndì lɛ̀ lɛŋkæ̀m she Yesù Kristò ɓe lìsàʼ.
66001003	Tǒn lwɛn si lɛ̀ mwum nyɛ̌ tǎ ɗèwà ton sɛ nzanŋgea kɛ ŋkwìn ɓwum nun. Tǒn lwɛn ɓɛ tì kuʼ lɛ̀ ɓwum ɓye ta mɛ̀ ywiʼ nònnzi, ɓɛ ywɔʼ ǹzæ̌ʼ lɛʼ yɛ, ye wai kɛ ŋwum Mvɛ̀nnswæ̀b, ɓɛ mwumnzi yon. Ntwiʼ sɛ kwan mɓɛ̀n ywum màzwùm ti kwukwâʼ.
66001004	Mùn Jân, mùn nɛ kɔi ɗèwà ton sɛ lɛ̀ ɓwum ɓye kɛ mɛ ŋkwìn ɓwum Yesù shanmɓì ye kɛ ŋgyɔʼ Àzî nun: M̀vɛ̀nnswæ̀b ŋgænnì ɓyin, à fɛ ɓyin flɔa. Nun nɛ ɓe mbyî, à ni kwe jenɛ, à yɛ̌ tì ɓɛ̀n kwan ndɔʼ. Mɛ̀ mpùn shanmɓì ɓye ɗyi kɛ swiʼ gbaʼ lwun shon, ɓɛ ŋgænnì kuʼ ɓyin, ɓɛ fɛ ɓyin flɔa.
66001005	Yesù Kristò nɛ ɗyi shìtàkwù she lɛŋkæ̀m, à ŋgænnì tì kuʼ ɓyin, à fɛ ɓyin flɔa. Nun nɛ sɛti ywi yìmni kɛ nyinnìm ɓwum ywi nun, à ɓɛ tì m̀vɛ̀n nɛ lǎn ɓwùlu mɛ̀ mvɛ̀n kɛ cɛ̌ ŋgyɔ̂ʼ wan. À tà ɓwiʼ yili, à nywæ̀sâ ɓwiʼ kɛ ɓyɛbbi nyɛʼ nun lɛ̀ mvæb yon.
66001006	Li, à fyɔ̀si ɓwiʼ ǹkwìn ɓwum ɓyon yɛ nun nɛ ɗyi m̀vɛ̀n. Ɓwiʼ ti wɛ̌ mɛ̀ ci-mfɛ sàtìkæ̀ʼ kɛ swiʼ ce nyon M̀vɛ̀nnswæ̀b. Ǹtwu ɓɛ lɛ̀ nun, Yesù Kristò. Ŋ̀kimmɔʼ yon ɓɛ ɗwùmɗwùm. Àmɛ̀n.
66001007	Cɛênì fɛʼ, Yesù Kristò tǎ kìn kɛ ɓwɔʼ nun. Mwum hwæn yɛ̌ nun yɛnni lɛ̀ zɛʼ shon, kwo fɛʼ ɓwum ɓye wue nun. Kɛ nyɛn yon nun, mɛ̀ paʼ ɓwum hwæn yɛ̌ nyæ̀mnàʼ kɛ ntwiʼ yon. Lɛ̀ lɛŋkæ̀m, sɛ yɛ kuʼ lànnzì li. Àmɛ̀n.
66001008	Nyɛli nyɛʼ M̀vɛ̀nnswæ̀b nɛ cinni ǹkimmɔʼ kɛ nywi ywum hwæn lɛli lɛ: «Mùn ni ǹɗunmi ywum hwæn, mùn ɓɛ tì kuʼ m̀mlɔ̀kàʼ ywum hwæn””. Nun nɛ ɓe mbyî, à ni kwe jenɛ, à yɛ̌ tì ɓɛ̀n kwan ndɔʼ.
66001009	Mùn, Jân, nɛ ɗyi bàka nyin, mùn yɛ̌ ɓyin swum sɛ lannzi mun nywi kɛ Pàtìmɔsì shɛ̌. Ɓwiʼ lɛ̀ ɓyin, kɛ ɓwiʼ ɓi ɓæti lɛ̀ Yesù Kristò, ɓwiʼ ta vɛ̀nɛ̀ʼ yɛnni m̀banmban, ɓwiʼ fyimnzi tì son m̀banmban, ɓwiʼ ti ɓwum kɛ ywɔʼ Mvɛ̀nnswæ̀b nun m̀banmban. Ti mǔn, ɓɛ ɓænni mǔn, ɓɛ kɛn mùn kɛ̌ kɛ Pàtìmɔsì, kpo ŋgyɔʼ ndɔʼ sɛ kɛ nlim ɗuʼ, ntwiʼ sɛ mùn ɓi lɛʼ-Nswæ̀b shɛ̌, kònndì lɛ̀ lɛŋkæ̀m she Yesù kwàsi mun.
66001010	M̀pùn Mvɛ̀nnswæ̀b kìên mùn ɓɛ̀nni nywi nywɔʼ sonndè ndɔʼ, li, mùn ywɔʼ ɓe nyè yɛ̂m ǹkwu mwum ndɔʼ ta lɛli kimmi, yɛ ta hwæbli wɛ̌ ɓæ̀n,
66001011	lɛ̀ yɛ ta lɛʼ lɛ: «Swum sɛ wù tǎ yɛn hwæn, kɔʼ son kɛ ɗèwà nun. Wù fyi son lɛ̀ mɛ̀ ŋkwìn ɓwum ɓyɛ̂m shanmɓì nyɛ̌ mùn yɛ̌ wù mɛ̀ myin mɛ̀ nsòn nyan tannzi: Èfɛ̂zɛ̀, Sìmîr, Pègâm, Tìàtîr, Sàdê, Fìlàdɛ̀fî, kònndì lɛ̀ Làòdìsê.»
66001012	Kwan sɛ mùn ywɔʼ li, mùn yònnzì mɛʼ ɓǎ mùn yɛn mwum nɛ tǎ lɛli lɛ̀ mùn. Swum sɛ mùn sɛti yɛn, à si mɛ̀ lâm shanmɓì ɓye ɓɛ cie lɛ̀ gɔ̂l.
66001013	Kɛ nyinnìm mɛ lâm màzwǔm, mùn yɛn swum ndɔʼ wɛ̌ mwum. Mwum màzwùm ɓi lɛ̀ sàro læ̀bbi ndɔʼ kɛ nywi, ǹkæ̀nndan yɛ nun kpæmmi ŋkwùʼ nun, ɓɛ cie yon lɛ̀ gɔ̂l.
66001014	Ǹnywùn nyon ɓe pwɛbbi lɛ pwibpwib wɛ̌ mbɛm. Mɛʼ yon ɓe nyæ̀nnì wɛ̌ win.
66001015	Mɛ̀ kwù ɓyon ɓe nyɛʼ wɛ̌ ǹwum yɛ ɓɛ pæli kɛ win. Ŋ̀kwu yon ɓe ywùm wɛ̌ pwɔ̀àpwɔ̀à.
66001016	Kɛ fyaʼ ji yon nun, à kwumnde mɛ̀ nywæʼ ɓon shanmɓì. Kàfǎʼ pwu ndɔʼ ɓe nun kwain kɛ ŋwum, she ɓɛ ɓon mɛ̀ fyàʼ ɓî. Fli mɛʼ shon ɓe ɗwùm wɛ̌ nywɔʼ nɛ tǎ ɗwùm kimmi.
66001017	Kɛ nyɛn yɛ mùn yɛn nun li, mùn swìtì nun mɛ kwù wɛ̌ ɗwon. Son, à sati mùn fyǎʼ ji yon nywi, à shɛ̀ lɛ̀ mùn lɛ: «Ɓa yi kwɛn wù, mùn ni ǹɗunmi ywum hwæn, mùn ɓɛ tì kuʼ m̀mlɔ̀kàʼ ywum hwæn.
66001018	Mùn ni ǹzison. Ɓe lɛ̀ mùn ywiâ, son jenɛ, mùn yìmnâ ywi ǹgyìnmbɔʼ. Mùn cinni ǹkimmɔʼ kɛ nywi ywi lɛ̀ ǹsòn ɓwum ywi.
66001019	Kɔʼ ywum ye wù tǎ yɛn yɛ, wù ɗunmi kɛ nywi ywum yɛ ta lànnzì jenɛ, a kɛn ɓɛ̀n kɛ nywi ywum yɛ ta kìn ɓe nun.
66001020	Ti lɛ̀ mɛ̀ nywæʼ shanmɓì ye kɛ fyaʼ ji yɛ̂m nun yɛ, lɛ̀ mɛ̀ lâm shanmɓì ɓye ɓɛ fɔʼ lɛ̀ gɔ̂l ɓɛ, mùn yɛ̌ wù ǹdùʼ shan kwàsi. Mɛ̀ nywæʼ shanmɓì ɓi mɛ̀ cikpuʼ Mvɛ̀nnswæ̀b ɓye ta mɛ̀ ŋkwìn ɓwum shanmɓì nyɛ̀m ɓǒn. Mɛ̀ lâm shanmɓì ɓi mɛ̀ ŋkwìn ɓwum shanmɓì nyɛ̀m.»
66002001	Mwum màzwùm kònndì mùn shɛ̌ ɓe lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ye kɛ Èfɛ̂zɛ̀ ɓyɛ̂m ɓǒn, wù shɛ̀ nun lɛ: Ywɔʼ fɛʼ swum sɛ kwan kɛ ŋwum mwum nɛ kwumndi mɛ̀ nywæʼ shanmɓì kɛ fyaʼ ji, nun nɛ tà ti kɛ̀n kɛ nyinnìm mɛ lâm shanmɓì ɓye ɓɛ fɔʼ lɛ̀ gɔ̂l.
66002002	Mùn lìmmi she sɛ ɓyin ta cì. Mùn lìmmì tì hwum sɛ ɓyin ta hwum kɛ ntwiʼ yɛ̂m, lɛ̀ m̀fyimni yɛ ɓyin ta mɛ̀ lɛʼ fyimni. Mùn lìmmi lɛ ɓyin yili kan lɛ ɓwum nyenea ton kɛ ŋkwìn yin nun. Ɓyin kɛnnzâ ɓwum ɓye ta ɓon nɛʼ lon lɛ mɛ̀ ci-ntwum ɓyɛ̂m, shìkì ɓon ɓɛ ɓɛ kuʼ, ɓyin kɛn yɛn lɛ mɛ̀ ci-mɛ mɓwɛ̀ʼ ɓɛ.
66002003	Ɓyin ɓænnâ ǹlim, ɓyin yɛn vɛ̀nɛ̀ʼ kɛ ntwiʼ yɛ̂m, kwo fɛʼ li, ɓyin ɓwæti kan mwù.
66002004	Son, swum fɔʼ ndɔʼ si kwe she mùn tǎ ɓyɛbbi ywo kɛ nywi yin. Swum màzwùm si lɛ ɓyin tà ka tî mùn yili wɛ̌ tà shɛ ɓyin ɓe mùn yili mbyî.
66002005	Ɓàkeànì fɛʼ kwan sɛ ɓyin ɓe mùn yili ǹzwɔnzwɔ̀ʼ kɛ nɗunmi. Son jenɛ, ɓyin wonnzâ ǹyili màzwùm. Kwɛbsênì paʼ tòn shin, ɓyin ci wɛ̌ tà shɛ ɓyin ɗunme mbyî. Ɓyin shi paʼ tòn shin kwɛbsi, mùn yɛ̌ ɓɛ̀n kɛ cì shin, mùn sheli ɓyin lâm fyaʼ.
66002006	Son, kɛ fyaʼ ndɔʼ nun, ɓyin ta tî kuʼ lwɛn ndɔʼ cǐ. Lwɛn màzwùm ni lɛ ɓyin ta ywum yɛ ɓwum Nìkòlâ ta cì ɓyìnnɔa, wɛ̌ tà shɛ mùn kuʼ, mùn tà yon ɓyìnnɔa.
66002007	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m. Mwum nyɛ̌ yɛ̌ wì ŋgyɔ̂ʼ wan lèan, mùn yɛ̌ nun mbyi wǒ lɛ̀ nun ɗun kɛ ndɛm Mvɛ̀nnswæ̀b nun, à ji gwùm ŋgæʼ she ta ǹzison fɛ.»
66002008	Mwum màzwùm shɛ̀ tì mùn ɓe lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ɓyɛ̂m ye kɛ Sìmîr ɓǒn, wù shɛ̀ nun lɛ: Ywɔʼ fɛʼ swum sɛ kwan kɛ ŋwum mwum nɛ ɗyi ǹɗunmi ywum hwæn, à ɓɛ tì kuʼ m̀mlɔ̀kàʼ ywum hwæn, mwum nɛ ywie, à kònndì ywi yìmni.
66002009	Mùn lìmmi mɛ̀ vɛ̀nɛ̀ʼ nɛ ɓyin ta yɛn, mùn lìmmì nzæmnzæm nɛ tà ɓyin ɓænni. Son, lɛ̀ lɛŋkæ̀m, ɓyin cinni ǹjònndì nyɛ̌ ǹkæ̀mŋkæm. Mùn lìmmi tì kuʼ mɛ̀ lɛʼ mɓyibbɔa nɛ ɓɛ ta ɓyin ghe kɛ nywi. Ɓwum màzwùm ɓɛ ta ɓon nɛʼ lon lɛ mɛ̀ Yudà, son, mɛ̀ Yudà ɓɛ ɓan. Ŋ̀kwìn ɓwum Satæ̀n yɛ.
66002010	Ɓa yi kwɛn ɓyin lɛ̀ vɛ̀nɛ̀ʼ sɛ ɓyin yɛ yɛn jenɛ. Cɛênì fɛʼ, Satæ̀n yɛ̌ ɓwum ɓyin ndɔʼ kɛ̌ kɛ nye njè ɓǎ nun ɓwɛb ɓyin. Ɓyin yɛ vɛ̀nɛ̀ʼ yɛnni a kɛn wòlì ǹgyǐn wûm. Fyimnzênì mɛ̀ vɛ̀nɛ̀ʼ ni, kwo fɛʼ she ɓɛ yɛ ɓyin wu. Mùn yɛ̌ ɓyin ɗàsì fɛ lɛ̀ ǹzison ɗwùmɗwùm.
66002011	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m. Mwum nyɛ̌ yɛ̌ wì ŋgyɔ̂ʼ wan lèan, à ɓà tî ywi nyɛ̌ mɛ̀ mɓì ywi.»
66002012	Mwum màzwùm kònndì tì shɛ̀ lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ɓyɛ̂m ye kɛ Pègâm ɓǒn, wù shɛ̀ nun lɛ: Ywɔʼ fɛʼ swum sɛ mwum nɛ cinni kàfǎʼ pwu she ɓɛ ɓon mɛ̀ fyàʼ ɓî tà wu shɛ̌.
66002013	Mùn lìmmi lɛ cɛ̌ ɓyin ton si, Satæ̀n cinni ywɔʼ shon kwe. Son, ɓyin ɓi ɓæti lɛ̀ mùn, ɓyin yònnzi kan ǹyè lɛ̀ mbyi nyɛ̀m, kwo fɛʼ kwan sɛ ɓɛ wue Àntìpâ kɛ nyinnìm shin nun, nun nɛ ɗyi ci-nɗyi shìtàkwǔ ŋkæ̀mŋkæm nyɛ̀m. Ɓɛ wue nun kɛ nsòn yin, cìcì sɛ Satæ̀n tǎ tòn kwe.
66002014	Son, swum fɔʼ ndɔʼ si kwe she mùn tǎ ɓyɛbbi ywo kɛ nywi yin. Swum màzwùm si lɛ ɓwum ɓyin ndɔʼ ta ywum ye Bàlâm ɓe lìsàʼ cǐ. Bàlâm ɓe Bàlâk mbyi lìsea lɛ̀ nun pyisì ɓwum Izràɛ̂l kɛ ɓyɛbbi nun, ɓǎ ɓon ji nwɔ̀ʼ yɛ ɓɛ fɛe lɛ̀ mɛ̀ swæ̀b, ɓon ci tì kuʼ ǹzæ̀mmì.
66002015	Kɛ nyinnìm shin nun, ɓyin cinni tî ɓwum ndɔʼ ɓye ta ywum yɛ ɓwum Nìkòlâ ta lìsàʼ ɗwon.
66002016	Kwɛbsênì paʼ tòn shin. Ɓyin shi paʼ tòn shin kwɛbsi, mùn yɛ̌ ɓɛ̀n kɛ cì shin kɛ kwan kwæʼ nun, mùn ɗwì wì lɛ̀ ɓwum màzwùm, mùn kwùlɔ̀ʼ ɓon lɛ̀ kàfàʼ she ta mun kwean ŋwum sɛ.
66002017	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m. Mwum nyɛ̌ yɛ̌ wì ŋgyɔ̂ʼ wan lèan, mùn yɛ̌ nun ji ndɔʼ fɛ, nyɛ̌ ɓwum ji kifɛʼ. Mùn yɛ̌ tì kuʼ nun mwɛn kpati ŋgwɔ̀ʼ mpwɛbbi pwibpwib fɛ, nyɛ̌ ɓɛ kɔʼ jin nywæb ndɔʼ zwɛm. Mwum ndɔʼ lìmmi kan jin si, a shi ɓɛ mwum nɛ tà kuʼ nun yě.»
66002018	Mwum màzwùm kònndì tì lɔʼ shɛ̀ lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ɓyɛ̂m ye kɛ Tìàtîr ɓǒn, wù shɛ̀ nun lɛ: Ywɔʼ fɛʼ swum sɛ kwan kɛ ŋwum Mwɛn Mvɛ̀nnswæ̀b, nun nɛ mɛʼ ta nyæ̀nnì kɛ mwu wɛ̌ win, mɛ̀ kwù nyɛʼ tì wɛ̌ ǹwum yɛ ɓɛ ta pæ̀lì kɛ win nun.
66002019	Mùn lìmmi she sɛ ɓyin ta cì. Mùn lìmmì ǹyili yɛ ɓyin ta ɓwùlu yili, lɛ̀ m̀kpaʼ yɛ ɓyin ta ɓwùlu kpea. Ɓyin tà ka ǹyè yònnzi lɛ̀ mbyi nyɛ̀m, ɓyin ta ǹlim ɓænni kwan hwæn. Mùn lìmmi tì kuʼ lɛ she sɛ ɓyin ta cì jenɛ, sɛ leân she ɓyin ɓe cì kɛ nɗunmi.
66002020	Son, swum fɔʼ ndɔʼ si kwe she mùn tǎ ɓyɛbbi ywo kɛ nywi yin. Swum màzwùm si lɛ m̀lib nɛ ɓɛ ta lon lɛ Jèzàbɛ̂l, nyɛ̌ tǎ nun nɛʼ twɛli wɛ̌ ci-nlɛli kɛ ŋwum Mvɛ̀nnswæ̀b nun, ɓyin ta nun ŋànnzi kɛ nyinnìm shin nun. À tǎ mɛ̀ ci-she ɓyɛ̂m mbyi ɓwuli kɛ nlìsàʼ yɛ nun tǎ ɓon ǹzæ̀mmì lìsea. À lìsàʼ tì ɓon njikaʼ mɛ nwɔ̀ʼ nɛ ɓɛ fɛ lɛ̀ mɛ̀ swæ̀b.
66002021	Mùn ɗonnzâ nun pon ɓǎ nun kwɛbsi paʼ tòn shon, son, ǎ yili kan nun ɗonnzi ǹzæ̀mmì yon.
66002022	Li nɛ ci, mùn yɛ̌ nun ǹgwɛ̀nŋgwɛ̀n ndɔʼ fɛ nywi, à yɛn vɛ̀nɛ̀ʼ ǹzwɔnzwɔ̀ʼ. Mɛ̀ hwæ̌n ɓyon hwæn, mùn yɛ̌ ɓon vɛ̀nɛ̌ʼ twun ndɔʼ yɛnnzi, ɓon shi kwǔ kɛ̀n shan kwɛbsi, ɓɛ ɗonnzi mɛ̀ she mɓyibbɔa nyan.
66002023	Mùn yɛ̌ tì kuʼ ɓwɛn mlib ni wu, li, mɛ̀ ŋkwìn ɓwum ɓyɛ̂m hwæn yɛ̌ lìmmì lɛ mùn nɛ ta mɛ̀ nlim ɓwum cæsi, mùn lìmmì tì kuʼ mɛ̀ mɓàkàʼ nyan. Li, mɛ̀ kìkæ̀n nɛ ɓyin ta cì hwæn, mùn yɛ̌ ɓyin nun fyɔ̀si.
66002024	«Son, ɓyin ɓɛ nzwon kɛ Tìàtîr, ɓyin ɗwon kan ǹlìsàʼ ywum ɓyibbɔa mlib ni, shìkì ɓyin limmì kuʼ swum sɛ ɓwum ta lon lɛ Ywum Satæ̀n ye gwùmni, mùn shɛ̌ lɛ̀ ɓyin lɛ, mǔn cinni kan ndɛb ndɔʼ yɛ mùn yɛ̌ ɓyin lɛbbi.
66002025	Sukuʼ ɗin lɛ ɓyin ɓæn ywum yɛ ɓyin yuseâ yi lwɛn han a kiìn wòlì kwan sɛ mùn yɛ̌ fyònnì.
66002026	Mwum nɛ yɛ̌ wì ŋgyɔ̂ʼ wan lèan, à cì she shɛ̂m a kɛn ɓɛ̀n kɛ mmlɔ̀kàʼ ŋgyìn nun, mùn yɛ̌ nun ǹkimmɔʼ fɛ ɓǎ nun ywɔʼ mɛ̀ paʼ ɓwum hwæn kɛ cɛ̌ ŋgyɔ̂ʼ wan.
66002027	Ŋ̀kimmɔʼ yɛ mùn yɛ̌ nun fɛ yi, Ce nyɛ̀m nɛ sɛte mun yon fɛ. À yɛ̌ lwun sea lɛ̀ ǹjìnndì nun, à yɛ̌ ɓwum ɓyibbɔa nywɔ̀tea wɛ̌ tà shɛ ɓɛ ta yì kwùkwɔ̌ʼ kòn nywɔ̀tea.
66002028	Mùn yɛ̌ tì kuʼ nun nywæʼ nɛ tǎ ɗwùm moan shikpon fɛ.
66002029	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
66003001	Mwum màzwùm kònndì tì mùn shɛ̀ ɓe lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ɓyɛ̂m ye kɛ Sàdê ɓǒn, wù shɛ̀ nun lɛ: Ywɔʼ fɛʼ swum sɛ kwan ŋwum mwum nɛ cinni mɛ̀ mpǔn Mvɛ̀nnswæ̀b shanmɓì, lɛ̀ mɛ̀ nywæʼ shanmɓì kɛ fyaʼ. Mùn lìmmi she sɛ ɓyin ta cì. Ɓwum ta fɔ̀kàʼ lɛ ɓyin ɓi lɛ̀ ǹzison, kànmbɛʼ, ɓyin ɓi yì ɗwon.
66003002	Weànì zwô, ɓyin kimnzi nywi, ɓyin læ̀kì ywi ǹgyìnmbɔʼ. Ntwiʼ sɛ mùn yɛnnâ paʼ tòn shin, a ɓa zuʼ kɛ mɛʼ Mvɛ̀nnswæ̀b.
66003003	Ɓàkeànì lɛ ywum yɛ ɓɛ lisae ɓyin mbyî, ɓyin ci yon. Ɓyin kwɛbsi paʼ tòn shin. Ɓyin shi yìmnì ɗye nun, mùn yɛ̌ ɓyin sɛmnzi wɛ̌ ci-nywiʼ, shìkì ɓyin limmì kwan sɛ mùn ɓɛ̌n.
66003004	Son, ɓyindɔʼ lɛ̀ ɓwum ɓi kwe Sàdê, ɓɛ ŋgasi kan mɛ̀ plè ɓyan. Ti lɛ̀ ɓon, ɓwiʼ yɛ kɛ̀n ɓwiʼ lɛ̀ ɓon m̀banmban lɛ̀ mɛ̀ plě pwibbɔa nywi. Ntwiʼ sɛ kwǔ kɛ̀n shan si lwɛn wɛ̌ tà shɛ mùn yili.
66003005	Mwum nɛ yɛ̌ wì ŋgyɔ̂ʼ wan lèan, ɓɛ yɛ nun plè pwɛbbi pwibpwib swǐ kɛ nywi. Mùn ɓǎ jin shon zùsi kɛ ɗèwǎ she ɓɛ kɔâ mɛ̀ myin ɓwum ɓɛ cinni ǹzison ɗwùmɗwùm. Mùn yɛ̌ shɛ̀ kɛ swiʼ Ce nyɛ̀m, kònndì kɛ swiʼ mɛ cikpuʼ ɓyon lɛ mwum nɛ ti ǹyɛ̀m.
66003006	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
66003007	Mwum màzwùm kònndì mùn shɛ̌ lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ɓyɛ̂m ye kɛ Fìlàdɛ̀fî ɓǒn, wù shɛ̀ nun lɛ: Ywɔʼ fɛʼ swum sɛ kwan kɛ ŋwum mwum nɛ ɗyi ǹsanmi, à ɓɛ tì ci-lɛŋkæ̀m. Nun nɛ cinni kyî mvɛ̀n Dàvîd kɛ fyaʼ, nun nɛ tǎ ŋwum ɓònmbyi wǒ shìkì mwum ndɔʼ cinni ǹkimmɔʼ nɗwɔʼ ɓe. À ɗwɔʼ tì ŋwum ɓònmbyi shìkì mwum ndɔʼ cinni ǹkimmɔʼ ŋwò ɓe.
66003008	Mùn lìmmi she sɛ ɓyin ta cì. Mùn lìmmi ti kuʼ lɛ ɓyin ɓi swublea. Kwo fɛʼ li, ɓyin ywɔlâ ŋwum yɛ̂m, ɓyin ɓyìnnɔʼ kan mun kɛ ŋkwìn ɓwum nun. Mùn wòâ ŋwum mbyi ndɔʼ kɛ swiʼ shin, mwum ndɔʼ wòli kan kim à ɗwɔʼ yon.
66003009	Cɛênì fɛʼ swum sɛ mùn yɛ̌ cì lɛ̀ ǹkwìn ɓwum Satæ̀n, ɓon ɓɛ ta ɓon nɛʼ lon lɛ mɛ̀ Yudà, son, mɛ̀ mɓwɛ̀ʼ ɓɛ, ɓɛ ɓa mɛ̀ Yudà. Mùn yɛ̌ ɓon dòlɛ̀ʼ cǐ, ɓɛ kiìn swummi kɛ swiʼ shin. Ɓɛ yɛ lìmmì lɛ̀ ɓon nɛʼ lɛ mùn yili ɓyin.
66003010	Kɛ ɓyin ywɔe ǹzæ̌ʼ lɛʼ yɛ mùn ɓe ɓyin shɛ̌ lɛ fyimnzênì mɛ̀ vɛ̀nɛ̀ʼ, mùn kuʼ, mùn yɛ̌ konni lɛ̀ ɓyin. Vɛ̀nɛ̀ʼ ndɔʼ yɛ ɓɛ̀n kɛ nywi kwo wɛn nɛ hwæn nɛ cɛ̌ ŋgyɔ̂ʼ wan zwɛm ɓǎ a kiìn nun ɓwɛbbi. Son, mùn yɛ̌ cì, vɛ̀nɛ̌ʼ màzwùm ɓà ɓyin ɓɛ̀nni kɛ nywi.
66003011	Kwan nzwonmɛ kwæʼ, mùn yɛ̌ ɓɛ̀n. Ɗyiênì kimmi kɛ ywum yɛ ɓyin yuseâ nun, lɛ̀ mwum ndɔʼ læ̀kì ɗàsì nyin yě.
66003012	Mwum nɛ yɛ̌ wì ŋgyɔ̂ʼ wan lèan, mùn yɛ̌ nun ɗyili wɛ̌ kwù nye kɛ nye Mvɛ̀nnswæ̀b nyɛ̀m nun. Swum ndɔʼ she yɛ tì nun kwannzi ɓe ɓa tî ɓɛ. Mùn yɛ̌ jin Mvɛ̀nnswæ̀b nyɛ̀m kɔa kɛ nywi nyon, mùn kɔʼ tì kuʼ jin nsǒn Mvɛ̀nnswæ̀b nyɛ̀m kɛ nywi nyon. Jin nsǒn màzwùm si lɛ Yèrusàlɛ̀m she nywæb. M̀vɛ̀nnswæ̀b yɛ̌ son kyìli ǹwaì yɛ kɛ ɗɛb. Mùn yɛ̌ tì kuʼ jin nywæb ndɔʼ she mùn kɛ nywi kɔa kɛ nywi yon.
66003013	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
66003014	Mwum màzwùm kònndì shɛ̀ lɛ: «Kɔʼ lɛ̀ cikpuʼ Mvɛ̀nnswæ̀b nyɛ̌ tǎ ǹkwìn ɓwum ye kɛ Làòdìsê ɓǒn, wù shɛ̀ nun lɛ: Ywɔʼ fɛʼ swum sɛ kwan ŋwum mwum nɛ ɓɛ ta lon lɛ Àmɛ̀n. Nun nɛ ɗyi shìtàkwǔ ŋkæ̀mŋkæm Mvɛ̀nnswæ̀b, nun nɛ mɛ̀ mɓwɛ̌ʼ tà ka kwan ŋwum. Nun nɛ ɗyi mwù ywum fǒ Mvɛ̀nnswæ̀b hwæn.
66003015	Mùn lìmmi she sɛ ɓyin ta cì. Mùn lìmmi lɛ ɓyin ɓa wɛ̌ mlǎʼ twɛ̀nndi, shìkì ɓyin ɓɛ kuʼ wɛ̌ ye flɔa. Kɛ nyinnìm ywum ɓî yi nun, mùn yili lɛ ɓyin ɓɛ swum fɔʼ.
66003016	Son, kɛ ɓyin ɓi mùn ŋwum wɛ̌ mlǎʼ yeli, mùn yɛ̌ ɓyin gbui ɓe.
66003017	Ɓyin ta shɛ̀ lɛ ɓyin ɓi mɛ̀ ci-njônndì, ɓyin cinni ywum mèan, swum ndɔʼ tà ka ɓyin shi. Son, ɓyin lìmmi kan m̀bɔ̀kì nɛ ɓyin ɓi mɛ̀ ci-nzæmnzæm, ɓyin ɓi mɛ̀ nshi, ɓyin ɓɛ tì mɛ̀ nywi pwìnpwìn, ɓwùbè kònndɔ̀ʼ tì zwɛm.
66003018	Mùn tà ɓyin ndɛb lɛbbi lɛ: kìênnì ɓyin hwin gɔ̂l kɛ fyaʼ yɛ̂m, nyɛ̌ ɓɛ sannzâ lɛ̀ win, ɓǎ ɓyin ɓɛ mɛ̀ ci-njônndì. Ɓyin kiìn mɛ̀ plě pwibbɔa hwìnni tì kuʼ, li, kwɛ̀nnjin kɛ̌n ciʼ pwìn ɓà tî ɓyin cǐ. Ɓyin kiìn tì kuʼ mvili mɛʼ hwìnni ɓǎ ɓyin ɗunmi tì yɛnni ɓe.
66003019	Lìmmênì lɛ, ɓwum ɓɛ mùn yili, ɓon ɓɛ mùn tǎ swɛmnzi, ɓǎ mùn konndì ɓon kon kɛ mwu. Kɛ à si li, kɛ̀ênì mwù kɛ she nun, ɓyin kwɛbsi paʼ tòn shin.
66003020	Ywɔênì fɛʼ, mùn tǎ ɗyi kɛ ŋwum ɓònmbyi lɛ̀ mùn ci akyìlàʼ. Ɓɛshɛ mwum ndɔʼ ywɔʼ ǹkwu yɛ̂m, à wò mùn nye, mùn yɛ̌ ɗun kɛ nye nyon, ɓwiʼ ji ji ɓwiʼ lɛ̀ nun m̀banmban.
66003021	Mwum nɛ yɛ̌ wì ŋgyɔ̂ʼ wan lèan, mùn yɛ̌ nun kwɛmnzi kɛ ke shɛ̂m, à kìn tòn kɛ gbaʼ lwun shɛ̂m zwɛm lɛ̀ mùn m̀ban, wɛ̌ tà shɛ mùn kuʼ, mùn lèân ŋgyɔ̂ʼ wan, mùn kɛ̀n tòn kɛ gbaʼ lwun fɔʼ nun ɓwiʼ lɛ̀ Ce nyɛ̀m.
66003022	«Mwum nɛ cinni mɛ̀ ywiʼ nywɔʼ lɛʼ, à nonnzì ɓon lwɛn, à ywɔʼ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
66004001	Kɛ nyě yi, mùn lɛ̀mnze tì ǹdɛ̀mndɛm ndɔʼ lɛ ŋwum nye ndɔʼ ɓe lwon kɛ ɗɛb. Ŋ̀kwu mwum yɛ mùn ywɔe mbyî, ye ɓe hwæbli wɛ̌ ɓæ̀n, yɛ shɛ mùn lɛ: «Nèaìn fɛ, mùn yɛ̌ wù ywum yɛ yɛ lànnzì kɛ kwan kwæʼ nun lìsea.»
66004002	Kɛ fyaʼ zwɛm ǹnywɛ̀n, M̀pùn Mvɛ̀nnswæ̀b kìn mùn ɓɛ̀nni nywi. Li, mùn yɛn gbaʼ lwun Mvɛ̀nnswæ̀b kwe nlim ɗɛb. Kɛ gbaʼ màzwùm zwɛm, mwum ndɔʼ ɓe kwe njiʼ ǹtònmi.
66004003	Fli mɛʼ shon ɓe ɗwùm nùn, lɛ̀ a ta ɓwum mɛʼ shɛ kɛ mwu wɛ̌ mɛ̀ ŋgwɔ̀ʼ lwukea ndɔʼ ɓye ɓɛ ɓe lon lɛ jæsìpɛ̀ ɓon lɛ̀ sàdwân. Ǹsɛ̀ʼ ndɔʼ kanndi gbaʼ lwun màzwùm, yɛ ɓe tì kuʼ ɓwum mɛʼ shɛ kɛ mwu wɛ̌ ǹgwɔ̀ʼ nlwɛn ndɔʼ nɛ ɓɛ ɓe lon lɛ ɛ̀mɛ̀rôdɛ̀.
66004004	Kɛ mbɛti gbaʼ lwun, yì gbaʼ yindɔʼ ɓe tì kwe mwùm ɓî ɓlàn nyî, ye kanndi gbaʼ lwun si. Ɓwumŋkæ̀m mwum ɓî ɓlàn nyî ɓe zwɛm tònŋgea lɛ̀ mɛ̀ plě pwibbɔa kɛ nywi. Ɓɛ ɓe tì kuʼ lɛ̀ mɛ̀ tæ̌m lwun kɛ mwu. Ɓɛ cie mɛ̀ tæ̌m màzwùm lɛ̀ gɔ̂l.
66004005	M̀bæ̀n ɓe ŋwæ̀tì ǹwaì yɛ kwe gbaʼ lwun zwɛm, lɛ̀ à tǎ hwæbli. Mɛ̀ kaki shanmɓì ɓe kwe swiʼ gbaʼ lwun nyæ̀nni. Mɛ̀ kaki màzwùm ɓe mɛ̀ mpùn Mvɛ̀nnswæ̀b shanmɓì.
66004006	Swum ndɔʼ ɓe kɛ swiʼ gbaʼ lwun wɛ̌ ɗuʼ ndwun, sɛ ɓe ɗwùmnàʼ wɛ̌ dæ̀nŋglæ̀ʼ. Sɛ ɓe pwɛbbi lɛ pwibpwib. Ywum ndɔʼ ɓe kwe nyî yɛ kanndi gbaʼ lwun kɛ ŋgyɔʼ. Ywum màzwùm ɓe ǹzison, yɛ cinni mɛʼ cìcì hwæn, kɛ swiswiʼ lɛ̀ kɛ nyè.
66004007	Swum she zwimbyiʼ gwili gbɛ̂m. She mɛ mɓì gwili mwɛn nàʼ. She mɛ nlè cinni fli mɛʼ wɛ̌ she mwum. She mɛ nnyì gwili m̀byìʼ nyɛ̌ tǎ ɗi.
66004008	Ywum màzwǔm, kwo wɛn cinni mɛ̀ kwɛb fyuru-fyuru. Ɓɛ cinni mɛʼ cìcì hwæn, kɛ nlimnlim lɛ̀ kɛ pisean. Kpòn lɛ̀ nywɔʼ, ɓɛ ta suʼ tòn lɛ̀ ǹshib. Ɓɛ ɓe shib lɛ: «Sanmi, sanmi, sanmi, wù ni Nyɛli nyɛʼ M̀vɛ̀nnswæ̀b nɛ cinni ǹkimmɔʼ hwæn. Wù nɛ ɓe mbyî, wù nɛ tì jenɛ, wù nɛ yɛ ɓɛ̀n kwan ndɔʼ.»
66004009	Li, ywum yɛ cinni ǹzison yi ta ǹshib shibbi lɛ̀ M̀vɛ̀nnswæ̀b. Ɓɛ sakàʼ nun, nun nɛ ɗyi kɛ gbaʼ lwun zwɛm ǹtònmi, ɓɛ twuli nun nɛ cinni ǹzison kwan hwæn, ɓɛ konndì tì nun osɔ̀kɔ̀ʼ yili.
66004010	Yì kwan hwæn yɛ ɓon ɓe cì li, kì-mwum ɓî ɓlàn nyî ɓwumŋkæ̀m ɓi kiìn swummi kɛ swiʼ Mvɛ̀nnswæ̀b, ɓɛ twuli nun, nun nɛ cinni ǹzison kwan hwæn. Ɓɛ zwɛʼ mɛ̀ tæ̀m ɓyan ɓi, ɓɛ sati ɓon kɛ mɛ kwù ɓyon, lɛ̀ ɓɛ ta lɛʼ lɛ:
66004011	«Ce ndwun M̀vɛ̀nnswæ̀b, wù nɛ ɗyi Nyɛli nyɛʼ. À si lwɛn lɛ ɓwum fɛ wù ǹtwu, ɓɛ mwumnzi wù, ɓɛ kwulaʼ ǹkimmɔʼ ywû, ntwiʼ sɛ wù nɛ fɔʼ ywum hwæn. Ǹyili ywû yɛ ci, ywum hwæn ɓɛ kwe.»
66005001	Mùn yɛnne ɗèwà ndɔʼ kɛ fyaʼ mwum nɛ ɓe kɛ gbaʼ lwun zwɛm ǹtònmi. À ɓænni son kɛ fyaʼ ji. Kɛ ɗèwǎ màzwùm nun, ɓɛ kɔe son mɛ̀ fyàʼ ɓî hwæn. Ɓɛ lilɔ̀ʼ son lɛ̀ mɛ̀ mbuʼ kyì cìcì shanmɓì.
66005002	Mùn yɛn tì cikpuʼ Mvɛ̀nnswæ̀b ndɔʼ, à ɗunmi lɛli lɛ̀ ǹkwu kimmi, lɛ̀ à tǎ cibbi lɛ: «Yà mwum nɛ cinni ǹkimmɔʼ ŋkɛtaʼ mɛ mbuʼ kyì ɓɛ, à wèlì ɗèwà sɛ?»
66005003	Son, mwum ndɔʼ ɓe kǎn, kwo fɛʼ kɛ ɗɛb, kwo fɛʼ kɛ cɛ̌ ŋgyɔ̂ʼ wan, kwo fɛʼ kɛ nsòn ɓwum ywi, nyɛ̌ wòli kim à wèlì ɗèwà si, à cɛ kɛ nlim.
66005004	Mùn mgbìnnɔ̀ʼ lɛ̀ ǹkwe, ntwiʼ sɛ mwum nɛ wòli kim, à wèlì ɗèwà si, à cɛ kɛ nlim ɓe kǎn.
66005005	Son, mwumŋkæ̀m ndɔʼ shɛ̀ lɛ̀ mùn lɛ: «Ɓa wù kwe, cɛ fɛʼ, gbɛ̂m nɛ kwan kɛ ɗwon Judà nun, à ni kɛ mvu ɓwum mvɛ̀n Dàvîd nun, à lèân mɛ̀ ci-ɓyìnnzì ɓyon kɛ wì nun, à wòli kim à kɛtaʼ mɛ̀ mbuʼ kyì shanmɓì ɓi, à wèlì ɗèwǎ màzwùm.»
66005006	Kɛ nyě yi, mùn yɛn tì mwɛn nzwumŋgan kɛ swiʼ gbaʼ lwun ǹɗyi. À ɓi kɛ nyinnìm ɓwumŋkæ̀m mwum ɓî ɓlàn nyî ɓi, lɛ̀ ywum nyî ye cinni ǹzison yi. À ɓe wɛ̌ ɓɛ wuâ nun nùn. À cinne mɛ̀ nzwu kɛ mwu shanmɓì, à cinne tì mɛ̀ mɛʼ kɛ mwu ǹshanmɓì. Mɛ̀ mɛʼ màzwùm nɛ ɗyi mɛ̀ mpùn Mvɛ̀nnswæ̀b shanmɓì nɛ nun tǎ fyi kɛ ŋgyɔ̂ʼ wan nun hwæn.
66005007	Mwɛn nzwumŋgan ni sɛnndɔ̂ʼ, à yè ɗèwà sɛ ɓe kɛ fyaʼ ji mwum nɛ ǹtònmi ni.
66005008	Kwan sɛ nun yèe ɗèwà si, ywum ye cinni ǹzison nyî yi kiìn swummi kɛ swiʼ shon lɛ̀ ɓwumŋkæ̀m mwum ɓî ɓlàn nyî ɓi hwæn. Wɛn nɛ hwæn cinni mbɛʼ kɛ fyaʼ, à cinni tì kwɛ̂b nɛ ɓɛ ci lɛ̀ gɔ̂l. Mɛ̀ kwɛ̂b màzwùm ɓe lwinnɔa lɛ̀ mɛ̀ wɔ̀ʼ mɛ nwùm ye lwɛn. Yɛ lisaʼ mɛ̀ ŋkeli ɓwum Yesù.
66005009	Ɓɛ ɗunmi ǹshib nywæb ndɔʼ shibbi lɛ: «Wù cinni ǹkimmɔʼ nsheli ɗèwà, wù kɛtaʼ mɛ̀ mbuʼ kyì, Ntwiʼ sɛ ɓɛ wue wù, li, kɛ nyě ywi nywù, wù libbeâ ɓwum mèan lɛ̀ mvæb ywû. Kwo fɛʼ she ɓon cinni yì kwæʼ nywi kyikyi, ɓɛ cinni mɛ̀ ŋkyìn lɛʼ ŋwum kyikyi, ɓɛ waì tì kɛ mɛ ŋgyɔʼ nun kyikyi si, wù tɛ̀lâ ɓon hwæn kɛ cɛ̌ Mvɛ̀nnswæ̀b.
66005010	Li, wù fyɔ̀sì ɓon ǹkwìn ɓwum ɓyû yɛ wù ni M̀vɛ̀n, ɓɛ ɓɛ tì mɛ̀ ci-mfɛ sàtìkæ̀ʼ kɛ swiʼ Mvɛ̀nnswæ̀b. Ɓɛ yɛ lwun sea kɛ ŋgyɔ̂ʼ wan nun.»
66005011	Mùn kònndì cɛ ɓe, mùn yɛn ǹkwìn mɛ cikpuʼ Mvɛ̀nnswæ̀b ɓɛ ɓe kwe mæ̀btea, mwum wòli kan à tan ɓon. Ɓɛ kanndi gbaʼ lwun lɛ̀ ywum nyî ye cinni ǹzison yi, kònndì lɛ̀ ɓwumŋkæ̀m ɓi.
66005012	Ɓɛ ɗunmi ǹshib shibbi lɛ̀ ǹkwu kimmi lɛ: «Mwɛn Nzwumŋgan Mvɛ̀nnswæ̀b nɛ ɓɛ wue, à cinni ǹkimmɔʼ hwæn, à ni lɛ̀ ǹjònndì hwæn, à cinni ǹlìmmì hwæn, à lǎn ywum hwæn lɛ̀ ǹkimmɔʼ. A si lwɛn lɛ ɓwum mwumnzi nun, ɓɛ fɛ nun ǹtwu, ɓɛ sakàʼ nun.»
66005013	Li, mùn ywɔʼ ywum hwæn yɛ M̀vɛ̀nnswæ̀b fɔ̀e ye kɛ ɗɛb, ye kɛ ŋgyɔ̂ʼ wan, ye kɛ mlaʼ nji, kònndì lɛ̀ ye kɛ nsòn ɓwum ywi, yɛ ta ǹshib ndɔʼ shibbi yon hwæn lɛ: «Ɓwiʼ fɛènì ǹtwu lɛ̀ mwum nɛ kɛ gbaʼ lwun zwɛm ǹtònmi ɓon lɛ̀ Mwɛn Nzwumŋgan. Ɓwiʼ mwumnzi ɓon, ɓwiʼ sakàʼ ɓon, ǹkimmɔʼ hwæn yi lɛ̀ ɓon kwan hwæn.»
66005014	Ywum nyî ye cinni ǹzison yi ɓe fyònnzì lɛ: «Àmɛ̀n””. Li, ɓwumŋkæ̀m ɓi kɛn swummi kɛ swiʼ gbaʼ lwun, ɓɛ ɗunmi ɓon mwumnzi.
66006001	Kwan sɛ Mwɛn Nzwumŋgan yèe ɗèwà si, mùn yɛn à kɛti mbuʼ kyì m̀bɔʼ. Kɛ nyě yi, mùn ywɔʼ ǹkwu ndɔʼ fɔʼ kɛ nyinnìm ywum nyî ye cinni ǹzison yi nun, yɛ ta hwæbli wɛ̌ m̀bæ̀n lɛ̀ yɛ ta lɛʼ lɛ: «Kìîn!»
66006002	Mùn yònnzì mɛʼ, mùn yɛn nyæ̀mɓàlì mpwɛbbi ndɔʼ. Mwum nɛ nèan nun kɛ nyè ɓe lɛ̀ le kɛ fyaʼ. Ɓɛ swon nun tæ̀m lwun kɛ mwu. Kɛ nyě yi, à waʼ kɛ̌n nɗwǐ wì, ɓǎ nun lan ɓwum. À tǎ ɓwum wì lèan kwan hwæn.
66006003	Mùn yɛn tì ɓe, Mwɛn Nzwumŋgan kɛti tì mbuʼ kyì nyɛ̌ mɛ̀ mɓì. Mùn ywɔʼ ǹkwu ye mɛ mɓì kɛ nyinnìm ywum nyî ye cinni ǹzison yi nun, yɛ ta lɛʼ lɛ: «Kìîn!»
66006004	Kɛ nyě yi, nyæ̀mɓàlì nyɛ̌ ɗin kwaìn tì. À ɓe m̀pèan. Ɓɛ fɛe mwum nɛ nèan nun kɛ nyè ǹkimmɔʼ nlæ̀mnzǐ wì kɛ ŋgyɔ̂ʼ wan nun hwæn ɓǎ ɓwum ɗunmi ɓon nɛʼ wusi kɛ nyinnìm shan nun. Ɓɛ fɛ nun kàfǎʼ læ̀bbi ndɔʼ fyaʼ.
66006005	Kɛ nyě yi, Mwɛn Nzwumŋgan kɛti tì mbuʼ kyì nyɛ̌ mɛ̀ nlè. Mùn ywɔʼ ǹkwu ye mɛ nlè kɛ nyinnìm ywum ye cinni ǹzison yi nun, yɛ ta lɛʼ lɛ: «Kìîn!» Mùn wasi mɛʼ, mùn yɛn nyæ̀mɓàlì nlo. Mwum nɛ nèan nun kɛ nyè ɓe lɛ̀ kilò kɛ fyaʼ.
66006006	Mùn ywɔʼ ǹkwu ndɔʼ wɛ̌ ye mwum, yɛ ta waì kɛ nyinnìm ywum nyî ye cinni ǹzison yi nun, yɛ ta lɛʼ lɛ: «Hawǎ wɔ̌ʼ zænŋgæʼ fɔʼ yɛ ji lǒn ŋkæm, hawǎ wɔ̀ʼ gwê fɔʼ yɛ tì kuʼ ji lǒn ŋkæm nlè. Son, ti lɛ̀ mɛ̀wu lɛ̀ ɓæ̌ʼ, ɓa wù kimnzi sɛ̀m nyan.»
66006007	Kɛ nyě yi, Mwɛn Nzwumŋgan kɛti tì mbuʼ kyì nyɛ̌ mɛ̀ nnyì. Mùn ywɔʼ ǹkwu ye mɛ nnyì kɛ nyinnìm ywum nyî ye cinni ǹzison yi nun, yɛ ta lɛʼ lɛ: «Kìîn!»
66006008	Mùn wasi mɛʼ, mùn yɛn nyæ̀mɓàlì ŋkwìnni ndɔʼ. Mwum nɛ nèan nun nyè, jin shon ɓe lɛ Ywi. Ǹdɔʼ nɛ jin shon ɓe lɛ Ǹsòn-ɓwum-ywi ɓe nun ɗwonŋgea ɓe nyè. Ɓɛ fɛ ɓon ǹkimmɔʼ kɛ fyaʼ ŋgyɔʼ fɔʼ nun ɓǎ ɓon wu ɓwum kwe. Ɓɛ yɛ ɓyindɔʼ wu lɛ̀ kàfàʼ, ǹjè wu tì ɓyindɔʼ. Ɓyindɔʼ yɛ mɛ̀ ŋgwɛ̀nŋgwɛ̀n ywi. Ɓyindɔʼ kuʼ, mɛ̀ nyæ̀m yɛ ɓon wu.
66006009	Kɛ nyě yi, Mwɛn Nzwumŋgan kɛti tì mbuʼ kyì nyɛ̌ mɛ̀ nshân. Li, mùn cɛ kɛ nji cǐ mfɛ sàtìkæ̀ʼ, mùn yɛn mɛ̀ mpùn ɓwum ɓye ɓɛ wue kɛ ŋgyɔ̂ʼ wan ntwiʼ sɛ ɓɛ ɓe lɛʼ Mvɛ̀nnswæ̀b shɛ̌ lɛ̀ ɓwum.
66006010	Ɓɛ ɗunmi lɛli lɛ̀ ǹkwu kimmi lɛ: «Nyɛli nyɛʼ nɛ cinni ywum hwæn, wù nɛ ɗyi ǹsanmi, wù ɓɛ tì ci-lɛŋkæ̀m, yǎ kwan sɛ wù yɛ̌ ɓwum ɓɛ wue ɓwiʼ mɛ̀ kæ̀ʼ lànnzi? Yǎ kwan sɛ wù yɛ̌ ɓon vɛ̀nɛ̀ʼ yɛnnzi, wù wìn ǹjì yɛʼ?»
66006011	Li, ɓɛ fɛ kwo wɛn kɛ nyinnìm shan nun sàro pwɛbbi fɔʼ. Ɓɛ shɛ ɓon lɛ ɓyi ɓi ɓonŋgàʼ fɛʼ kwan kwæʼ, a kɛn wòlì kwan sɛ ɓɛ yɛ tì kuʼ mɛ̀ ŋgyinni mɛ̀ ci-she ɓyan wu wɛ̌ tà shɛ ɓɛ wue kuʼ ɓyi.
66006012	Kɛ nyě yi, Mwɛn Nzwumŋgan kɛti tì mbuʼ kyì nyɛ̌ mɛ̀ mfyuru. Kɛ ŋkɛti yɛ nun kɛti li, mùn yɛn ŋgyɔʼ funnzi lɛ̀ kim. Zæʼ nywɔʼ fyonnì lo wɛ̌ plè nshǐ ywi, nywiʼ fyònnì tì kuʼ m̀pèan wɛ̌ mvæb.
66006013	Mɛ̀ nywæʼ ɗunmi lè ǹwaì yɛ kɛ zwô ɗɛb lɛ̀ ɓɛ ta pyìtàì ŋgyɔʼ wɛ̌ ǹjì ŋgæʼ nɛ m̀pùn ta funnzi, gwùm nyon ɗunmi lè kɛkɛʼ.
66006014	Ɗɛb nywukaʼ wɛ̌ kè ndɔʼ sɛ ɓɛ ta hwɛʼ. Mɛ̀ kpaʼ sɛnndea kɛ yi cǐ tòn yan, lɛ̀ yì kpo ŋgyɔʼ kɛ nlim ɗuʼ nun hwæn.
66006015	Ɓwum hwæn ɗunmi gwùmnì. Ɓyindɔʼ kɛn ɗun kɛ yi mvù nun, ɓyindɔʼ kɛ yi pon mɛ ŋgwɔ̀ʼ ɓye kɛ mɛ kpaʼ zwɛm. Mɛ̀ mvɛ̌n klwɔkea ɓon lɛ̀ ɓwumŋkæ̀m ɓyan ɓe kwe. Mɛ̀ ci-zwiʼ mɛ suzæ̀n, mɛ̀ ci-njônndì, lɛ̀ ɓwum ɓye wùlæ̀nndì shan ta kɛ̀n ɓe tì kwe. Ɓon hwæn, kwo fɛʼ mɛ̀ son, kwo fɛʼ ɓwum ɓye ɓe lɛ̀ mɛ̀ mwù nyan, ɓɛ kɛn gwùmnì.
66006016	Ɓɛ ɗunmi shɛ̀ lɛ̀ mɛ̀ kpaʼ, kònndì lɛ̀ mɛ̀ gan ŋgwɔ̀ʼ lɛ ɓyi ɓi swinì ɓon kɛ nywi, ɓyi ɓi gwumnzì ɓon, ɓǎ mwum nɛ tòn kɛ gbaʼ lwun zwɛm læ̀kì ɓon yɛnni, lɛ̀ Mwɛn Nzwumŋgan læ̀kì ɓon vɛ̀nɛ̀ʼ yɛnnzi.
66006017	Ntwiʼ sɛ kwan nlànnzì mɛ kæ̀ʼ wolâ. Mwum nɛ yɛ̌ ɗyi nywɔʼ màzwùm zwô, m̀bɔʼ ɓǎ ɓɛ.
66007001	Kɛ nyě yi, mùn yɛn tì mɛ̀ cikpuʼ Mvɛ̀nnswæ̀b nyî, ɓɛ ɓe ɗyikea kɛ mɛ mbɛti ŋgyɔ̂ʼ wan. Ɓɛ ɓe m̀pùn twɔ̌ʼ ɓǎ nyǐ ni læ̀kì ɗwì kɛ ŋgyɔʼ zwɛm, shìkì nyǐ ni ɗwì kuʼ kɛ mlaʼ zwɛm, nyǐ ni læ̀kì tì kuʼ man ŋgæʼ funnzi.
66007002	Mùn yɛn tì cikpuʼ Mvɛ̀nnswæ̀b ndɔʼ nɛ ɓe waì kɛ ɓwùm-nywɔʼ lɛ̀ à ni lɛ̀ swum nɗæ̌n mɓùʼ kɛ fyaʼ. Swum màzwùm sɛ ɓɛ ta ɓwum Mvɛ̀nnswæ̀b nɛ ɗyi ǹzison m̀ɓùʼ ɗæ̀nni nun kɛ nywi. Cikpuʼ Mvɛ̀nnswæ̀b ni kun lɛ̀ ǹkwu kimmi, lɛ̀ à tǎ lɛʼ lɛ̀ mɛ̀ cikpuʼ Mvɛ̀nnswæ̀b nyî ɓye cinne ǹkimmɔʼ mɓusi ŋgyɔ̂ʼ wan, à shɛ̀ lɛ̀ ɓon lɛ:
66007003	«Ɓa kì ɓyin gwannzì fɛʼ ŋgyɔʼ ɓon lɛ̀ mlǎʼ, shìkì ɓyin gwannzì kuʼ mɛ̀ ŋgæʼ. Ɗonnzênì ɓwiʼ ɗinnàʼ fɛʼ mɛ̀ mɓùʼ kɛ swiʼ mɛ ci-she Mvɛ̀nnswæ̀b nyɛʼ.»
66007004	Li, ɓɛ teân mùn ɓwum ɓye cinni mɛ̀ mɓǔʼ màzwùm kɛ nywi. Ɓɛ ɓe ɓwum ŋkæm nɗuʼ lɛ̀ ɓwum ŋkæm mwùm nyî ɓlàn nyî. Ɓwum màzwùm waʼ hwæn kɛ mɛ ɗwòn ɓye kɛ Ìzràɛ̂l nun.
66007005	Ɓye kwan kɛ ɗwon Judà nun ɓe ɓwum ŋkæm wûm ɓlàn ɓî ɓye ɓɛ ɗænne m̀ɓùʼ kɛ nywi. Ɓye kwan kɛ ɗwon Rùbɛ̂n, à ɓi ŋkæm wûm ɓlàn ɓî. Ɓye kwan kɛ ɗwon Gâdɛ̀ nun, à ɓi ŋkæm wûm ɓlàn ɓî.
66007006	Ɓye kwan kɛ ɗwon Àsɛ̂r nun, à ɓi ŋkæm wûm ɓlàn ɓî. Ɓye kwan kɛ ɗwon Nàtàlî nun, ɓon kuʼ, ɓɛ ɓi ŋkæm wûm ɓlàn ɓî. Ɓye kwan kɛ ɗwon Mànàsê nun, ɓɛ ɓɛ tì kuʼ ŋkæm wûm ɓlàn ɓî.
66007007	Ɓye kwan kɛ ɗwon Sìmèôn nun, ɓɛ ɓe ŋkæm wûm ɓlàn ɓî. Ɓye kwan kɛ ɗwon Lèvî nun, à ɓi ŋkæm wûm ɓlàn ɓî. Ɓye kwan kɛ ɗwon Ìsàkâ nun, ɓɛ ɓe ŋkæm wûm ɓlàn ɓî.
66007008	Ɓye kwan kɛ ɗwon Zàbùlôn nun, ɓɛ ɓɛ tì kuʼ ŋkæm wûm ɓlàn ɓî. Ɓye kwan kɛ ɗwon Jòsɛ̂ʼ nun, ɓɛ ɓɛ tì kuʼ ŋkæm wûm ɓlàn ɓî. Ɓye kwan kɛ ɗwon Bɛ̀njàmɛ̂n nun, ɓɛ konndì tì kuʼ ɓɛ ŋkæm wûm ɓlàn ɓî.
66007009	Kɛ nyě yi, mùn yɛn ǹkwìn ɓwum mèan ndɔʼ yɛ mwum wòle kǎn kim à tan. Ɓwum màzwùm, ɓɛ wai kɛ ŋgyɔ̂ʼ wan nun hwæn. Ɓɛ cinni yì kwæʼ nywi kyikyi. Ɓɛ cinni tì mɛ̀ ŋkyìn lɛʼ kɛ ŋwum kyikyi. Ɓɛ ɓe ɗyikea kɛ swiʼ gbaʼ lwun lɛ̀ kɛ swiʼ Mwɛn Nzwumŋgan. Ɓɛ ɓe lɛ̀ mɛ̀ plě pwibbɔa kɛ nywi, ɓɛ ɓe tì lɛ̀ man sea kɛ fyaʼ ɓinnea.
66007010	Ɓɛ ɗunmi kun lɛ̀ ǹkwu kimmi, lɛ̀ ɓɛ ta lɛʼ lɛ: «M̀vɛ̀nnswæ̀b nyɛʼ nɛ ɗyi kɛ gbaʼ lwun zwɛm ǹtònmi nɛ swætâ ɓwiʼ. Mwɛn Nzwumŋgan tì kuʼ swætâ ɓwiʼ.»
66007011	Mɛ̀ cikpuʼ Mvɛ̀nnswæ̀b hwæn kanndi gbaʼ lwun ɓon lɛ̀ ɓwumŋkæ̀m ɓi, kònndì lɛ̀ ywum nyî ye cinni ǹzison yi. Ɓɛ swinì kɛ swiʼ gbaʼ lwun, ɓɛ wu mɛ̀ mwù ŋgyɔʼ. Ɓɛ ɗunmi M̀vɛ̀nnswæ̀b mwumnzi,
66007012	lɛ̀ ɓɛ ta lɛʼ lɛ: «À si li, Nyɛli nyɛʼ M̀vɛ̀nnswæ̀b cinni ǹkimmɔʼ, à ni lɛ̀ ǹlìmmì hwæn, à làn ywum hwæn lɛ̀ ǹkimmɔʼ. Ɓwiʼ yilènì nun osɔ̀kɔ̀ʼ, ɓwiʼ mwumnzi nun, ɓwiʼ fɛ nun ǹtwu kwan hwæn. Àmɛ̀n.»
66007013	Mwumŋkæ̀m ndɔʼ kɛ nyinnìm ɓwumŋkæ̀m ɓi cibbi lɛ̀ mùn lɛ: «Mɛ̀ wɛn ɓɛ lɛ̀ mɛ̀ plě pwibbɔa kɛ nywi ɓi? Ɓɛ waʼ fɛn?»
66007014	Mùn fyònnzì lɛ̀ nun lɛ: «Mǔn lìmmi kan mun ɓon. Mwumŋkæ̀m, wù nɛ limmi kuʼ ɓon.» Ǎ kà shɛ̌ lɛ̀ mùn lɛ: «Ɓwum ɓye ɓɛ yɛnnze vɛ̀nɛ̀ʼ kwan sɛ ŋgyɔ̂ʼ wan ɓe lɛ̀ à ywìmɛ mlɔ̀ʼ ɓɛ. Ɓɛ ɗyie kimmi kɛ mbyi Mvɛ̀nnswæ̀b nun, ɓɛ sæbbâ mɛ̀ plè ɓyan kɛ mvæb Mwɛn Nzwumŋgan Mvɛ̀nnswæ̀b nun, ɓɛ fyonnì pwɛbbi lɛ pwibpwib.»
66007015	Li nɛ ci, à ɓi kwan hwæn ɗyikea kɛ swiʼ gbaʼ lwun Mvɛ̀nnswæ̀b, ɓɛ ta nun she cǐ kpòn lɛ̀ nywɔʼ kɛ nye nyon nun. Mwum nɛ kɛ gbaʼ lwun zwɛm ǹtònmi tǎ konni lɛ̀ ɓon.
66007016	Ǹjè ɓà tî ɓon kwɛ̀nni, ǹlim ɓa tî kuʼ ɓon fyo. Nywɔʼ ɓà tî ɓon nyeni kɛ nywi, shìkì twɛ̀nndì ndɔʼ ci tì kuʼ ɓon.
66007017	Ntwiʼ sɛ Mwɛn Nzwumŋgan nɛ kɛ swiʼ gbaʼ lwun yɛ̌ ɓɛ ci-mɓòn nyan. À yɛ̌ ɓon kɛ̀nnzi kɛ mwu ɗuʼ yɛ ta ǹzison fɛ. M̀vɛ̀nnswæ̀b yɛ̌ ɓon mɛ̀ ɗuʼ lǒ mɛʼ.
66008001	Mwɛn Nzwumŋgan kɛti mbuʼ kyì nyɛ̌ mɛ̀ nshanmɓì nɛ ɓe kɛ ɗèwà zwɛm. Kwan sɛ nun kɛti nun, ywum hwæn kɛ ɗɛb mɔki ponpon, a kɛn wòlì swum kìtɔ̀ʼ hawà.
66008002	Kɛ nyě yi, mùn yɛn mɛ̀ cikpuʼ Mvɛ̀nnswæ̀b ndɔʼ ɗyikea kɛ swiʼ Mvɛ̀nnswæ̀b, ɓon shanmɓì. Ɓɛ fɛ wɛn nɛ hwæn ɓæ̀n kɛ fyaʼ fɔʼ.
66008003	Cikpuʼ Mvɛ̀nnswæ̀b m̀bɔʼ ndɔʼ kìn ɗyi kɛ moan cìcǐ mfɛ sàtìkæ̀ʼ she ɓe kɛ swiʼ gbaʼ lwun Mvɛ̀nnswæ̀b. À ɓe lɛ̀ kòn ndɔʼ kɛ fyaʼ she ɓɛ ɓwɛmme lɛ̀ gɔ̂l. Kǒn màzwùm sɛ ɓɛ ɓe mɛ̀ wɔ̀ʼ mɛ nwùm ye lwɛn twɛ̀nni kɛ nlim. Ɓɛ fɛ cikpuʼ ni mɛ̀ wɔ̀ʼ mɛ nwùm ye lwɛn kɛ fyaʼ mèan ɓǎ nun twɛn yon kɛ cìcǐ mfɛ sàtìkæ̀ʼ si. À fɛ M̀vɛ̀nnswæ̀b yon lɛ̀ mɛ̀ ŋkeli ŋkwìn ɓwum Yesù m̀ban.
66008004	Ǹtwɛ̀n yɛ nun twɛ̀nne mɛ̀ wɔ̀ʼ mɛ nwùm lwɛn yi, kyi ɓe nun ɗwu kɛ fyaʼ, lɛ̀ yɛ ta nàn kɛ cǐ Mvɛ̀nnswæ̀b lɛ̀ mɛ̀ ŋkeli ŋkwìn ɓwum ɓyon m̀ban.
66008005	Kwan sɛ cikpuʼ Mvɛ̀nnswæ̀b ni mlɔ̀ʼ hwæn, à sheli kǒn màzwùm, à lwinnzi son lɛ̀ win yɛ nun twɛli kɛ cǐ mfɛ sàtìkæ̀ʼ. Kɛ nyě yi, à ɗwì kòn si ŋgyɔʼ zwɛm. Kwan sɛ nun ɗwì son li, m̀bæ̀n ŋwæ̀tì, à hwæbli kimmi, ŋgyɔ̂ʼ wan kònndì tì funnzi.
66008006	Li, mɛ̀ cikpuʼ Mvɛ̀nnswæ̀b shanmɓì ɓye ɓe lɛ̀ yì ɓæ̀n kɛ fyaʼ ɗunmi lɛʼ nlwon màzwùm fɔ̀si.
66008007	Cikpuʼ Mvɛ̀nnswæ̀b nyɛ̌ zwimbyiʼ lwon ɓæ̀n shon. À lwonmɛ li, mɛ̀ lilaʼ ɗunmi swì kɛ ŋgyɔ̂ʼ wan, yɛ ɓi fyìnnɔa lɛ̀ win nun, kònndì lɛ̀ mvæb. Fyàʼ ŋgyɔʼ fɔʼ fyaʼ hwæn. Ŋgæʼ, lɛ̀ kæʼ flɔa yɛ ɓe kwe fyaʼ hwæn.
66008008	Kɛ nyě yi, cikpuʼ Mvɛ̀nnswæ̀b nyɛ̌ mɛ̀ mɓì lwon tì kuʼ ɓæ̀n shon. Swum ndɔʼ ɓe wɛ̌ kpaʼ ndwun ndɔʼ nɛ yě win, ɓɛ sheli nun, ɓɛ kɛn nun ɗwìɔʼ kɛ ɗuʼ ndwun nun. Fyǎʼ ɗuʼ fɔʼ màzwùm fyonnì mvæb.
66008009	Ywum yɛ M̀vɛ̀nnswæ̀b fɔ̀e ye ɓe tòn kwe cìcǐ màzwùm ywikaʼ hwæn. Mɛ̀ cǐʼ klwɔkea ɓye ɓe kwe gwanŋgàʼ hwæn.
66008010	Kɛ nyě yi, cikpuʼ Mvɛ̀nnswæ̀b nyɛ̌ mɛ̀ nlè lwon ɓæ̀n shon. Nywæʼ ndwun ndɔʼ nɛ ɓe nyæ̀nnì wɛ̌ kaki waì kɛ nlim ɗɛb, à pyì kɛ mɛ mwù ɗuʼ, lɛ̀ mɛ̀ ɗuʼ ɓɛ ɓe kɛ fyaʼ ŋgyɔʼ fɔʼ nun.
66008011	Jin nywæʼ màzwùm ɓe lɛ ŋgæʼ-nɗwǐ. Fyàʼ mɛ ɗuʼ màzwùm fyonnì ɗwìkea. Li, màn ɓwum ywie kɛ nnwi yɛ ɓon nwie mlǎʼ màzwùm ntwiʼ sɛ ɓe lɛ̀ yɛ ti lɛ̀ ɗun kɛ nlim.
66008012	Cikpuʼ Mvɛ̀nnswæ̀b nyɛ̌ mɛ̀ nnyì lwon ɓæ̀n shon. Nywɔʼ ɓon lɛ̀ nywiʼ, kònndì lɛ̀ mɛ̀ nywæʼ, ɓɛ shimndàʼ mɛ̀ fyàʼ m̀bɔʼ-mbɔʼ. Li, ɓɛ ɗwùm kan tî lwɛn. Nywɔʼ ɓe ɗwùm, à suʼ mɛ̀ nyinnìm, ǎ pyì kan kwæ̀bbi, shìkì nywiʼ pwɛb kuʼ, à wannzi shikpon.
66008013	Ɓe lɛ̀ mǔn kɛ ywum ton yi cɛ fyaʼ, mùn yɛn m̀byìʼ ndɔʼ tǎ ɗi kɛ nlim zwô, lɛ̀ à tǎ kun lɛ̀ ǹkwu kimmi lɛ: «Oyì! Yǎ ŋgheli vɛ̀nɛ̀ʼ sɛ lan wan yɛ yɛn kwan sɛ mɛ̀ cikpuʼ Mvɛ̀nnswæ̀b lê ɓye fɔʼ yɛ tì kònndi yì ɓæ̀n yan lwon.»
66009001	Kɛ nyě yi, cikpuʼ Mvɛ̀nnswæ̀b nyɛ̌ mɛ̀ nshân lwon ɓæ̀n shon. Mùn yɛn nywæʼ ndɔʼ waì kɛ zwô ɗɛb, à pyì kɛ ŋgyɔ̂ʼ wan nun, ɓɛ fɛ nun kyî ɓǎ nun wô ŋwum swuʼ win jimmi.
66009002	Kwan sɛ nun wǒ ŋwum swuʼ màzwǔm, kyi ɗunmi ɗwuʼ wɛ̌ win mèan ndɔʼ ye ɓɛ ɓanni kwe. Kyi màzwùm kɛn zæʼ nywɔʼ shìmndi. Njimmi pyì.
66009003	Mɛ̀ kìtæ̀ʼ ɗunmi kwan kɛ mɓuʼ kyi màzwùm nun, ɓɛ lû ŋgyɔ̂ʼ wan hwæn. Ɓɛ fɛ ɓon ǹkimmɔʼ fyaʼ, ɓɛ ɓɛ wɛ̌ yì kɛ̀blè.
66009004	Ɓɛ kà shɛ̌ lɛ̀ ɓon lɛ, ɓa ɓyi ɓi lwum kæʼ ndɔʼ ji, shìkì ɓyi ɓi gwannzì kuʼ ǹjì ŋgæʼ ndɔʼ. Kwo fɛʼ ywum yɛ ta twæb kɛ cɛ̌ ŋgyɔʼ zwɛm, ɓa ɓyi ɓi lwum yìnndì. Son, ɓyi ɓi sukuʼ ɓwum ɓye M̀vɛ̀nnswæ̀b ɗæ̀n kan m̀ɓùʼ kɛ swiʼ vɛ̀nɛ̀ʼ yɛnnzi.
66009005	Ɓɛ fɛ kan mɛ̀ kìtæ̀ʼ ɓi mbyi ɓǎ ɓyi ɓi wu ɓwum nùn, son, ɓyi ɓi sukuʼ ɓyi vɛ̀nɛ̀ʼ yɛnnzi kɛ mɛ nywiʼ shân nun. Vɛ̀nɛ̌ʼ màzwùm sɛ yɛ ɓɛ wɛ̌ kwan sɛ kɛ̀blè ta mwum tæbbi.
66009006	Kɛ kwan màzwùm nun, ɓwum yɛ mbyi ywi kæbbi ɓǎ ɓon ywi, son, ɓɛ ɓa cinni. Ywi yɛ̌ ɓon ǹlim kwɛ̀nni, son, swum sɛ yɛ cì ywi ɓæn ɓon ɓa ɓɛ.
66009007	Mɛ̀ kìtæ̌ʼ màzwùm ɓe wɛ̌ mɛ̀ nyæ̌mɓàlǐ nɗwǐ wì. Kɛ mɛ mwù nyan, ywum ndɔʼ ɓe wɛ̌ mɛ̀ tæ̌m lwun ɓye ɓɛ ci lɛ̀ gɔ̂l. Ɓɛ cinni yì fli mɛʼ ɓwum.
66009008	Ǹnywùn ɓe ɓon mwu wɛ̌ ye mɛ yib. Myin ɓe ɓon ŋwum wɛ̌ ye mɛ gbɛ̂m.
66009009	Ɓɛ ɗwɔki yì kìmmàʼ yan lɛ̀ mɛ̀ plě wì ɓye ɓɛ ci lɛ̀ ǹwum. Mɛ̀ kwɛb ɓyan ɓe hwæbli wɛ̌ mɛ̀ màtwuà ndɔʼ ɓye mɛ̀ nyæ̌mɓàlì ɓe tɛ̀ʼ ɓǎ ɓwum kɛn wì ɗwǐ. Ɓɛ ɓe twùm lɛ ɓòòò.
66009010	Ɓɛ cinni mɛ̀ nyiʼ lɛ̀ mɛ̀ nsɛm kɛ nlim wɛ̌ mɛ̀ kɛ̀blè. Mɛ̀ nyiʼ nyan nɛ ɓon cinne ǹkimmɔʼ nyɛnnzi ɓwum vɛ̀nɛ̀ʼ lɛ̀ nun kɛ mɛ nywiʼ shân nun.
66009011	M̀vɛ̀n nyan nɛ ɓe ɓon kɛ̀nnzi ɓe m̀pùn ɓyɛbbi ndɔʼ nɛ cinni swuʼ win jimmi màzwùm. Ɓɛ ɓe nun lon kɛ lɛʼ mɛ Èbrû nun lɛ Àbàdôn. Ɓɛ konndì tì nun lon kɛ lɛʼ mɛ kyìn nun lɛ Àpòlìôn. Sù jin màzwùm ni lɛ ci-ŋkyàʼ ywum.
66009012	Vɛ̀nɛ̀ʼ she zwimbyiʼ leân. Yì vɛ̀nɛ̀ʼ ɓî yɛ tì kònndì zwɛm.
66009013	Cikpuʼ Mvɛ̀nnswæ̀b nyɛ̌ mɛ̀ mfyuru lwon ɓæ̀n shon. Mùn ywɔʼ ǹkwu ndɔʼ yɛ ta lɛli ǹwaì yɛ kɛ mɛ ndwɛʼ cǐ mfɛ sàtìkæ̀ʼ she ɓi kɛ swiʼ Mvɛ̀nnswæ̀b.
66009014	Ŋ̀kwu mwum màzwùm ɓe lɛli lɛ̀ cikpuʼ Mvɛ̀nnswæ̀b nyɛ̌ mɛ̀ mfyuru nɛ ɓe lɛ̀ ɓæ̀n kɛ fyaʼ, yɛ shɛ lɛ: «Sùli mɛ̀ cikpuʼ Mvɛ̀nnswæ̀b nyî ɓye ɓɛ kpimmaʼ kɛ moan ɗuʼ ndwun nɛ ɓɛ ta lon lɛ Èfratà, wù ɗonnzi ɓon, ɓɛ kɛn.»
66009015	Li, ɓɛ ɗonnzi ɓon. Mɛ̀ cikpuʼ Mvɛ̀nnswæ̀b nyî màzwǔm, M̀vɛ̀nnswæ̀b kɛ̀â ɓon kwan sɛ ɓɛ yɛ kǐn ɓwum ɓɛ fyàʼ ŋgyɔ̂ʼ wan fɔʼ nun wu. À kɛ̀ ɓon ɗwùm, à kɛ̀ nywiʼ, à kɛ̀ ǹgyìn, à kɛ̀ tì hawà nɛ ɓon yɛ ɓɛ̀n nun.
66009016	Mɛ̀ suzæ̀n ɓe kwe kɛ mɛ nyæ̌mɓàlì zwɛm. Ɓɛ teân mùn ɓon, ɓɛ ɓe ɓwum mɛ̀ mìlìôn nɗuʼ mɓì.
66009017	Ywɔênì fɛʼ m̀bɔ̀kì nɛ mùn yɛnne mɛ̀ nyæ̌mɓàlì lɛ̀ ɓwum ɓɛ naen ɓon nyè kɛ ndɛmndɛm nun. Ɓɛ ɓe lɛ̀ mɛ̀ plě wì kɛ nywi pànŋgea wɛ̌ win, ɓyindɔʼ ɓe tì lo lɛ fyìiì, ɓyindɔʼ ɓe tì pànŋgea wɛ̌ kyàʼ kpɛnndè. Mɛ̀ mwù mɛ̀ nyæ̌mɓàlǐ màzwùm ɓe wɛ̌ mɛ̀ gbɛ̂m. Win ɓe ɓon kwean kɛ ŋwum, kònndì lɛ̀ kyi. Swum ndɔʼ kwan tì kuʼ wɛ̌ mvɛb mpàn.
66009018	Ɓwum fyàʼ ŋgyɔ̂ʼ wan fɔʼ ywi ntwiʼ yi vɛ̀nɛ̀ʼ lê yi. Ywum lê màzwùm yi lɛ win, kyi lɛ̀ mvɛb mpàn yɛ ɓe mɛ̀ nyæ̌mɓàlì kwean kɛ ŋwum.
66009019	Ntwiʼ sɛ ǹkimmɔʼ mɛ nyæ̌mɓàlì hwæn ɓe kɛ mɛ ŋwum nyan, a ɓɛ tì kuʼ kɛ mɛ nyiʼ zwɛm. Mɛ̀ nyiʼ nyan ɓe wɛ̌ mɛ̀ nywun. Ɓɛ cinni mɛ̀ mwù, nun nɛ ɓon ɓe ɓwum vɛ̀nɛ̀ʼ yɛnnzi nun.
66009020	Ɓwum ɓye nzwonmɛ ɓe kɛ ŋgyɔ̂ʼ wan, ɓye nywælâ yì vɛ̀nɛ̀ʼ yi, ɓɛ ɗonnze kǎn ywum yɛ ɓon fɔe lɛ̀ ɓon nɛʼ. Ɓɛ ɗonnzi kan m̀mwumnzi mɛ swæ̀b, lɛ̀ yì fɔ̀kì yɛ ɓon ɓwɛmme lɛ̀ gɔ̂l, yindɔʼ lɛ̀ lòn, yindɔʼ lɛ̀ mɛ̀ ŋwum. Yindɔʼ yɛ ɓon paʼ lɛ̀ ǹgwɔ̀ʼ, yindɔʼ kuʼ yɛ ɓon paʼ lɛ̀ ŋgæʼ. Ywum màzwùm hwæn li, yɛ wòli kan yɛ yɛnni, shìkì yɛ ywɔʼ kuʼ lɛʼ. Yɛ cinni kan tì kuʼ mɛ̀ kwǔ kɛ̀n.
66009021	Ɓwum ɓye ɓe yì fɔ̀kì yi mwumnzi, ɓɛ ɗonnze kǎn mɛ̀ lɛʼ mɓyibbɔa, nyɛ̌ lɛ: ǹwukaʼ ɓwum, mɛ̀ lɛʼ ndæ̀m, ǹywikaʼ mɛ nlàʼ lɛ̀ ǹyibbɔʼ nywiʼ.
66010001	Kɛ nyě yi, mùn yɛn tì cikpuʼ Mvɛ̀nnswæ̀b kimmi ndɔʼ, à tǎ kyìlì ǹwaì ye kɛ ɗɛb. Plè nɛ nun swì kɛ nywi ɓe ɓwɔʼ. Ǹsɛ̀ʼ kanndi nun mwu. Fli mɛʼ shon ɓe ɗwùm wɛ̌ nywɔʼ, mɛ̀ mkpaʼ nyon ɓe wɛ̌ mɛ̀ mpè win.
66010002	À ɓe lɛ̀ mwɛn ɗèwà sɔ̀ʼ ndɔʼ kɛ fyaʼ ǹwèli. À sate kwù she ji kɛ ɗuʼ ndwun nun, ti lɛ̀ she mɛ̌ʼ, à sati son kyɔʼ.
66010003	À kun lɛ̀ ǹkwu kimmi wɛ̌ gbɛ̂m nɛ ta fàn. Kɛ nyě yɛ nun kun li, mùn ywɔʼ mɛ̀ mbæ̀n hwæbli ɓon shanmɓì, ɓɛ fyonnzì cikpuʼ ni.
66010004	Ɓe lɛ̀ mùn ti yili lɛ̀ mùn kɔʼ swum sɛ m̀bæ̀n lɛli si, son, ǹkwu mwum ndɔʼ waì kɛ ɗɛb, yɛ shɛ lɛ̀ mùn lɛ: «Ɓa wù kɔʼ swum sɛ m̀bæ̀n lɛli si, ɓa wù cì mwum ndɔʼ lìmmì son.»
66010005	Li, cikpuʼ nɛ mùn yɛnne zwô ǹɗyimi, kwù she fɔʼ kɛ ɗuʼ ndwun nun, she fɔʼ kɛ kyɔʼ, à wasi fyǎʼ ji zwô,
66010006	à lɔ̀ʼ ǹdɔ̀ʼ lɛ̀ jin Mvɛ̀nnswæ̀b nɛ ɗyi ǹzison kwan hwæn, nun nɛ fɔ̀e ɗɛb lɛ̀ ywum yɛ ɗyi kwe hwæn, nun nɛ fɔ̀e tî ŋgyɔʼ lɛ̀ ywum yɛ ɗyi kɛ nlim hwæn, kònndì lɛ̀ ɗuʼ ndwun lɛ̀ ywum yɛ ɗyi kwe hwæn. À shɛ̀ lɛ: «Jenɛ, kwan wolâ.
66010007	Kwan sɛ cikpuʼ Mvɛ̀nnswæ̀b nyɛ̌ mɛ̀ nshanmɓì yɛ̌ ɓæ̀n shon lwon, M̀vɛ̀nnswæ̀b yɛ̌ mɛ̀ mwù lɛʼ ŋgwùmnea nyon lwinnzi wɛ̌ tà shɛ nun shɛ̀e lɛ̀ mɛ̀ ci-she ɓyon, ɓye mɛ̀ ci-nlɛli kɛ ŋwum yon nun.»
66010008	Kɛ nyě yi, ǹkwu mwum yɛ mùn ywɔe mbyî ǹwaì ye kɛ ɗɛb yi konndì shɛ̀ ɓe lɛ̀ mùn lɛ: «Kɛ̀nne, wù yè mwɛn ɗèwà sɔ̀ʼ ŋwèli nɛ kɛ fyaʼ cikpuʼ Mvɛ̀nnswæ̀b nɛ kɛ zwô ǹɗyimi, kwù she fɔʼ kɛ ɗuʼ ndwun nun, she fɔʼ kɛ kyɔʼ.»
66010009	Mùn gòɔ̀ʼ cikpuʼ Mvɛ̀nnswæ̀b ni, mùn shɛ̀ lɛ̀ nun lɛ à fî mùn ɗèwà sɔʼ si. À fyònnzì lɛ̀ mùn lɛ: «Yè lɛ, wù jiɔ̀ʼ son ŋwum. Sɛ yɛ wù ɓɛ kɛ ŋwum myimmi wɛ̌ ɗwìʼ, son, kwan sɛ wù yɛ̌ son myǐ, sɛ yɛ wù zwùm kwɛ̀nnzi.»
66010010	Li, mùn yè ɗèwà sɔʼ si kɛ fyaʼ yon, mùn jiɔ̀ʼ son ŋwum. Kwan sɛ mùn ɓi son ji, sɛ ɓi mùn kɛ ŋwum myimmi wɛ̌ ɗwìʼ. Son, kwan sɛ mùn myì son, zwùm ɗunmi mùn kwɛ̀nni.
66010011	Ɓɛ kà shɛ̌ lɛ̀ mùn lɛ: «Ǹzæ̌ʼ lɛʼ yɛ M̀vɛ̀nnswæ̀b yɛ̌ wù kɛ̌ ŋwum hwæn, sɛ yili lɛ wù konndì yon kɛ̌n shɛ̌. Ǹzæ̌ʼ lɛʼ yi yɛ yɛn mɛ̀ paʼ ɓwum mèan, ɓye cinni mɛ̀ ŋkyìn lɛʼ ŋwum kyikyi. Yɛ yɛn tì kuʼ mɛ̀ ŋgyɔʼ kyikyi, lɛ̀ mɛ̀ mvɛ̀n ɓyan nun hwæn.»
66011001	Ɓɛ fɛ mùn mɔ̀ʼ ndɔʼ fyaʼ wɛ̌ ǹtwɔ̀ʼ yɛ ɓɛ ɓe ywum fɔ̀kea nun. Ɓɛ kà shɛ̌ lɛ̀ mùn lɛ: «Kɛ̀nne, wù fɔ̀ʼ nye Mvɛ̀nnswæ̀b lɛ̀ cìcǐ mfɛ sàtìkæ̀ʼ. Wù tan tì kuʼ ɓwum ɓye ta M̀vɛ̀nnswæ̀b ɗɔa kwe nlim.
66011002	Kwan sɛ wù yɛ̌ fɔ̌ʼ, ɓa wù fɔ̀ʼ bàbà nye Mvɛ̀nnswæ̀b she kɛ wan. Ɗonnzi son, ntwiʼ sɛ M̀vɛ̀nnswæ̀b kɛ̀ son lɛ̀ ɓwum ɓɛ ɓa ǹkwìn ɓwum ɓyon. Ɓɛ yɛ nzanni kɛ nlim nsǒn sanmi Mvɛ̀nnswæ̀b nun, a kɛn ɓɛ̀n mɛ̀ nywiʼ mwum nyî ɓlàn ɓî.
66011003	Mùn yɛ̌ yì shìtàkwù ɓî yɛ̂m fyi kwe, ɓɛ yɛ ɓɛ lɛ̀ mɛ̀ plě nshǐ ywi kɛ nywi. Li, ɓɛ yɛ lɛli kɛ ŋwum yɛ̂m nun kɛ mɛ ŋgyǐn ŋkæm lɛ̀ ǹɗuʼ mɓì lɛ̀ ǹgyìn mwum fyuru nun.»
66011004	Yì shìtàkwù ɓî màzwùm ɗyi kɛ swiʼ Nyɛli nɛ cinni ǹkimmɔʼ kɛ ŋgyɔʼ zwɛm hwæn. Ɓɛ ɓi wɛ̌ mɛ̀ njì ŋgæʼ ɓî ɓye ɓɛ ta lon lɛ òlîvɛ̀. Ɓɛ ɓɛ tì wɛ̌ mɛ̀ lâm ɓî.
66011005	Ɓɛshɛ mwum ndɔʼ yili nun ci ɓon ɓyɛbbi, win yɛ ɓon kwean kɛ ŋwum, a wu mɛ̀ ci-ɓyìnnzǐ màzwùm. Li nɛ ywi yɛ̌ mwum nɛ yili nun ci ɓon ɓyɛbbi ɓænni.
66011006	Kwan sɛ yì shìtàkwǔ màzwùm ta lɛli kɛ ŋwum Mvɛ̀nnswæ̀b nun, ɓɛ cinni ǹkimmɔʼ ntwɔ̌ʼ ɗɛb lɛ̀ mvu læ̀kì nwi. Ɓɛ cinni ti ǹkimmɔʼ ŋkwɛbsi mlaʼ, ye fyonnì mvæb. Ɓɛ konndi ti ǹkimmɔʼ cinni lɛ̀ ɓɛ yɛnnzi ɓwum mɛ̀ vɛ̀nɛ̀ʼ kyikyi kɛ kwan sɛ ɓon yili nun hwæn.
66011007	Kwan sɛ ɓɛ yɛ ǹɗyi shìtàkwù yan mlɔ̌ʼ hwæn, nyæ̀m nɛ ta kwan kɛ swuʼ win nun yɛ̌ ɓon kǐn wì tean. À yɛ̌ ɓon lèan lɛ̀ ǹkimmɔʼ, à wu ɓon.
66011008	Yì ɗwon yan yɛ nònŋgàʼ kɛ mbyi ndwun nɛ kɛ nsòn twun nun. Ǹsǒn màzwùm yi cìcǐ sɛ ɓɛ ywummɔe Nyɛli nyan Yesù nun kɛ ŋgæʼ mɛ̀ ɓɔtɔʼ zwɛm. Jin shon she gwùmni si lɛ Sòdɔ̂m, a si tì kuʼ lɛ Èjîb.
66011009	Mɛ̀ ŋkwìn ɓwum ɓɛ cinni yì kwæʼ nywi kyikyi, ɓye ta mɛ̀ ŋkyìn lɛʼ lɛli kyikyi, ɓye wai kɛ mɛ ŋgyɔʼ kyikyi nun, ɓɛ yɛ yì ɗwon yi cɛkea kɛ ŋgyɔʼ, a kɛn wòlì ǹgyìn lê lɛ̀ kìtɔ̀ʼ, shìkì ɓɛ yili lɛ mwum ndɔʼ ni gwum yon.
66011010	Ǹlim yɛ lan ŋgyɔ̂ʼ wan lwukea kwan sɛ ɓwum ɓî màzwùm yɛ ywi, ɓɛ yɛ ǹdàli ywo, ɓɛ næmnzì tì kuʼ ɓwùlu mɛ̀ ɗàsì. Ntwiʼ sɛ ɓwum ɓî màzwùm hwumnzâ lan ŋgyɔ̂ʼ wan ǹzwɔnzwɔ̀ʼ.
66011011	Son, mùn yɛn kɛ ndɛmndɛm nun lɛ, kɛ nyè ŋgyin lê lɛ̀ kìtɔ̀ʼ yi nun, M̀vɛ̀nnswæ̀b fyɔ̀sì ɓon m̀pùn mɛ̀ yìnnì ɓe, ɓɛ waʼ ɓe zwô. Li, ɓwum ɓɛ yɛnni, yi ɗun ɓon kɛ zwum ǹzwɔnzwɔ̀ʼ.
66011012	Kɛ nyě yi, yì shìtàkwù ɓî yi ywɔʼ ǹkwu mwum ndɔʼ, yɛ ta lɛli kimmi ǹwaì ye kɛ ɗɛb. Yɛ ta ɓon shɛ̌ lɛ: «Nàênnì fɛ.» Li, ɓɛ nan nlim ɗɛb kɛ ɓwɔʼ nun. Mɛ̀ ci-ɓyìnnzì ɓyan ɓe ɗyi, lɛ̀ ɓɛ ɓon cɛ.
66011013	Kɛ kwan màzwùm nun ǹnywɛ̀n, ŋgyɔʼ funnzi lɛ̀ kim, mɛ̀ nye mèan swinàʼ kɛ ŋgyɔʼ. Ɓwum ywi ǹkæm shanmɓì. Ɓye fɔʼ ɓye ywie kǎn, yi ɗun ɓon zwum ǹzwɔnzwɔ̀ʼ. Li, ɓɛ ɗunmi ǹtwu fɛ lɛ̀ M̀vɛ̀nnswæ̀b nyɛ̌ kɛ ɗɛb.
66011014	Vɛ̀nɛ̀ʼ nyɛ̌ mɛ̀ mɓì lèân. Nyɛ̌ mɛ̀ nlè ti tì kìn nùn.
66011015	Kɛ nyě yi, cikpuʼ Mvɛ̀nnswæ̀b nyɛ̌ mɛ̀ nshanmɓì lwon ɓæ̀n shon. Mùn ywɔʼ mɛ̀ ŋkwu ndɔʼ tǎ kun kɛ ɗɛb kimmi, lɛ̀ à tǎ lɛʼ lɛ: «Nyɛli nyɛʼ M̀vɛ̀nnswæ̀b ɓon lɛ̀ Kristò, mwum nɛ nun fyie kɛ ŋgyɔ̂ʼ wan, ɓon ɓɛ cinni ǹkimmɔʼ jenɛ lɛ̀ ɓɛ ywɔʼ ŋgyɔ̂ʼ wan hwæn. Ɓɛ yɛ ywɔʼ li kwan hwæn.»
66011016	Ɓwumŋkæ̀m mwum ɓî ɓlàn nyî ɓye ɓe ǹtònmi kɛ yi gbaʼ lwun yan zwɛm ye ɓɛ kɛ swiʼ Mvɛ̀nnswæ̀b, ɓɛ swinì kɛ ŋgyɔʼ, ɓɛ wu mɛ̀ mwù kɛ ŋgyɔʼ. Ɓɛ ɗunmi M̀vɛ̀nnswæ̀b mwumnzi,
66011017	lɛ̀ ɓɛ ta lɛʼ lɛ: «Nyɛli nyɛʼ M̀vɛ̀nnswæ̀b ndwun, wù nɛ ɓe mbyî, wù ni kwe jenɛ. Ɓwiʼ ta wu osɔ̀kɔ̀ʼ yili m̀bɔ̀kì nɛ wù lìsea kim swû, wù ɗunmâ ywɔʼ kɛ ŋgyɔ̂ʼ wan.
66011018	Ɓwum ɓye lìmmi kan wù nyenâ ǹzwɔnzwɔ̀ʼ. Son, kwan wolâ she wù yɛ̌ kuʼ nyeni lɛ̀ ɓon. Wù yɛ̌ tì kuʼ ɓwum ywi mɛ̀ kæ̀ʼ lànnzi. Kwan wolâ she wù yɛ̌ kuʼ mɛ̀ ci-she ɓyû ɓye ta lɛli kɛ ŋwum ywû nun ɗàsì fɛ. Wù fɛ tì kuʼ lɛ̀ ǹkwìn ɓwum ɓyû, kwo fɛʼ ɓɛ ɓɛ ɓwɛsɔʼ, kwo fɛʼ ɓɛ ɓɛ ɓwumŋkæ̀m. Ɓwum ɓye ta wu ywɔli hwæn, wù yɛ̌ kuʼ ɓon ɗàsì fɛ. Ti lɛ̀ ɓwum ɓye ta ŋgyɔ̂ʼ wan gwànnzi, wù yɛ̌ ɓon ǹgyìn mlɔ̀si ǹgyìnmbɔʼ.»
66011019	Kɛ nyě yi, mùn yɛn ɓɛ wo ŋwum nye Mvɛ̀nnswæ̀b kɛ ɗɛb. Kwìtì nɛ ɓe lɛ̀ yì ɓlon yɛ ɓɛ kɔe pwìn ŋgwòn kɛ nlim ɓe kwe. Kwan sɛ mùn yɛnne nun, m̀bæ̀n ɗunmi ŋwæ̀tì lɛ̀ à tǎ pyì. Ŋgyɔʼ funnzi, mɛ̀ lilaʼ konndì swì mèan.
66012001	Kìkeàn hìlea ndɔʼ kwan kɛ ɗɛb. Mùn yɛnne m̀lib ndɔʼ, plè nɛ nun ɓe swì kɛ nywi ɓe nywɔʼ, nywiʼ ɓe nun kɛ mɛ kwù nji, tæ̀m lwun nɛ ɓe nun kɛ mwu ɓe mɛ̀ nywæʼ wûm ɓlàn ɓî.
66012002	M̀lib màzwùm ɓe lɛ̀ zwùm. Ye ɗunmi nun kwɛ̀nni. À ɗunmi kwe ntwiʼ sɛ nywi ɓe nun kwɛ̀nni.
66012003	Kìkeàn hìlea shindɔʼ kwan tì kɛ ɗɛb. Mùn yɛnne nyæ̀m ndɔʼ nɛ ɓe m̀pèan, nyæ̀m màzwùm ɓe wɛ̌ ǹgèà. À cinni mɛ̀ mwù nshanmɓì, lɛ̀ mɛ̀ nzwu wûm. Ɓɛ swoen mɛ̀ tæ̌m lwun kɛ mɛ mwù nshanmɓì ni zwɛm.
66012004	Ti lɛ̀ ǹyiʼ yon, à ɓe mɛ̀ nywæʼ ghèan lɛ̀ yon, lɛ̀ à tà ɓon swǐ ŋgyɔʼ. À kìn ɗyi kɛ swiʼ mlib nɛ ye ɓe kwɛ̀n ni, ɓǎ kwan sɛ nun yɛ̌ ye, nun ɓæn mwɛn màzwùm, nun jiɔ̀ʼ nun ŋwum.
66012005	Kɛ nyě yi, m̀lib ni ye mwɛn nɛ nɗwɛb, mwɛn màzwùm nɛ yɛ mɛ̀ ŋgyɔʼ hwæn ywo lɛ̀ ǹjìnndì nun. Son, kwan sɛ nun ye nun, ɓɛ twɛʼ mwɛn màzwùm m̀byìmmi, ɓɛ kɛn lɛ̀ nun kɛ ke Mvɛ̀nnswæ̀b nɛ ɓe kɛ gbaʼ lwun shon zwɛm ǹtònmi.
66012006	Ti lɛ̀ m̀lib nun nɛʼ, à yean kɛ kyɔʼ nun, kɛ cìcì sɛ M̀vɛ̀nnswæ̀b fɔ̀se nun cǐ tòn nun, ɓǎ ɓɛ ɗî nun kwe kɛ ŋgyin ŋkæm lɛ̀ ǹɗuʼ mɓì lɛ̀ ǹgyǐn mwum fyuru nun.
66012007	Twùʼ ndɔʼ pyì kwe ɗɛb. Mìshɛ̂l ɓon lɛ̀ mɛ̀ cikpuʼ ɓye fɔʼ ɗunmi twùʼ ɗwǐ ɓon lɛ̀ nyæ̀m nɛ gwili ǹgèà ni. Nyæ̀m ni kuʼ ɓon lɛ̀ mɛ̀ cikpuʼ ɓyon ɗunmi kuʼ twùʼ ɗwǐ ɓon lɛ̀ Mìshɛ̂l.
66012008	Mɛ̀ Mìshɛ̂l lan ɓon lɛ̀ ǹkimmɔʼ, ɓɛ fyinni ɓon. Li, ɓɛ ɗonnzi kan tî nyæ̀m ni ɓon lɛ̀ mɛ̀ cikpuʼ ɓyon pon ɓǎ ɓyi ɓi ton kɛ ɗɛb.
66012009	Ɓɛ ɗwî nyæ̀m ndwun ni kɛ ŋgyɔʼ, nun nɛ ɗyi pwìn nywun nɛ ɓɛ ta lon lɛ Satæ̀n, ɓɛ lon tì nun lɛ m̀vɛ̀n mɛ̀ swæ̀b, nun nɛ ta ɓwum pɔkea kɛ cɛ̌ ŋgyɔ̂ʼ wan hwæn. Ɓɛ ɗwî nun kɛ ŋgyɔʼ lɛ̀ mɛ̀ cikpuʼ ɓyon nun hwæn.
66012010	Kɛ nyě yi, mùn ywɔʼ mwum ndɔʼ tǎ lɛli lɛ̀ ǹkwu kimmi kɛ ɗɛb lɛ: «Jenɛ, M̀vɛ̀nnswæ̀b swætâ ɓwiʼ ǹgyìnmbɔʼ. À lìsea kim shon she nun ni m̀vɛ̀n, jenɛ ɓwiʼ yɛnnâ ǹkimmɔʼ Kristò, mwum nɛ nun fyie ŋgyɔ̂ʼ wan. Ntwiʼ sɛ mwum nɛ ɓe mɛ̀ ŋgyinni ɓyɛʼ wilea kpòn lɛ̀ nywɔʼ kɛ swiʼ Mvɛ̀nnswæ̀b, ɓɛ ɗwiâ nun kɛ wan.
66012011	Mɛ̀ ŋgyinni ɓyɛʼ leân nun lɛ̀ ǹkimmɔʼ, ntwiʼ mvæb Mwɛn Nzwumŋgan Mvɛ̀nnswæ̀b lɛ̀ ntwiʼ lɛŋkæ̀m shɛ ɓon ɓe shɛ̀. Ɓɛ yɛnni ywi, ɓɛ ɗuɔ̀n kɛ nlim.
66012012	Li nɛ ci, ɗɛb lɛ̀ ywum yɛ ɗyi kwe hwæn, ɓɛênì lɛ̀ ǹdàli. Ti lɛ̀ ɓyin, ŋgyɔʼ lɛ̀ ɗuʼ ndwun, ɓyin ti kɛ vɛ̀nɛ̀ʼ nun ntwiʼ sɛ Satæ̀n ɓɛ̀nnâ kɛ cì shin. Ǹlim kɛ nun nyeni zwum ǹzwɔnzwɔ̀ʼ ntwiʼ sɛ nun lìmmi lɛ kwan nzwonmɛ nun kwæʼ.»
66012013	Kwan sɛ nyæ̀m ni yɛn lɛ ɓɛ ɗwiâ nun kɛ ŋgyɔ̂ʼ wan, à ɗunmi m̀lib nɛ ye mwɛn nɛ nɗwɛb ni ɗwon.
66012014	Kwan sɛ nun ɗunmi nun ɗwon, ɓɛ fɛ m̀lib ni mɛ̀ kwɛb ɓî wɛ̌ ye m̀byìʼ ndwun ndɔʼ ɓǎ nun ɗi lɛ̀ yon, à nywæ̀lì nyæ̀m ni kɛ fyaʼ, à kɛ̀n ɓɛ̀n kɛ cǐ tòn shon kɛ kyɔʼ nun, cìcì sɛ M̀vɛ̀nnswæ̀b yɛ̌ nun ɗǐ kɛ yi ɗwùm lê lɛ̀ kìtɔ̀ʼ nun.
66012015	Li, nyæ̀m ni pwibbi mlǎʼ kɛ ŋwum yon, yɛ fyonnì ɗuʼ ɓe nyě mlib ni, ɓǎ yɛ kɛn nun shɛ.
66012016	Son, ɗan ŋgyɔʼ kpaʼ m̀lib ni, sɛ sænndi, li, mlǎʼ yɛ nyæ̀m ni pwibbi yɛ ɗunmi ɗun kɛ ŋŋwǔm màzwùm nun.
66012017	Nyæ̀m ni nyeni ǹzwɔnzwɔ̀ʼ lɛ̀ m̀lib ni, à fyòn ɓe, à kɛ̀n wì kèa lɛ̀ ɓwɛn ɓyon. Ɓwɛn màzwùm ɓe ɓwum ɓye ta mɛ̀ lwuǎ Mvɛ̀nnswæ̀b ɗwon, ɓɛ yili tì lɛŋkæ̀m sɛ Yesù ɓe lìsàʼ.
66012018	Nyæ̀m ni kɛ̀n ɗyi kɛ ŋgonni ɗuʼ ndwun zwɛm.
66013001	Li, mùn yɛn nyæ̀m ndɔʼ tǎ kwaìn kɛ ɗuʼ ndwun nun. À cinni mɛ̀ mwù nshanmɓì lɛ̀ mɛ̀ nzwu wûm. Ɓɛ swon mɛ̀ tæ̌m lwun kɛ mɛ nzwu màzwùm zwɛm. Ɓɛ kɔʼ tì kuʼ jin ndɔʼ kɛ mɛ mwù ni zwɛm, jin màzwùm ɓe jin Mvɛ̀nnswæ̀b gwànnzi.
66013002	Nyæ̀m màzwùm gwile nyæ̀mmbɔ̀ʼ, mɛ̀ kwù ɓyon ɓe wɛ̌ ɓye nyæ̀m ndɔʼ nɛ ɓe wɛ̌ cǐn, ŋwum yon gwili ye gbɛ̂m. Nyæ̀m nɛ ɓe wɛ̌ ǹgèà ni fɛ lwikwæ̌n nyæ̀m ni ǹkimmɔʼ yon hwæn, à tònnzì nun kɛ gbaʼ lwun shon zwɛm.
66013003	Mwǔ fɔʼ kɛ nyinnìm mɛ mwù nshanmɓì nɛ nyæ̀m ni cinni nun, yɛ ɓe wɛ̌ ɓɛ kwi yon nun ɓǎ nyǐ ni ywi. Son, mbon màzwùm kimmɔʼ. Shìmmea ci ɓwum ɓɛ ŋgyɔ̂ʼ wan hwæn, ɓɛ ɗunmi nyæ̀m ni ɗwon nyè.
66013004	Mwum hwæn ɓe nyæ̀m nɛ gwile ǹgèà ni mwumnzi ntwiʼ sɛ nun fɛe ǹkimmɔʼ yon lɛ̀ lwikwæ̌n nyæ̀m ni. Ɓɛ ɓe tì kuʼ kònndi nyæ̀m ni mwumnzi lɛ̀ ɓɛ ta lɛʼ lɛ: «Yà mwum nɛ cinni ǹtwu, à wòli lɛ̀ nyæ̀m ni? Wɛn nɛ woli kim à ɗwì wì lɛ̀ nun?»
66013005	Ti lɛ̀ nyæ̀m ni, ɓɛ fɛ nun mbyi nshelaʼ nywi lɛ̀ à tǎ jin Mvɛ̀nnswæ̀b gwànnzi. Ɓɛ ɗonnzi tì kuʼ nun lɛ̀ à cinni ǹkimmɔʼ kɛ ŋgyɔ̂ʼ wan kɛ mɛ nywiʼ mwùm nyî ɓlàn ɓî.
66013006	À ɗunmi jin Mvɛ̀nnswæ̀b gwànnzi, lɛ̀ à tà nun kɔlea, à sìmmɔ̀ʼ tì cɛ̌ nun tǎ tòn nun lɛ̀ ɓwum ɓɛ ɗyi kwe ɗɛb hwæn.
66013007	Ɓɛ fɛ nun ǹkimmɔʼ lɛ à ɗwi twùʼ lɛ̀ ǹkwìn ɓwum Yesù, à làn ɓon. À cinni ǹkimmɔʼ kɛ nywi ɓwum hwæn pæʼ, ɓye cinni yì kwæʼ nywi kyikyi, ɓye cinni mɛ̀ ŋkyìn lɛʼ kɛ ŋwum kyikyi, ɓye wai kɛ mɛ ŋgyɔʼ kyikyi nun.
66013008	Lan ŋgyɔ̂ʼ wan hwæn yɛ nun mwumnzi, sàn sukuʼ ɓwum ɓye ɓɛ kɔe mɛ̀ myin nyan kɛ ɗèwǎ nzison nun kwan sɛ ɓe lɛ̀ M̀vɛ̀nnswæ̌b fɔ̀ʼ kifɛʼ ŋgyɔ̂ʼ wan. Ɗèwǎ màzwùm, she Mwɛn Nzwumŋgan Mvɛ̀nnswæ̀b nɛ ɓɛ wue sɛ.
66013009	Mwum nɛ cinni mɛ̀ ywiʼ nywɔʼ lɛʼ, à nonnzì ɓon, à ywɔʼ lɛʼ sɛ lwɛn.
66013010	Mwum nɛ M̀vɛ̀nnswæ̀b shɛ̀ lɛ ɓɛ yɛ nun ɓænni, ɓɛ yɛ kuʼ nun ɓænni li lɛŋkæ̀m. Nyɛ̌ nun shɛ̀ lɛ ɓɛ yɛ nun wu lɛ̀ kàfàʼ, ɓɛ yɛ kuʼ nun wu li lɛŋkæ̀m. Kɛ à si li, sɛ yili lɛ ǹkwìn ɓwum Yesù ɓæn ǹlim, ɓa kì ɓɛ ɗonnzi mbyi Mvɛ̀nnswæ̀b.
66013011	Kɛ nyě yi, mùn yɛnne tì nyæ̀m nyɛ̌ ɗin ndɔʼ tǎ kwaìn kɛ ŋgyɔʼ. Mɛ̀ nzwu ɓe nun kɛ mwu ɓî wɛ̌ ɓye ǹzwùmŋgan. À ɓe lɛli wɛ̌ nyæ̀m nɛ gwili ǹgèà ni.
66013012	À yèe ǹkimmɔʼ fyaʼ nyæ̀m nyɛ̌ zwimbyiʼ nyɛ̌ ɓe lɛ̀ mbon kɛ mwu, son, mbon ni kimmɔʼ. À ɗunmi ǹkimmɔʼ màzwùm lìsea kɛ swiʼ shon, lɛ̀ à tǎ ɓwum ŋgyɔ̂ʼ wan dòlɛ̀ʼ cǐ ɓǎ ɓyi ɓi mwumnzi nyæ̀m ni.
66013013	Nyæ̀m nyɛ̌ mɛ̀ mɓì ni ɓe mɛ̀ lɛʼ ŋgwulea cǐ. À kwannzi win ǹwaì ye kɛ ɗɛb, yɛ kyilì kɛ ŋgyɔʼ zwɛm kɛ swiʼ ɓwum hwæn.
66013014	M̀vɛ̀nnswæ̀b ɗonnzi nun lɛ̀ à pɔkaʼ lan ŋgyɔ̂ʼ wan lɛ̀ mɛ̀ lɛʼ ŋgwulea nɛ nun ɓe cì kɛ swiʼ nyæ̀m nyɛ̌ zwimbyiʼ. À shɛ̀ lɛ̀ ɓwum lɛ ɓyi ɓi fɔʼ swum ndɔʼ sɛ gwili nyæ̀m nyɛ̌ zwimbyiʼ nyɛ̌ ɓɛ kwi lɛ̀ kàfàʼ, son, ǎ ywi kan.
66013015	Nyæ̀m ni kà cinni ǹkimmɔʼ, à fɛ m̀pùn mɛ̀ yìnnì lɛ̀ fɔ̀kì nyæm màzwùm. Li, fɔ̀kǐ màzwùm ɗunmi lɛli, sɛ wu tì kuʼ ɓwum ɓye yili kan ɓɛ mwumnzi nun.
66013016	Nyæ̀m ni kònndì ɓwum dòlɛ̀ʼ cǐ ɓǎ ɓyi ɓi yili ɓɛ ɗæn ɓyi m̀ɓùʼ kɛ swiʼ, lɛ̀ tì kɛ fyaʼ. Kwo fɛʼ mwum ɓɛ mwumŋkæ̀m, kwo fɛʼ nun ɓɛ mwɛsɔ̀ʼ, nun ɓɛ fɛʼ ci-njônndì, à ɓɛ fɛʼ ǹshi, kwo fɛʼ nun ɓɛ son, shindɔʼ à ɓɛ lɛ̀ mwù yon, m̀ɓǔʼ màzwùm yɛ nun ɓɛ nywi.
66013017	Mwum wòli kan à hwìn swum ndɔʼ, shindɔʼ à kyì swum ndɔʼ shìkì à cinni m̀ɓǔʼ màzwùm nywi. M̀ɓǔʼ màzwùm yi jin nyæm ni, à ɓɛ tì kuʼ nombà nɛ lìsaʼ jin màzwùm.
66013018	Kɛ cɛ̌, a yili ɓwum cinni kon kɛ mwu. Mwum nɛ cinni kon kɛ mwu, à wòli kim à lìmmì ywum màzwùm. Ntwiʼ sɛ nombà màzwùm ni nyɛ̌ ɓɛ ta fɛ lɛ̀ mwum. Nombà ni ni ǹɗuʼ fyuru lɛ̀ mwùm fyuru ɓlàn fyuru.
66014001	Kwan sɛ ɓe lɛ̀ mǔn kɛ cɛ fyaʼ, mùn yɛn Mwɛn Nzwumŋgan Mvɛ̀nnswæ̀b ǹɗyi kɛ moan kpaʼ nɛ ɓɛ ta lon lɛ Sìôn. Ɓɛ ɓe kwe ɓon lɛ̀ ɓwum ŋkæm nɗuʼ lɛ̀ ɓwum ŋkæm mwùm nyî ɓlàn nyî. Ɓwum màzwùm, ɓɛ kɔe ɓon jin Mwɛn Nzwumŋgan lɛ̀ jin Ce nyon kɛ swiʼ.
66014002	Li, mùn ywɔʼ ǹkwu mwum ndɔʼ ɓe waì kɛ ɗɛb, yɛ ta twùm wɛ̌ pwɔ̀àpwɔ̀à, yɛ konndì hwæbli kimmi wɛ̌ m̀bæ̀n nɛ ta pyì. Ŋ̀kwu màzwùm gwili ǹshib kwòn mbɛʼ lwɛn ndɔʼ ye mɛ̀ ci-mɓɔʼ mbɛʼ ta ɓɔʼ.
66014003	Ɓwum mèan ɓi ɓe ɗyikea kɛ swiʼ gbaʼ lwun Mvɛ̀nnswæ̀b, kònndì kɛ swiʼ ywum nyî yɛ cinni ǹzison yi, lɛ̀ tì kɛ swiʼ ɓwumŋkæ̀m ɓi. Ɓwum màzwùm ɓe ǹshib nywæb shibbi. Mwum ɗin ndɔʼ wòli kan kim à yusaʼ ǹshib yi, a shi ɓɛ ɓwum ŋkæm nɗuʼ lɛ̀ ɓwum ŋkæm mwùm nyî ɓlàn nyî ɓi. À ɓi ɓwum ɓye M̀vɛ̀nnswæ̀b libbeâ kɛ ŋgyɔ̂ʼ wan.
66014004	Ɓwum màzwǔm, ɓɛ ɓoen kwæʼ nywi shan lwɛn shìkì ɓɛ cinni lɛ̀ mɛ̀ yib. Ɓɛ ta Mwɛn Nzwumŋgan ɗwon kɛ yi cìcì hwæn yɛ nun tǎ kɛ̀n nun. Ɓon ɓɛ ɓwum ɓye M̀vɛ̀nnswæ̀b sɛte libbaʼ kɛ nyinnìm ɓwum ŋgyɔ̂ʼ wan nun ɓǎ ɓɛ ɓɛ ɓwum ɓyon, ɓɛ ɓɛ tì kuʼ ɓye Mwɛn Nzwumŋgan.
66014005	Mɛ̀ mɓwɛ̌ʼ kwan kifɛʼ ɓon nywɔʼ ndɔʼ kɛ ŋwum, shìkì mwum ndɔʼ cinni kuʼ swum wɛ̀si ndɔʼ kɛ nywi yan.
66014006	Kɛ nyě yi, mùn yɛn cikpuʼ Mvɛ̀nnswæ̀b ndɔʼ tǎ ɗi kɛ nlim zwô, à ɓe kìn ɓǎ nun shɛ ɓwum ǹtwum lwɛn ndɔʼ ye yɛ tòn ɗwùmɗwùm. À yɛ̌ yon shɛ̌ lɛ̀ ɓwum ɓye wai ŋgyɔ̂ʼ wan nun hwæn, ɓye cinni mɛ̀ ŋkyìn lɛʼ kɛ ŋwum kyikyi, ɓye cinni tî yì kwæʼ nywi kyikyi.
66014007	À lɛli lɛ̀ ǹkwu kimmi lɛ: «Yiênì M̀vɛ̀nnswæ̀b, ɓyin fɛ nun ǹtwu. Ntwiʼ sɛ kwan wolâ, she nun yɛ̌ ɓwum mɛ̀ kæ̀ʼ lànnzi. Mwumnzênì nun, ntwiʼ sɛ nun nɛ fɔe ɗɛb lɛ̀ ŋgyɔʼ, à fɔ̀ʼ tì ɗuʼ ndwun lɛ̀ mɛ̀ mwù ɗuʼ.»
66014008	Kɛ kwan màzwùm nun, cikpuʼ Mvɛ̀nnswæ̀b nyɛ̌ mɛ̀ mɓì kwan kɛ nyě nyɛ̌ zwimbyiʼ, lɛ̀ à tǎ ti kuʼ lɛʼ lɛ: «Bàbìlôn mukeâ! Myi twun màzwùm mukeâ ǹgyìnmbɔʼ! Ɓɛ kyiileâ ɓyɛbbi nyan kɛ nyinnìm ɓwum ɓɛ ŋgyɔ̂ʼ wan hwæn wɛ̌ ɓæ̀ʼ. Ɓyɛbbi màzwùm ni ǹzæ̀mmì nɛ ɓon læmnzi kɛ ŋgyɔ̂ʼ wan.»
66014009	Cikpuʼ Mvɛ̀nnswæ̀b ndɔʼ kwaìn tì, nun màzwùm nyɛ̌ mɛ̀ nlè nɛ ɓe. À ɗwonŋgae ɓye ɓî ɓye sɛti kwan kɛ mbyî ɓi lɛ̀ à tǎ lɛli lɛ̀ ǹkwu kimmi lɛ: «Mwum nɛ tǎ nyæ̀m nɛ kwan kɛ mlaʼ nun mwumnzi, à mwumnzi tì fɔ̀kì shon, à cinni tì m̀ɓùʼ yon kɛ swiʼ, shindɔʼ kɛ fyaʼ,
66014010	mwum màzwùm yɛ̌ vɛ̀nɛ̀ʼ nwi kɛ fyaʼ Mvɛ̀nnswæ̀b lɛ̀ nun nɛʼ. M̀vɛ̀nnswæ̀b yɛ̌ nun nyeni nlim yon lìsea kɛ pisean kɛ vɛ̀nɛ̀ʼ nyɛ̌ nun yɛ̌ nun yɛnnzi nun. À yɛ̌ mwum màzwùm fyasi lɛ̀ win, à fyasi tì nun lɛ̀ mvɛb mpàn. Mwum màzwùm yɛ̌ vɛ̀nɛ̀ʼ yɛnni li kɛ swiʼ mɛ cikpuʼ Mvɛ̀nnswæ̀b lɛ̀ kɛ swiʼ Mwɛn Nzwumŋgan.
66014011	Kyi win yɛ ɓwum màzwùm ta fyaʼ kɛ nlim, yɛ yɛ nàn kɛ zwô ǹgyìnmbɔʼ. Pon mɛ yìnnì ɓa ɓɛ lɛ̀ ɓwum ɓɛ mwumnzâ nyæ̀m lɛ̀ fɔ̀kì shon, ɓɛ cinni tì kuʼ m̀ɓùʼ jin shon kɛ nywi yan, ɓɛ yɛ suʼ tòn lɛ̀ vɛ̀nɛ̀ʼ kpòn lɛ̀ nywɔʼ.»
66014012	Li nɛ ci, ǹkwìn ɓwum Yesù ɓɛ ta mɛ̀ lwuǎ Mvɛ̀nnswæ̀b mwumnzi, ɓɛ ɓɛ tì ywɔli lɛ̀ Yesù, sɛ yili lɛ ɓɛ ɓɛ mɛ̀ ci-mɓæn nlim.
66014013	Kɛ nyě yi, mùn ywɔʼ ǹkwu mwum ndɔʼ ta lɛli lɛ̀ mùn, ǹwaì kɛ ɗɛb. Yɛ ta lɛʼ lɛ: «Kɔʼ ǹzæ̀ʼ lɛʼ nɛ: Tǒn lwɛn si lɛ̀ ɓwum ɓye ta ywi jenɛ kɛ she Nyɛli nyɛʼ Yesù nun.» Kwan sɛ ǹkwu yi lɛli li, M̀pùn Mvɛ̀nnswæ̀b fyònnzì lɛ: «Hɛ̀n, à si li. Mɛ̀ she ŋkimmɔa nyan mlɔ̀â hwæn, ɓɛ cinnâ mɛ̀ yìnnì. Ntwiʼ sɛ lwɛn nɛ ɓon ci kweân kɛ pisean.»
66014014	Ɓe lɛ̀ mǔn kɛ cɛ fyaʼ, mùn yɛn ɗɛb mvu pwɛbbi ndɔʼ. Kɛ ɗɛb mvu màzwùm nun, swum ndɔʼ ɓe kwe tònmi wɛ̌ mwum. Mwum màzwùm cinni tæ̀m lwun nɛ ɓɛ cie lɛ̀ gɔ̂l. À ɓe lɛ̀ cìtòn mpwu kɛ fyaʼ.
66014015	Cikpuʼ Mvɛ̀nnswæ̀b nyɛ̌ ɗin ndɔʼ kwaìn kɛ nye Mvɛ̀nnswæ̀b ndwun. À kun lɛ̀ ǹkwu kimmi, à shɛ̀ lɛ̀ mwum nɛ ɓe kɛ ɗɛb mvu nun ǹtònmi lɛ: «Sheli cìtòn nywù, wù lin ywum ɗyìm. Ntwiʼ sɛ kwan nlin ywum ɗyìm wolâ. Ŋgyɔ̂ʼ wan kimmâ, kwan nlin sɛ ti.»
66014016	Li, mwum nɛ ɓe kɛ ɗɛb mvu nun ǹtònmi fyisi cìtòn nyon kɛ ŋgyɔʼ zwɛm, à lin ywum hwæn.
66014017	Kɛ nyě yi, mùn yɛn cikpuʼ Mvɛ̀nnswæ̀b nyɛ̌ ɗin ndɔʼ kwan tì kɛ nye Mvɛ̀nnswæ̀b ndwun nɛ kɛ ɗɛb. Nun kuʼ, à ɓe tì lɛ̀ daʼ pwu kɛ fyaʼ.
66014018	Cikpuʼ Mvɛ̀nnswæ̀b nyɛ̌ ɗin ndɔʼ waì tì kɛ cǐ mfɛ sàtìkæ̀ʼ. Nun, à ɓe konni lɛ̀ win. À kun nyɛ̌ ɓe lɛ̀ daʼ fyaʼ lɛ̀ ǹkwu kimmi, à shɛ̀ lɛ: «Sheli daʼ swû, wù kɛ̀n mɛ̀ mwù sea nɛ kɛ ŋgyɔʼ zwɛm ni kwǐ. Ntwiʼ sɛ nun pànŋgeâ hwæn.»
66014019	Cikpuʼ Mvɛ̀nnswæ̀b ni fyisi daʼ shon kɛ ŋgyɔʼ zwɛm, à kwì mɛ̀ mwù sea ni, à kɛ̀n nun swǐ kɛ wæʼ, she lisaʼ nyeni nlim Mvɛ̀nnswæ̀b lɛ̀ ɓwum ɓyibbɔa.
66014020	Ɓɛ kɛn sea yi sæbbi kɛ wæʼ sɛ kɛ nyě nshim. Kwan sɛ ɓɛ ɗunmi sea yi sæbbi ɓǎ ɓɛ kwannzi mɛ̀wu, mvæb yɛ fyôn kwan. Mvæb màzwùm ɓe kyì wɛ̌ ɗuʼ. Læ̀b læ̀bbi ɓe mɛ̀ kilòmɛtà nɗuʼ nlè. Jim jimmi ɓe mɛtà m̀bɔʼ lɛ̀ kìtɔ̀ʼ.
66015001	Kɛ nyě yi, mùn yɛnne lɛʼ ŋgwuli ndɔʼ kɛ ɗɛb. Sɛ cie mùn shìmmea ǹzwɔnzwɔ̀ʼ. Mɛ̀ cikpuʼ Mvɛ̀nnswæ̀b ɓe kìn ɓon shanmɓì, kwo wɛn lɛ̀ vɛ̀nɛ̀ʼ fyaʼ fɔʼ. Mɛ̀ vɛ̀nɛ̀ʼ nyɛ̌ m̀mlɔ̀kàʼ nɛ yɛ ɓɛ, ntwiʼ sɛ kɛ mɛ vɛ̀nɛ̀ʼ màzwùm nun nɛ M̀vɛ̀nnswæ̀b yɛ̌ nyeni nlim yon mlɔ̀a nun.
66015002	Kɛ nyě yi, mùn yɛn swum ndɔʼ wɛ̌ ɗuʼ ndwun ndɔʼ. Swum màzwùm ɓe ɗwùmnàʼ wɛ̌ dæ̀nŋglæ̀ʼ lɛ̀ win nun fyìnnɔa. Mùn yɛn tì ɓwum ɓye leân nyæ̀m ni lɛ̀ wì, ɓɛ lan tì kuʼ fɔ̀kì shon lɛ̀ nombà nyɛ̌ lìsaʼ jin shon. Ɓɛ ɓe ɗyikea kɛ moan ɗuʼ ndwun nɛ ɓe wɛ̌ dæ̀nŋglæ̀ʼ ni, ɓɛ cinne mɛ̀ mbɛʼ ɓye M̀vɛ̀nnswæ̀b fɛe ɓon kɛ fyaʼ.
66015003	Ɓɛ ɓe ǹshib Mòîzɛ̀, ci-she Mvɛ̀nnswæ̀b shibbi, ɓɛ shib tì kuʼ ǹshib Mwɛn Nzwumŋgan. Ɓɛ ɓe shib lɛ: «Nyɛli nyɛʼ M̀vɛ̀nnswæ̀b nɛ lan ywum hwæn lɛ̀ ǹkimmɔʼ. Mɛ̀ she nywù ni ǹglwɔkea, à ɓɛ tì ǹlwukea. Wù ni m̀vɛ̀n nɛ kɛ̌ yì ywɔʼ ye cɛ̌ ŋgyɔʼ zwɛm hwæn. Mɛ̀ mwù lɛʼ nɛ wù tǎ kɛ̀kàʼ ni kɛ mbyi nun, à ɓɛ tì ǹlwinni.
66015004	Nyɛli, mwum nɛ wòli kan kim à yi wù ni wɛn? Mwum nɛ wòli à shɛ̀ lɛ nun ni ɓà wû ǹtwu fɛ ni wɛn? Wù nɛ sukuʼ mwum nsanmi, wù kyiswû. Ɓwum ɓye wai kɛ ŋgyɔ̂ʼ wan nun hwæn yɛ kǐn swummi kɛ swiʼ swû ɓǎ ɓɛ mwumnzi wù. Ntwiʼ sɛ ɓwum hwæn yɛnnâ lɛ ywum yɛ wù tǎ cì yi lwinni.»
66015005	Kɛ nyě yi, mùn yɛn tì ɓe lɛ ŋwum nye Mvɛ̀nnswæ̀b kɛ ɗɛb yi lwon, mùn yɛn ɗwun sɛ ɓwum Izràɛ̂l kɛe ywum yɛ ɓon jine ǹgwòn nun lɛ̀ M̀vɛ̀nnswæ̀b.
66015006	Mɛ̀ cikpuʼ Mvɛ̀nnswæ̀b shanmɓì ɓye ɓe lɛ̀ mɛ̀ vɛ̀nɛ̀ʼ kɛ fyaʼ shanmɓì ɓi kwaìn kɛ nye Mvɛ̀nnswæ̀b ni nun. Ɓɛ ɓe lɛ̀ mɛ̀ plě pwibbɔa ɓye ta ɗwùmnàʼ nùn kɛ nywi. Mɛ̀ ŋkæ̀nndan nɛ ɓɛ cie lɛ̀ gɔ̂l ɓe ɓon kɛ mɛ ŋkwùʼ m̀kpimmea.
66015007	Swum fɔʼ kɛ nyinnìm ywum nyî ye cinni ǹzison yi nun fɛ mɛ̀ cikpuʼ shanmɓì ɓi mɛ̀ kwɛ̂b ɓye ɓɛ cie lɛ̀ gɔ̂l kɛ mɛ fyàʼ m̀bɔʼ-mbɔʼ. Mɛ̀ kwɛ̂b màzwùm ɓe lwinnɔa lɛ̀ nyeni nlim Mvɛ̀nnswæ̀b, nun nɛ ɗyi ǹzison kwan hwæn.
66015008	Ǹtwu Mvɛ̀nnswæ̀b lɛ̀ ǹkimmɔʼ yon ɓe kyi win ndɔʼ kwannzi kwe, ye lwin nye Mvɛ̀nnswæ̀b hwæn. Mwum ndɔʼ wòli kan kim à ɗun kwe, han a kɛn wòlì kɛ kwan sɛ mɛ̀ vɛ̀nɛ̀ʼ nshanmɓì nɛ mɛ̀ cikpuʼ Mvɛ̀nnswæ̀b ɓɛnne lɛ̀ nun ni yɛ̌ mlɔ̀ʼ.
66016001	Kɛ nyě yi, mùn ywɔe ǹkwu mwum ndɔʼ ta lɛli kimmi ǹwaì ye kɛ nye Mvɛ̀nnswæ̀b ndwun, yɛ ta lɛli lɛ̀ mɛ̀ cikpuʼ Mvɛ̀nnswæ̀b shanmɓì ɓi, yɛ shɛ lɛ̀ ɓon lɛ: «Kɛ̀nnênì, ɓyin kpitàʼ mɛ̀ kwɛ̂b shanmɓì ɓɛ cinni nyeni nlim Mvɛ̀nnswæ̀b kɛ nlim ɓi ŋgyɔʼ.»
66016002	Cikpuʼ Mvɛ̀nnswæ̀b nyɛ̌ zwimbyiʼ waʼ kɛ̀n, à kɛ̀n kwɛ̂b nyon kpìti kɛ ŋgyɔʼ. Kɛ mkpìtì yɛ nun kpìti li, ɓwum ɓye ɓe lɛ̀ m̀ɓùʼ nyæm ni kɛ nywi, ɓɛ mwumnzi tì kuʼ fɔ̀kì shon, yì fon lû ɓon nywi hwæn, ɓɛ sukuʼ tòn lɛ̀ vɛ̀nɛ̀ʼ.
66016003	Cikpuʼ Mvɛ̀nnswæ̀b nyɛ̌ mɛ̀ mɓì kɛ̀n kwɛ̂b nyon kpìti kɛ ɗuʼ ndwun nun. Mlǎʼ yi fyonnì wɛ̌ mvæb yɛ ta kwan kɛ nywi ɗwon. Li, ywum yɛ ta tòn kwe ɗuʼ nun ywi hwæn.
66016004	Cikpuʼ Mvɛ̀nnswæ̀b nyɛ̌ mɛ̀ nlè kɛ̀n kwɛ̂b nyon kpìti kɛ ɗuʼ nun lɛ̀ kɛ mɛ mwù ɗuʼ. Mlǎʼ fyonnì tì kuʼ mvæb.
66016005	Mùn ywɔʼ cikpuʼ Mvɛ̀nnswæ̀b nyɛ̌ cinni ǹkimmɔʼ lɛ̀ mlǎʼ tǎ lɛli lɛ: «Ce nsanmi, wù nɛ ɓe mbyî, wù ni tì kwe jenɛ, wù linnâ mɛ̀ kæ̀ʼ wɛ̌ tà shɛ sɛ yili.
66016006	Ɓwum ŋgyɔ̂ʼ wan wuâ ǹkwìn ɓwum ɓyû, ɓɛ wu tì kuʼ mɛ̀ ci-nlɛli kɛ ŋwum ywû nun. Jenɛ, wù cìâ ɓɛ nwi mvæb. Li nɛ sɛ yili kuʼ lɛ wù ci lɛ̀ ɓon.»
66016007	Kɛ nyě yi, mùn ywɔʼ ǹkwu mwum ndɔʼ ta lɛli kɛ cǐ mfɛ sàtìkæ̀ʼ, lɛ̀ yɛ ta shɛ̀ lɛ: «À si li, Nyɛli nyɛʼ M̀vɛ̀nnswæ̀b nɛ lǎn ywum hwæn lɛ̀ ǹkimmɔʼ, yì kyìtæ̀ʼ ywû yi kɛ mbyi nun. Yɛ ɓɛ tì ye lɛŋkæ̀m.»
66016008	Cikpuʼ Mvɛ̀nnswæ̀b nyɛ̌ mɛ̀ nnyì waʼ làn yon, à kɛ̀n kwɛ̂b nyon kpìti kɛ zæʼ nywɔʼ nun. Li, nywɔʼ cinni ǹkimmɔʼ mfyasi ɓwum lɛ̀ twɛ̀nndì shon.
66016009	Kwan sɛ nun fyasi ɓon lɛ̀ twɛ̀nndì shon li, ɓɛ ɗunmi jin Mvɛ̀nnswæ̀b gwànnzi. Ntwiʼ sɛ M̀vɛ̀nnswæ̀b nɛ ta mɛ̀ vɛ̀nɛ̀ʼ màzwùm fyi. Li, ɓɛ kwɛbsi kan paʼ tòn shan shìkì ɓɛ fɛ kuʼ ǹtwu lɛ̀ M̀vɛ̀nnswæ̀b.
66016010	Cikpuʼ Mvɛ̀nnswæ̀b nyɛ̌ mɛ̀ nshân kɛ̀n kuʼ kwɛ̂b nyon kpìti kɛ gbaʼ lwun nyæ̀m zwimbyiʼ ni zwɛm. Njimmi pyì kɛ ywɔʼ shon nun lɛ bìtuʼ. Ɓwum ɓe vɛ̀nɛ̀ʼ nwi kwe lɛ̀ zwiʼ nun.
66016011	Kwo fɛʼ li, ɓɛ kwɛbsi kan paʼ tòn shan. Son, ɓɛ ɓe fyǒn jin Mvɛ̀nnswæ̀b gwànnzi ntwiʼ vɛ̀nɛ̀ʼ nɛ ɓon ɓe yɛn, lɛ̀ yì fon yɛ ɓe ɓon woon.
66016012	Cikpuʼ Mvɛ̀nnswæ̀b nyɛ̌ mɛ̀ mfyuru waʼ kuʼ, à kɛ̀n kwɛ̂b nyon kpìti kɛ ɗuʼ nɛ ɓɛ ɓe lon lɛ Èfratà. Ɗuʼ màzwùm swɛmndaʼ ɓǎ mɛ̀ mvɛ̀n ɓye wai kɛ ɓwùm-nywɔʼ cinni mbyi, ɓɛ shê ŋgyɔʼ cǐ wummi.
66016013	Kɛ nyě yi, mùn yɛn mɛ̀ mpùn mɓyibbɔa nun ǹlè. Mɛ̀ mpǔn màzwùm ɓe wɛ̌ mɛ̀ glwɔ̌ʼ. Ye fɔʼ ɓe kwaìn kɛ ŋwum nyæ̀m nyɛ̌ gwili ǹgèà, ye fɔʼ kwaìn kɛ ŋwum nyæ̀m zwimbyiʼ ni, ye fɔʼ tì kuʼ kwaìn kɛ ŋwum ci-ntwum mɛ mɓwɛ̀ʼ.
66016014	Mɛ̀ mpùn nlè ni ɓe mɛ̀ mpùn mɛ̀ swæ̀b nɛ tǎ ywum ŋgwulea cǐ. Ɓɛ waʼ, ɓɛ kɛn kɛ cǐ mɛ mvɛ̀n ɓye kɛ ŋgyɔʼ zwɛm hwæn, ɓǎ ɓon swɔsi ɓyi lɛ̀ ɓyi ɓi kiìn wì ɗwǐ lɛ̀ M̀vɛ̀nnswæ̀b nɛ lǎn ywum hwæn lɛ̀ ǹkimmɔʼ. Ɓɛ yɛ wì ɗwǐ lɛ̀ nun kɛ ǹgyìn ndwun nɛ nun yɛ̌ mɛ̀ kæ̀ʼ lànnzi kɛ ŋgyɔ̂ʼ wan nun.
66016015	Nyɛli nyɛʼ Yesù tǎ lɛʼ lɛ: «Konnênì, mùn yɛ̌ ɓɛ̀n wɛ̌ ci-nywiʼ shìkì mwum ndɔʼ lìmmì. Tǒn lwɛn yɛ ɓɛ lɛ̀ mwum nɛ yɛ̌ tòn lɛ̀ mɛʼ, ǎ nywæ̀ʼ kan mɛ̀ plè ɓyon kɛ nywi. Li, kwan sɛ mùn yɛ̌ ɓɛ̌n, à ɓǎ kɛ̀nni nywi pwìn, shìkì kwɛ̀nnjin ɓæn nun kɛ swiʼ ɓwum.»
66016016	Mɛ̀ mpùn nlè ni kɛ̀n mɛ̀ mvɛ̀n ɓi swɔsi kɛ cìcì ndɔʼ sɛ ɓɛ ta lon kɛ lɛʼ mɛ Èbrû nun lɛ Àmàgèdôn.
66016017	Kɛ kwan màzwùm nun cikpuʼ Mvɛ̀nnswæ̀b nyɛ̌ mɛ̀ nshanmɓì kpìtì kwɛ̂b nyon mɛ̀ nzǎnnzàn. Ŋ̀kwu mwum ndɔʼ ɗunmi lɛli kɛ nye Mvɛ̀nnswæ̀b, ǹwaì ye kɛ gbaʼ lwun zwɛm, lɛ̀ yɛ ta shɛ̀ lɛ: «Mɛ̀ lɛʼ hwæn mlɔ̀â.»
66016018	Kɛ fyaʼ zwɛm ǹnywɛ̀n, m̀bæ̀n ŋwæ̀tì, à pyì, ŋgyɔʼ fun lɛ̀ kim. Ǹdìkàʼ nɛ M̀vɛ̀nnswæ̀b fɔ̀e mwum, ɓwum yɛn kifɛʼ paʼ mfunnzi ŋgyɔʼ màzwùm. Yɛ ɓe kyìbli ǹzwɔnzwɔ̀ʼ.
66016019	Myi twun ɓwumndeâ kɛ nyinnìm cìcì lê, mɛ̀ myi ɓye kɛ ŋgyɔʼ zwɛm swinàʼ hwæn. M̀vɛ̀nnswæ̌b ɗonnzi kan myi twun ndɔʼ yɛ ɓɛ ɓe lon lɛ Bàbìlôn. Kɛ nyeni nlim yon nun, à yɛnnzi ɓon vɛ̀nɛ̀ʼ. A ɓe wɛ̌ nun ɓe ɓon swum ɓyɛbbi ndɔʼ nwisi.
66016020	Yì kpo ŋgyɔʼ ye linni kɛ nyinnìm ɗuʼ ɓwukaʼ, ɓɛ yɛn kan tî mɛ̀ kpaʼ.
66016021	Mɛ̀ lilaʼ klwɔkea ɓe swì ǹwaì ye kɛ ɗɛb, lɛ̀ yɛ ɓwum pyìtea kɛ nywi. Lilaʼ fɔʼ cinni ǹkyìblì fɔʼ ɓon lɛ̀ ɓæm kæ̀fê. Ɓwum ɓe jin Mvɛ̀nnswæ̀b gwànnzi ntwiʼ sɛ ɓɛ ɓe vɛ̀nɛ̀ʼ yɛnni ǹzwɔnzwɔ̀ʼ kɛ mɛ lilaʼ ɓi nji. Vɛ̀nɛ̌ʼ màzwùm ɓe kimmi ǹzwɔnzwɔ̀ʼ.
66017001	Kɛ nyě yi, mùn yɛn cikpuʼ Mvɛ̀nnswæ̀b nɛ ɓe kɛ nyinnìm ɓye shanmɓì nun, ɓye ɓe lɛ̀ mɛ̀ kwɛ̂b kɛ mɛ fyàʼ. À kìn mùn shɛ̌ lɛ: «Kìîn, mùn lisàʼ wù m̀bɔ̀kì nɛ M̀vɛ̀nnswæ̀b yɛ̌ ǹkàn sìbɔʼ vɛ̀nɛ̀ʼ yɛnnzi. Ǹsìbɔʼ màzwùm ni myi ye ɓɛ gwe kɛ moan mɛ ɗuʼ mèan.
66017002	Mɛ̀ mvɛ̀n ɓye kɛ cɛ̌ ŋgyɔʼ zwɛm ɓe hwæ̌n tǒn lɛ̀ nun, lan ŋgyɔ̂ʼ wan ɓe tì ɓæ̌ʼ sìbɔʼ shon ywi.»
66017003	Kɛ kwan màzwùm nun, M̀pùn Mvɛ̀nnswæ̀b kìn mùn ɓɛ̀nni kɛ nywi. Li, cikpuʼ Mvɛ̀nnswæ̀b twɛʼ mùn, à kɛ̀n lɛ̀ mùn kɛ nlim kyɔʼ. Kwan sɛ mùn ɓɛ̀n kwe, mùn yɛn m̀lib ndɔʼ ni ǹtònmi kɛ nyæ̀m pèan ndɔʼ zwɛm. Nyæ̀m màzwùm ɓe lɛ̀ mɛ̀ myin nsìmmɔ̌ʼ Mvɛ̀nnswæ̀b kɛ nywi ǹlæ̀mmi. À cinni tî mɛ̀ mwù nshanmɓì lɛ̀ mɛ̀ nzwu wûm.
66017004	Ti lɛ̀ m̀lib nun nɛʼ, à ɓe lɛ̀ mɛ̀ plě pànŋgea kɛ nywi. À fɔ̀sì nywi yon lɛ̀ ywum nyànŋgaʼ yɛ ɓɛ cie lɛ̀ gɔ̂l, ɓɛ ci tì kuʼ lɛ̀ ǹgwɔ̌ʼ lòn mèan. À ɓe lɛ̀ kwɛ̂b nɛ ɓɛ cie lɛ̀ gɔ̂l kɛ fyaʼ. Kɛ kwɛ̂b màzwùm nun, mɛ̀ lɛʼ mɓyibbɔa ɓe kɛ nlim ǹlwinni. Sɛ lisaʼ lɛ ywum màzwùm waʼ kɛ sìbɔʼ sɛ nun ɓe cì nun.
66017005	Ɓɛ kɔe nun jin ndɔʼ kɛ swiʼ, ɓwum ɓe kǎn sù jin màzwùm ywɔti. Swum sɛ ɓɛ kɔe, a ɓe lɛ: «Bàbìlôn, myi twun, mon mɛ̀ sìbɔʼ, ye ɓɛ tì kuʼ mon mɛ̀ lɛʼ mɓyibbɔa kɛ cɛ̌ ŋgyɔʼ zwɛm.»
66017006	Mùn yɛn m̀lib ni tǎ mvæb ŋkwìn ɓwum Yesù ywi wɛ̌ ǹkan. Ɓwum Yesù ɓi, ɓɛ wue ɓon ntwiʼ sɛ ɓon ɓe shìtàkwǔ Yesù ɗyi. Kɛ nyɛn yɛ mùn yɛnne nun, shìmmea ci mùn.
66017007	Cikpuʼ Mvɛ̀nnswæ̀b ni kà shɛ̌ lɛ̀ mùn lɛ: «Yɛn sɛ shìmmea ta wu cì nun? Mùn yɛ̌ wù lɛʼ mlib ni sannzi lɛ̀ ǹdùʼ nun, lɛ̀ lɛʼ nyæ̀m nɛ nun nàn kɛ nyè, nyɛ̌ cinni mɛ̀ mwù nshanmɓì lɛ̀ mɛ̀ nzwu wûm.
66017008	Nyæ̀m nɛ wù yɛnni ni ɓi lɛ̀ ǹzison, son jenɛ, à ɓà tî ǹzison. Kwan nzwonmɛ kwæʼ, à yɛ̌ ǹzison cinni tî ɓe, à kwaìn kɛ swuʼ jimmi nun. Son, M̀vɛ̀nnswæ̀b yɛ̌ nun wui ǹgyìnmbɔʼ. Lan ŋgyɔ̂ʼ wan ɓye ɓɛ kɔʼ kan mɛ̀ myin nyan kɛ ɗèwǎ nzison nun ǹdìkǎʼ nɗunmi ŋgyɔ̂ʼ wan, ɓɛ yɛ shìmmàʼ kwan sɛ ɓon yɛ nyæ̀m ni yɛnni. Nyæ̀m nɛ ɓe mbyî lɛ̀ ǹzison, jenɛ, à ɓà tî ǹzison, son, ǎ kà kwankàʼ tì.
66017009	«Kɛ cɛ̌, à yili lɛ ɓwum cinni kon kɛ mwu. Mɛ̀ mwù nshanmɓì ni lìsaʼ mɛ̀ kpaʼ shanmɓì yɛ m̀lib ni tǎ tòn kɛ zwɛm. À lìsàʼ tì kuʼ mɛ̀ mvɛ̀n shanmɓì.
66017010	Kì-shân kɛ nyinnìm shan nun nyæbbâ. Nyɛ̌ mɛ̀ mfyuru tǎ lwun sea jenɛ, ti lɛ̀ nyɛ̌ mɛ̀ nshanmɓǐ, ǎ ɓɛ̀n kifɛʼ. Kwan sɛ nun màzwùm yɛ̌ ɓɛ̀n, à ɓǎ nǒn kwan læ̀bbi.
66017011	Nyæ̀m nyɛ̌ ɓe mbyî lɛ̀ ǹzison, son jenɛ, à ɓà tî lɛ̀ ǹzison, à ni m̀vɛ̀n nyɛ̌ mɛ̀ nìni ni. À ni kɛ nyinnìm mɛ mvɛ̀n shanmɓì ɓi nun, son, kwan sɛ nun yɛ̌ tì lwun nǒn ɓe, M̀vɛ̀nnswæ̀b yɛ̌ nun wu ǹgyìnmbɔʼ.
66017012	Mɛ̀ nzwu wûm ɓye wù yɛnni ɓi ɓi mɛ̀ mvɛ̀n wûm ɓye nòn kifɛʼ lwun. Ɓɛ yɛ ǹkimmɔʼ nsaʼ lwun yě fyaʼ nyæ̀m ni ɓǎ ɓon saʼ ɓon lɛ̀ nun, son, a ɓa mgbæ̀nni.
66017013	Mɛ̀ mvɛ̀n wûm hwæn cinni ŋwum lɛʼ fɔʼ. Ŋwum lɛʼ màzwùm yi lɛ, ɓon yɛ ǹkimmɔʼ yan fɛ hwæn kɛ she nyæ̀m nun, ɓǎ nun kɛn mbyî lɛ̀ ywɔʼ shon.
66017014	Ɓɛ yɛ wì ɗwǐ lɛ̀ Mwɛn Nzwumŋgan Mvɛ̀nnswæ̀b. Son, Mwɛn Nzwumŋgan yɛ̌ ɓon lèan lɛ̀ kim, ntwiʼ sɛ nun ni Nyɛli nɛ lǎn ɓwùlu mɛ̀ nyɛli, à ɓɛ tì M̀vɛ̀n nɛ lǎn ɓwùlu mɛ̀ mvɛ̀n. Ɓwum ɓyon yɛ ɗyi kɛ nyè nyon, ɓɛ lan wì lɛ̀ nun m̀ban. Ɓwum màzwùm ɓi ɓwum ywɔli ɓye nun yæ̌n, à lon tì ɓon lɛ ɓyi ɓi ɓɛ ɓwum ɓyon.»
66017015	Cikpuʼ Mvɛ̀nnswæ̀b ni kònndì tì mùn shɛ̌ lɛ: «Mɛ̀ ɗuʼ ɓye wù yɛnni ǹsìbɔʼ ni ni kɛ moan ǹtònmi ɓi, ɓɛ lisaʼ mɛ̀ ŋkwìn ɓwum ɓye cinni yì kwæʼ nywi kyikyi, ɓye wai kɛ mɛ ŋgyɔʼ kyikyi nun, ɓye cinni mɛ̀ lɛʼ kɛ ŋwum kyikyi.
66017016	Ti lɛ̀ mɛ̀ nzwu wûm ɓye wù yɛnni ɓi, lɛ̀ nyæ̀m nun nɛʼ nun, ɓɛ yɛ ǹsìbɔʼ ni ɓyìnnzi. Ywum ye nun fyaʼ, ɓɛ yɛ yon fyǒn hwæn, ɓɛ ɗonnzi nun ɓe nywi pwìn. Ɓɛ yɛ nun jiɔ̀ʼ ŋwum. Làn m̀bɔʼ nɛ yɛ̌ nzwon, ɓɛ fyasi nun kɛ win.
66017017	M̀vɛ̀nnswæ̀b nɛ ci mɛ̀ mvɛ̀n wûm ɓi pyi ŋwum fɔʼ, ɓɛ ci she she nyæ̀m, ɓǎ ywɔʼ shon kɛn mbyî. Ǹyili Mvɛ̀nnswæ̀b ɓe kuʼ li, han a kɛn ɓɛ̀n kwan sɛ ǹzæ̌ʼ lɛʼ yon yɛ lwinni hwæn.
66017018	«Ti lɛ̀ m̀lib nɛ wù yɛnni ni, myi twun yɛ cinni ǹkimmɔʼ kɛ nywi mɛ mvɛ̀n ŋgyɔ̂ʼ wan hwæn yɛ.»
66018001	Kɛ nyě yi, mùn yɛn cikpuʼ Mvɛ̀nnswæ̀b ndɔʼ tǎ kyìlì ǹwaì ye kɛ ɗɛb. À cinni ǹkimmɔʼ ǹzwɔnzwɔ̀ʼ, li, ǹwanni shon lû ŋgyɔ̂ʼ wan hwæn.
66018002	À kun lɛ̀ ǹkwu kimmi, à shɛ̀ lɛ: «Bàbìlôn mukeâ, myi twun màzwùm pyiâ mvùmmi. Yɛ ti jenɛ cǐ tòn mɛ swæ̀b, yɛ ɓɛ tì kuʼ cǐ tòn mɛ mpùn mɓyibbɔa. Mɛ̀ kyè ɓye ta ɓwum yi kwɛ̀nni ta tòn kwe.
66018003	Lan myi màzwùm læ̀mnzâ ɓyɛbbi kɛ nyinnìm ɓwum ɓɛ ŋgyɔ̂ʼ wan nun wɛ̌ ɓæ̀ʼ sɛ ɓɛ ta kyììlàʼ. Ɓyɛbbi màzwùm ni ǹzæ̀mmì nɛ ɓɛ læmnzi kɛ ŋgyɔ̂ʼ wan. Mɛ̀ mvɛ̀n ɓye kɛ cɛ̌ ŋgyɔ̂ʼ wan ɓe hwæ̌n kɛ̀nni cì shon, mɛ̀ ci-ŋkyì sɛm yæki ǹjònndì cinni mbyî kɛ ywum lwukea yɛ lan myi màzwùm ɓe tæm nun.»
66018004	Kwan sɛ cikpuʼ Mvɛ̀nnswæ̀b lɛle li, mùn kònndì tì ǹkwu mwum ndɔʼ ywo ǹwaì ye kɛ ɗɛb, lɛ̀ yɛ ta lɛʼ lɛ: «Ŋ̀kwìn ɓwum ɓyɛ̂m, kɛsênì nywi lɛ̀ myi màzwùm, lɛ̀ ɓyin læ̀kì ɓyɛbbi cǐ wɛ̌ ɓon, lɛ̀ ɓyin læ̀kì tì kuʼ vɛ̀nɛ̀ʼ yɛnni wɛ̌ ɓon.
66018005	Ntwiʼ sɛ ɓyɛbbi myi màzwùm twilâ wɛ̌ kpaʼ, à kɛ̀n ɓɛ̀n kɛ ɗɛb. Li, M̀vɛ̀nnswæ̀b ɓǎ ɓon ɓyɛbbi màzwùm ɗonnzi.
66018006	Yɛnnzênì myi yi vɛ̀nɛ̀ʼ wɛ̌ tà shɛ ɓwum ɓyon ɓwùlu vɛ̀nɛ̀ʼ yɛnnzi. Ɓyɛbbi nɛ ɓon ciâ, ɓyin fyɔsì ɓon nun ɓe, a lan li. Ɓɛshɛ ɓɛ fɛ ɓyin plaʼ swum nwi m̀bɔʼ, fɛênì ɓon nyɛ̌ lǎn nun màzwùm lɛ̀ kim kimmi.
66018007	M̀bɔ̀kì nɛ ɓon ɓe ɓon nɛʼ ǹtwu fɛ, ɓɛ gwannzì lòn kɛ ywum nyànŋgaʼ nun, m̀banmbɔʼ kuʼ, yɛnnzênì ɓon vɛ̀nɛ̀ʼ, ɓyin swi ɓon ǹdwɛ̀n nywi. Ntwiʼ sɛ lan myi màzwùm ta lɛli kɛ mɛ nlim nyan nun lɛ: “Myi yɛʼ yi wɛ̌ m̀vɛ̀n mlib. À tǎ nòn, shìkì à yɛn vɛ̀nɛ̀ʼ wɛ̌ ǹkwɛb mlib. Swum ndɔʼ ɓa ɓwiʼ cǐ.”
66018008	Kɛ mɓàkàʼ yɛ ɓon ta ɓàkàʼ li yi nun, mɛ̀ vɛ̀nɛ̀ʼ yɛ̌ ɓon cinni nywɔʼ m̀bɔʼ. Mɛ̀ vɛ̀nɛ̀ʼ màzwùm ni lɛ: ǹgwɛ̀nŋgwɛ̀n, lɛ̀ lɛʼ ywi, kònndì lɛ̀ ǹjè. Win yɛ myi twun màzwùm ɓusi, ntwiʼ sɛ Nyɛli nyɛʼ M̀vɛ̀nnswæ̀b cinni ǹkimmɔʼ, nun nɛ lannzi ɓon mɛ̀ kæ̀ʼ.»
66018009	Mɛ̀ mvɛ̀n ɓye cɛ̌ ŋgyɔ̂ʼ wan ɓye ɓe ǹzæ̀mmì cǐ kɛ myi màzwùm nun, kwan sɛ ɓon yɛ kyi win ye ta myi màzwùm twɛ̀nni yɛnni, ɓɛ yɛ kwe ǹzwɔnzwɔ̀ʼ, lɛ̀ ɓɛ ta fyonŋgaʼ.
66018010	Ɓɛ yɛ ɗyiɔ̀ʼ læ̀bbi ntwiʼ yi ta ɓon kwɛ̀nni lɛ̀ vɛ̀nɛ̀ʼ sɛ lan myi màzwùm yɛ yɛn. Li, ɓɛ yɛ lɛli lɛ: «Oyì! Oyì! Bàbìlôn, myi twun yɛ cinne ǹkimmɔʼ, kwan læ̀b kan, kyìtæ̀ʼ ɓænnâ tì kuʼ wù nùn?»
66018011	Mɛ̀ ci-ŋkyì sɛm yɛ kuʼ cɛ, ɓɛ yɛ kwe, lɛ̀ ɓɛ ta nywi ywætea, ntwiʼ sɛ ɓwum ɓɛ yɛ ɓon ywum sɛm yan hwìnni fyaʼ ɓa tî ɓɛ.
66018012	Ywum sɛm màzwùm yi lɛ: gɔ̂l, mɛ̀ ŋgwɔ̀ʼ ye ta ɗwùmnàʼ nùn, mɛ̀ plě lwukea kyikyi yɛ ta ɓwum mɛʼ shɛ mwu. Ywum yɛ ɓon ɓe tì kuʼ kyì ɓe lɛ: ŋgæʼ nyɛ̌ ɓɛ ɓe kæb shě, ywum yɛ ɓɛ cie lɛ̀ mɛ̀ myi mblân, ɓɛ paʼ tì yindɔʼ lɛ̀ ŋgæʼ ŋkimmɔa, ɓɛ saʼ tì yindɔʼ lɛ̀ ǹwum, kònndì lɛ̀ ǹgwɔ̀ʼ ndɔʼ nɛ ɓɛ ta lon lɛ mâblɛ̀.
66018013	Ɓwum màzwùm ɓe tì kuʼ kònndi ywum mɛ nwùm lwɛn kyǐ mèan, kònndì lɛ̀ man ŋgæʼ ndɔʼ ye ɓe tì nwùmndàʼ lwɛn. Ɓɛ kyî tì ɓæ̀ʼ, mɛ̀wu, wɔ̀ʼ lɛ̀ gwè nun, mɛ̀ nàʼ lɛ̀ mɛ̀ pɔʼ nun, mɛ̀ nyæ̌mɓàlì, kònndì lɛ̀ mɛ̀ màtwuà ɓye mɛ̀ nyæ̌mɓàlì ta tɛ̀ʼ. Ɓɛ ɓe tì ɓwum kyǐ, ɓɛ fyɔsì ɓon mɛ̀ son.
66018014	Li, ɓɛ yɛ lɛʼ lɛ̀ myi màzwùm lɛ: «Ywum lwukea yɛ ɓyin ɓe swunni, yɛ ɓwuâ ɓyin fyaʼ. Ǹjònndì lɛ̀ ywum nyànŋgaʼ yin gweân, ɓyin ɓa tî yon cinni ɓe.»
66018015	Mɛ̀ ci-ŋkyì sɛm ɓye cinni ǹjònndì kɛ kwe myi màzwùm nun, ɓɛ yɛ ɗyiɔ̀ʼ ɓe læ̀bbi ntwiʼ sɛ yi ta ɓon kwɛ̀nni lɛ̀ vɛ̀nɛ̀ʼ sɛ lan myi màzwùm yɛ yɛn. Ɓɛ yɛ kwe, ɓɛ ywætaʼ ɓon nɛʼ,
66018016	lɛ̀ ɓɛ ta lɛʼ lɛ: «Oyì! Oyì! Yǎ paʼ vɛ̀nɛ̀ʼ sɛ she cinni myi twun sɛ. Ɓwum ɓyon swie mɛ̀ plě lwukea ndɔʼ kɛ nywi, mɛ̀ plě màzwùm ɓe pànŋgea, ɓɛ ɓe tì nywi fɔ̀sea lɛ̀ ywum nyànŋgaʼ yɛ ɓɛ cie lɛ̀ gɔ̂l, ɓɛ ci tì lɛ̀ ǹgwɔ̌ʼ lòn mèan.
66018017	Son, kwan læ̀b kan, ɓɛ ɓwuli ǹjònndì màzwùm.» Mɛ̀ gea-cìʼ, lɛ̀ ɓwum ɓɛ ɓe kɛ ciʼ yan nun, kònndì lɛ̀ mɛ̀ ci-she kɛ ciʼ nun, lɛ̀ ɓwum ɓye ta se cinni kɛ she mlaʼ nun, ɓon hwæn li, ɓɛ ɗyiɔ̀ʼ læ̀bbi.
66018018	Kɛ nyɛn yɛ ɓɛ yɛn kyi win yɛ ta myi màzwùm twɛ̀nni, ɓɛ ta kun lɛ: «Ɓwiʼ yɛn kifɛʼ myi ndɔʼ mbyî wɛ̌ myi twun yɛ.»
66018019	Li, ɓɛ yɛ kwe, ɓɛ hwɛn kwùb, ɓɛ swi kɛ mwu, ɓɛ ta ɓon nɛʼ ywætea, lɛ̀ ɓɛ ta lɛʼ lɛ: «Oyì! Yǎ paʼ vɛ̀nɛ̀ʼ sɛ she cinni myi twun sɛ! Ɓe lɛ̀ yɛ ciâ ɓwum ɓye cinni mɛ̀ cǐʼ klwɔkea kɛ ɗuʼ ti mɛ̀ ci-njônndì, son, kwan læ̀b kan, ywum màzwùm ɓwu nun fyaʼ hwæn.»
66018020	Ɓyin ɓye kɛ ɗɛb, ywɔênì ǹdàli lɛ̀ m̀mùkàʼ yɛ M̀vɛ̀nnswæ̀b mùkeâ myi màzwùm. Ɓyin, ɓwum Yesù, dàlênì. Ɓyin, mɛ̀ ci-ntwum Yesù, kònndì lɛ̀ ɓyin, mɛ̀ ci-nlɛli kɛ ŋwum Mvɛ̀nnswæ̀b nun, dàlênì, ntwiʼ sɛ M̀vɛ̀nnswæ̀b lànnzâ ɓwum myi màzwùm mɛ̀ kæ̀ʼ kɛ nywi ɓyɛbbi nɛ ɓon ɓe ɓyin cǐ.
66018021	Kɛ nyě yi, mùn yɛn cikpuʼ Mvɛ̀nnswæ̀b ŋkimmi ndɔʼ, à sheli ǹgwɔ̀ʼ ndɔʼ nɛ ɓe ǹkyìbli wɛ̌ li wɔ̀ʼ, à ɗwìɔ̀ʼ nun kɛ ɗuʼ nun, lɛ̀ à tǎ lɛʼ lɛ: «Lɛ nɛ ɓɛ yɛ Bàbìlôn ɗwǐ kɛ ŋgyɔʼ lɛ̀ ǹkimmɔʼ, li, ɓɛ ɓa tî yon yɛnni ɓe.
66018022	Kɛ nlim nsǒn twun yi, ɓɛ ɓa tî kwòn mbɛʼ ywo, sɛ ta hwæbli, kwo fɛʼ mɛ̀ ŋkwu mɛ̀ ci-nshib, ɓɛ ɓa tî ye nyɛ̌ m̀bɔʼ ti kuʼ mbɔʼ ywo, shìkì ɓɛ ywɔʼ kuʼ ǹlwon làgyitæ̀ʼ ɓon lɛ̀ ye ɓæ̀n. Kwo fɛʼ ci-she m̀bɔʼ, ɓɛ ɓa tî cinni, shìkì ɓɛ ywɔʼ kuʼ ǹhwæbli ŋgwɔ̀ʼ wɔ̀ʼ.
66018023	Ɓɛ ɓa tî ǹwanni win yɛnni kwe, shìkì ɓɛ ywɔʼ ǹlɛli nɗwɛb ɗæm ɓon lɛ̀ m̀lib ɗæm. Mɛ̀ ci-ŋkyì sɛm ɓyon ɓe ɓwum klwɔkea ɓye lan ɓwùlu kɛ ŋgyɔʼ zwɛm. Ɓwum ɓyon ndɔʼ ɓe tì kuʼ ɓwum hwæn pɔkea lɛ̀ ǹcìkàʼ mɛ mvili ɓyibbɔa.»
66018024	Li, ɓɛ yɛnnzi Bàbìlôn vɛ̀nɛ̀ʼ, ntwiʼ sɛ kɛ myi màzwùm nun, ɓɛ cinne ɓwum ɓye wue mɛ̀ ci-nlɛli kɛ ŋwum Mvɛ̀nnswæ̀b nun, lɛ̀ ɓye wue ɓwum Yesù. Ɓwum ɓye ɓɛ wue kɛ ŋgyɔ̂ʼ wan nun hwæn, mɛ̀ ci-ŋwu ɓyan ɓi kwe.
66019001	Kɛ nyě yi, mùn ywɔʼ wɛ̌ m̀bæ̀tè ɓwum mèan ndɔʼ nɛ ta twùmmì kɛ ɗɛb, lɛ̀ à tǎ lɛʼ lɛ: «Alèluyà! M̀vɛ̀nnswæ̀b nyɛʼ swætâ ɓwiʼ, à cinni ǹtwu, à cinni tî ǹkimmɔʼ.
66019002	Yì kyìtæ̀ʼ yon yɛ nun tǎ lin yi kɛ mbyi nun, yɛ ɓɛ tì ye lɛŋkæ̀m. À linnâ kyìtæ̌ʼ nsìbɔʼ ni nɛ ɓe ɓwum mwù gwànnzi lɛ̀ ǹzæ̀mmì nyon. À wìnnâ ǹjì mɛ̀ ci-she ɓyon ɓye ɓɛ wue kwe.»
66019003	M̀bæ̀tè ɓwum màzwùm kònndì shɛ̀ ɓe lɛ: «Alèluyà, kyi win yɛ ta myi màzwùm twɛ̀nni yɛ suʼ nàn li, yɛ ɓa mlɔ̀a.»
66019004	Kɛ kwan màzwùm nun, ɓwumŋkæ̀m mwum ɓî ɓlàn nyî, lɛ̀ ywum nyî ye cinni ǹzison kiìn swummi kɛ swiʼ Mvɛ̀nnswæ̀b, ɓɛ mwumnzi nun, nun nɛ kɛ gbaʼ lwun zwɛm ǹtònmi. Ɓɛ kà lɛʼ lɛ: «Alèluyà, Àmɛ̀n.»
66019005	Ŋ̀kwu mwum ndɔʼ waì kɛ moan gbaʼ lwun, yɛ ta lɛʼ lɛ: «Ɓyin, mɛ̀ ci-she Mvɛ̀nnswæ̀b, fɛênì ǹtwu lɛ̀ M̀vɛ̀nnswæ̀b nyɛʼ. Twulênì nun, lɛ̀ ɓyin ɓɛ ta nun yi, kwo fɛʼ ɓwumŋkæ̀m, kwo fɛʼ ɓwɛsɔʼ.»
66019006	Kwan sɛ nun lɛli li, mùn ywɔʼ wɛ̌ m̀bæ̀tè ɓwum mèan ndɔʼ nɛ tǎ twùmmì wɛ̌ pwɔ̀àpwɔ̀à, à kònndì hwæbli wɛ̌ m̀bæ̀n, lɛ̀ à tǎ lɛʼ lɛ: «Alèluyà, Nyɛli nyɛʼ M̀vɛ̀nnswæ̀b nɛ lǎn ywum hwæn lɛ̀ ǹkimmɔʼ tǎ lwun sea.
66019007	Ɓwiʼ dalènì, ɓwiʼ ɓɛènì lɛ̀ ǹlwukaʼ nlim, ɓwiʼ konndì tì nun ǹtwu fɛ. Ntwiʼ ǹgwìn nɛ Mwɛn Nzwumŋgan yɛ̌ ɗæm shɛ wòlâ. M̀myon tǎ kìn.
66019008	Ɓɛ fɛâ m̀myon plè nlwɛn ndɔʼ, à tǎ ɗwùmnàʼ nùn.» (Plè nlwɛn màzwùm lìsaʼ mɛ̀ she nlwukea nɛ ɓwum Yesù ɓe cì.)
66019009	Cikpuʼ Mvɛ̀nnswæ̀b ndɔʼ kà shɛ̌ lɛ̀ mùn lɛ: «Kɔʼ kɛ ɗèwà nun lɛ tǒn lwɛn si lɛ̀ ɓwum ɓye ɓɛ loin lɛ ɓyi ɓi kiìn ǹdàli ɗæm cǐ.» Cikpuʼ ni kònndì tì lɛʼ lɛ: «Seansean ǹzæ̌ʼ lɛʼ Mvɛ̀nnswæ̀b yi yɛ.»
66019010	Kwan sɛ mùn ywɔʼ li, mùn swìtì nun mɛ kwù ɓǎ mùn mwumnzi nun, son, ǎ kà shɛ̌ lɛ̀ mun lɛ: «Ɓa wù cì li. Mùn ni kuʼ ci-she wɛ̌ wù, mùn kònndì ɓɛ wɛ̌ mɛ̀ ŋgyinni ɓyû ɓye yilâ lɛŋkæ̀m she Yesù ɓe ɓon lìsea. Son, mwumnzi M̀vɛ̀nnswæ̀b.» Lɛŋkæ̀m sɛ Yesù ɓe lìsàʼ si, son sɛ ɗyi mwǔ nlɛli mɛ ci-nlɛli kɛ ŋwum Mvɛ̀nnswæ̀b nun.
66019011	Kɛ nyě yi, ɗɛb welì, mùn yɛn nyæ̀mɓàlì mpwɛbbi ndɔʼ kwainmɛ̀. Jin mwum nɛ nèan nun kɛ nyè ɓe lɛ Mwum-zuʼ. Ɓɛ ɓe tì kuʼ nun lon lɛ Ci-lɛŋkæ̀m. À tǎ wì ɗwǐ kɛ nlìmmì nun, à lin tì kuʼ kyìtæ̀ʼ kɛ mbyi nun.
66019012	Mɛʼ yi nun kɛ mwu wɛ̌ mɛ̀ mpè win. À cinni ti mɛ̀ tæ̌m lwun kɛ mwu mèan. Ɓɛ kɔʼ nun jin ndɔʼ kɛ nywi she mwum ndɔʼ lìmmi kan, shi kuʼ ɓɛ nun nɛʼ.
66019013	Plè nɛ nun swìe kɛ nywi ɓe mvæb seansean. Jin shon ɓe lɛ Lɛʼ Mvɛ̀nnswæ̀b.
66019014	Mɛ̀ ŋkwìn mɛ suzæ̀n nɛ kɛ ɗɛb ɓe nun ɗwon kɛ nyè. Ɓon hwæn, ɓɛ ɓe kɛ mɛ nyæ̌mɓàlì pwibbɔa zwɛm, ɓɛ ɓe tì lɛ̀ mɛ̀ plě lwukea kɛ nywi ɓye ɓe pwibbɔa, lɛ̀ ɓɛ ta ɓwum mɛʼ shɛ mwu.
66019015	Kàfǎʼ pwu ɓe mwum ni kwean kɛ ŋwum, son sɛ nun yɛ̌ ɓwum ɓye ŋgyɔ̂ʼ wan lèan nun. À yɛ̌ ɓon ywo lɛ̀ ǹjìnndì nun. À yɛ̌ ɓwum nywɔ̀tea lɛ̀ mɛ̀ kwù wɛ̌ tà shɛ ɓɛ ta sea sæbbi kɛ wæʼ ɓǎ ɓɛ kwannzi mɛ̀wu. Kɛ ncì yɛ nun yɛ̌ cì li, à lìsaʼ lɛ M̀vɛ̀nnswæ̀b nyenâ ǹzwɔnzwɔ̀ʼ lɛ̀ ɓwum màzwùm.
66019016	Jin sɛ ɓɛ kɔʼ kɛ plê nun lɛ̀ kɛ mkpaʼ yon, à si lɛ M̀vɛ̀n nɛ lǎn ɓwùlu mɛ̀ mvɛ̀n, lɛ̀ Nyɛli nɛ lǎn ɓwùlu mɛ̀ nyɛli.
66019017	Kɛ nyě yi, mùn yɛn cikpuʼ Mvɛ̀nnswæ̀b ndɔʼ ni kɛ zæʼ nywɔʼ nun ǹɗyi. À kun lɛ̀ ǹkwu kimmi, lɛ̀ à tǎ lɛʼ lɛ̀ mɛ̀ kyè ɓye ta ɗi zwô lɛ: «Kìênnì, ɓyin swɔli kɛ cìcǐ sɛ M̀vɛ̀nnswæ̀b kèâ ɓyin ji ndwun.
66019018	Kɛ kwe ɓyin yɛ nwɔ̀ʼ swibbɔa. Nwɔ̌ʼ màzwùm yi ye mɛ mvɛ̀n, ye mɛ ci-zwiʼ mɛ suzæ̀n, lɛ̀ mɛ̀ suzæ̀n ɓon nɛʼ, yɛ ɓɛ tì ye mɛ nyæ̌mɓàlì, lɛ̀ ɓwum ɓye ta ɓon nèan nyè. Yɛ ɓɛ tì ye mɛ son lɛ̀ ye ɓwum ɓye ɓɛ lɛ̀ mɛ̀ mwù nyan, ye ɓwɛsɔʼ lɛ̀ ye ɓwumŋkæ̀m nun hwæn. Ɓyin yɛ nwɔ̀ʼ ɓwum hwæn pæʼ ji.»
66019019	Kwan sɛ nun lɛli li, mùn yɛn nyæ̀m zwimbyiʼ ni, mùn yɛn tì mɛ̀ mvɛ̀n ɓye ŋgyɔ̂ʼ wan, lɛ̀ mɛ̀ ci-nɗwǐ wì ɓyan. Ɓɛ swɔlâ kɛ cìcì fɔʼ lɛ̀ ɓon ɗwi wì lɛ̀ mwum nyɛ̌ tǎ nàn kɛ nyæ̀mɓàlì zwɛm ɓon lɛ̀ mɛ̀ ci-wì ɓyon.
66019020	Son, ɓɛ ɓæn nyæ̀m ni, ɓɛ ɓæn tì ci-ntwum mɛ mɓwɛ̀ʼ nɛ ɓe ywum ŋgwulea cǐ kɛ swiʼ shon. Kɛ ywum ŋgwulea yɛ nun ɓe cì yi nun, à pɔkaʼ ɓwum ɓye ɓe lɛ̀ m̀ɓùʼ nyæm ni kɛ nywi yan, ɓɛ mwumnzi tì kuʼ fɔ̀kì shon. Li, ɓɛ ɓæn nyæ̀m ni ɓon lɛ̀ ci-ntwum mɛ mɓwɛ̀ʼ ni nun, ɓɛ ɗwiɔ̀ʼ ɓon kɛ swuʼ win nun lɛ̀ mɛʼ. Cìcǐ màzwǔm, mvɛb mpàn ɓe nyæ̀nnì kwe.
66019021	Ɓwum ɓye nzwoen, ɓɛ wue ɓon lɛ̀ kàfàʼ sɛ ɓe kwan kɛ ŋwum ci-nàn nyæmɓàlì. Li, mɛ̀ kyè kiìn ɓon nɛʼ ɗǐ lɛ̀ nwɔ̀ʼ ɓwum màzwùm.
66020001	Kɛ nyě yi, mùn yɛn cikpuʼ Mvɛ̀nnswæ̀b ndɔʼ tǎ kyìlì ǹwaì ye kɛ ɗɛb. À ɓe lɛ̀ kyî ndɔʼ kɛ fyaʼ m̀ɓænni. Kyî màzwùm nɛ ɓɛ ta mbyi nɛ kɛ̀nmɛ kɛ swuʼ win nun wǒ lɛ̀ nun. À ɓe tì lɛ̀ ǹɗuʼ ŋwum kyìbli ndɔʼ kɛ fyaʼ ɓænni tî.
66020002	À ɓɛ̌n, à ɓæn nyæ̀m nɛ gwili ǹgèà ni, nun nɛ ɗyi pwìn nywun, sɛ lisaʼ lɛ Satæ̀n, à ɓɛ tì m̀vɛ̀n mɛ̀ swæ̀b. Cikpuʼ ni kpæm nun lɛ̀ ǹɗuʼ ŋwum màzwùm ɓǎ nun ton m̀kpimmea kɛ yi ɗwǔm ŋkæm nun.
66020003	Li, cikpuʼ Mvɛ̀nnswæ̀b ni ɗwìɔ̀ʼ nun kɛ swuʼ win nun, à twɔ̀ʼ ɓe lɛ̀ kyî, à kpimmaʼ tì ŋwum swuʼ, ɓǎ nyæ̀m ni læ̀kì ɓwum ŋgyɔ̂ʼ wan ɓwuli ti han a kɛn wòlì kɛ kwan sɛ ɗwǔm ŋkæm yi kà lànkàʼ. Kɛ nyě yi, ɓɛ yɛ nun ɗonnzi ɓǎ nun ton kpɛm kwæʼ.
66020004	Kwan sɛ ɓe lɛ̀ mǔn kɛ cɛ fyaʼ, mùn yɛn yì gbaʼ lwun ndɔʼ. Ɓwum ɓɛ ɓe zwɛm tònmi, ɓɛ fɛ ɓon ǹkimmɔʼ lɛ̀ ɓon lannzì ɓwum mɛ̀ kæ̀ʼ. Mùn yɛn tì mɛ̀ mpùn ɓwum ɓɛ ɓɛ kwie kɛ ŋgyɔ̂ʼ wan ntwiʼ sɛ ɓɛ ɓe lɛŋkæ̀m sɛ Yesù lìsea shɛ̌, ɓɛ shɛ tì lɛʼ Mvɛ̀nnswæ̀b. Ɓwum màzwùm mwumnzi kan nyæ̀m, shìkì ɓɛ mwumnzi kuʼ fɔ̀kì shon. Ɓɛ cinni kan m̀ɓùʼ nyæm ni kɛ swiʼ, shìkì à ɓɛ kuʼ ɓon kɛ fyaʼ. Ɓɛ yimnì ywi ɓe, ɓɛ ɗunmi saʼ lɛ̀ Yesù Kristò m̀ban a kɛn wòlì ɗwǔm ŋkæm.
66020005	Mɛ̀ yìmnǐ ywi yɛ zwimbyiʼ yɛ yi. (Ti lɛ̀ ɓwum ywi ɓye fɔʼ, ɓɛ yìmni kan ywi han yì ɗwǔm ŋkæm yi lan.)
66020006	Tǒn lwɛn si lɛ̀ ɓwum ɓye yimnâ kæ̀mmǐ nyìmnǐ ywi she zwimbyiʼ, ɓɛ ɓi ɓwum Mvɛ̀nnswæ̀b. Yi ɓa tî ɓon kwɛ̀nni lɛ̀ ywi nyɛ̌ mɛ̀ mɓì, ntwiʼ sɛ ǎ wòli kan kim à cì tì ɓon swum ndɔʼ. Ɓɛ yɛ ɓɛ mɛ̀ ci-mfɛ sàtìkæ̀ʼ kɛ swiʼ Mvɛ̀nnswæ̀b, lɛ̀ tì kɛ swiʼ Yesù Kristò. Ɓɛ yɛ saʼ lɛ̀ nun m̀ban a kɛn wòlì ɗwǔm ŋkæm.
66020007	Kwan sɛ ɗwǔm ŋkæm yi yɛ lǎn, ɓɛ yɛ Satæ̀n kwannzi kɛ nye njè.
66020008	Li, à yɛ̌ kɛ̀n kɛ mɛ ŋgyɔʼ zwɛm hwæn, ɓǎ nun pɔkaʼ ɓwum. Sɛ lisaʼ lɛ kɛ Gɔ̂gɛ̀, kònndì lɛ̀ Màgɔ̂gɛ̀. À yɛ̌ ɓwum ɓi swɔsi kɛ cìcì fɔʼ ɓǎ ɓon ɓi kɛn wì ɗwǐ. Kɛ nswɔsi ɓwum màzwùm nun, ɓɛ yɛ ɓɛ mèan wɛ̌ kyɛʼ yɛ kɛ moan ɗuʼ.
66020009	Ɓɛ waʼ kɛ̀n, ɓɛ lû ŋgyɔʼ hwæn, ɓɛ kɛn myi yɛ M̀vɛ̀nnswæ̀b yili kanndi, kònndì lɛ̀ cìcì sɛ ɓwum Yesù ɓe tòn kwe. Kwan sɛ ɓon kanndi ɓon li, win ndɔʼ waì kɛ ɗɛb, yɛ ɓusi ɓon, ɓon hwæn.
66020010	M̀vɛ̀n mɛ̀ swæ̀b nɛ ɓe ɓwum pɔkea ni, ɓɛ ɓæn nun, ɓɛ ɗwiɔ̀ʼ nun kɛ swuʼ win nun, cìcì sɛ mvɛb mpàn ɓe nyæ̀nnì kwe. Cìcǐ màzwǔm, ɓe lɛ̀ ɓɛ ɗwiâ nyæ̀m zwimbyiʼ mbyî kwe ɓon lɛ̀ ci-ntwum mɛ mɓwɛ̀ʼ. Vɛ̀nɛ̀ʼ yɛ ɓon yɛnni kwe kpòn lɛ̀ nywɔʼ, shìkì sɛ mlɔʼ.
66020011	Kɛ nyě yi, mùn yɛn gbaʼ lwun twun ndɔʼ she ɓe pwɛbbi, lɛ̀ mwum nɛ ɓe zwɛm ǹtònmi. Ɗɛb ɓon lɛ̀ ŋgyɔʼ nywukaʼ kɛ swiʼ shon, ɓɛ yɛn ka tî yon ɓe.
66020012	Mùn yɛn tì ɓwum ywi, ɓwɛsɔʼ lɛ̀ ɓwumŋkæ̀m hwæn, à ɓi kɛ swiʼ gbaʼ lwun ɗyikea. Mwum ndɔʼ wèlì yì ɗèwà ndɔʼ. Ɗèwà ndɔʼ sɛ ɓɛ ɓe lon lɛ ɗèwǎ nzison ɓe tì kuʼ kwe, ɓɛ welì tì son. Ɓɛ ɓe mwum hwæn nɛ ywiâ nùn kyìtæ̀ʼ lànnzi kɛ nywi swum sɛ nun ɓe cì wɛ̌ tà shɛ ɓɛ kɔʼ kɛ ɗèwà yi nun.
66020013	Kwo fɛʼ ɓwum ɓye ywie mlǎʼ, mɛ̀ ɗuʼ hwæn kwannzi ɓon ɓe. Ywi, kònndì lɛ̀ Ǹsòn-ɓwum-ywi, ɓɛ fyɔsì ɓwum ɓye ɓe kwe hwæn. Ɓon hwæn li, ɓɛ lannzì ɓon kyìtæ̀ʼ kɛ nywi swum sɛ ɓon ɓe cì nun.
66020014	Ti lɛ̀ Ywi, kònndì lɛ̀ Ǹsòn-ɓwum-ywi, ɓɛ ɗwiɔ̀ʼ ɓon kɛ swuʼ win nun. (Kɛ swuʼ win màzwùm nun sɛ ɓwum yɛ ywi nyɛ̌ mɛ̀ mɓì ywi kwe.)
66020015	Mwum nɛ jin shon ɓe kǎn kɔa kɛ ɗèwǎ nzison nun, ɓɛ ɗwiɔ̀ʼ tì kuʼ nun kɛ swuʼ màzwùm nun.
66021001	Kɛ nyě yi, mùn yɛn ɗɛb she nywæb, mùn yɛn tì ŋgyɔʼ nyɛ̌ nywæb. Ɗɛb she nɗunmi, ɓe lɛ̀ sɛ nywukeâ ɓon lɛ̀ ŋgyɔʼ nyɛ̌ ɓe mbyî. Ɗuʼ ndwun ɓe kǎn tî.
66021002	Mùn yɛn myi sanmi yɛ jin shon si lɛ Yèrusàlɛ̀m she nywæb, sɛ ta kyìlì ǹwaì ye kɛ ɗɛb kɛ moan Mvɛ̀nnswæ̀b. Ɓe lɛ̀ yɛ ti fɔ̀si wɛ̌ mwɔ̂ʼ m̀lib ndɔʼ nɛ fɔ̀si nywi yon lɛ̀ nun kɛnmɛ cǐ ɗæm.
66021003	Mùn ywɔʼ ǹkwu kimmi ndɔʼ yɛ ta lɛli, ǹkwu màzwùm wai kɛ gbaʼ lwun zwɛm, lɛ̀ yɛ ta shɛ̀ lɛ: «M̀vɛ̀nnswæ̀b ɓænnâ cǐ tòn shon jenɛ kɛ nyinnìm ɓwum nun, à yɛ̌ tòn kwe lɛ̀ ɓon m̀ban. Li, ɓɛ yɛ ɓɛ ǹkwìn ɓwum ɓyon. Nun nɛʼ, M̀vɛ̀nnswæ̀b yɛ̌ kuʼ konni lɛ̀ ɓon.
66021004	À yɛ̌ ɓon mɛ̀ ɗuʼ kwon kɛ mɛʼ. Ywi ɓà tî ɓɛ. Ɓɛ ɓa tî ywi shǐ, shìkì ɓɛ kwe. Vɛ̀nɛ̀ʼ ɓa tî kuʼ ɓon ɓɛ, ntwiʼ sɛ mɛ̀ pwìn ywum hwæn ɓe lɛ̀ yɛ mlɔâ.»
66021005	Mwum nɛ ɓe kɛ gbaʼ lwun zwɛm ǹtònmi ɗunmi lɛli, à shɛ̀ lɛ: «Jenɛ, mùn tǎ ywum hwæn pæʼ fyɔ̀si ɓe nywæb.» À kònndì tì mùn shɛ̌ lɛ: «Kɔʼ ǹzæ̌ʼ lɛʼ yɛ kɛ ɗèwà nun ntwiʼ sɛ ǹzæ̌ʼ lɛʼ yɛ̂m yi lɛŋkæ̀m, yɛ ɓɛ tì ye mwum wòli à tɛ̀ʼ zwùm lɛ̀ yon.»
66021006	Mwum màzwùm shɛ̀ tì mùn lɛ: «Mɛ̀ lɛʼ hwæn mlɔ̀â. Mùn nɛ ɗyi ǹɗunmi ywum hwæn, mùn ɓɛ tì m̀mlɔ̀kàʼ ywum hwæn. Mùn ni zwimbyiʼ, mùn ɓɛ tì lwæ̀b ɓe. Mwum nɛ ǹlim ta fyo, mùn yɛ̌ nun mlǎʼ fɛ ɗinɗin. Mlǎʼ màzwùm ta kwan kɛ mwu ɗuʼ yɛ ta ǹzison fɛ.
66021007	Mwum nɛ yɛ̌ wì ŋgyɔ̂ʼ wan lèan, mùn yɛ̌ nun ɗàsì màzwùm fɛ. Mùn yɛ̌ ɓɛ M̀vɛ̀nnswæ̀b nyon, li, à ɓɛ kuʼ mwɛn nyɛ̀m.
66021008	Son, ti lɛ̀ mɛ̀ ci-ncǐ ɓyɛbbi, ɓye mɛ̀ ci-yi, lɛ̀ ɓwum ɓye ɓa ywɔli lɛ̀ M̀vɛ̀nnswæ̀b, kònndì lɛ̀ ɓwum ɓye ta mɛ̀ lɛʼ mɓyibbɔa cǐ, lɛ̀ mɛ̀ ci-ŋwukaʼ ɓwum, mɛ̀ ci-nzæmmì, lɛ̀ mɛ̀ ci-ncìkàʼ mɛ mvili ɓyibbɔa, ɓye ta yì fɔ̀kì mwumnzi, lɛ̀ mɛ̀ ci-mɛ mɓwɛ̀ʼ, ɓon hwæn li, cǐ tòn shan sukuʼ kɛ swuʼ win nun, cìcì sɛ win, kònndì lɛ̀ mvɛb mpàn ta nyæ̀nnì kwe. Cìcǐ màzwùm sɛ ɓɛ yɛ ywi nyɛ̌ mɛ̀ mɓì ywi kwe.»
66021009	Cikpuʼ Mvɛ̀nnswæ̀b ndɔʼ kìn kɛ cì shɛ̂m. À ɓe kɛ nyinnìm mɛ̀ cikpuʼ shanmɓì nun ɓye ɓe lɛ̀ mɛ̀ kwɛ̂b kɛ fyaʼ. Mɛ̀ kwɛ̂b màzwùm ɓe lɛ̀ yì vɛ̀nɛ̌ʼ mmlɔ̀kàʼ kɛ nlim lwinnɔa. À ɓɛ̌n, à shɛ̀ lɛ̀ mùn lɛ: «Kìîn, mùn lisàʼ wù m̀lib nɛ Mwɛn Nzwumŋgan yɛ̌ shɛ.»
66021010	Kɛ kwan si nun, M̀pùn Mvɛ̀nnswæ̀b ɓɛ̀n mùn nywi. Cikpuʼ Mvɛ̀nnswæ̀b twɛlɔ̀ʼ mùn kɛ mwu kpaʼ ndɔʼ nɛ ɓe zwozwô. Kɛ kwe, à lìsàʼ mùn Yèrusàlɛ̀m, myi sanmi màzwùm ɓe kyìlì ǹwaì ye kɛ ɗɛb kɛ moan Mvɛ̀nnswæ̀b.
66021011	Ǹtwu Mvɛ̀nnswæ̀b ɓe kɛ nlim, li, myi yi ɓe ɗwùmnàʼ wɛ̌ ǹgwɔ̀ʼ nlwɛn ndɔʼ nɛ ɓɛ ta lon lɛ jæsìpɛ̀, lɛ̀ a ta ɓwum mɛʼ shɛ wɛ̌ dæ̀nŋglæ̀ʼ.
66021012	Ɓɛ ɓwɛmme kwùmkwùm nye twun ndɔʼ, ɓɛ kanndi myi màzwùm. Ɓɛ ɗwoe mɛ̀ ŋwum nye wûm ɓlàn ɓî. Kɛ mɛ ŋwum nye wûm ɓlàn ɓî ni nun, mɛ̀ cikpuʼ Mvɛ̀nnswæ̀b ɓe kwe ɗyikea m̀bɔʼ-mbɔʼ. Kɛ yi plìplì zwɛm, ɓɛ kɔe mɛ̀ myi mɛ̀ ɗwòn ɓwɛn Izràɛ̂l, à ɓi wûm ɓlàn ɓî.
66021013	Mɛ̀ ŋwum nye ɓe ǹlè-lè kɛ mɛ fyàʼ nyî nun hwæn. Sɛ lisaʼ lɛ, kɛ ɓwùm-nywɔʼ, mɛ̀ ŋwum nye nlè, kɛ pyì-nywɔʼ, mɛ̀ ŋwum nye nlè, kɛ mbɛmwù, mɛ̀ ŋwum nye nlè, kɛ leànnji, mɛ̀ ŋwum nye nlè.
66021014	Mɛ̀ ŋgwɔ̀ʼ ndɔʼ ɓe kwe wûm ɓlàn ɓî. Kɛ mɛ ŋgwɔ̌ʼ màzwùm zwɛm, ɓɛ kɔe mɛ̀ myin mɛ̀ ci-ntwum Mwɛn Nzwumŋgan. Mɛ̀ kwǔ kwùmkwùm nye sati kɛ mɛ ŋgwɔ̀ʼ yi zwɛm.
66021015	Cikpuʼ Mvɛ̀nnswæ̀b nɛ ɓe mùn lɛʼ màzwùm shɛ̌ ɓe lɛ̀ ǹtwɔ̀ʼ ndɔʼ yɛ ɓɛ ci lɛ̀ gɔ̂l kɛ fyaʼ. Ǹtwɔ̀ʼ yɛ ɓɛ ɓe ywum fɔ̀kea nun yɛ. À waʼ, à kɛ̀n mgbònmgbǒn myi fǒ, à fɔ̀ʼ tì kuʼ twutwu mɛ̀ ŋwum nye, à kònndì læ̀b læ̀bbi kwùmkwùm nye fǒ.
66021016	Mɛ̀ fyǎʼ nsǒn ɓe nyî, yɛ cinne læ̀b læ̀bbi m̀banmban. Mwum màzwùm fɔ̀ʼ myi lɛ̀ ǹtwɔ̀ʼ yon. Læ̀b læ̀bbi ɓe swum mɛ kilòmɛtà ŋkæm mɓì lɛ̀ ǹɗuʼ mɓì. Mgbònmgbǒn myi lɛ̀ ǹlæ̀b yɛ yon læbbe kɛ zwô ɓe m̀banmban.
66021017	Cikpuʼ tòn ni kɛ̀n tì kuʼ kwùmkwùm nye fɔ̀kea. Ǹlæ̀b yɛ kwùmkwùm nye læbbe kɛ zwô ɓe mɛ̀ mɛtà mwum shanmɓì ɓlàn ɓî. À twɛle m̀bɔ̀kì màzwùm lɛ̀ m̀bɔ̀kì nɛ ɓwum ta ywum fɔ̀kea nun kwan hwæn.
66021018	Ɓɛ ɓwɛmme kwùmkwùm nye màzwùm lɛ̀ ǹgwɔ̀ʼ nlwɛn ndɔʼ nɛ ɓɛ ta lon lɛ jæsìpɛ̀. Ti lɛ̀ myi yôn nɛʼ, ɓɛ gwe yon lɛ̀ gɔ̂l seansean, yɛ ɓe pwɛb wɛ̌ dæ̀nŋglæ̀ʼ.
66021019	Mɛ̀ ŋgwɔ̀ʼ ɓɛ ɓɛ ɓwɛmme mɛ̀ kwǔ kwùmkwùm nye ɓe lɛ̀ mɛ̀ ŋgwɔ̌ʼ lwukea kyikyi. Ŋ̀gwɔ̀ʼ nyɛ̌ zwimbyiʼ ɓe nyɛ̌ ɓɛ ta lon lɛ jæsìpɛ̀. Nyɛ̌ mɛ̀ mɓì ɓe nyɛ̌ ɓɛ ta lon lɛ sàfîr. Ŋ̀gwɔ̀ʼ nyɛ̌ mɛ̀ nlè ɓe nyɛ̌ ɓɛ ta lon lɛ àgatɛ̀. Nyɛ̌ mɛ̀ nnyì, ɓɛ lon nun lɛ ɛ̀mɛ̀rôdɛ̀.
66021020	Nyɛ̌ mɛ̀ nshân, ɓɛ lon nun lɛ ònisì. Nyɛ̌ mɛ̀ mfyuru, ɓɛ lon nun lɛ kɔ̀nàlîn. Nyɛ̌ mɛ̀ nshanmɓì ɓe krìzòlîʼ. Nyɛ̌ mɛ̀ nìni ɓe bɛ̀rîl. Nyɛ̌ mɛ̀ ntânnì ɓe tòpâzɛ̀. Nyɛ̌ mɛ̀ ŋwûm ɓe klìzòplâzɛ̀. Kì-wûm ɓlàn m̀bɔʼ ɓe jæ̀sɛ̂n. Kì-wûm ɓlàn ɓî ɓe àmɛ̀tisì.
66021021	Ti lɛ̀ yì cìcǐ nɗun wûm ɓlàn ɓî yi, ɓɛ cie yon lɛ̀ mɛ̀ ŋgwɔ̀ʼ yɛ ɓɛ ta lon lɛ pɛ̀rîl. Ɓɛ cie ŋwum nye fɔʼ lɛ̀ pɛ̀rîl m̀bɔʼ kuʼ. Mɛ̀ mbyi ɓɛ ɓɛ sænne kɛ myi ɓe lɛ̀ gɔ̂l seansean, ɓɛ ɓe sanmi wɛ̌ mlǎʼ.
66021022	Kɛ myi màzwùm nun, mǔn yɛn kan nyenswæ̀b kwe, ntwiʼ sɛ Nyɛli nyɛʼ M̀vɛ̀nnswæ̀b ndwun ɓon lɛ̀ Mwɛn Nzwumŋgan ɓi kwe, ɓon ɓɛ ɓwum ta ɗɔa.
66021023	Nywɔʼ tà ka ɗwùm kwe, shìkì nywiʼ pwɛb kuʼ, ntwiʼ sɛ ǹtwu Mvɛ̀nnswæ̀b ta ǹwanni fɛ. Mwɛn Nzwumŋgan nɛ ɗyi wɛ̌ lâm.
66021024	Ɓwum ɓɛ cɛ̌ ŋgyɔʼ zwɛm yɛ ǹyòn kɛ̀nni kwe kɛ nyɛn yɛ ɓɛ ta ǹwanni màzwùm yɛnni. Li, mɛ̀ mvɛ̀n ɓye cɛ̌ ŋgyɔʼ zwɛm shî tì kuʼ ǹjònndì nyan.
66021025	Mɛ̀ ŋwum nye yɛ̌ suʼ tòn kwan hwæn ǹlwonlwon, ntwiʼ sɛ kpòn ɓà tî pyì kɛ myi màzwùm nun.
66021026	Ǹtwu yɛ ŋgyɔ̂ʼ wan, kònndì lɛ̀ ǹjònndì, ɓɛ yɛ kìn lɛ̀ yon kɛ myi màzwùm.
66021027	Son, ywum ɓyibbɔa ɓa ɗun kwe, shìkì mɛ̀ ci-ncǐ ɓyɛbbi ɓon lɛ̀ mɛ̀ ci-mɛ mɓwɛ̀ʼ kɛɔ̀ʼ mwù kwe. Sukuʼ ɓwum ɓye mɛ̀ myin yan ni ǹkɔa kɛ ɗèwǎ nzison nun, ɓon ɓɛ yɛ ɗun kwe. Ɗèwǎ màzwùm, she Mwɛn Nzwumŋgan sɛ.
66022001	Kɛ nyě yi, cikpuʼ Mvɛ̀nnswæ̀b ni lìsàʼ mùn ɗuʼ nyɛ̌ tǎ ɓwum ǹzison fɛ. Ɗuʼ màzwùm ɓe ɗwùmnàʼ wɛ̌ dæ̀nŋglæ̀ʼ. Mwǔ ɗuʼ màzwùm wai kɛ gbaʼ lwun sɛ Mvɛ̀nnswæ̀b cinni nun ɓon lɛ̀ Mwɛn Nzwumŋgan.
66022002	À ɓe kyì kɛ nlim mbyi nɛ ɓe kɛ myi màzwùm nun. Kɛ moan ɗuʼ ni, mɛ̀ njì ŋgæʼ ɓɛ ta ɓwum ǹzison fɛ twæbbe kwe mɛ̀ fyàʼ ɓî hwæn. Ɓɛ ta san kɛ ɗwùm fɔʼ nun yì kæ̀mmǐ wûm ɓlàn ɓî. Nywiʼ ɓe làn m̀bɔʼ, ɓɛ san yì gwùm. Man mɛ ŋgæʼ màzwùm ɓe tì kuʼ mvili, yɛ ɓe ɓwum ɓɛ cɛ̌ ŋgyɔʼ zwɛm mɛ̀ ŋgwɛ̀nŋgwɛ̀n kimnzi.
66022003	Ŋ̀ke Mvɛ̀nnswæ̀b ɓa tî ɓwum ɓænni kɛ myi màzwùm nun. M̀vɛ̀nnswæ̀b yɛ̌ gbaʼ lwun shon yě ɓon lɛ̀ Mwɛn Nzwumŋgan. Li, mɛ̀ ci-ncǐ she ɓyon yɛ nun mwumnzi.
66022004	Ɓɛ yɛ ɓɛ̌n swiʼ shon yɛnni, li, ɓɛ kɔʼ kuʼ ɓon jin shon kɛ swiʼ.
66022005	Kpòn ɓà tî pyì kwe. Ɓɛ ɓa tî lâm nyæ̀nnzi, shìkì nywɔʼ ɗwùm kuʼ, ntwiʼ sɛ ǹwanni Nyɛli M̀vɛ̀nnswæ̀b yɛ ɗwùm kwe. Li, ɓɛ yɛ lwun sea kwan hwæn.
66022006	Kɛ nyě yi, cikpuʼ Mvɛ̀nnswæ̀b shɛ̀ lɛ̀ mùn lɛ: «Ǹzæ̌ʼ lɛʼ yɛ yi ye lɛŋkæ̀m, yɛ ɓɛ tì ye mwum wòli à tɛ̀ʼ zwùm lɛ̀ yon. Nyɛli nyɛʼ M̀vɛ̀nnswæ̀b nɛ tǎ mɛ̀ ci-nlɛli kɛ ŋwum yon nun M̀pùn nyon fyi kɛ nywi, à fyiâ cikpuʼ nyon ɓǎ nun kiìn mɛ̀ ci-she ɓyon swum sɛ kà ɓɛ̀nkàʼ lìsea.»
66022007	Yesù shɛ̀ lɛ: «Ywɔênì fɛʼ, mùn tǎ kìn kɛ kwan kwæʼ nun. Tǒn lwɛn si lɛ̀ ɓwum ɓye ta ǹzæ̌ʼ lɛʼ yɛ M̀vɛ̀nnswæ̀b kwàsi kɛ ɗèwà sɛ nun ywo, ɓɛ mwumnzi yon.»
66022008	Mùn Jân, mùn yɛnnâ ywum màzwùm lɛ̀ zɛʼ, mùn ywɔʼ tì yon lɛ̀ ywiʼ. Kwan sɛ mùn ywɔʼ yon li, mùn kònndì yon yɛnni, mùn kɛ̀n swìtì kɛ mɛ kwù cikpuʼ Mvɛ̀nnswæ̀b nyɛ̌ ɓe mùn ywum màzwùm lìsea ɓǎ mùn mwumnzi nun.
66022009	Son, ǎ kà shɛ̌ lɛ̀ mùn lɛ: «Ɓa wù cì li. Mùn ni kuʼ ci-she wɛ̌ wù, mùn kònndì ɓɛ wɛ̌ mɛ̀ ŋgyinni ɓyû mɛ̀ ci-nlɛli kɛ ŋwum M̀vɛ̀nnswæ̀b nun, lɛ̀ tì wɛ̌ ɓwum ɓɛ ta ǹzæ̌ʼ lɛʼ yɛ ɗèwà sɛ nun ɗwon. Son, mwumnzi M̀vɛ̀nnswæ̀b.»
66022010	Kɛ nyě yi, à kònndì tì mùn shɛ̌ lɛ: «Ɓa wù gwùmnzì ǹzæ̌ʼ lɛʼ yɛ M̀vɛ̀nnswæ̀b kwàsi wu kɛ ɗèwà sɛ nun. Ntwiʼ sɛ ywum màzwùm yɛ ɓɛ̀n m̀byìmmi.
66022011	Kɛ à si li, ɓwum ɓɛ ta ɓyɛbbi cǐ, ɓɛ kɛn lɛ̀ mbyî lɛ̀ ǹcǐ ɓyɛbbi yan. Ɓwum ɓɛ yili mɛ̀ lɛʼ kwɛ̀nnjin, ɓɛ kɛn mbyî lɛ̀ kwǔ kɛ̀n shan. Ti lɛ̀ ɓwum ɓɛ ta lwɛn cǐ, ɓɛ kɛn mbyî lɛ̀ ǹcǐ lwɛn yan. Mwum nɛ ɗyi ǹsanmi kɛ swiʼ Mvɛ̀nnswæ̀b, à kɛn mbyî lɛ̀ ǹɗwon Mvɛ̀nnswæ̀b.»
66022012	Yesù shɛ̀ lɛ: «Mùn tǎ kìn kɛ kwan kwæʼ nun. Mùn yɛ̌ kìn lɛ̀ ɗàsì fyaʼ, mùn fɛ mwum hwæn kɛ she sɛ nun cìe nun.
66022013	Mùn ni ǹɗunmi ywum hwæn, mùn ɓɛ tì kuʼ m̀mlɔ̀kàʼ ywum hwæn, mùn ni zwimbyiʼ, mùn ɓɛ tì lwæ̀b ɓe.
66022014	Tǒn lwɛn si lɛ̀ ɓwum ɓye ta mɛ̀ plè ɓyan sæbbi. Ɓon ɓɛ cinni mbyi nɛ ɓon yɛ ɗun kɛ myi màzwùm nun, ɓɛ ji tì kuʼ gwùm ŋgæʼ sɛ ta ɓwum ǹzison fɛ.
66022015	Ti lɛ̀ mɛ̀ ci-ncǐ ɓyɛbbi, mɛ̀ ci-ncìkàʼ mɛ mvili ɓyibbɔa, mɛ̀ ci-nzæmmì, mɛ̀ ci-hwæ̌n, mɛ̀ ci-ŋwukaʼ ɓwum, mɛ̀ ci-mwumnzi yi fɔ̀kì, lɛ̀ ɓwum ɓye yili ǹshɛ̀ mɛ mɓwɛ̀ʼ, ɓon hwæn li, ɓɛ ɓa ɗun kɛ myi màzwùm nun.
66022016	«Mùn Yesù, mùn nɛ fyii cikpuʼ nyɛ̀m ɓǎ nun kiìn ywum màzwùm sannzi lɛ̀ mɛ̀ ŋkwìn ɓwum ɓyɛ̂m. Mùn ni kɛ mvu ɓwum mvɛ̀n Dàvîd nun, mùn ni tì kuʼ nywæʼ nɛ tǎ ɗwùm moan shikpon.»
66022017	M̀pùn Nsanmi ɓon lɛ̀ m̀lib ɗæm, ɓɛ ta shɛ̀ m̀banmban lɛ: «Kìîn!» Mwum nɛ tǎ ǹzæ̌ʼ lɛʼ yɛ ywo, à shɛ tì kuʼ lɛ: «Kìîn!» Mwum nɛ ǹlim ta fyo, à kiìn mlǎʼ yɛ ta ǹzison fɛ yě. Mwum nɛ yili yon, ɓɛ yɛ nun yon fɛ ɗinɗin.
66022018	Ɓyin ɓɛ ywɔâ ǹzæ̌ʼ lɛʼ yɛ M̀vɛ̀nnswæ̀b kwàsi kɛ ɗèwà sɛ nun, konnênì. Mùn Jân, mùn shɛ̀ ɓyin lɛ a mwum ndɔʼ lwùm ǹzæ̀ʼ lɛʼ ndɔʼ kònndi mbyî kɛ ywum yɛ mùn kɔʼ kɛ ɗèwà sɛ nun, M̀vɛ̀nnswæ̀b yɛ̌ nun yì vɛ̀nɛ̀ʼ kònndi kɛ nywi wɛ̌ tà shɛ ɓɛ kɔʼ kɛ ɗèwà sɛ nun.
66022019	Mwum ndɔʼ lwùm ǹzæ̀ʼ lɛʼ ndɔʼ njìli wɛ̌ tà shɛ mùn kɔʼ kɛ ɗèwà sɛ nun, M̀vɛ̀nnswæ̀b ɓà nun ɗunnzi kɛ myi, shìkì à fɛ kuʼ nun gwùm ŋgæʼ she ta ɓwum ǹzison fɛ.
66022020	Mwum nɛ ɗyi kɛ lɛʼ màzwùm nun kimmi tǎ shɛ̀ lɛ: «À si li, mùn tǎ kìn kɛ kwan kwæʼ nun.» Ɓwiʼ yili lɛ sɛ ɓɛ li. Nyɛli nyɛʼ Yesù, kìîn!
66022021	Nyɛli nyɛʼ Yesù ŋgænnì ɓyin, ɓyin hwæn.
