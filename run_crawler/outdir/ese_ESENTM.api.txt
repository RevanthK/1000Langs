40001001	Jiquio esohui etehue huohuicani Jesosa Quitoja etiiquianajo. Jesosa Quito, Davidja osecua poa Abrahamja pea-ai.
40001002	E'e, yahuajonei oja etiiquiana jamaya poa ba'a: Abraham Isaacja ejeajji poa. Majoya aje quijje Isaacya ebacua jeacapoa Jacob bajjani epojji. Majoya aje quijje Jacobya ebacua jeacapoa Judá bajjani epojji. Judaja chahuacuana epojji jeapea-aicapoa.
40001003	Majoya aje quijje Judaa ebacua jeacapoa Fares bajjani epojji, pea ca Zara bajjani epojji. Oja nae ca Tamar bajjani poa. Majoya aje quijje Faresya ebacua jeacapoa Esrom bajjani epojji. Majoya aje quijje Esromya ebacua jeacapoa Aram bajjani epojji.
40001004	Majoya aje quijje Aramya ebacua jeacapoa Aminadab bajjani epojji. Majoya aje quijje Aminadabya ebacua jeacapoa Naasón bajjani epojji. Majoya aje quijje Naasonya ebacua jeacapoa Salmón bajjani epojji.
40001005	Majoya aje quijje Salmonya ebacua jeacapoa Booz bajjani epojji. Oja nae ca Rahab bajjani poa. Majoya aje quijje Boozya ebacua jeacapoa Obed bajjani epojji. Oja nae ca Rut bajjani poa. Majoya aje quijje Obedya ebacua jeacapoa Isaí bajjani epojji.
40001006	Oya Isaí emeshimese David bajjanija ejeajji poa. Majoya aje quijje emeshimese Davidya ebacua jeacapoa Salomón bajjani epojji. Oja nae o mejojji epo ca Uriasja ehuanase poa Davidja huana'yo.
40001007	Majoya aje quijje Salomonya ebacua jeacapoa Roboam bajjani epojji. Majoya aje quijje Roboamya ebacua jeacapoa Abías bajjani epojji. Majoya aje quijje Abiasya ebacua jeacapoa Asa bajjani epojji.
40001008	Majoya aje quijje Asaya ebacua jeacapoa Josafat bajjani epojji. Majoya aje quijje Josafatya ebacua jeacapoa Joram bajjani epojji. Majoya aje quijje Joramya ebacua jeacapoa Uzías bajjani epojji.
40001009	Majoya aje quijje Uziasya ebacua jeacapoa Jotam bajjani epojji. Majoya aje quijje Jotamya ebacua jeacapoa Acaz bajjani epojji. Majoya aje quijje Acazya ebacua jeacapoa Ezequías bajjani epojji.
40001010	Majoya aje quijje Ezequiasya ebacua jeacapoa Manasés bajjani epojji. Majoya aje quijje Manasesya ebacua jeacapoa Amón bajjani epojji. Majoya aje quijje Amonya ebacua jeacapoa Josías bajjani epojji.
40001011	Majoya aje quijje Josiasya ebacua jeacapoa Jeconías bajjani epojji, oja chahuacuana epojji jeapea-aicapoa. Ma shequiajajotiiya aje Israelcuiñajjicuana emejeyo dojoca'yapoa Babiloniacuiñajji soldadocuaa oja meshiyasijje majotii echacochaconequi'yojjiya.
40001012	Majoya aje quijje Babilonia meshiyasijje edojo'yo nequiya Jeconiasya ebacua jeacapoa Salatiel bajjani epojji. Majoya aje quijje Salatielya ebacua jeacapoa Zorobabel bajjani epojji.
40001013	Majoya aje quijje Zorobabelya ebacua jeacapoa Abiud bajjani epojji. Majoya aje quijje Abiudya ebacua jeacapoa Eliaquim bajjani epojji. Majoya aje quijje Eliaquimya ebacua jeacapoa Azor bajjani epojji.
40001014	Majoya aje quijje Azorya ebacua jeacapoa Sadoc bajjani epojji. Majoya aje quijje Sadocya ebacua jeacapoa Aquim bajjani epojji. Majoya aje quijje Aquimya ebacua jeacapoa Eliud bajjani epojji.
40001015	Majoya aje quijje Eliudya ebacua jeacapoa Eleazar bajjani epojji. Majoya aje quijje Eleazarya ebacua jeacapoa Matán bajjani epojji. Majoya aje quijje Matanya ebacua jeacapoa Jacob bajjani epojji.
40001016	Majoya aje quijje Jacobya ebacua jeacapoa José bajjani epojji. Oya José Mariaja yahue poa. María ca Jesosa mejojji poa. Jesosa Eyacuiñajjija huoojea poa ojjaña nahue'yojji epojji. Eseyaya maya aña Quito.
40001017	Jamajjeya ma ebionei Abrahamja jea ma quijje Davidja jea pea-ai 14 babame huiso poa. Oya baba huiso pea-aiya poa ma Davidja jea ma quijje Israelcuiñajjicuana dojoca'yapoa cuaa Babilonia meshiyasijje 14 babame huiso pea-aiya poa. Majoya ma Israelcuiñajjicuana dojoca'yapoa cuaa ma quijje Eyacuiñajjija huoojea ojjaña nahue'yojji epojji cuayapoa oya baba huiso 14 pea-aiya poa.
40001018	Jesosa Quito cuayajo jamaya poa ba'a: María oja nae epojji Joseja emesenatii aniapoa. María bii ani Josenijje jaajjimahua oejji ani jjabaquiapoa Edojjoshahuapameja ba'emee ebacua teejji.
40001019	José, ojahue epojji, queapamenee ba'epoquiapoa, queajjashahuabaquija'a. Jamajjeya María oejji ani bamajje o peacojjojji epo ona ojee anicajo huohuisapo-ajja poa José. Oya jjashahuabaquiapoa María quehuajje cajaa eajjijo onaa esohui queatai eaca poanijje Mariajo.
40001020	José jama jjashahuabaquime pomajje María cajaa eajji nishojo oya cahuiapoa. Majoya aje oe Emeshimeseneija ángel jjaja'aquiapoa o ecahui jaajotii. Ohuaya José jjacahuibameequicapoa ehuohuijji jama ba'a: “José, Davidja osecua poani, a'a oya María cajaa ajji ojo ejjahuanaquijji. Joya oja teejo ba'e ebacua Edojjoshahuapame queaca'aneeja ba'emee, dejjaja jea pojjeama coma.
40001021	Mariaja mejo ebacua dejjasho'i poaje. Oya Jesosa bajjani miyaya aje. Jama bajjanimeya oya acue ohuaya onijjejaajjicuana oja mimishicuanajo quijje nahuecaje'yojojoya,” jama huohuimeya acapoa angelya José.
40001022	Jamaya poa Jesosa cuayajjijo ma ecua yahuajonei Emeshimeseneiya esohui o cuayajjijo Eyacuiñajjija esohuihuohuijji poa dejja huohuimeecapoa jamaya. Jama huohuime ohuaya acapoa ba'a:
40001023	“Ahuema' ani eponasho'i jamatii bii ani jjamejoquije. Oja bacua dejjasho'i cuayaje. Emanuel bajjani acaje cuaa” jamaya huohuicapoa. Oja bajjani Emanuel jama poanijje ba'a: “Eyacuiñajji esenijje nequi”.
40001024	Majoya aje José shequi'yomajje Emeshimeseneija angelja esohuijo jjashajja-ajjaquiapoa ma o ohua huohuicapoa esohui huisotiijo. Jamajjeya ohuaya María huanacapoa.
40001025	Oja bacua cuayajjima ba'ejo Joseja María cojjojjima poa so'o jamatii jaapoquiapoa so'o. Majoya aje quijje oja bacuaejja cuayajo Joseya Jesosa bajjani oya acapoa.
40002001	Jesosa cuayapoa pueblo Belén provincia Judea meshijo. Herodes emeshimese enequiahuajo oya cuayapoa. Majoya aje quijjepishana dejjacuana queasapaja'a majametacuana baneijji poani poeapoa ciudad Jerusalén meshiyasijje eshequi jaasohuanimijijje.
40002002	Jama huohuiajjame acañapoa cuaa emeshimese Herodes ba'a: —¿Achacua jaa judiocuanaja emeshimese epojji ma jjeya cuayanaje? Eshequi jaasohuanimiji eyajje oja majameta-ai jaasohuaje ecuaa queaja'a banaje. Jamajjeya ecuana jjeya poeyanaje o bihuiaa.—
40002003	Ma dejjacuana queahueshanee poe jama mimime poñajo emeshimese Herodes queametenee jjashahuabaquinanapoa. Oya jayojja pea-ai queametenee pocananapoa Jerusalén meshijo ba'ecacuana oja esohuijo.
40002004	Jamajojoya aje emeshimese Herodesya Eyacuiñajjija equi-aijo chacochacopoquiani etii poanicuana, Moisesja tehuehuohuijji poanicuana pea-ai iyaameecapoa ejjachichaquijji ehuohuiajjajji cuana. Jama huohuiajjame emeshimeseya acacuanapoa ba'a: —¿Achacua, ache meshiyasijje shai Quito, Eyacuiñajjija huoojea ojjaña nahue'yojji epojji, cuayaje?—
40002005	Oya Herodes saja-acapoa cuaa jama ba'a: —Eyacuiñajjija esohui etehue jaa jama poani: “Oya cuayaje pueblo Belén provincia Judea meshijo.” Jamaya oja esohuihuohuijji poa dejjaa tehuecapoa.
40002006	Oja esohui jama tehueme acapoa yahuajonei ba'a: “Pueblo Belén provincia Judea meshijo ani che bisonei meshi ani eba'ejji cuanaja. Jamatii Belén queapamenee bacaje cuaa oe Emeshimesenei epojji majo cuayajejojoya. Ohuaya ecue babaca Israelcuiñajjicuana jaahuanacapoquije” jamaya oja tehue poani— jama huohuimeya acapoa cuaa Herodes.
40002007	Majoya aje Herodesya ma dejjacuana queahuesha poe queasapaja'a poani oopana quehuajje iyaacapoa ehuohuiajjajji. Jama huohuiajjame acapoa cuana ba'a: —¿Acheshono quiaa oja majameta jaasohuaje bacoonaje?— Majoya dejja queasapaja'aneeya Herodes huohuicapoa acheshono majameta jaasohuaje bacoocanaje.
40002008	Emeshimeseya dejjacuana queasapaja'a jama apea-aicapoa ba'a: —Belén meshiyasijje poquisocue ebacua achacua jaa ba-ajjaneiya. Oya ebacua majo jaa bamajje eya huohuiña'yocue achacua oya jaa e cuamaya epoquipea-aijjiya o bihuiaa ecuioshajjajo nequiya— jamaya Herodes ponishoapoa onijje ma ebacuajo.
40002009	Jamajjeya dejjacuana queasapaja'a cuamaya poquiapoa emeshimeseya esohui jama huohuime acajje. Oja majametaa eshequi jaasohuanimijijje nequiya, ma ohua bacoocanaje majametaa, huidojocapoquiapoa cuana. Ma meshijotiiya majameta nequiñaquiapoa ebacua jaa equi anijamacoo cojjanei.
40002010	Majameta equi anijamacoojo jijiquitii bamajje queabihuinee poa cuana.
40002011	Majoya equiyasijje nobiquimajje María oja bacuasho'ijji ani bacapoa. Majo ebacua jaajo oja ecuioshajjajo nequiñapoa cuana o bihuiañajji. Oja ye aquianacuana ebacuaja yajji jjequicuayacañapoa pea-ai. Oya jama quiacapoa ba'a: oro, edahuashiyejji incienso bajjani, shiyeshiyeca'a mirra bajjani pea-ai. Jamaya oya quiacapoa dejja queasapaja'acuaa.
40002012	Majoya aje quijjepishana Eyacuiñajjiya ma dejjacuana epoe ani jjacahuibameequicapoa ehuohuijji o Herodesque poquio'oyajjima epojji. Jamajjeya pea ejeojjijje poqui'yapoa cuana oja meshiyasijje emeshimese Herodes baqui'yojjimatii.
40002013	Majoya aje dejjacuana queasapaja'a majametacuana baneijji poani poqui'yajo, oe Emeshimeseneija ángel jjaja'aquiapoa José ecahui jaajo. Ohuaya José jjacahuibameequicapoa o huohuijji jama ba'a: —José, nequisohuacue. Ebacuasho'i, oja nae pea-ai quehuadojocuajicue Egipto meshiyasijje. Cuamaya aniquisocue ecuea miya quijje ehuohuijji mi poe'yojjijo. Jjeya emeshimese Herodesya ebacuasho'i sa-ajjacaje equecuajeamee'yojji— jama huohuimeya acapoa ecahuijaa José.
40002014	Jamajjeya ma mecajjetiiya Joseya anisohuamajje ebacuasho'i, oja nae pea-ai quehuadojocuajicapoa ejeojjijje Egipto meshiyasijje epoquijji mecajjetii.
40002015	Majotiiya Egipto meshijotii oya aniapoa emeshimese Herodes eshe nequijo. Jamaya ebacua Jesosa quehuadojocuajicapoa ma ecua yahuajonei Eyacuiñajjija esohuihuohuijji poa dejjaa yajja oya acaje tehuecapoa jayojjaya. Emeshimesenei jama poaje yahuajonei tehuecapoa jama ba'a: “Ecue Bacuaejja iyaa'yonaje oya Egipto meshijo ani ecuayaqui'yojji.”
40002016	Majoya aje emeshimese Herodes dejja queasapaja'acuaa esohui anishocanaje oque epoeo'oyajjijo jjabaquimajje queaquenenee poa. Jamajojoya aje ohuaya emeshimeseya ojjaña ebacua dejjasho'icuana jjeyanei cuaya, tres años ajjima'cuana pea-ai Belén meshijo anica quecuajeameejeyoca'yapoa. Ma meshichipineijo ba'ecacuanaja ebacua dejjasho'i pea-ai quecuajeajeyoca'yapoa oja soldadocuaa. Matiineiya ebacua dejjasho'i ohuaya quecuajeameejeyoca'yapoa dos shequiajame huiso ejjayejjequi dejja queasapaja'acuaa oja majameta bacoocapoajojoya.
40002017	Jamaya quecuajeajeyoca'yapoa ebacuacuana ma ecua yahuajonei esohuihuohuijji poa dejjaa Jeremías bajjaniya tehuecapoa jama jayojjaya.
40002018	Ohuaya tehuecapoa esohui jama ba'a: “Ramacuiñajjicuana acheyenoneenee pani shajja-ajjacanaje cuaa. Raquelja osecuacuana queayenoneenee pocanaje oja bacua dejjasho'icuanajo. Chama'nei poanaje esohui o yenoama epomee'yojji oja bacuacuana ojjaña equecuajeajeyo'yojojoya.”
40002019	-
40002020	Majoya aje quijje emeshimese Herodes mano'yajo oe Emeshimeseneija huoojea ángel jjaja'aquiapoa José Egipto meshijotii nequijo. Oya jjacahuibameequicapoa ehuohuijji jama ba'a: —Nequisohuacue, jja-aqui'yocue huacuaya epoqui'yojji Israel meshiyasijje. Ebacuasho'i, oja nae pea-ai dojo'yocue cuamaya. Ma mique bacuasho'i quecuajeamee'yojji nisho poanaje dejjacuana mano'yonaje— jamaya poa ángel onijje.
40002021	Jamajjeya José anisohuamajje jja-aqui'yapoa epoqui'yojji huacuaya Israel meshiyasijje. Ebacuasho'i, oja nae pea-ai dojoca'yapoa onijjetii.
40002022	Joseya shajja-ajjacapoa Arquelao bajjani dejja oja chiija ejjocojo nequi'yani emeshimese epo'yojji. Jamajjeya José queamete poa cuamaya provincia Judeahuasijje eba'equio'oyajji. Jamajojoya aje Eyacuiñajjiya José jjacahuibameequicao'oyapoa ehuohuijji oya pea meshiyasijje epoqui'yojji. Jamajjeya oya poqui'yapoa provincia Galilea meshiyasijje cuama ba'e'yohua.
40002023	Majoya provincia Galilea meshi bañaqui'yomajje pueblo Nazaret meshiyasijje aniñaquiapoa majotii ba'e'yohua. Jamaya Jesosa ba'yapoa ma meshijotiiya ma ecua yahuajonei esohuihuohuijji poa dejjacuaa tehuecapoa jama jayojjaya. Jama tehueme acapoa ba'a: “Oya Eyacuiñajjija huoojea Nazaretcuiñajji dejja poani. Jamaya mimiani cuana ojo.”
40003001	Majoya aje quijje Juan ona iñajeanobiajji poani nequihuapoa. Ohuaya provincia Judea se-ejjama' meshijo nequiya esohui huohuicanequiapoa cuana.
40003002	Jama sohuihuohuime Juanya acanequiapoa cuana ba'a: —Pea jjashahuabaquime quiana oe po'yocue miquianaja mimishijo. Eyacuiñajji, ojjañacuana huoojeapoquiajjitii poani, jjeyahuanei poeje.—
40003003	Yahuajonei Eyacuiñajjiya oja sohuihuohuijji poa dejja Isaías bajjani tehuemeecapoa Juanjo. Yahuajonei oja tehue jaa jama poani Juanjo ba'a: “Oe dejja se-ejjama' meshijo nequi taaamajamajanequije ojjañacuanaja eshajja-ajjajji. Jama ponequije ba'a: Jjashahuabaquicue quiana oe Emeshimesenei poejjijo. Apoa pocue jiquio ecua ejeojji queapojjenee epijajinei chacome acani cuaa pea poejji, jamaya oe pocue ojo queaja'a ejjashahuabaqui'yojji” jamaya tehuecapoa.
40003004	Juanja daqui camelloja ña esipi poa. Oya jjayica'aquiapoa ejeejo. Ohuaya satajje ijjiacapoquiapoa, huini meshidojjojo nequi pea-ai ishicapoquiapoa Juanya.
40003005	Queahuisocuana Jerusalén meshijonei ba'eca, provincia Judea ba'ecacuana, Jordán cueichipineijo ba'ecacuana pea-ai poquicanequiapoa ohua esohui huohuicaje shajja-ajjaa.
40003006	Ma poquicanaje queahuisocuaa oja mimishi ja'anei huohuica'yapoa. Oya jama poajo Juanya iñajeanobiacapoa cuana cuei Jordán bajjani enaojjohuasijje.
40003007	Juanya fariseocuana, saduceocuana pea-ai queahuiso poeje oque jjaiñajeanobiameequiya nisho bamajje nequiñajeameequicapoa cuana. Majotiiya ohuaya jama yajeame acapoa fariseocuana, saduceocuana ba'a: —Miquianaya peyo quease'nee jama. Jjashahuabaquiani quiana jjaiñajeanobiameequimajje Eyacuiñajjija quiana queaneenee epomee'yojji pojjeama poso poani miquianaja mimishijo. Chojja, jama pojjeama.
40003008	Miquianaya ca queaja'anee ba'epoquicue joya ecua dejja e'ejojonei pea jjashahuabaquime po'yani oja mimishijo jama pea-aiya. Majoya quiana e'ejojonei poani bacaje cuaa.
40003009	Miquianaya caca queaquehua jjashahuabaquiani jama ba'a: “Eyacuiñajjija ca se ca queanee epomee'yojji pojjeama poaje jjabaquiani Abrahamja osecuanei poanijjejojoya.” Eyaya quiana pea esohui huohuije. Eyacuiñajjiya jiquiojo ani meicuana Abrahamja osecuacuana epojji pomeeca'yome oya jama sapomajje.
40003010	Eyacuiñajjiya queanee pomeecaje'yo cuana oja mimishijo. Jiquio ecua dejjacuaa acui ebana mijjajjajo jajajeaca'yani quijje edahuajea'yojji jama pea-aiya Eyacuiñajjiya acaje'yo cuana ojjaña joya queamimishitii ba'epoquiani.
40003011	Eyaya e'ejojonei quiana iñajeanobiaña enaojjoneiyasijje ojjaña joya pea jjashahuabaquime po'yanicuana oja mimishijo. Pea dejjaa ma quijje equishishi poeje dejjaa ca quiana ca oe Edojjoshahuapame yamijji pomeecaje, peacuana ca queaneeneetii eponequi'yojji ohuaya huoojeacaje'yo Cuaqui-aiyasijje. Oya ca ma quijje poeje queaca'aneetii jiquio ecua eya nequi quiajja pojjeama. Jamajjeya eya jjabaquiani queapame pojjeama ojo echacochacopoquijji oya queapameneeneejojoya.
40003012	Ohuaya huohuicaje'yo ache queamimishi ache queapame ba'epoquinaje jiquio ecua dejjaa anosoaiso' shajeacani eso' queapame oopana echicha'yojji jama pea-aiya quiana acaje. Anosoaiso' oopana iyachichaca'yani equiyasijje. Eshaa ca dahuajeacani cuaquiyasijje. Jama pea-aiya cuana acaje'yo dejja queamimishi, eponacuana pea-ai. Ohuaya huoojeanobiameequicaje'yo Cuaqui-aiyasijje, ma quijjo'yoajja jaa Cuaqui-aiyasijje queaneetii eponequi'yojji— jama huohuimeya Juanya acanequiapoa cuana janobajjimanei.
40003013	Majoya aje quijje Jesosa provincia Galilea meshijo nequi poquiapoa Jordán bajjani cuei jaahuasijje Juanque jjaiñajeanobiameequiya.
40003014	Jesosa oque poeje bamajje Juanya o iñajeanobiajjima yajjijo nisho esohui a-ajjacapoa jama ba'a: —¿Yajjajje acuae mi eque poeyanaje jjaiñajeanobiameequiya? Miquea caca oe eya iñajeanobiacajji enaojjohuasijje.—
40003015	Jesosaa oya saja-acapoa jama ba'a: —Jamaya jjeya eya acue eseja Eyacuiñajjija ejjashahuabaquijji queapame eajeyojjijo.— Ohua ojo esohui jama acajo Juanya oya iñajeanobiacapoa enaojjohuasijje.
40003016	Majoya Jesosaa eiñajeanobia nequisohuaquije'yohua etajahuasijje bajeasohuacapoa eyatahuatahua ejjaca'apejoqui nequi. Eyacuiñajjija Edojjoshahuapame huia' jayojja cuabesaoqueapoa oja yamibiajje aniñaa.
40003017	Majoya esohui Eyajo mimiani jama shajja-ajjacapoa cuaa jama poaje ba'a: —Miya ecue Bacuaejja ecuea queajeanee, eya mijo queabihuinee poani.—
40004001	Majoya aje Edojjoshahuapameya Jesosa dojocapoa se-ejjama' meshijabohuasijje. Ma meshijabojo nequiya edosiquiaa Jesosa queamimishi epomeejjinisho a-ajjacapoa.
40004002	Jesosa majotii nequi 40 cahuime huiso epojja mecajje pea-ai ijjiaijjiajjimanei aniapoa, bobima'tii poa. Jamajjeya oya queashoenee poani jjabaquiapoa.
40004003	Majotii o anijoya edosiquiana Jesosa queamimishi pomeeya nisho jjanequichipiquiapoa oque. Ohuaya Jesosa jama acapoa ba'a: —Miya e'ejojonei Eyacuiñajjija Bacuaejjanei poani jjabaquimajje jiquio ani meicuana pahui pojji acue.—
40004004	Jesosaa oya saja-acapoa jama ba'a: —¡Chojja de! Eyacuiñajjija esohui etehue jaa jama poani ba'a: “Dejjacuana caca bobineijotii pojjeama eshe ba'ecapoquiani. Ojjaña Eyacuiñajjija esohui pea-ai bacajji queajjashahuabaquija'a eba'epoquijji.”—
40004005	Majoya aje edosiquiaa Jesosa dojocapoa Eyacuiñajjija meshi queapamenee Jerusalenyasijje. Majo aniya edosiquiaa Jesosa dojosohuaquicapoa Eyacuiñajjija equi-aijamacoo quea-aonee aniyasijje.
40004006	Oja equi-aijamacoo quea-aoneejo nequiya edosiquiaa Jesosa jama acapoa ba'a: —Miya e'ejojonei Eyacuiñajjija Bacuaejjanei poani jjabaquimajje jiquiojo nequi tohua'yocue meshiyasijje. Eyacuiñajjija esohui etehue jaa jama poani ba'a: “Eyacuiñajjiya oja angelcuana huoojeacaje mi jaahuananeineiya. Miya oqueajo iñacajjequije angelcuaa oja emeya. Jamajjeya miya emano'yojji pojjeama poaje. Miya ejjajeojjiquecuasajaquijji pojjeama poaje joya anica meicuanajo che bisonei cuanama'.”—
40004007	Jesosaa oya saja-acapoa jama ba'a: —Eyacuiñajjija esohui etehue jaa jama poani pea ba'a: “A'a Eyacuiñajji queaca'aneetii poani ebajji, a'a ohuaya jaahuanacaje ebajji, ¡a'a Eyacuiñajji miquea Emeshimesenei jama ajji!”—
40004008	Majoya edosiquiaa Jesosa dojosohuaquicapoa eyiyojamacoo quea-aonee nequiyasijje. Majo nequiya edosiquiaa Jesosa ojjaña meshicuana ecuiña se-ejjajji, ojjaña aquianacuana pea-ai bameejeyocapoa queapamenee queaquemonee ani.
40004009	Ojjaña meshicuana bameejeyomajje edosiquiaa jama acapoa oya ba'a: —Ojjaña jiquio miya baña huisotii eyaya miya jjeya quiaje e cojjaneijo miya ecuioshajjajo nequiajo e bihuiajji.—
40004010	Jesosaa oya saja-acapoa jama ba'a: —Chojja de, queahuesha miya ebionei eshahua Satanás poquicue jiquio enijje nequi. Eyacuiñajjija esohui etehue jaa jama poani pea ba'a: Emeshimesenei, mique Eyacuiñajji oya oenei bihuiapoquiacue, ojoneitii jjashajja-ajjaquipoquicue.—
40004011	Ohua esohui jama acajo edosiquiaa Jesosa jiñacapoa. Majotii ani Jesosa bobiacapoa angelcuaa oque poemajje.
40004012	Majoya aje quijjepishana Juan ona iñajeanobiajji poani dejja jeanobiacanaje cuaa ejjajeanobiaquijji ani equiyasijje esohui yecapoa cuaa. Jesosa ma meshijo pea-ai ani ma esohui shajja-ajjamajje poquiapoa provincia Galilea meshiyasijje.
40004013	Jesosa Nazaret meshijo anipishanamajje poquiapoa pueblo Capernaúm meshiyasijje majo ba'eya. Capernaúm meshi baesahuapejjeneijo aniapoa. Ma meshi Zabulonja osecuacuanaja, Neftalija osecuacuanaja pea-ai poa.
40004014	Jamaya Jesosa ma meshijo ba'yapoa ma ecua yahuajonei esohuihuohuijji poa dejjaa Isaías bajjaniya tehuecapoa majoya ba'eje jayojjaya.
40004015	-
40004016	Isaiasya jama tehueme acapoa ba'a: “Zabulonja jjeshe meshicuiñajjicuana, Neftalija jjeshe meshicuiñajjicuana pea-ai, joya Jordán cuei eshequi jaasohuanimijijje ba'ecacuana pea-ai, joya Galilea bae-aisahuajo ba'ecacuana pea-ai ma judío pojjeamachipineijo ba'ecaya quea-aapo jayojja ba'epoquinaje macuiñajjicuanaya. Jjeya oe queajeaja'anee poani bacanaje cuaa oja meshijo nequi. Ojjaña joya quea-aapo jayojja ba'ecacuana, joya emano'yo jayojja poanicuanaya jeaja'acaje maaya.” Jama tehuemeya acapoa yahuajonei.
40004017	Ma ba'ijotiiya aje Jesosaa esohui huohuicoocapoa cuana. Jama huohuime acapoa ba'a: —Pea jjashahuabaquime quiana oe po'yocue miquianaja mimishijo. Eyacuiñajji, ojjañacuana huoojeapoquiajjitii poani, jjeyahuanei poeje.—
40004018	Majoya aje Jesosaa Galilea bae-aisahuajje poquijeya Simón, oja chahua Andrés pea-ai bacañaquiapoa nahuoo shojeapoequi. Oya nahuooshojeajjinei poa. Simón bajjani pea poa ba'a: Pedro pea-ai.
40004019	Jesosaa ma beca dejja huohuicapoa jama ba'a: —Enijje po'yocue. Jjeya miquiaa nahuoo shojeapajeaje'yo. Jiquio ecua miquiaa nahuoo sa-ajjaneinequinaje jama pea-aiya miquiaa dejjacuana sa-ajjaje ecuea epeejji epo'yojji.—
40004020	Jamajjeya manei eshequi nequijotiiya ojaya eshojeajjicuana jeacana'yapoa Jesosanijje epo'yojji. Majoya oya poqui'yapoa onijjetii.
40004021	Jesosaa poquipishananiya pea dejja Santiago bacapoa Juannijje, o dohue pea-ainijje nequi. Oya Zebedeoja bacuaejja poa. Oya bishe'aijotii ani nahuooshojeajji sipi'yo po-aniapoa. Jesosaa oya iyaapea-aicapoa o dohue pea-ai.
40004022	Jamajjeya manei eshequi nequijotiiya ma beca dejjaa oja bishe'ai, oja chii Zebedeo pea-ai jeacana'yapoa Jesosanijjetii epo'yojji.
40004023	Majoya aje Jesosa ojjaña provincia Galilea meshiyasijje poquinequiapoa. Cua o poquije meshicuanahuasijje Jesosaa judioja equi-ai ejjachichaquijjijo nequiya sohuihuohuicanequiapoa cuana. Ohuaya esohui queapame huohuicapoquiapoa cuana Eyacuiñajji poecuajije ojjañacuana huoojeapoquiajjitii po'yohua. Emano jaacacuana jja-ajameequica'yapoa pea-ai, ma queanee poacuana pea-ai huaquiameeca'yapoa Jesosaa.
40004024	Queahuisocuaa ojjaña Siriacuiñajjicuaaya shajja-ajjacapoa Jesosajo ohua emano jaaca jja-ajameequica'yonajejo. Jamajojoya aje macuiñajjicuaa provincia Galilea meshiyasijje emano jaacacuana queahuisonee yecapoa Jesosaque. Joya queamanonee jaacuana, pea queanee jaacuana, pea eshahuamase yamijjicuana, pea sapaniñecuana, pea jeoajjacuana pea-ai yecapoa cuaa Jesosaque. Ma pojjajotiiya aje ohuaya onaja ye ojjañatii emanocuana jja-ajameequica'yapoa, huaquiameeca'yapoa cuana pea-ai.
40004025	Jamajjeya queahuiso meshicuiñajjicuana Jesosanijjetii nequipoquiapoa cua o poquije meshicuanahuasijje. Galileacuiñajjicuana, Decapoliscuiñajjicuana, Jerusalén meshijo ba'eca, Judeacuiñajjicuana, Jordán cuei eshequi jaasohuanimijijje ba'ecacuana pea-ai onijjetii nequicapoquiapoa.
40005001	Majoya Jesosa queahuisoneecuana onijjetii nequipoquiani bamajje eyiyohuasijje jaasohuapishanaquiapoa. Majotiiya oya anioqueñaquiapoa. O shajja-ajjajji poanicuana o aniyasijje jja-anichipiquiapoa.
40005002	Majo aniya Jesosaa esohui jama huohuime acacuanapoa ba'a:
40005003	—E'ejojonei queabihui poani cuana joya jjabaquiani queacamajanee ojaya Eyacuiñajjima' eba'epoquijji, comacuanaya quijje Eyacuiñajjiya ba'etiitiimeecaje'yo ma ohua ojjaña huoojeacapoquianitii meshi Eyahuasijje.
40005004	E'ejojonei queabihui poani cuana joya jjeya queayeno poani so'o, quijje Eyacuiñajjiiya comacuanaya yenoama pomeecaje'yojjejojoya.
40005005	E'ejojonei queabihui poani cuana joya oyaneitii queaca'a poani jjabaquiajja. Ojjaña ma Eyacuiñajjiya quiacaje huisotii meshi comacuaaya jjeshecaje.
40005006	E'ejojonei queabihui poani cuana joya Eyacuiñajjija esohui jayojja ba'esaneineipoani, Eyacuiñajjiya comacuanaya ojjaña o queaja'a ba'epoquijji quiacajejjejojoya.
40005007	E'ejojonei queabihui poani cuana joya pea yenoama pomeesahua'yojji poani, Eyacuiñajjiya oya pea-ai yenoama pomeecaje'yojjejojo.
40005008	E'ejojonei queabihui poani cuana joya e'ejojonei Eyacuiñajjijo jjashahuabaquipoquiani oya beca jjashahuabaquime po-ajjajjejojoya. Comacuaaya Eyacuiñajji bacaje quijje onijje ani'yomajje.
40005009	E'ejojonei queabihui poani cuana joya quenequeneajja, pea jjabeimeequi'yojji poani pea-ai. Eyacuiñajjiya comacuanaya huohuicaje jama ba'a: “Miquiana ecue bacuaejja, ecue bacuase poani.”
40005010	E'ejojonei queabihui poani cuana joya queanee acani cuaa Eyacuiñajjija esohui jayojja ba'epoquianijojoya. Comacuanaya Eyacuiñajjiya huoojeacapoquianitii meshi Eyahuasijje ba'etiitiipoquije'yo.
40005011	—E'ejojonei queabihui poani quiana peacuaa miquiana niñebacani ejo, botiama acani, miquianaya siajje acani cuaa pea-ai ecuea epeejji poanijojoya.
40005012	Jamajjeya quiana oe queabihuinee pocue onaa jama queanee acajje, queatai niñebame acajje pea-ai. Quijje Eyajo nequi'yomajje Eyacuiñajjija quia queapame jjesheje'yo ma queacamajanee ba'epoquinaje sosejje. Oya jayojja pea-ai yahuajonei miquiana chamahuajo Eyacuiñajjija esohuihuohuijji poacuana queacamajanee, queanee pea-ai pomeecapoquiapoa cuaa.—
40005013	Jesosaa esohui huohuitiicapoa cuana jama ba'a: —Miquianaya sane jayojja poani jiquio meshijo ba'e. Jamatii sane jjaseseamaquiajo ¿achajja queapame bobi shicuijji po-o'oyame? Achajjapishana. Jjaseseamaquimajje peajjanei poaje'yo, jeajeacajji. Majoya sane jama poajo quishicaje cuaa ejeajea ani.
40005014	—Miquianaya ecuea epeejji poani cuaquijiji jayojja poani jiquio meshijo ejijinequijji. Bacue, equicuana eyiyojamacoojo ani queaquehua aniajja. Ojjañacuaa oya bacaje ja'anei ani.
40005015	Oya jayojja cuaquijiji dahuahuojjemajje jijiqui cajonhuidojjohuasijje nequiaca-ajja. Eyahuasijje caca oe nequiacajji ejeaja'anequijji ojjañacuana equiyiyedojjojo anija ebajji.
40005016	Jiquio ecua cuaquijijiya jeaja'acanequiani jama pea-aiya quiana oe ba'epoquicue queaja'a ojjañacuanaja miquiana ebajji. Majoya miquiana queaja'anee ba'epoquiani bamajje queahuisocuaa miquianaja Chii-ai Eyacuiñajji Eyajo nequi bihuiapea-aicaje.—
40005017	Jesosaa huohuitiica-aniapoa cuana jama ba'a: —¡A'a eya Eyacuiñajjija esohui Moisesja tehuecuana cajaa aa poeyanaje poso ajji quiaa! Oja sohuihuohuijji poacuanaja esohui pea-ai cajaa aa pojjeama eya poeyanaje. Majo pojjeama poe eya. Eya caca poeyanaje ojjañatii oja esohui etehue jayojja ba'epoquiya.
40005018	Eyaya quiana e'ejojonei huohuiaña Eyacuiñajjiya jiquio meshi, eyatahuatahua pea-ai oe pomee'yojjimahuajo oja esohui Moisesja tehuecuana ojjañatii jaatiitiipoquije, ejjachamameequi'yojji pojjeamatii poaje ojaya. Eyacuiñajjiya ojjañatii oja esohuicuana ameejeyocaje'yo, bisoneicuana ohuaya ameejeyocaje'yo.
40005019	Jamajjeya joya oja esohui Moisesja tehuecuanajo jjashajja-ajjaquiajja poanicuana jamatii che bisonei esohuijo, oya shajjama' jayojja poani Eyacuiñajjiya bacaje quijje-ejjenei enequi'yojji ma ohua ojjañacuana huoojeacapoquianitii meshi Eyahuasijje. Joya peacuana oja esohuijo shajjama' pomeejji poanicuana Eyacuiñajjiya bacaje quijje-ejjenei enequi'yojji pea-ai. Joya peacuanahuohuijji poani oja esohui etehue aca-ajja oya jayojja pea-ai bacaje quijje-ejjenei enequi'yojji. Ojjaña joya oja esohui etehuecuanajo jjashajja-ajjaquianicuana, peacuanahuohuijji poani pea-ai, comaya caca oe Eyacuiñajjiya bacaje queanahuenee ebionei ehuineijo enequi'yojji ma ohua ojjañacuana huoojeacapoquianitii meshi Eyahuasijje.
40005020	—Bacue, fariseo dejjacuana, Moisesja tehuehuohuijji poanicuana pea-ai queapamenee poani poso jjabaquiani oya ojjañatii Eyacuiñajjija esohui oja tehuejo jjashajja-ajjaquitiisapoanijjejojoya. Eyaya quiana e'ejojonei huohuiaña miquianaya ojjañatii Eyacuiñajjija ejjashahuabaquijji mi-ajeyomajje ma Eyacuiñajjiya huoojeacapoquiani meshi Eyahuasijje epoqui'yojjitii pojjeama poaje quiana.—
40005021	Jesosaa huohuitiica-aniapoa cuana jama ba'a: —Miquianajaya etiiquiaa yahuajonei Eyacuiñajjija esohui shajja-ajjacapoa, oya esohuitiiya shajja-ajjanaje miquiaaya. Jama oja esohui poani ba'a: “¡A'a pea dejja quecua'yojji pojji! Joya pea dejja quecua'yojji poani dojocaje cuaa etii poaniyasijje napameeya.” Jamaya acapoa.
40005022	Jjeya eyaya pea esohui huohuiaña quiana. Joya queaquene poani ecuea epeejjinijje Eyacuiñajjiya comaya queanee pomeecaje oja mimishijo. Joya Jesosaja epeejji niñebajji poani o mata-ajji poani dejja dojocaje cuaa emeshimeseja nequimee dejjacuana etii poani Junta Suprema aniyasijje oja napameejji. Joya Jesosaja epeejji queatainee ajji poanicuana Cuaqui-aiyasijje poqui'yochana.
40005023	-
40005024	—Jamajjeya ma miya quiasa-aña Eyacuiñajjija yajji poquianiya altar nequiyasijje majoya shahuaba'yaña minijje Jesosaja epeejji queaquenetii poani minijje, ma miya quiasa-aña, ¡a'a jamatii quiajji so'o! Ebionei minijje Jesosaja epeejjinijje mimiqui'yosocue o jjabeimeequi'yohua minijje. Majoya ma miya quiasa-aña queapame quiacue jama po'yomajjeya.
40005025	—Joya mi napameesapojjinijje ebionei mimiqui'yosocue ejjabeimeequi'yojji minijje etii poanicuanahuasijje poquijjimahua. Miya mijjabeimeequi'yajje ohuaya etii poanicuana huohuiquicaje mi jeanobiameejjijo.
40005026	E'ejojonei eyaya miya huohuiaña, miya majotii ejjajeanobiaquijji equijo ani ecuayaqui'yojji pojjeamatii poaje bejjo mi cuayaqui'yojji sosejje miquiajeyomajje.—
40005027	Jesosaa huohuitiica-aniapoa cuana jama ba'a: —Miquianajaya eshajja-ajja ma pea esohui Eyacuiñajjiya yahuajonei huohuicapoa. Jama poa ba'a: “¡A'a peacojjojji pojji!”
40005028	Eyaya ca quiana ca oe jiquio pea esohui huohuiaña. Joya pea epona jeabajji poani ecojjojji jamatii ojaya oya napajjimajo, Eyacuiñajjiya comaya bacaje peacojjojji epo ojaya ejjashahuabaquijjijotii.
40005029	—Miquea ebañei ecojjaa miya queamimishitii pomeecanijo, jjacojjacajjajeaquicue. Queahuesha jeajeacue. E'e jamaya queapame, mimishiama epojji ba'eje jamatii queaneepishana cojjamiji. Miya ca queamimishitii poanijo ojjañatii mique yami queaneeneetii quiyonequipoquije'yo Cuaqui-aiyasijje.
40005030	Oya jayojjaya miquea ebañei emeya miya queamimishitii pomeecanijo, jjamejajasejjajeaquicue. Queahuesha miquea eme jeajeacue. E'e jamaya queapame, mimishiama epojji ba'eje jamatii queaneepishana mehuojja. Miya ca queamimishitii poanijo ojjañatii mique yami queaneeneetii quiyonequipoquije'yo Cuaqui-aiyasijje.—
40005031	Jesosaa huohuitiicapoa cuana jama ba'a: —Miquianajaya eshajja-ajja ma pea esohui Eyacuiñajjiya yahuajonei jama acapoa ba'a: “Ojjaña joya oja huanase hueijji poajeja ebionei papeni ejjahueiquijji oya quiaca'yojji.” Jamaya poa yahuajonei.
40005032	Eyaya ca quiana ca oe pea esohui huohuiaña. Ojjaña joya oja huanase hueijji poajeya, jamatii oja huanase peaja cojjojjima ani, ma dejjaaya oja huanase queamimishi pomeecaje oya pea dejjajo jjahueaqui'yajo. Joya ehuei ani eponajo jjahuanaquiani dejja queamimishi pea-ai poani, peacojjojji poani oya.
40005033	—Miquianajaya eshajja-ajja pea esohui ma etiiquiaa yahuajonei shajja-ajjacapoa esohuiya. Maya jama poa ba'a: “Miquianaja esohui e'ejojonei ajeyoca'yojji cua miquiaaya Eyacuiñajjija ebajjijo huohuinaje huisotii esohuiya. Jamajjeya jama pomajje a'a miquianajaya esohui pajea'yojji. Ojjañatii ajeyoca'yojji.”
40005034	Jjeya eyaya ca quiana ca oe pea esohui huohuiaña. A'a jama ajji ba'a: “Esohui ecuea e'ejojonei eajeyojji Eyacuiñajjija ebajjijo huohuije.” Oya jayojja a'a jama ajji ba'a: “Esohui ecuea e'ejojonei eajeyojji ma eyajo nequija ebajjijo huohuije.” Chojja, jama aca-ajja Eyacuiñajjiya majo aniya huoojeacapoquianitiijojoya.
40005035	Oya jayojja a'a jama ajji ba'a: “Jiquio meshijo nequija ebajjijo esohui e'ejojonei eajeyojji huohuije.” Chojja, jama aca-ajja Eyacuiñajjiya jiquio meshijo oja ejeojji nequiacanijojoya. Oya jayojja a'a jama ajji ba'a: “Ciudad Jerusalén meshijo nequija ebajjijo queajeajo esohui e'ejojonei eajeyojji huohuije.” Chojja, jama aca-ajja maya Eyacuiñajjija meshi poanijojoya. Oya Emeshimesenei Eojjañamese poanitii.
40005036	Oya jayojja a'a jama ajji ba'a: “Esohui e'ejojonei eajeyojji huohuije ecuea sapaneija ebajjijo.” Chojja, jama aca-ajja miquianajaya bajjimatii poani achajja miquianajaya sapa poaje. Jamajjeya miquianaja ehuohuijji pojjeama achajja ehuojjaña cuayaje, a'a oshe, a'a tehue, ehuohuijji pojjeamatii poani.
40005037	Esohui mahuiso acue queaja'a ba'a: “E'e, jamaya eyaya aje.” Majoya jama amajje oya jayojja acue. “Chojja, ecuea jama eajji pojjeama.” Majoya jama amajje oya jayojja acue pea-ai. Miya esohui peaja ebajjijo e'ejojonei eajeyojji huohuiajo edosiquiaa quiana queamimishi pomeecaje.
40005038	—Miquianajaya eshajja-ajja pea esohui ma Eyacuiñajjiya yahuajonei huohuicapoa. Jama poa ba'a: “Joya jjacuiaquimajje pea cojja cuiacajjajeajji poanaje oya pea-ai cojja cajjajeacaje cuaa esosejje. Oya jayojjaya jjacuiaquimajje joya ese' cuiacajjajeajji poanaje oya pea-ai se' cuiacajjajeacaje cuaa esosejje.”
40005039	Eyaya ca quiana ca oe pea esohui huohuiaña. A'a joya mi queanee ajji poajejo jjasoseaqui'yojji. Ohua mi shemo cuiasejjacajje, shemo peajje nahuejjima acue ojaya o shemo pea-ai ecuiasejjajji.
40005040	Joya mi napameejji poajeya, ohua mique daquieyami jjeshemeecajo dejja etii poani cojjaneijo, mique daqui-ao oya quiapea-aicue.
40005041	Soldadocuaa miya huohuicajo oja aquiana iyehuesha edojojji, queahueshanee dojocue ma ohua mi huohuicanaje huesha pojjeama.
40005042	Cua miquea aquiana ohua huohuiajjacaje quijje equia'yojji oya quiacue. A'a jjajacajjajeapajjaquinanajji joya miquea aquiana huohuiajjajji poajecuanajo.
40005043	—Miquianajaya eshajja-ajja pea esohui ma yahuajonei etiiquiaa huohuicapoa esohuiya. Jama poa ba'a: “Miquea epeejjicuana queajeanee acue. Joya mi botiama ajji poanicuana botiama apea-aicue esosejje.”
40005044	Eyaya ca quiana ca oe jjeya pea esohui huohuiaña. Joya mi botiama ajji poanicuana queajeanee apoquiacue. Ojjaña joya mi queacamajanee pomeejji poani mi botiamajjejojo Eyacuiñajjinijje mimicue comacuanajoya.
40005045	Jama poajoya miquianaya Eyacuiñajji Eyajo nequija bacua poani bacaje cuaa. Eyacuiñajjiya eshequi jaasohuameecani dejjamimishicuana, dejja queapame poanicuana pea-ai jeaja'apoquiajji. Oya jayojjaya ohuaya ena huoojeacani oja epeejjicuanaja yajji, oja epeejji pojjeamacuanaja yajji pea-ai.
40005046	Jamajjeya miquiaaya joya mi queajea ajji poanicuana mahuisotii queajea apea-aiañajo queapame pojjeama poani quiana bacaje Eyacuiñajjiya. Roma emeshimeseja yajji bejjo chichapoquiajji poani dejjamimishicuana jama pea-aiya ba'yani joya o queajea ajji poaninei ohuaya queajea acani, mahuisotii. Jama pea-ai pomajje miquianajaya Eyacuiñajjija quia mi botiama ajji poani queajea aña sosejje ejjeshejji pojjeama poaje quijje.
40005047	Miquiaaya miquianajaya huapa pojjeamaneicuana mahuisotii esohui queapame o ajjequijji añajo, ¿a'a quiana queapame jamaya poani? Chojja, joya ecua Eyacuiñajjija esohui bapojjima'neicuana poani jama pea-aiya quiana ba'yani, queapamenee pojjeama.
40005048	Jamajjeya quiaa oe ojjañacuana queajeanee apoquiacue miquianaja epeejji pojjeamacuanaya. Jiquio ecua Eyacuiñajjiiya Eyajo nequiya ojjañacuana queajeaneetii acapoquiani jama pea-aiya apoquiacue peacuana.—
40006001	Jesosaa huohuitiica-aniapoa cuana jama ba'a: —A'a Eyacuiñajjija echacojji ajji peacuanaja miquiana queapame poani ebajji. Mahuisoneijo pojjeama acajji. Miquianaya jama poanijo Eyacuiñajjiya miquianaja Chii-ai Eyajo nequiya miquiana queapame ba'epoquinaje sosejje quiajjima acaje Eyajo quijje.
40006002	—Jamajjeya miquiaaya joya aema'nei ani bejjo o asahuajji quiasa-amajje, quehuajje quiacue peacuana huohuijjimaa. Joya ecua Eyacuiñajjija epeejjinishocuana ejeojjijje poquianiya aema'cuana asahuacani ojjañaja oya ebajji, a'a jama pea-aiya ajji. Judioja equi-ai ejjachichaquijjijo nequiya aema'cuana asahuacani ohuaya peacuana ojo queapame emimijji pea-ai. Eyaya quiana e'ejojonei huohuiaña Eyacuiñajjija quia o queapame ba'epoquinaje sosejje jjeshejjima poaje macuanajaya. Jiquio peacuana ojo queapame mimiani so'o jjeya, mahuisoyatii ojaya poaje. Quijje ca Eyacuiñajjija quia o queapame ba'epoquinaje sosejje jjeshejjima poaje.
40006003	Jamajjeya miquiaaya peacuana aema'nei ani bejjo o asahuajji quiasa-amajje, a'a peacuana miquianaja epeejjineicuanaya nequi cojjaneijo bejjo ja'anei quiajji oja bajji.
40006004	Quehuajje pea huohuijjimaa, aema'cuana bejjo o asahuajji quiacue. Eyacuiñajji miquianaja Chii-aiya cua miquiaaya quehuajje apoquiaña bacanitii. Quijje Eyacuiñajjija quia jjesheje miquiana queapame ba'epoquinaje sosejje.
40006005	—Miquianaya Eyacuiñajjinijje mimisapomajje, ¡a'a joya ecua Eyacuiñajjija epeejjinishocuana jama pojji! Ma dejjacuana mimiani Eyacuiñajjinijje judioja equi-ai ejjachichaquijji eyiyedojjojo ja'anei nequi queapame mimiani majo anicacuanaja oya ebajji. Ona ejjachichaqui anicajo oya mimipea-aisapoani Eyacuiñajjinijje majo anicaja oya queapame mimiani ebajji. Eyacuiñajjija quia o queapame ba'epoquinaje sosejje jjeshejjima poaje macuanajaya quijje. Jiquio oya queapame mimiani bacaje cuaa mahuisoyatii ojaya poaje. Quijje ca Eyacuiñajjija oya equiajji pojjeama poaje.
40006006	A'a jama mimime Eyacuiñajjinijje popea-aijji. Miya onijje mimisapomajje ca nobiquicue mique equi equecuayijjiyasijje peacuaa miya ebaca poanijje. Majo aniya esecuejjani ca'amajje mique Chii-ainijje mimi-anicue jamatii miquea oya ecojjaja bajjimajo. Ohuaya miya bacapoquianitii. Cua miya peacuana chamajo aña pea-ai bacanitii. Mi queapame ba'epoquinaje sosejje ohuaya quiacaje quijje.
40006007	—Miquianaya Eyacuiñajjinijje mimisapomajje ¡a'a oya esohuitiiya amajamajapoquiajji! Jamaya Eyacuiñajji bapojjima'cuana mimiani. ¡A'a oya jama mimime popea-aijji Eyacuiñajjinijje! Oya queaquehua jjashahuabaquiani Eyacuiñajjijo. Esohui queahuiso jeacuayacanijo Eyacuiñajjiya oja mimi eshajja-ajjaneineicaje poso jjabaquiani.
40006008	A'a oya jayojja mimime pea-ai posapojji. Miquianaya mimijjimahuajotii miquianaja Chii-aija ebatii poani cua miquiaaya queapame eba'epoquijji sañajo.
40006009	Jamajjeya quiana oe Eyacuiñajjinijje jama mimime pocajji ba'a: “Ecuanaja Chii-ai Eyajo nequi, queahuisocuaa miya queaca'aneetii nequipoquiani cabacahua.
40006010	Miya ojjañacuana huoojeapoquiajjitii poani poecuajicue. Miquea ejjashahuabaquijjicuana jayojja ca-acahua jiquio meshijo ba'ecacuaa joya ecua Eyajo nequiya ajeyocani jama pea-aiya ca-acahua.
40006011	Jiquio pojjajotii ecuana bobi quiacue queapame eba'ejji.
40006012	Ecuanaja mimishicuana miyaya pajea'yocue ecuana queamimishi ajji epo oja mimishi ecuaaya pajea'yañajojoya.
40006013	Ecuana nahueneicue onaa queamimishi epomeeca poanijje. Edosiquianajo pea-ai ecuana nahueneicue ohua ecuana queamimishi epomeeca poanijje.” Jama mimimeya pocajji Eyacuiñajjinijje— Jesosa poa.
40006014	-
40006015	Jesosaa huohuitiicapoa cuana jama ba'a: —Miquiaaya joya mi queamimishi ajji epocuana oja mimishi pajea'yañajo miquianaja Chii-aiya Eyajo nequiya miquianaja mimishi pea-ai cuijeajeyocaje'yo. Miquiana queamimishi ajji epocuana oja mimishi pajea'yoajja poajo, Eyacuiñajjija caca miquianaja mimishi pea-ai epajea'yojji pojjeama poaje.
40006016	—Miquianaya Eyacuiñajjinijje emimijji bobi ijjiapojjima' ani, a'a queacojjayenonee pojji. Eyacuiñajjija epeejjinishocuana jamaya queacojjayenonee poani oya Eyacuiñajjinijje emimijji bobi ijjiapojjima' aniani peacuanaja ebajji. ¡A'a oya jama popea-aijji! Eyaya quiana e'ejojonei huohuiaña ma dejjacuanaja Eyacuiñajjija quia o queapame ba'epoquinaje sosejje jjeshejjima poaje. Jiquio onijje ba'ecacuaa oya bobi ijjiapojjima' aniani bacaje mahuisotiiya ojaya poaje.
40006017	-
40006018	Miya Eyacuiñajjinijje emimijji bobi ijjiapojjima' aniani ecojja shacuacue, queapame jjajabequicue peacuaa miya bobi ijjiapojjima' aniani ebaca poanijje. Mique Chii-aiya jamatii jjabameequiajjaa bacapoquianitii, cua miya peacuana chamajo aña pea-ai bacanitii. Mi queapame ba'epoquinaje sosejje ohuaya quiacaje quijje.—
40006019	Jesosaa huohuitiica-aniapoa cuana jama ba'a: —A'a aquianacuana queahuiso jiquio meshijo ba'eya chichasa-ajji. Jiquio meshijo ani aquianacuana ojjañatii chiichii'yani, huiña'yani, see'yani pea-ai. Siipojjicuaa nobiquimajje siipea-aicani jiquio meshijo ani aquianacuana.
40006020	Eyajo ani aquiana queapame caca oe queahuiso chichacajji. Majo ani aquiana ca chiichiiajja, huiña'yoajja, see'yoajja pea-ai. Siipojjicuana pea-ai ca cuama chama'nei Eyahuasijje.
40006021	Jamajjeya aquianacuana jiquio meshijotii eanijji chichapoquiamajje jiquio meshijotii ani aquianajo jjashahuabaquipoquijetii. Aquianacuana Eyajo eanijji chichapoquiamajje ca Eyajo eba'epoqui'yojji jjashahuabaquipoquije.—
40006022	Jesosaa huohuitiicapoa cuana jama ba'a: —Miquianajaya ecojjacuana eyami queaja'a pomeejji poani jiquio ecua cuaquijijiya jeaja'acani jama. Jamajjeya ecojjacuana queapame poanijo miquianaya queaja'a ba'epoquije.
40006023	Miquianajaya ecojjacuana queapame pojjeama poanijo ca quea-aapo jayojja quiana ba'epoquije. Jamajjeya jiquio miquianaja yami queaja'a pomeejji chamajo quea-aaponee jayojjatii ba'epoquije.—
40006024	Jesosaa huohuitiicapoa cuana jama ba'a: —Oe dejja beca o chacomeejji poani dejjajo oya pojjajotii chacochacoca-ajja. Ojaya oe o chacomeejji dejja queabotinee poaje, pea ca botiama poaje. Oe dejjajo chacochaconeineije ojaya esohui jayojjaya, peajo ca chacochacoajja poaje. Jamajjeya Eyacuiñajjijo, bejjo queahuiso yajjijo pea-ai ojee chacochacoca-ajja.—
40006025	Jesosaa huohuitiica-aniapoa cuana jama ba'a: —Jamajojoya aje quiana queaja'a esohui eyaya huohuije. A'a queayeno jjashahuabaquipoquijjitii bobijo, eishijji enajo, daquijo pea-ai jiquio meshijo eba'epoquijji. Miquianaya bobi eijjiajjijo daqui ehuoshojjijo mahuisojotii pojjeama eshe ba'epoquiani.
40006026	Bacue cuichojjicuana. Oya eyajje cuabesapoquiani. Oya que bana-ajja, sejjasejja'yoajja pea-ai. Equi iya'yoajja aquiana huanajji. Jamatiiya miquianaja Chii-aiya Eyajo nequiya oya bobi queapame quiacapoquiani. ¿A'a ojaya cuichojjicuana oeneiya queajea poani? Chojja de, miquianaya caca oe ojaya queajeaneenee poani cuichojjicuana jama pojjeama.
40006027	Miquianaya queayeno jjashahuabaquipoquianitii mi mano'yojjijo, ¿a'a ma epojja shonoshonomeeje? ¿a'a poemeejjima aje? Chojja, che una hora shonoshonomeejjima aje mi mano'yojji epojji.
40006028	—Oya jayojja, ¿apiojji acuae quiana queayeno jjashahuabaquipoquianitii ehuoshojji daquijo? Bacue, shashacuana ebiojo nequi queapame tiiani. Oya caca chacochacoajja, socosocoajja pea-ai.
40006029	Jamatii shashacuana queabamenee nequiani pea pea huo'ome poani. Eyaya quiana huohuiaña ma yahuajonei emeshimese Salomonya daqui queanahue, queasiyonee huoshocapoa jiquio ecua shashacuana jama pojjeama poani. Shashacuana ca queabamenee pea pea huo'ome poani, oja daqui jama pojjeama poa.
40006030	Eyacuiñajjiya shashacuana queapame pohuameecapoquiani meshijo enequijji so'o, jamatii quijje oya eyaacuaji'yo dahuajeacani cuaa. Eyacuiñajjiya shashacuana queapamenee pohuameecapoquiani bamajje, ¿a'a ohuaya miquiana daquicuana quiacaje ehuoshojji ojaya queajeaneenee poanijojoya? E'e, quiacaje. Jamatii miquiana oepojjinei ojo jjashahuabaquiani, Eyacuiñajjija miquianaya ejaahuanajji pojjeama poso jjabaquiani.
40006031	Jamajjeya a'a oe queayeno jjashahuabaquipoquijjitii quiana jama ba'a: “¿A'ya cuae seya jjeya che ijjiaje, ishije pea-ai? ¿Ache daqui seya che huoshoje?” ¡A'a jama jjashahuabaquime popoquijji!
40006032	Eyacuiñajjija esohui bapojjima'cuana jama queayeno jjashahuabaquimeya popoquianitii aquianacuanajo. Miquianajaya Chii-ai Eyajo nequija ca ebatii ache queapame miquiana ba'emeesahuajji ojaya equiajji.
40006033	Jamajjeya ebionei queaja'a jjashahuabaneiquicue Eyacuiñajjijo oya ojjañacuana huoojeapoquiajjitii poani. Oja esohui jayojjanei miquianaya ba'esaneipoanijo ohuaya ojjaña miquiana queapame ba'emeesahuajji jiquio meshijo ani quiacapoquije.
40006034	Jamajjeya a'a oe queayeno jjashahuabapoquiquijjitii yajja se mecahuajje poaje. Mecahuajje jjapojjaquiajo jjashahuabaquije ae se poaje jjeya jiquio pojjajo. Quijje pea pojjajo yajja se poaje, ae seya ijjiaje, a'a majo pea-aiya queayeno jjashahuabaquijji. Mahuiso cuanajotiiya oe jjeyanei jiquio pojjajotii jjashahuabaquicue quiana.—
40007001	Jesosaa huohuitiica-aniapoa cuana jama ba'a: —¡A'a peacuana baneineijji oya queamimishi poani pea ehuohuijji! Jama poanijo Eyacuiñajjiya miquianaja mimishi ja'anei huohuicaje'yo.
40007002	Jiquio ecua miquiaaya peacuana baneiaña oja mimishi ehuohuijji oya jayojja pea-ai Eyacuiñajjiya quiana baneipea-aicaje miquianaja mimishi ehuohui'yojji. Jamajjeya jiquio ecua miquiaaya peacuana baña oya jayojja pea-ai Eyacuiñajjiya quiana bapea-aicaje.
40007003	-
40007004	¿Yajjajo shai miyaya peaja mimishi shahuabacuajiaña, jamatii mique mimishi shahuabajjima aña? Miya jiquio jayojja poani ba'a: Peaja ecojjajo miyaya shabo che bisonei enobiqui jaa baña, jamatii miquea ecojjajo acui queaquemonee enobiqui jaa miquea bajjima poani. Peacuana huohuiaña jama ba'a: “Epeejji, che miquea ecojjaneijo shabo bisonei jaa eya cajjajeamee'yocue.” Jamatii miquea ecojjajo acui queaquemonee jaa cajjajeajjima aña. Jama pomajje, ¿achajja peaja ecojjajo jaa shabo bisonei cajjajeaje'yo? Achajjapishana.
40007005	Eyacuiñajjija epeejjinisho quiana jja coma, ¡queapamenee poso jjabaquiani! Ebionei acui queaquemonee miquea ecojjajo enobiqui jaa cajjajea'yocue. Majoya queaja'a quiaa baje shabo bisonei miquea epeejjija ecojjajo jaa ecajjajea'yojji.
40007006	—A'a Eyacuiñajjija esohui queapame huohuiquijji joya ecua iñahuehua queamasenee poanicuana jamahuasijje. Ohuaya Eyacuiñajjija esohui cajaa acaje quenequenemajje. Jiquiajjaya ba'a: meisisi queanahuenee cuichicuana quiaca-ajja. Ohuaya jamatii quishicaje'yo queasosehuiso ani bajjimatii. Jama pea-aiya acachana cuaa Eyacuiñajjija esohui.—
40007007	Jesosaa huohuitiica-aniapoa cuana jama ba'a: —Eyacuiñajji oe huohuiajjaneicue cua miquiaa saña huisojotii. E'ejojonei oya huohuiajjaneicue jiquio ecua dejjaa oja aquiana ejjajeaqui jaa sa-ajjanei'yomajje baca'yani jama pea-aiya oya acue. Jamajjeya Eyacuiñajji huohuiajjamajamajaneitiicue jiquio ecua dejja esecuejjanijo taaanequiani enobiquijji, jama pea-aiya pocue. Jama quiana pomajamajajo Eyacuiñajjiya equi secuejjani ca'apejocaje miquiana nobiquijji.
40007008	Jamajjeya joya e huohuiajjamajamajajji poani Eyacuiñajjiya quiacaje. Joya e'ejojonei o sa-ajjajji poani Eyacuiñajjiya oya bameesahuacaje'yo. Joya esecuejo nequi taaamajamajajji poani Eyacuiñajjiya equi secuejjani ca'apejocaje o nobiquijji.
40007009	—Bacue, miquianajaya bacuacuaa pahui huohuiajjacajje oja ijjiajji, ¿a'a quiaa oya mei quiame? ¡Chojja de!
40007010	A'a ohua nahuoocuana huohuiajjacajje oja ijjiajji, ¿a'a quiaa peyo quiame? ¡Chojja de! Jama poca-ajja.
40007011	Miquiaaya jamatii queamimishi epohua aquianacuana queapame quiapoquiaña miquianaja bacuacuana ohua huohuiajjacajje. Eyacuiñajjiya miquianaja Chii-ai Eyajo queapameneetii nequiya ca quiana ca oe aquiana queapame quiacapoquijetii ojjaña joya o huohuiajjaneijji poanicuana.
40007012	—E'e, jamajjeya quiaa peacuana queapamenee apoquiacue. Jiquio ecua miquianaya ojo queapamenee jjapomeequisapoani jama pea-aiya acue. Miquianaya peacuananijje jama pomajje ojjañatii Eyacuiñajjija esohui Moisesja tehue, Eyacuiñajjija sohuihuohuijji poacuanaja etehue pea-ai jayojja ba'epoquijetii.—
40007013	Jesosaa huohuitiica-aniapoa cuana jama ba'a: —Miquianaya nobicue esecuejjanibisoneijje. Ma pea esecuejjani queaquemonee nequijje ejeojji pea-ai ejaa queaquemo Cuaqui-aiyasijje epoqui'yojji. Queahuisoneecuana ma ejeojjijjeya poquica'yani.
40007014	Ejeojji Eyahuasijje epoqui'yojji ca queabisonee jaa. Esecuejjani queabiso pea-ai. Jamajjeya iyehuiso cuana ma ejeojjijje poqui'yani queacamajajojoya.—
40007015	Jesosaa huohuitiica-aniapoa cuana jama ba'a: —Jjajaahuananeiquicue oe joya Eyacuiñajjija esohuihuohuijjinisho poanicuanajo. Ohuaya esohui queapame jayojja huohuicani, jamatii oya siajjepojjinei poani. Oya miquiananijje Eyacuiñajjija epeejjicuana jayojja miminequiani poemajje. Ebiajjejje queabei. Oja eyamiquipajje ca oya queamasenee poani ebiocuiñajji jayojja.
40007016	Achajja oya nequiani, ache esohui huohuicani shajja-ajjaneimajje queaja'a baje quiaa. Bacue, ojjaña acuicuana bacajji ojaya ejjajjajo. Chama'neinei higojjajja acuishajji acuijo. Chama'neinei uvajjajja jjono acuishajjijo.
40007017	Jamajjeya ojjaña joya acuicuana queapame poani oja jjajja queapame queabiquia poani o jayojjaya. Ojjaña acuicuana joya peajja nequi ojaya ejjajja pea-ai peajja, ijjiaca-ajja.
40007018	Joya acui queapame poani oja jjajja ijjiacajji, peajja pojjeama. Oya jayojja joya acui peajja poani oja jjajja ijjiaca-ajja, queapame pojjeama poani.
40007019	Jamajjeya ojjaña joya acuicuana ojaya ejjajja peajja poani jajajeaca'yojji edahuajeajji cuaquijo.
40007020	Jama pea-aiya quianaja Eyacuiñajjija esohuihuohuijji poanicuana a'a queapame, a'a queamimishi poani bacajji oja eba'ejjijo, oja echacojjicuanajo pea-ai. Jiquio ecua acuicuana a'a queapame poani oja jjajjajo baña, jama pea-aiya oya bacajji majoya oja echacojjijo, eba'ejjijo pea-ai.—
40007021	Jesosaa huohuitiica-aniapoa cuana jama ba'a: —Queahuisocuana jama poani ba'a: “Emeshimesenei, miya e-esemese poani.” Ojjañatii joya jama mimime poanicuana Eyacuiñajjiya huoojeacapoquianitii meshi Eyahuasijje enobiqui'yojji pojjeama poaje. Ojjaña joya ecue Chiija ejjashahuabaquijji e'ejojonei ajji poanicuana caca oe nobiquicaje'yo.
40007022	Ojjaña meshijo ba'ecacuanaja mimishi huohui'yojji epojja poeajo queahuisocuaa eya jama huohuime acaje ba'a: “Emeshimesenei, ecuaaya miquea esohui huohuinequinaje queahuiso. Eshahuamasecuana huoojeacuayajeamee'yonaje dejjacuanaja eyamijo nequi mique bajjanijo. Dejjaja ajjima'neineicuana ecuaaya queahuiso apoquianaje pea-ai mique bajjanijo.”
40007023	Ma esohui jama ajji poanaje eyaya huohuije jama ba'a: “Ecuea quiana bajjimanei. ¡Miquianaya caca queamimishineetii queahueshatii nequi'yocue ejo!”—
40007024	Jesosaa huohuitiica-aniapoa cuana jama ba'a: —Bacue, joya dejja e shajja-ajjajji poanicuana comaya ecuea esohuijo jjashajja-ajjaquiani. Oya ma ecua dejja queasapaja'aa equi mei queaca'abiajje emacojo iyacanaje jama.
40007025	Majoya quijje ena queaquemonee poajo johui queaquemo oquenaje. Benitiitii poeyanaje equi aniyasijje. Oja iya equi queaca'a aninaje benija jeabichajeajjima poanaje ojaya equi mei queaca'anee emacojo aninajejojoya.
40007026	Peacuana ca ma dejja jama pojjeama. Jamatii ecuea esohui shajja-ajjajeacani cuaa oya jayojja pea-ai ba'eajjajjejojoya. Jamajjeya oya ma ecua pea dejja queasapaquehuaa equi meshijajijotii huanasohuacuajicanaje jama.
40007027	Majoya quijje ena queaquemonee poajo, johui queaquemo pea-ai oquenaje. Benitiitii poeyanaje equi aniyasijje. Majoya johuiya equi meshijajijo ani cuiacajjajeacanaje, beniya pea-ai jeabichajeacanaje.— Majoya Jesosaa esohui huohuipajeacapoa.
40007028	-
40007029	Majotii anicacuana Jesosaa esohui huohuipajeacajo jjabaneineiquicapoa ojo. Mimima' anicapoa so'o Jesosaa queaja'anee esohui huohuicani shajja-ajjamajje. Ojayaneitii ebajeyojeyo poanaje queaja'a esohui huohuijji bacapoa cuaa, peacuanaja huohuijo pojjeama. Ma ecua Moisesja tehuehuohuijji poanicuaa huohuicani jama pojjeama bacapoa oya. Jamaya jjashahuabaquicacuanapoa Jesosajo.
40008001	Majoya aje Jesosa esohui huohuijeyomajje eyiyojo ani jaaoque'yajo queahuisocuaa oya equijje acapoa, onijje poquicanequiapoa.
40008002	Queahuisocuana onijjetii poquianijo oe dejja leprajo queamanonee nequi Jesosaque poechipiapoa. Ohuaya Jesosa nequi cojjaneijo oja cuioshajjajo nequiñamajje huohuiajjaneicapoa jama ba'a: —Emeshimesenei, miyaya eya jjajeameequi'yosa-amajje eya jjajeameequije'yo.—
40008003	Jesosaa emanoja eyami napamajje oya jama acapoa ba'a: —E'e, eyaya miya jjajeameequi'yosa-aña. Jjeyanei mi jjajeaquije'yo, leprama' poaje'yo.— Jesosaa esohui jama acajeahuatii dejja leprajo queamanonee jjajeananaqui'yapoa, leprama'yo poa.
40008004	Majoya Jesosaa oya huohuipea-aicapoa jama ba'a: —Shajja-ajjacue. A'a peacuana che oema'nei huohuijji jiquio eya mi jjajeameequi'yonajejo. Poquicue so'o Eyacuiñajjija equi-aijo chacochacopoquiani dejjaque jjabameequi'yohua miya apoa epo'yo. Oe ehuone enaa jehui'yojji dojocue equiajji jiquio ecua Moisesja tehuecuana poani jama ea'yojjiya. Miya ehuone jama ajo bacaje cuaa miya jjajeaqui'yonaje, lepra'ma'yo.— Jama huohuimeya acapoa oya Jesosaa.
40008005	Majoya aje Jesosa pueblo Capernaúm meshijo aniñaquiajo oe romano dejja capitán oque poeapoa o huohuiajjaa.
40008006	Jama huohuiajjaneime oya acañapoa ba'a: —Emeshimesenei, ecue tiimee dejjasho'i ecuea equijo jaa queamanonee. Oya jjeya anisohua-ajja, jeoajja, queamanonee jaa.—
40008007	Ohua jama acajje Jesosaa saja-acapoa ba'a: —Ee, eya cuamaya poquije o jja-ajameequi'yohua.—
40008008	Majotii nequiya romano dejja capitán poaniya oya apea-aicapoa jama ba'a: —Emeshimesenei, miya queapameneenee, eya ca iña queapame pojjeama mi jjequinobiajjequijji ecuea equiyasijje. Jamajjeya jjeyahuanei miyaya jiquiojotii nequiya esohui acue o jja-ajameequi'yojji. Majoya oya quea-aja poaje'yo.
40008009	Ecuea etii enequi, jamajjeya eyaya ojaya esohui jayojja aña. Oya jayojja eyaya pea-ai soldadocuana huoojeapoquiaña. Eya esohui o poquijjijo huohuiajje, oya poquiani. Eya esohui pea o poejjijo huohuiajje, oya poeani. Ejo chacochacopoquiani dejja ejjeshe eya chacocue ajje oya chacochacoani queapame jiquio ecua eyaya huohuiaña jamaya. Oya jayojjaya miya esohui queapame ajo ecue tiimee jja-ajaquije'yo.— Jamaya capitanya Jesosa acapoa.
40008010	Jesosa romano dejja capitanja esohui shajja-ajjamajje jjabaneineiquiapoa ojo. Majoya Jesosaa ma onijjetii poquianicuana bamajje jama acapoa ba'a: —Eyaya quiana e'ejojonei esohui aña. Jiquio romano dejja e'ejojonei jjashahuabaqui'yani ejo joya ecua eyaya baña judiocuana jama pojjeama, oepojji jjashahuabaquiani.
40008011	Eyaya pea esohui jama aña pea-ai ba'a: Queahuisonee judío pojjeamacuana poecaje eshequi jaasohuanimijijje, eshequi oquequianimijijje pea-ai. Ma queahuisocuanaya poquicaje'yo Eyacuiñajjiya ojjaña huoojeacapoquianitii meshi Eyahuasijje. Quijje majotii ani'yo fiesta acajo, queabihuinee ojee ijjiaijjiacaje cuana Abrahamnijje, Isaacnijje, Jacobnijje pea-ai.
40008012	Judiocuana Eyacuiñajjija babaca ojaya epo'yojjinisho poanajecuana caca oe Eyacuiñajjiya jeajeameecaje'yo quea-aapotiiyasijje. Majo anica'yoya queayenonee potiitiipoquije'yo. Paneineianije'yo. Ese' ijjiayaica'yoanije pea-ai cuaa queaneeneejo— jamaya poa Jesosa.
40008013	Majoya Jesosaa romano capitán poani dejja huohuicapoa jama ba'a: —Jjeyanei poqui'yocue miquea equiyasijje. Jiquio ecua miya e'ejojonei ejo jjashahuabaqui'yani jama eyaya oya jja-ajaquimeeje'yo— jamaya Jesosa poa. Ma o mimiapoa eshequi nequijotiiya ma capitanja tiimee quea-aja ponana'yapoa.
40008014	Majoya aje Jesosa poquiapoa Pedroja equiyasijje. Majo aniya Pedroja eanomese queaquiyonee camajo jaa bacañaquiapoa.
40008015	Jesosaa oja me iñacajeahuatii oya huoecanana'yapoa, quiyohua yejjecananapoa. Majoya aje Pedroja anohua nequisohuanana'yomajje ma oque o baa poecuana bobiacapoa.
40008016	Ma pojjajotii eshequi oquequianijo queahuisocuaa shahuamase yamijji poanicuana yecapoa Jesosaque. Ohuaya oja esohuijotiiya eshahuamasecuana huoojeacuayajeaca'yapoa oja yamijo nequi. Ojjaña ma onaja ye emano jaaca ohuaya jja-ajameequica'yapoa pea-ai.
40008017	Jamaya Jesosaa emano jaacacuana jja-ajameequica'yapoa ma ecua yahuajonei esohuihuohuijji poa Isaías bajjaniya tehuecapoa jamaya. Ohuaya esohui tehuecapoa Eyacuiñajjija huoojeajo jama ba'a: “Ohuaya ese queanee pojjicuana huaquiameecanaje, ese manomeejjicuana pea-ai chama'yo acanaje.”
40008018	Majotii Jesosa anijoya queahuisoneecuana jjachichaquicanequiapoa. Jamajjeya ohuaya o shajja-ajjajji poanicuana huohuicapoa bae ojjemijiyasijje ebesapoquijji bishe'aijo.
40008019	Majoya oe dejja Moisesja tehuehuohuijji poani poechipiapoa Jesosaque onijje mimiya. Jama mimime poa onijje ba'a: —Emeshimesenei, eya minijjetii nequipoquisapoani cua mi poquije meshicuanahuasijje ojeetii minijje epo'yojji.—
40008020	Jesosaa oya saja-acapoa jama ba'a: —Bacue, ebiocuiñajji samaoja jjani o jaajji ejaa. Cuichojjicuanaja pea-ai eja yani. Jiquio eya Dejjapojji epoja caca oe ecuea chama' equi e jomishocapoquijji.—
40008021	Majoya aje Jesosaa pea dejja huohuicapoa jama ba'a: —Enijjetii po'yocue.— Ohuaya Jesosa saja-acapoa jama ba'a: —Emeshimesenei, eya ebionei ecue chii mojeaa capoquisahua.—
40008022	Jesosaa oya jama acapoa ba'a: —Chojja, jjeyaneitii oe enijje po'yocue. Joya emano'yo jayojja poanicuaa comaaya emano'yocuana camojeaquicahua.—
40008023	Majoya aje Jesosa bishe'aiyasijje nequisohuaquiapoa o shajja-ajjajji poanicuananijje besapoquiya.
40008024	Jesosa, o shajja-ajjajji poanicuana pea-ai bishe'aijo bae enabiajje besapoquianijo beni queaquemonee poecuajiapoa. Enashajo queaquemohua bishe'ai nanejeacabesapoquiapoa cuanaja. Jesosa ca ecahui jaapoa bishe'aijotii.
40008025	Majoya oya ecahui jaatii bamajje o shajja-ajjajji poanicuaa oya ishe'acapoa ehuohuijji. Jama huohuime acapoa cuaa janobajjimanei queameteneeya ba'a: —Emeshimesenei, ecuana nahuecue. ¡Coya aje pajjaja se jaanobiqui'ya!—
40008026	Ohuaya saja-acapoa cuana jama ba'a: —¿Yajjajje acuae quiana queametenee poani? Miquianaya beshahuanei ejo jjashahuabaneiquiajja miquiana nahuejjijo.— Jamajjeya Jesosaa beni queaquemonee, enashajo pea-ai huohuicapoa o nequioquequijji. O jama mimime pojeahuajo beni queaquemonee, enashajoai pea-ai nequioquenanaquiapoa, bae nashajoma'yo ponanapoa.
40008027	O shajja-ajjajji poanicuana Jesosaa beni queaquemonee, enashajoai jama acaje bamajje jjabaneineiquiapoa ojo. Mimimimiapoa cuana oopana jama ba'a: —¿Ae dejja shai jiquio queasohuipojanee? Beni queaquemonee, enashajoaicuana jjashajja-ajjaquiani oja esohuijo, nequioquenanaquinaje.—
40008028	Majoya aje Jesosa baejje besapoquimajje ojjemiji meshi Gadara bajjaniyasijje nequisohuaquiñaquiapoa o shajja-ajjajji poanicuananijjetii. Ma meshijo aniya beca dejja eshahuamase yamijji cuayananapoa emano'yo jaaca meijjanidojjojo ani Jesosaque. Ma beca dejja queamaseneenee poa, jamajjeya ma meshijo ejeojji jaajo peacuana jjayejjequiajjanei poa quea-oyajjaneejjejojo.
40008029	Majotii nequi ma beca dejja eshahuamase yamijji taaanequiapoa janobajjimanei jama ba'a: —¡A'a ecuana nequiyasijje poejji Eyacuiñajjija Bacuaejja! ¿Ae mi poaje ecuananijje? ¿A'a jjeya ecuana queanee pomeeje'yo jamatii ecuana queanee po'yojji epojja poejjimahuajo?— jama taaameya poa.
40008030	Ma meshichipineijo pea-aitiiya aje cuichicuana queahuiso ijjiaijjianequiapoa.
40008031	Eshahuamasecuaa Jesosa huohuiajjacapoa jama ba'a: —Ecuana jiquio dejjaja eyamijo nequi huoojeacuayajea'yosa-amajje, majo nequica cuichicuanaja eyamiyasijje enobiquijji ecuana huoojeacuaya'yocue.—
40008032	Jesosaa saja-acapoa jama ba'a: —E'e cuayaqui'yocue.— Jesosaa eshahuamasecuana dejjaja yamijo nequi huoojeacuayajeaca'yajje cuichicuanaja eyamiyasijje nobiquinanapoa. Majoya cuichicuana cuajicuajijaaoquequinanacapoa ecueihue quea-ao nequi baeyasijje. Ojjañatii hui'ijeaca'yapoa.
40008033	Majoya cuichijaahuanajji poanicuana ojjaña onijje ba'ecacuanaja cuichicuana hui'ijeaca'yonaje bamajje poquicuajiapoa ma meshijo ba'ecacuana huohuiya. Oja pueblohuasijje bañaquimajje huohuicañaquiapoa cuana Jesosaa ojjaña oja cuichicuana hui'ijeameeca'yonaje, ma beca dejja eshahuamase yamima'yo pomeecanaje pea-ai huohuicañaquiapoa.
40008034	Jamajjeya ojjaña ma meshijo ba'ecacuana poquicapoa Jesosa baa. Oya bañaquimajje ma meshicuiñajjicuaa Jesosa huohuiajjaneicapoa oya oja meshijo nequi epoqui'yojji.
40009001	Majoya aje quijjepishana Jesosa bishe'aiyasijje anisohuaquiapoa ojjemiji baeyasijje besapoquio'oyaa. Oja meshineiyasijje oya ba'eñaqui'yapoa.
40009002	Jesosa oja meshijo ani'yojo jeojjishahuama'yo, jeo'yoajja dejja yecapoa cuaa oque daqui equecuaquinijo jaa. Jesosaa oya o yejji epo pea-ai e'ejojonei ojo jjashahuabaqui'yani bamajje jama acapoa jeo'yoajja dejja ba'a: —Ecue bacua queabihui pocue. Eyaya mique mimishicuana cuijea'yonaje, chama'yo— jamaya acapoa.
40009003	Majotii aniya Moisesja tehuehuohuijji poanicuana jjashahuabaquiapoa oja esohuiquipajjetii jama ba'a: “Joya nequi dejja queatainee mimiani Eyacuiñajjijo, oya Eyacuiñajji jayojja pea-ai poani poso jjabaquiani.”
40009004	Jesosaja ca ebatii poa ma Moisesja tehuehuohuijji poanicuanaja ejjashahuabaquijji, jamajjeya oya jama poa onijje ba'a: —¿Apiojji acue quiana queaquehuanee jjashahuabaquiani ejo?
40009005	Queacamajaneenee dejjaja mimishi cuijea'yojji. Queacamajaneenee dejja jeojjishahuama' jeomee'yojji pea-ai.
40009006	Jjeya eyaya quiana bameeje eya Dejjapojji epo Eyacuiñajjiya queaca'a nequimeecani dejjacuanaja mimishicuana cuijea'yojji epojji.— Majoya ohuaya jeo'yoajja dejja jama acapoa ba'a: —Nequisohua'yocue. Daqui equecuaquini mi jaajji poani dojo'yocue, mique equiyasijje poqui'yocue.—
40009007	Jamajjeya aje jeo'yoajja dejja nequisohuanana'yomajje ojaya equiyasijje poqui'yapoa.
40009008	Majo anicacuana o nequisohuanana'yonaje o jeo'yonaje pea-ai bamajje jjabaneineiquiapoa Jesosa queaca'anee poanijo. Jamajojoya aje Eyacuiñajji bihuiacapoa cuaa ohua dejjacuana queaca'a pomeecani pea jja-ajameequi'yojji epojji.
40009009	Majoya aje Jesosa oja meshineijo ani poquiapoa majotii anicacuana baa. Ohuaya poquijeya oe dejja Mateo bajjani bacañaquiapoa. Oya Israelcuiñajjicuanaja bejjo Roma emeshimeseja yajji chichapoquiajji equisisijo aniapoa. Jesosaa oya jama acapoa ba'a: —Enijje po'yocue.— Jamajjeya Mateo nequisohuamajje onijjetii po'yohua poquiapoa.
40009010	Majoya aje pea pojjajo Jesosa Mateoja equijo ijjiaijjianijo pea dejjacuana Roma emeshimeseja yajji bejjo chichapoquiajji poani poeapoa oja equiyasijje. Peacuana ma judiocuaa bacani queamimishi poani dejjacuana poepea-aiapoa oja equiyasijje. Majoya ma oque poeapoacuana mesasahuajo anioqueñapoa Jesosa o shajja-ajjajji poanicuana anichipineijo ojee onijje emimimimijji, eijjiaijjiajji pea-ai.
40009011	Fariseocuaa Jesosa ma dejjacuananijje ojee ijjiaijjiani bamajje, o shajja-ajjajji poanicuana huohuiajjacapoa queaqueneya jama ba'a: —¿Apiojji miquiana sohuihuohuijji poani ijjiaijjiani ejjapeequijji Roma emeshimeseja bejjo chichapoquiajji poani dejjacuananijje, pea dejjacuana queamimishi poaninijje pea-ai ojee?—
40009012	Jesosaa fariseo dejjacuana ojo jama poani shajja-ajjamajje saja-acapoa jama ba'a: —Joya yajayaja poani, manojjima eshicuijjibajji poani dejjajo jjashicuimeequica-ajja. Emanocuana caca oe jjashicuimeequicajji ojo.
40009013	Ma yahuajonei tehuecapoa esohuijo jjashahuabaquicue miquianaja queaja'a ebajjijo yajja poanijje comaya esohui. Eyacuiñajji jama poa ba'a: “Miquianaja quia ehuone enaa jehui'yo mahuisoneitii pojjeama eya basapoani. Miquiaaya peacuana joya queamimishi poanajecuana pea-ai queapame apoquiaje bapea-aisapoani eya.” Jamaya poani oja esohui. Eya poeyanaje jiquio oyaneitii queapame jjabaquiani posocuana sa-ajjaa pojjeama. Eya caca poeyanaje mimishicuana sa-ajjaa o pea jjashahuabaquime pomee'yohua oja mimishicuanajo.—
40009014	Majoya aje Juan ma ona iñajeanobiajji poani shajja-ajjajji poanicuaa Jesosaque jjanequichipiquimajje huohuiajjacapoa oya jama ba'a: —Ecuana, fariseo dejjacuana pea-ai queahuiso bobi ijjiapojjima' aniani so'o Eyacuiñajjinijje emimijji. ¿Yajjajje shai mi shajja-ajjajji poanicuana ca jama pea-ai po-ajja?—
40009015	Jesosaa saja-acapoa cuana jama ba'a: —Bacue, fiesta ejjahuanaquijjijo joya poquije eiyaacuana queabihui poani dejja ejjahuanaquijji yanijo. Ma pojjajotii bobi ijjiapojjima' anica-ajja so'o pea-ai. Majoya quijje dejja ejjahuanaquijji dojocaje cuaa. O chama' bamajje Eyacuiñajjinijje emimijji ojaya epeejjicuana bobi ijjiapojjima' anije so'o queayeno poani ejjabameequijji.
40009016	Jama pea-aiya ba'a: Daquichii huiñajo daqui eyacua isaca-ajja o jaca'yojji. Jama aca'yajje daqui eyacua peajja poaje'yo. Ejaca'yo daquichii jama pojjeama pea-ai poaje'yo, hua-ama.
40009017	Oya jayojjaya uvajjajjana' eyacua shoca-ajja ejeechii esocojo. Majo shocajo ejeechii cuiapojojeacaje sesena'majje. Majoya uvajjajjana' jjashojeajeajeyoquije, ejeechii pea-ai jeajeacaje cuaa. Jamajjeya uvajjajjana' eyacua shocajji ejee eyacuaneijo pea-ai. Majotiiya oya queapame nequipoquije majo sho.— Jamaya Jesosaa huohuicapoa cuana.
40009018	Jesosa majo ejjachichaqui anicacuananijje mimiquijotii oe dejja judío etii poani poecuajiapoa Jesosaque. O nequi cojjaneijo oja ecuioshajjajo nequiñamajje ma dejja etiiya Jesosa jama acañapoa ba'a: —Jjeyanei ecue bacuase mano'yonaje. Poecuajicue o jaahuasijje eme huanañaquicue. Miya eme jama huanajo oya shequije'yo.—
40009019	Jamajjeya Jesosa nequisohuamajje poquiapoa, o shajja-ajjajji poanicuana pea-ai ma dejja etii poaninijje oja bacuase emano'yo baa.
40009020	Majoya Jesosa cuama poquianijo oe epona 12 shequiajame huiso queamano najjitii ani poechipiapoa Jesosa poquijeyasijje. Ma eponaa o nequiquiijje nequiñamajje Jesosaja daqui-ao cuema napacapoa.
40009021	Oya epona oja sohuiquipajje jjashahuabaquiapoa jama ba'a: “Eya oja daqui-ao cuema napamajje na' huosaje'yo, majoneitiiya eya apoa poaje'yo.”
40009022	Majoya Jesosa jjanequijeapajjaquiapoa o nequiyasijje o bajji. Oya jama poa ba'a: —Queabihuinee pocue ecue bacuase, miya e'ejojonei jjashahuabaqui'yanijjejojoya jjeyahua mi na' huosaje'yo.— Ohua jama acajeahuatii epona na' huosanana'yapoa
40009023	Majoya aje quijjepishana Jesosaa judío etii poanija equi aniñaquimajje bacapoa música miajji poanicuana apoa epo nequi ebacua emano'yo mojeajjijo. Queahuisonee paca-ani janobajjimanei eponasho'ijo shajja-ajjacañaquiapoa Jesosaa.
40009024	Jamajjeya Jesosaa huohuicapoa cuana jama ba'a: —Jiquiojo ani quiana jjeyahuanei cuayaquisocue esecueyasijje. Eponasho'i caca emano'yo pojjeama jaa. Oya ca ecahui jaa.— Ohua jama acajje queahuisocuaa majo anicaa Jesosa soadojocapoa.
40009025	Jesosa ca majo anicacuana huoojeacuayamajje esecueyasijje nobiquiapoa eponasho'i equecuayijjijo jaahuasijje. Ohua me iñacajje eponasho'i anisohuanana'yapoa. Majoya oya nequisohua'yapoa.
40009026	Jamajojoya aje ma meshijo ba'ecacuaa Jesosaa eponasho'i shequimeeca'yonaje esohui shajja-ajjamajje huohuiquicapoa onijje ba'ecacuana, queahuesha ba'ecacuana pea-ai Jesosajo.
40009027	Jesosa ma equijo ani cuayaquije'yo shajja-ajjamajje beca dejja cojjama' esecuejo nequiya oya ocueajjacapoa taaaquiya. Jama taaame poa ba'a: —Davidja osecua, miya che ecuanajo queayeno jjashahuabaquicue ecuana queapame pomee'yojjijo.—
40009028	Jesosa pea equiyasijje nobiquiajo ma beca dejja cojjama' o aniyasijje jjanequichipiquiapoa. Jamajjeya Jesosaa oya huohuiajjacapoa jama ba'a: —¿A'a quiana jjashahuabaqui'yani ejo ecuea miquiana ejjacojjaja'ameequi'yojjijo?— Oya saja-acapoa jama ba'a: —E'e, ecuana mijo jjashahuabaqui'yani, Emeshimesenei.—
40009029	Majoya Jesosaa beca dejjaja ecojja napamajje oja emeya oya jama acapoa ba'a: —Miquiana queacojjaja'a jjeyahuanei jjabaquije'yo miquiana ejo e'ejojonei jjashahuabaqui'yanijjejojoya.—
40009030	Jesosa onijje mimijeahuatiiya ma beca dejja cojjama' jjacojjaja'aquinana'yapoa. Majoya Jesosaa oya niñeshea-ajjacapoa jama ba'a: —¡A'a peacuana huohuiajja-ajjajji jiquio eya mi queacojjaja'a jjabameequi'yonajejo!—
40009031	Jamatii ma beca cojjama' poanaje dejjaa poquipishana'yomajje ojjaña ma meshijo ba'ecacuana, queahuesha ba'eca pea-ai huohuicañaqui'yapoa Jesosaa oya jjacojjaja'ameequica'yonajejo.
40009032	Ma beca dejja cojjama' poanaje queacojjaja'a'yo poqui'yajo pea dejjacuaa oe dejja mimi'yoajja poani eshahuamase yamijji yecapoa Jesosaque.
40009033	Jesosaa eshahuamase dejjaja yamijo nequi huoojeacuayajeaca'yajo dejja mimi'yoajja epo mimi'yapoa queaja'a. Oya queaja'a mimi'yani shajja-ajjamajje majo anicacuana jjabaneineiquicapoa Jesosajo. Jama mimime poa cuana ba'a: —De, jiquio eseja meshi Israeljo pea dejjaja jama ea'yojji esejaya bajjimanei.—
40009034	Majo nequi fariseo dejjacuana ca jama poa ba'a: —Chojja de, edosiquiaa eshahuamasecuanameseya ca oya jama pomeecani queaca'a pea eshahuamase cuayameequi'yojji epojji— jamaya queaquehua mimiapoa Jesosajo.
40009035	Jesosaa queahuiso meshiyasijje esohui huohuicapoquiapoa judioja equi-aicuana ejjachichaquijjijo nequiya pea meshicuanahuasijje poquimajjeya. Esohui queapame Eyacuiñajjiya ojjañacuana huoojeacapoquijetii epojja poechipiani huohuicapoa. Pea pea manome epo jaacacuana jja-ajameequica'yapoa, huaquiameeca'yapoa pea-ai.
40009036	Ma meshijo ba'ecacuana queayenotii ba'epoquiani, oja bajjimatii poani yajja pocajji queapame eba'ejji bamajje Jesosa queayenonee poa macuiñajjicuanajoya. Jiquio ecua ovejacuana o jaahuanajji chamajo queacamajanee poani jama pea-aiya Jesosaa bacapoa macuanaya queayenohua.
40009037	Ma meshijo ba'eca queayenotii poani bamajje Jesosaa o shajja-ajjajji poanicuana jama huohuime acapoa ba'a: —E'ejojonei esejja'yojji queahuisonee ejahua ani. Jamatii o sejja'yojji epojjicuana ca oepojjinei nequi.
40009038	Jamajjeya quiaa oe equemese ese sejjamee'yojji poani huohuiajjacue oja pea dejjacuana ehuoojeajjijo esejjapea-ai'yojji.—
40010001	Jesosaa 12 huisome o shajja-ajjajji poani dejjacuana babacacapoa ona sohuihuohuiquinequijji epojji. Majoya oja babaca dejjacuana queaca'a pomeecapoa eshahuamasecuana onaja eyamijo nequi huoojeacuayajeamee'yojji epojji, pea pea manome epocuana jja-ajameequi'yojji epojji, joya queanee epocuana huaquiamee'yojji epojji pea-ai.
40010002	Mahuisoya oja babacacuana ona sohuihuohuiquinequijji epojji 12 huisome poa ba'a: Ebionei Simón oya bajjanibeca poa Pedro, Andrés, o dohue pea-ai poani, beca Zebedeoja bacuaejja Santiago, Juan pea-ai.
40010003	Pea Felipe, Bartolomé, Tomás, Mateo pea-ai. Oya Mateo Roma emeshimeseja yajji bejjo chichapoquiajji poa. Pea Jesosaja babaca dejjacuana ma bajjani poa ba'a: Santiago Alfeoja bacuaejja, Tadeo pea-ai.
40010004	Pea Simón, Roma dejjacuana botiamanei poa. Pea Judas Iscariote ma quijje Jesosa iñameesahuajji poaje bejjo sosejje. Mahuisoya cuana Jesosaja babaca dejjacuana poa.
40010005	Majoya aje Jesosaa esohui oja babaca dejjacuana 12 huisome huohuicapoa yajja ojaya acajji oja huoojeajjimahua. Jama acapoa cuana ba'a: —¡A'a quiana ca oe judío pojjeamacuanaja meshiyasijje poquijji! Samaria meshijo ba'ecacuanahuasijje pea-ai, ¡a'a ca oe cuama poquijji!
40010006	Israelcuiñajjicuanayasijjenei ca oe poquicue quiana sohuihuohuiquiya. Jiquio ecua ovejacuana ecuaquisho'yo nequiani jama pea-aiya poanicuana.
40010007	Cuamaya huohuiquicue cuana Eyacuiñajji ojjañacuana huoojeapoquiajjitii poani o poejji epojja poechipiani.
40010008	Joya queamano jaacacuana jja-ajameequi'yocue. Emano'yo jaacuana shequimee'yocue. Leprajo queamanonee poanicuana jjajeameequi'yocue. Joya shahuamase yamijji nequicuana eshahuamase huoojeacuayajeamee'yocue. Miquiana queaca'a ona quea-aja pomee'yojji epojji eyaya pomeeaña jamatii miquianaja eya sosequiajjima. Jamajjeya a'a bejjo huohuiajjajji cuana o quea-aja pomee'yojji sosejje.
40010009	—A'a oe aquiana jjeshejji eso'dojjocuana dojojji poquimajje.
40010010	A'a bobi dojojji ejeojjijje eijjiapoquiajji. Pea daquicuana quijje ehuosho'yojji a'a dojojji. Jeojjishejee pea, ejjaquecuaca'aquijji pea-ai a'a dojojji. Bacue, ojjaña joya chacochacoanicuaaya bobi jjeshecapoquijji cua o poquije meshicuanahuasijje majo ba'ecacuanaja quia. Jama pea-aiya jjeshepoquiaje quiaa.
40010011	—Peaja meshicuana bañaquimajje dejja queaja'a ba'yani majo sa-ajjañaquicue. Majoya o bamajjeya oja equijotii aniñaquisocue majotii ani epoqui'yojji quijje. A'a pea equiyasijje anipojji.
40010012	Oja equiyasijje nobiquiñaquimajje ojjaña majo anicajo esohui queapame añaquicue jama ba'a: “Eyacuiñajjiya quiana queapamenee ca-acahua.”
40010013	Ma equijo anicacuaa miquianaya queapame ja'acajjequiajo, miquianajaya esohui shajja-ajjasapoajo pea-ai esohui acue Eyacuiñajjija queapame o eajjijo. Miquiana shajja-ajjasapo-ajja poajo ca majo anicacuana jama acue ba'a: “Eyacuiñajjija quiana queapame eajji pojjeama.”
40010014	Jamajjeya ma miquiana shajja-ajjasapo-ajjanei poanija equijo ani a'a majotii anineijji, cuayaqui'yocue. Miquianaya queapame ja'ajjequiajjacuanaja meshijo ani jjabaquimajje a'a majotii anineijji. Oja meshijo ani poqui'yomajje miquianaja ejeojjishejeejo ani meshipohui cuia-iyajajeana'yocue macuiñajjicuana jjabaquijji oya shajjama' jayojja poanijo.
40010015	E'ejojonei eyaya quiana huohuiaña. Epojja ojjaña meshijo ba'ecacuanaja oja mimishicuana ja'anei huohui'yojji o queaneenee po'yojji poeajo ojjaña joya shajjama'neitii poanajecuana ma miquianaya poquiajjanaje meshijo ba'ecacuana queaneenee poaje'yo. Jiquio ecua Sodomacuiñajjicuana, Gomorracuiñajjicuana pea-ai quijje queaneenee poaje'yo oja mimishijo jama pojjeama poaje'yo cuana. Queaneeneetii poaje'yo ma miquiana shajja-ajjasapo-ajja poanajecuana.
40010016	—Bacue, eyaya quiana huoojeaña. Miquianaya nequije dejja queamaseneenijje jiquio ecua ovejacuana ebiocuiñajji queamasecuaa ijjiasa-acani jama. Jamajjeya quiana oe queasapaja'a pocue ejjajaahuanaquijji jiquio ecua peyo queasapaja'a poani jamaya. Jamatii maseamaa huia' jamaa oya queapame acue.
40010017	Jjajaahuananeiquicue quiana oe dejjamasecuanajo. Ohuaya quiana dojomeecaje etii poanicuanahuasijje napameeya. Judioja equi-ai ejjachichaquijjijo ani cuiasejjajeameecaje quiana jjono ejeapashajjajjaa.
40010018	Ecuea esohui miquiaaya huohuiañajojoya emeshimesecuana nequi cojjaneijo nequimeecaje cuaa miquiana napameejji. Majo nequiya ecuea esohui queaja'a huohuije quiaa emeshimeseja eshajja-ajjajji judío pojjemacuanaja pea-ai.
40010019	Jamajjeya miquianaya dejja etii poanicuanahuasijje dojocajo, a'a queayenotii jjashahuabaquijji ache esohui shai huohuije quiaa o cojjaneijo nequiñaquimajje. Ache esohui ejjanahuequijji huohuime aje quiaa, a'a majotii jjashahuabaquijji. Miquiana o cojjaneijo emimijji nequiajo Edojjoshahuapameya miquiana esohui queaja'a quiacaje etii poanicuananijje emimijji ejjanahuequijji.
40010020	Miquianayanei pojjeama mimije dejja etii poanicuananijje. Edojjoshahuapameya miquianaja Chii-aiya quiacanajeya ca esohui queaja'a huohuimeesahuacaje quiana etii poanicuanaja eshajja-ajjajji.
40010021	—Quijje dejjacuaa oja huapa pojjeamaneicuana oja dohue poaniya dojomeecaje etii poanicuanaja equecuamee'yojji. Peacuaa ca oja bacuaejjanei dojomeecaje etii poanicuanaja equecuamee'yojji. Ebacuacuaa pea-aiya oja chii, oja nae pea-ai quecuajeameecaje'yo.
40010022	Ojjaña meshijo ba'ecacuaa miquianaya botiamanei acaje ejo ecuea epeejji poanijojoya. Ojjaña miquiana joya queaca'atii ba'epoquiani e cajaa ajjima'tii, quijje queahuisocuana queanee queacamaja pomeejji apoa poajo, miquianaya queapame enahue'yotii ba'eje'yo.
40010023	Miquiana oe meshijo nequica dejjamasecuaa queanee pomeecajje quehuapoquicue pea meshiyasijje cuamaya nequiñaquiya. E'ejojonei quiana huohuiaña eya Dejjapojji epo poeje o'oya miquianaja ojjaña Israel meshijo ba'ecuanahuasijjeyee esohui huohuijeyojjimahuajo.
40010024	—Bacue, joya o shajja-ajjajji poanicuana queasapaja'a pojjeama jiquio ecua o sohuihuohuijji poani jama pea-ai pojjeama. O sohuihuohuijji poani ca queasapaja'a. Oya jayojja pea-ai joya peajo chacochacoanicuanaja ebapishana, o chacomeejji poanija caca oe ebaneinei.
40010025	Jamajjeya jiquio ecua o sohuihuohuijji niñebacani cuaa oya jayojja o shajja-ajjajji poanicuana niñebapea-aicaje. Oya jayojja pea-ai jiquio ecua o chacomeejji poani dejja queatai acani cuaa joya ojo chacochacoanicuana queatai apea-aicaje cuaa oya jayojjaya. Bacue, eya niñebacani cuaa jama ba'a: “Jiquio dejja eshahuacuanamese poani. Oya bajjani Beelzebú.” Jamaya eya queatainee acani cuaa. Bacue, eya emiquianamese poanijotii eya jama queatainee acani cuaa, miquianaya queatainee apea-aicaje.—
40010026	Jesosaa huohuitiicapoa cuana jama ba'a: —A'a peacuanajo quiana queamete pojji. Ojjañacuanaja mimishi cua oja huanaquehua jaa queaja'a huohuicaje'yo quijje. Cua oja iyaquehua ani pea-ai bacaje'yo cuaa queaja'a quijje.
40010027	Jiquio esohuicuana eyaya miquianayanei huohuiaña so'o peacuanaja shajja-ajjajjima. Jamajjeya quijje ona cojjaneijo nequimajje huohuicue cuana jiquio esohui ojjañatii. Equijamacoo eyajo nequiya pea-ai ja'anei janobajjimanei huohuicue ojjañacuana.—
40010028	Jesosaa huohuipea-aicapoa cuana jama ba'a: —Eyaya quiana pea esohui huohuiaña. A'a queamete pojji miquianaja eyaminei peaja equecua'yojjijo. Miquianajaya edojjoshahua ca equecua'yojjitii pojjeama poaje cuanaja. Jjeya eyaya quiana huohuije ajeo queametenee pocajji. Eyacuiñajjijonei ca quiana ca oe queamete pocajji. Oya oenei queaca'aneetii nequipoquiani dejjacuana manomee'yojji oja edojjoshahua jeajeamee'yojji Cuaqui-aiyasijje. Jamajjeya ojo oeneijo queamete pocajji.
40010029	Bacue, beca eso'dojjojo cinco cuichojji anohui jjeshecani cuaa. Oya anohui sosema' jayojja poani, dejja, epona jama pojjeama. Jamatii Eyacuiñajjija eba ojjaña anohuicuana, oya oe anohui pajeapajea'yoajja.
40010030	Miquianaya ca ojaya ebaneinei joya ecua anohuicuana jama pojjeama. Miquianaja sapajo ehuojjaña ojaya ebanei ache huiso nequi miquianaya ojaya ebaneineijojoya.
40010031	Jamajjeya quiana oe a'a queamete pojji. Miquianaya caca Eyacuiñajjija queanahuenee poani anohuicuana jama pojjeama.—
40010032	Jesosaa huohuitiicapoa cuana jama ba'a: —Ojjaña joya bichoamanei poani emimijji dejjacuana ani cojjaneijo jama ba'a: “Eya ca iña Jesosaja epeejji poani.” Macuanajoya eyaya ecue Chii Eyajo ani bichoama huohuipea-aije jama ba'a: “Oya caca e'ejojonei ecuea epeejji poani.” Jamaya eya poaje ojo.
40010033	Ojjaña joya mimiani dejjacuana ani cojjaneijo jama ba'a: “Eya ca iña Jesosaja epeejji pojjeama.” Macuanajoya ca ecue Chii Eyajo ani cojjaneijo eyaya huohuipea-aije ba'a: “Ecuea ca coma bajjimanei poani, ecuea epeejji pojjeama oya.” Jamaya eya poaje ojo.—
40010034	Jesosaa huohuitiicapoa cuana jama ba'a: —A'a quiana oe ejo jjashahuabaquijji jama ba'a: “Jesosa poeyanaje ojjañajaajjicuana ojee queabei ba'emee'yohua.” Chojja, majo pojjeama eya poeyanaje jiquio meshiyasijje. E epoejojoya ojjaña dejjacuana oya jayojja pea-ai jjashahuabaquime po-ajjajjejojoya ejo.
40010035	Bacue, dejjacuaa oja chiicuana botiamanei acaje ejo, oya ecuea epeejji poanijojoya. Oja bacuasecuaa oja nae botiama acaje ejo. Oja bacuaejjaja huanasecuaa oja anocuana botiama apea-aicaje ejo.
40010036	Jamajjeya oja huapa pojjeamaneicuana botiamanei acaje cuaa ejo, o cuiajji epo jayojjanei bacaje cuana.
40010037	—Ojjaña joya oja chii, oja nae pea-ai queajeanee ajji poanicuana eya ca queajeapishana poani, comaya ca e shajja-ajjajji epojji pojjeama poaje. Oya jayojjaya ojjaña joya oja bacuaejja, oja bacuase pea-ai queajeanee ajji poanicuana eya ca queajeapishana poani, comaya ca e shajja-ajjajji epojji pojjeama poaje.
40010038	Ojjaña joya queanee posapo-ajja poanicuana ejo, jiquio ecua dejja acui ecuiata'apee o manomeecaje'yo meshiyasijje abosapo-ajja poani jayojja, comaya ca e shajja-ajjajji epojji pojjeama poaje. Ojjaña joya eya jayojja pea-ai jjashahuabaquime posapo-ajja cuana ca e shajja-ajjajji epojji pojjeama poaje.
40010039	Ojjaña joya ojayanei eba'ejjijo jjanahuequipoquianicuana comacuanaja eba'ejji peajja bacaje Eyacuiñajjiya. Ojjaña joya jjashahuabaquiajja ejjanahuequi'yojji emano'yojji ejo, Eyacuiñajjiya comacuanaja eba'ejji queapamenee bacaje.—
40010040	Jesosaa huohuitiicapoa cuana jama ba'a: —Ojjaña joya miquiana queapame ja'ajjequijji poanicuana eya pea-ai queapame ja'ajjequijji jayojja poani. Jamajjeya joya e queapame ja'ajjequijji poanicuaa Eyacuiñajji pea-ai e huoojeajji epo queapame pea-ai ja'acajjequiani.
40010041	Ojjaña joya Eyacuiñajjija esohuihuohuijji poani dejjaja esohuijo jjashajja-ajjaquijji poajecuaa jjeshecaje Eyacuiñajjija quia o queapame poanaje sosejje ma ecua o esohuihuohuijji poanicuaa jjeshecaje jama pea-aiya. Ojjaña joya dejja queapame ba'e ja'ajjequijji poanicuaa jjeshecaje Eyacuiñajjija quia o queapame poanaje sosejje ma ecua dejja queapame ba'yaniya jjeshecaje oya jayojja.
40010042	E'ejojonei eyaya quiana huohuiaña. Ojjaña joya enahuoe bisonei canecojo nequi quiajji poaje e shajja-ajjajji poanija eishijji jamatii oya esho'i poani ca'a-ama, comaaya jama quiajji poajeya jjeshecaje Eyacuiñajjija quia o queapame poanaje sosejje.— Jamaya huohuica-aniapoa cuana Jesosaa.
40011001	Majoya aje Jesosa oja babaca poani 12 huisome dejjacuana o poquijjijo huohuijeyomajje oya poquiapoa ma meshijo ba'ecacuana sohuihuohuiya. Ma meshiya provincia Galilea bajjani poa.
40011002	Juan ona iñajeanobiajji poanaje dejja ca ejjajeanobiaquijji equijo ejeanobia aniapoa. Majo aniya ohuaya shajja-ajjacapoa Quitojo ma ohua dejjaja ajjima'neineicuana acaquijo. Jamajjeya Juanya o shajja-ajjajji poanicuana huoojeacapoa o huohuiajjaa.
40011003	Juanja huoojea dejjacuaa Jesosa huohuiajjacañaquiapoa jama ba'a: —¿A'a miya ma Eyacuiñajjija esohuihuohuijji poacuaa huohuicapoquiapoaya jiquio poeyanaje? ¿A'a pojja'a mi ma pojjeama, pea ishoacajji pojja'a?—
40011004	Jesosaa saja-acapoa cuana jama ba'a: —Huacuaya quiana poqui'yocue Juan huohuiñaqui'yohua ojjaña jiquio miquiaa baña huisotii eya aña, ojjaña eya huohuiaña jiquio miquiaa shajja-ajjaña huisotii esohui pea-ai.
40011005	Oya huohuiñaqui'yocue eyaya cojjama'cuana queacojjaja'a pomee'yonaje. Jeo'yoajja anicuana eyaya jeomee'yonaje. Lepra epocuana eyaya oja yami jjajeameequi'yonaje. Jjashajja-ajjaquiajja poanajecuana queba eyaya jjashajja-ajjameequi'yonaje. Emano'yo jaacuana shequimee'yonaje. Aema'cuana poani eyaya esohui queapame huohuinaje Eyacuiñajjija huoojea poeyanaje o nahue'yohua.
40011006	Queabihuinee poanicuana joya pea jjashahuabaquime queaquehua po'yoajja ejo e jama poani bamajje.— Jamaya Jesosaa acapoa beca dejja Juan huohuiñaqui'yojji.
40011007	Majoya Juanja huoojea beca dejja poqui'yajo, Jesosaa majo anicacuana huohuicapoa Juanjo jama ba'a: —Miquianaya se-ejjama' meshiyasijje yahuajopishana poquinaje Juan baa. Majoya ¿ache dejja jayojja shai oya poaje jjashahuabaquinaje quiana? ¿A'a oya jiquio ecua siponeao beniya jeahuenacani jama oya poanaje? Oya ca jama pojjeama poanaje, pea jjashahuabaquime pocuaji'yoajja oya.—
40011008	Jesosaa huohuitiicapoa jama ba'a: —¿A'a ohuaya daqui queanahuenee huoshocani baa quiana poquinaje? Chojja. Miquianaja eba joya daqui queanahuenee huoshojji poanicuana caca oe emeshimeseja equijotii aniani.
40011009	Eyaya quiana huohuiajjaje o'oya. ¿Ache dejja jayojja shai oya poaje miquianaya jjashahuabaquinaje? E'e pojja'a miquianaya jjashahuabaquinaje oya Eyacuiñajjija esohuihuohuijji poani. E'e, oya e'ejojonei Eyacuiñajjija esohuihuohuijji queapamenee poani pea-ai. Ohuaya ma ecua yahuajonei Eyacuiñajjija esohuihuohuijji poacuaa esohui huohuicanequiapoa jama pojjeama huohuicanaje. Juanya caca oe pea esohui Eyacuiñajjija huoojea epoejjijo pea-ai huohuicanaje cuana meteamaneiya.
40011010	Yahuajonei Eyacuiñajjija esohuihuohuijji poacuaa esohui Juanjo huohuipea-aicapoa jama ba'a: “Eyacuiñajji jama poani ba'a: Mi huoojeajjimahuajo oe dejja huoojeaje mijo huohui epojji ebionei. Jiquio ecua dejjacuaa ejeojji chacocani epijajinei queapojjenee pea poejji, jama pea-aiya ohuaya mi poejjijo huohuicaje cuana mijo ejjashahuabaqui'yojji.”
40011011	E'ejojonei eyaya quiana huohuiaña chama'neinei pea dejja jjeya, yahuajonei pea-ai joya ecua Juan ona iñajeanobiajji poani jama pea-ai epojji. Eyacuiñajjiya Juan queapamenee bacani. Ojjaña joya Eyacuiñajjija huoojeajo jjashahuabaqui'yojji poanicuana ma ohua ojjañacuana huoojeacapoquianitii meshi Eyahuasijje epoqui'yojji cuanaya queapamenee Eyacuiñajjiya bacaje jiquio ecua ohua Juan bacani jama pojjeama, oya queapamenee.
40011012	—Juan ona iñajeanobiajji poanaje yahuajopishana poeyanaje esohuihuohuiya. O poeajo, jjeyaneitii pea-ai iyehuiso dejjacuaa Eyacuiñajjija esohui oya ojjañacuana huoojeapoquiajjitii poani esohuiya huohuimeejjima acani, oja esohui chama'yo pomeesa-acani.
40011013	Yahuajonei ojjaña Eyacuiñajjija esohuihuohuijji poacuaa, Moisesya pea-ai, huohuicanequiapoa quijje Eyacuiñajji ojjañacuana huoojeapoquiajjitii queaca'atii nequije. Oya esohuitiiya huohuicapoquiapoa cuaa Juan poeajo.
40011014	Oja tehue Eyacuiñajjija esohui acapoa cuaa yahuajonei Elías dejja poeje o'oya. Ma esohuiya Juanya apoa acanaje, oya epoe Elías jama epojji. ¿A'a jiquio esohui e'ejojonei poani baje quiaa?
40011015	Cua shajja-ajjasapoaniya quiaa jiquio esohui shajja-ajjaneicue.
40011016	—Jiquio jjeya eshe ba'ecacuana, ¿ae shai jayojja poani? Eyaya miquiana huohuije. Jiquio eshe ba'ecacuana jiquio ecua esho'iquiana plazajo quebanei po-ani jama. Onijje esho'inijje jama taaame poani ba'a:
40011017	“Ecuaaya dehue mianaje miquiana queabihui pojji, jamatii miquianaya majamajajjima poanaje. Chama' miquiana queabihui pomeejji poanaje. Majoya ecuana queayeno emano'yojo sohuicuayanaje miquiana queayeno pojji, jamatii miquiana pajjima poanaje” jamaya mimiani esho'iquiana. Jiquio jjeya eshe ba'ecacuana joya ecua esho'iquiana poani jama pea-aiya.—
40011018	Majoya Jesosaa fariseocuana, Moisesja tehuehuohuijjicuana huohuipea-aicapoa jama ba'a: —Juan bobi ijjiapojjima' nequinaje so'o Eyacuiñajjinijje emimijji. Uvajjajjana' pea-ai ishijjima acanaje ohuaya. Jamatii miquiaaya oya queapame pojjeama banaje. Oya eshahuamase yamijji poani quiaa anaje.
40011019	Majoya eya Dejjapojji epo poeyanaje. Eyaya pea pea bobicuana queabihuiya ijjiaña. Uvajjajjana' ishiaña. Jamatiijojoya quiana ejo pea-ai queabihui pojjeama poani. Ejo jama poani quiana ba'a: “Oya queabobinee. Oya quea-uvajjajjana'se. Oya jjapeepea-aiquiani dejjamimishicuananijje, Roma emeshimeseja yajji bejjo chichapoquiajji poaninijje pea-ai.” Miquianaya jama jjaniñebaquimeya poani ecuanajo. Ecuanaja echacojji queapame poani bamajje eya, Juan pea-ai Eyacuiñajjiya queajjashahuabaquija'a pomeecani miquianaja bacajji poanaje.—
40011020	Jesosaa dejjaja ajjima'neinei queahuiso acapoquiapoa pea meshicuanahuasijje. Jamatii ma meshicuanajo ba'ecacuana pea jjashahuabaquime posapo'yoajjanei poa oja mimishijo. Jamajjeya Jesosaa tecueacapoa ma meshicuiñajjicuana jama ba'a:
40011021	—¡E'ejojonei miquianaya Corazincuiñajjicuana, Besaidacuiñajjicuana queaneenee Eyacuiñajjiya pomeecaje'yo miquianaya pea jjashahuabaquime po'yoajjatii poanajejojoya miquianaja mimishijo! Ecuea dejjaja ajjima'neineicuana Tirocuiñajjicuanaja ebajji, Sidoncuiñajjicuanaja ebajji pea-ai ea poanajejojjemo macuiñajjicuana pea jjashahuabaquime poca'yoquiae oja mimishijo. Macuiñajjicuaa daquisha'a o queayeno poani oja mimishijo jjabaquijji huoshocaquiae, cuaquipohui pea-ai oja sapajo iyacaquiae.
40011022	E'ejojonei eyaya quiana huohuiaña, quijje ojjaña meshijo ba'ecacuanaja mimishi ja'anei Eyacuiñajjiya huohuicaje'yo o queaneenee pomee'yojji epojja poeajo miquianaya Corazincuiñajjicuana, Besaidacuiñajjicuana pea-ai Eyacuiñajjiya queaneenee pomeecaje'yo. Ma ecua ohuaya Tirocuiñajjicuana, Sidoncuiñajjicuana queaneepishana pomeecaje'yo jama pojjeama quiana pomeecaje'yo.
40011023	Miquianaya pea-ai Capernaúm meshijo ba'ecacuana queaca'a jjabaquiani Eyahuasijje epoqui'yojji nisho. Chojja de, jama pojjeama quiana poaje'yo. Eyacuiñajjiya miquiana jeajeameecaje'yo Cuaqui-aiyasijje. Eyaya miquianaja meshijo nequiya dejjaja ajjima'neinei anaje jamatii miquiana jjashahuabaqui'yoajjanei poanaje ejo. Yahuajonei ecuea dejjaja ajjima'neineicuana eapea-ai poanajejojjemo Sodoma meshijo nequiya macuiñajjicuana pea jjashahuabaquime po'yoquiae oja mimishijo, oja meshi queapametii anipoquiquiae, jjeya pea-ai.
40011024	Jamajjeya quijje epojja ojjaña meshijo ba'ecacuanaja mimishi ja'anei Eyacuiñajjiya huohuicaje'yo o queaneenee pomee'yojji poeajo Eyacuiñajjiya quiana queaneenee pomeecaje'yo ma ecua ohuaya Sodomacuiñajjicuana queanee pomeecaje'yo jama pojjeama— jama tecueameya acapoa.
40011025	Majoya aje quijje Jesosa mimiapoa oja Chiinijje jama ba'a: —Ecue Chii eyaya miya bihuiaña. Miya Emeshimesenei poani, ojjaña Eyajo ani meshijo pea-ai miyaya huoojeapoquiañatii. Dejjacuana joya oyaneitii queasapaja'a poani jjabaquiajja cuana, esho'iquiana jama, miyaya comacuanaya bameesahuanaje miquea ejjashahuabaquijjicuana. Joya oyaneitii queasapaja'a jjabaquijjicuana, joya etii poanija huohuimajamajapoanicuana pea-ai comacuanaya miquea bameesahuajjima poanaje.
40011026	Jama pomeesaya miyaya anaje ma dejjacuanaya, ecue Chii.— Jama mimimeya poa Jesosa oja Chiinijje.
40011027	Majoya Jesosaa o shajja-ajjajji poanicuana huohuicapoa jama ba'a: —Ecue Chiiya ojjañatii aquianacuana eya quiacanaje. Chama'neinei dejja e baneineijji poani achajja eya Ebacuaejja nequi. Ecue Chii oeneija caca oe eya ebaneinei. Oya jayojjaya che oema'neicuanaja ecue Chii ebaneinei. Ecuea, Ebacuaejja oeneija caca oe oya ebaneinei. Ecuea epeejjicuaa cua eya bameesa-anaje cuaaya ecue Chii queaja'a bacaje.
40011028	Eque quiana oe poecue ojjaña joya queayenotii jjashahuabaquipoquiani miquianaja eba'ejji queacamajanee poanijo. Eyaya quiana yenoama pomeeje'yo, jomishocameeje pea-ai.
40011029	Miquiaaya jiquio eya huohuiaña esohui shajja-ajjaneicue. Jiquio ecua acuibiquie ana-aiya oja piquisajo huanameecani yugo bajjani o camaja-ama ojee echacochacojji, jama pea-aiya pocue e shajja-ajjajji epojji enijje echacochacojji. Eya ca iña quenequenecuajiajjanei. Eya miquiana chacomeesahuajji queapamenee poani. Majoya quiana eyaya quijje yenoama pomeeje'yo eyamiquipajje.
40011030	Ecuea esohuicuana yugo jama poani miquianaja queacamaja pojjeama ebapoquiajji. Ecuea echacojji pea-ai queacamajanee pojjeama eapoquiajji jjabaquije quiana aquianacuana queabiquie eabojji jama pojjeama oya poani.—
40012001	Majoya aje quijje ejomishocajji sábado epojjajotii Jesosa o shajja-ajjajji poanicuananijje anosoai ani queyiyesamaneijje poquiapoa. Majje poquijeya o shajja-ajjajji poanicuaa queashoe pomajje anosoai oepojji sajacananapoa majotii oja ijjiajji.
40012002	Beca fariseo dejjacuaa o shajja-ajjajji poanicuaa anosoaiso' ijjiacani bamajje Jesosa huohuiajjacapoa jama ba'a: —¿Apiojji shai mi shajja-ajjajji poanicuaa anosoai sajacani? Miquiana ejomishocajji epojja shahuaba'yoajja.—
40012003	Jesosaa fariseocuana saja-acapoa jama ba'a: —¿A'a miquianaja epajea'yo esohuicuana etehue jaa ma yahuajonei Davidya, onijje nequicapoa dejjacuaa pea-ai acapoa queashoenee pomajje?
40012004	David nobiquiapoa Eyacuiñajjija daquiequi aniyasijje. Ma daquiequijo ani pahuicuana Eyacuiñajjiyasijje quia Davidya ijjiacapoa. Ma onijje nequica dejjacuana ohuaya quiapea-aicapoa. Eyacuiñajjija esohui Moisesja tehuecuana ca jama poani ba'a: “Eyacuiñajjija equi-aijo chacochacopoquiani dejjacuanajanei ma pahui ijjiacajji.” Jamaya Eyacuiñajjija esohui poani. Ma pahui ca Davidja, onijje nequicaja pea-ai ijjiaca-ajja poa.
40012005	Oya jayojja miquianajaya eba Moisesja tehuecuana Eyacuiñajjija esohui. Eyacuiñajjija equi-aijo echacochacopoquijji poanicuana ejomishocajji sábado epojjajotii chacochacopoquiani Eyacuiñajji anijji equi-aijo ani jamatii oya queamimishi pojjeama poani.
40012006	Bacue, jjeya quiana eyaya pea esohui huohuije queapamenee jiquio ecua esohui Eyacuiñajjija equi-aijo nequiya achajja chacome acajji huohuicani cuaa jama pojjeama.
40012007	Jiquio esohui eyacua queapamenee jama poani ba'a: “Miquianaja quia ehuone enaa jehui'yo mahuisoneitii pojjeama eya basapoani.” Eyaya bapea-aisa-aña miquiaaya ojjañacuana queapame apoquiaña joya queamimishi poanaje pea-ai. Jiquio esohui queapamenee miquianajaya queaja'a poanijojjemo jiquio e shajja-ajjajji poanicuaa anosoai sajacajo miquianajaya oya niñebajjima pome.
40012008	Ejomishocajji sábado epojjajo ae pocajji, ae poca-ajja eyaya Dejjapojji epohua huohuipoquiajetii— jamaya poa Jesosa.
40012009	Majo ani Jesosa nobiquiapoa majo ba'eca judiocuanaja equi-ai ejjachichaquijji aniyasijje.
40012010	Ma equi-ai ejjachichaquijjijoya aje oe dejja meshahuama'yo poani aniapoa. Majoya a'a oya Jesosa shajjama' jayojja poaje ebajji, etii poanicuanaja enapameejji pea-ai huohuiajjacapoa majo nequicacuaa jama ba'a: —¿A'a acuae dejja queamano jaa jjeya jiquio ejomishocajji sábado epojjajotii jja-ajameequica'yojji? ¿Yajja Moisesja tehuecuana poani emanocuana jja-ajameequi'yojjijo quio epojja sabadojo?—
40012011	Jesosaa saja-acapoa cuana jama ba'a: —Miquianaja oe jiquio anija oveja oquequiajo jjani queadoeyasijje ejomishocajji sábado epojjajotii, ¿yajja quiaa aje'yo? ¿A'a miquiana poquije o jjequisohua'yohua jamatii ejomishocajji epojja poanijotii? E'e, poquije quiana.
40012012	Esenijje dejjacuana caca oe queanahuenee poani, ovejacuana ca nahueamapishana. Jamajjeya oe peacuana queapame acapoquijji ejomishocajji epojjajo pea-aitiiya.—
40012013	Majoya Jesosaa dejja meshahuama'yo poani jama acapoa ba'a: —¡Miquea eme jeaapihuihuicue!— Ohua oja eme jeaapihuihuicajeahuajotii oya meshahuajji ponana'yapoa. Ma ecua pea mejje queapamenee nequi jama pea-aiya Jesosaa pomeeca'yapoa pea emejje meshahua'yojji.
40012014	Majo aniya fariseo dejjacuana oopana cuayaqui'yomajje jjaquecuapanacooquiapoa Jesosajo o manomee'yojjijo.
40012015	Majoya aje Jesosa fariseo dejjacuaa oya quehuajje quecuapanacani shajja-ajjamajje pea meshiyasijje poquiapoa. Queahuisocuaa oya equijje acapoquiapoa ma meshiyasijje. Ojjaña majo emano jaacacuana Jesosaa jja-ajameequica'yapoa.
40012016	Jesosaa huohuineicapoa oja jja-ajameequi'yocuana oya Jesosaja jja-ajameequi'yo ja'anei huohuipojjima'tii epojji.
40012017	Jamaya Jesosaa huohuineicapoa cuana ma ecua yahuajonei Eyacuiñajjija esohuihuohuijji poa Isaías dejjaa tehuecapoa esohui jamaya. Jama tehuemeya ohuaya acapoa ba'a:
40012018	“Eyacuiñajji jama poani: Jiquio yani ejo chacochacopoquiani dejja ecue babaca e'ejojonei. Ecuea oya queajeaneenee poani. Eya ojo queabihuinee poani pea-ai. Eyaya ecue Dojjoshahuapame huoojeanobiaje oque. Jamajjeya ohuaya ecuea ejjashahuabaquijjicuana queaja'anee huohuicaje ojjañajaajjicuanahuasijje.
40012019	Ohuaya jjamimicuiajeanobiaquijjimaneiya sohuihuohuicaje cuana. Oya taaajjima poaje pea-ai ona ejjachichaqui ani queaquene pomeejji. Ejeojjijje poquianicuaa oya shajja-ajjajjima acaje oya queamimisajea epojji pojjeamajojoya.
40012020	Joya queayenonee poanicuana ojaya etecueajji pojjeama poaje. Pea joya ca'a-ama poanicuana ojaya ejaabichameequi'yojji pojjeama poaje pea-ai. Ohuaya Eyacuiñajjiija esohui queaja'a bameesahuacapoquijetii cuana ojo jjashajja-ajjaqui'yajo.
40012021	Ojjaña meshiyasijje majo ba'ecacuana queahuiso e'ejojonei jjashahuabaquicaje'yo ojo, quijje ohuaya comacuanaya nahuecaje'yo” jamaya tehuecapoa Isaiasya yahuajonei.
40012022	Majoya aje quijje dejja cojjama'yo, mimi'yoajja pea-ai eshahuamase yamijji yecapoa cuaa Jesosaque. Ma pojjajotiiya Jesosaa oya jjacojjaja'ameequica'yapoa, mimimeepea-aica'yapoa.
40012023	Majo anicacuana Jesosaa dejja mimimeeca'yonaje bamajje jjabaneineiquicapoa ojo. Jama mimime poa cuana oopana ba'a: —¿A'a shai joya Davidja osecua Eyacuiñajjija huoojea jiquio eseya ishoa-ajjañaya?—
40012024	Fariseo dejjacuaa majo anica jama mimime poani Jesosajo shajja-ajjamajje jama acapoa cuana ba'a: —Beelzebuhua, e-eshahuamasecuanamese poaniya, Jesosa queaca'a pomeecani eshahuamasecuana cuayameequi'yojji dejjacuanaja yamijo nequi.—
40012025	Jesosaja ca ebatii poa o niñebajjicuanaja ejjashahuabaquijji ojo. Jamajjeya Jesosa jama poa ba'a: —Chojja de, majo pojjeama eyaya eshahuamasecuana huoojeacuayajea'yaña. Bacue, oecuiñajjicuana onijjejaajjineinijje jjaquecuaquimajje jjachamaquipoquije'yo cuana. Enequitiijji pojjeama oya pea jjashahuabaquime poanijjejojo. Oya jayojja pea-aiya dejja oja huapa pojjeamacuananijje jjaquecuaquimajje jjachamaquipoquije'yo.
40012026	Ebionei eshahua Satanás bajjani ojayanei eshahuamasecuana huoojeacuaya'yojji poanijjemo, oya Satanás queaca'a ojjañacuana huoojeapoquiajji pojjeama pome. Oya jamajjemo queaca'atii pojjeama pome.
40012027	E'ejojonei miquianaya ejo jjaniñebaquiani jama ba'a: “Beelzebuhua oya Jesosa queaca'anee pomeecani eshahuamasecuana huoojeacuaya'yojji epojji” jamaya quiana poani ejo queaquehuaneenee. Miquiaaya eya jama aña Beelzebuya eya queaca'a pomeecani. Jamajjeya, ¿aya shai mi shajja-ajjajji poanicuana queaca'a pomeecani eshahuamasecuana cuayameequi'yojji epojji? Mi shajja-ajjajji poanicuanaja eba miquianaya caca oe queaquehuatii jjashahuabaquiani ejo.
40012028	Eyacuiñajjija Edojjoshahuapameya caca oe eya queaca'a pomeecani eshahuamasecuana huoojeacuayajea'yojji epojji, Beelzebuhua pojjeama. Ohuaya eya queaca'a pomeecani bamajje miquiaa queaja'a bapea-aije Eyacuiñajji ojjañacuana huoojeapoquiatiisapoani jjeya.
40012029	—Bacue, ¿yajja pomajje dejja queaca'a poanija equiyasijje nobiquicajji oja aquiana siiya? Ebionei dejja queaca'a poani jeyocajji. Majoya oja aquianacuana siicajji. Jamatii jeyojjima nequiya ohuaya oja aquiana siimeejjima acaje.
40012030	—E'ejojonei eyaya quiana huohuiaña. Ojjaña joya ecuea ejjashahuabaquijji asapo-ajjanei poanicuaa ecuea echacojji pea-ai ameejjima acani. Joya peacuana eque poemeesapo-ajja poanicuaa comaaya peacuana quea-ehueshatii nequimeecani pea-ai.
40012031	—Jamajjeya eyaya quiana huohuiaña ojjaña pea pea mimishicuana, esohui queatai dejjacuaa acani pea-ai Eyacuiñajjija cuijeaca'yojji. Joya queatainee mimiani Eyacuiñajjija Edojjoshahuapamejo caca oe comaja mimishi ecuijea'yojjitii pojjeama poaje.
40012032	Dejjacuaa eya Dejjapojji epo niñebacajo Eyacuiñajjija coma mimishi cuijeaca'yojji. Eyacuiñajjija Edojjoshahuapame niñebacajo caca oe coma mimishi ecuijea'yojjitii pojjeama poaje'yo jjeya, quijjenei pea-ai.—
40012033	Jesosaa huohuitiicapoa cuana jama ba'a: —Acui queapame nequianija oja jjajja queapame queabiquia pea-ai poani o jayojjaya. Ojjaña acuicuana joya peajja nequianija ojaya ejjajja pea-ai peajja poani, ijjiaca-ajja. Ojjaña acuicuana bacajji oja ejjajjajo.
40012034	¡Miquianaya peyo quease'nee poani jayojja! ¿Achajjajo quiaa queaja'a huohuije cuana queamimishitii poaniya? Achajjapishana. Miquianajaya ejjashahuabaquijjinei queaquehua queahuisonee nequiani esapadojjojo, jamajjeya esohui queaquehua jeacuayapoquiañatii quiaa enabajje.
40012035	Dejjacuaa joya queapame ba'yaniya esohui queapame acapoquiani oja ejjashahuabaquijji queaja'a poaniyajjejojoya. Dejjacuana joya queamimishi poani ca esohui queatai mimipoquiani oja ejjashahuabaquijji queaquehua poanijjejojoya.
40012036	E'ejojonei eyaya quiana huohuiaña. Quijje epojja ojjaña meshijo ba'ecacuanaja oja mimishi ja'anei Eyacuiñajjiya huohuicaje'yo o queaneenee pomee'yojji poeajo miquiaaya shajja-ajjaje'yo achehuiso esohui queatai mimica-ajja quiaa apoquianaje eshe nequiya quijje queaneenee epo'yojji.
40012037	Jamajjeya quiana Eyacuiñajjiya bacaje ehuohui'yojji ma miquiaaya eshe nequiya apoquianaje miquianaja enabaa a'a queapame, a'a queamimishi quiana ba'epoquinaje.—
40012038	Majoya aje fariseo dejjacuaa, Moisesja tehuehuohuijji poanicuaa pea-aiya Jesosa huohuicapoa jama ba'a: —Esohuihuohuijji, ecuaaya miya pea dejjaja ajjima'neinei aje basa-ao'oyaña.—
40012039	Jesosaa saja-acacuanapoa jama ba'a: —Miquianaya caca oe jjeya jiquio meshijo ba'e queamimishica'anee poani. Eya quiaa huohuiajjamajamajaña ecuea dejjaja ajjima'neinei ecuea eajji miquianajaya a'a eya e'ejojonei Eyacuiñajjija huoojea poani ebajji. Chojja, Eyacuiñajjiya eya jama ameejjima acaje. Oenei caca oe eyaya aje. Ma ecua yahuajonei esohuihuohuijji Jonás acapoa jama pea-aiya eya poaje.
40012040	Yahuajonei Jonás jai-aija see-aijo ba'yapoa tres cahuime huiso majotiiya. Oya jayojja pea-ai eya Dejjapojji epo jaaje tres cahuime huiso meshidojjojo.
40012041	Quijje epojja ojjaña meshijo ba'ecacuanaja oja mimishi ja'anei Eyacuiñajjija ehuohui'yojji poeajo Ninivecuiñajjicuaa ma yahuajonei Jonasja esohui shajja-ajjacapoa cuaa shequi'yomajje jiquio jjeya eshe queamimishitii ba'ecapoquianicuana huohuicaje'yo ja'anei oja mimishi. Macuiñajjicuana yahuajonei eshe nequiahua Jonasya sohuihuohuicajje pea jjashahuabaquime poca'yapoa oja mimishijo. Bacue, jiquio jjeya eya huohuiaña esohui queaja'anee ma ecua yahuajonei Jonasya huohuicapoa jama pojjeama, queaja'apishana. Jamatii quiana ecuea esohui shajja-ajjasapo-ajjanei poani. Jamajojoya aje quiana macuaaya miquianaja mimishi ja'anei huohuicaje'yo
40012042	Quijje epojja ojjaña meshijo ba'ecacuanaja oja mimishicuana ja'anei Eyacuiñajjija ehuohui'yojji poeje. Ma pojjajo emeshimese eponaa ma yahuajonei ba'yapoa shequi'yomajjeya, jiquio jjeya eshe queamimishitii ba'ecapoquianicuana huohuicaje'yo ja'anei oja mimishi. Ma epona yahuajonei eshe aniahua queahueshaneenee eeno poeanimijijje poeapoa emeshimese Salomonya esohui queaja'anee huohuicaje shajja-ajjaa. Jiquio jjeya eya huohuiaña esohui ca queaja'anee poani ma ecua yahuajonei Salomonya emeshimese epona huohuicapoa esohui jama pojjeama, queaja'apishana.—
40012043	Jesosaa huohuitiicapoa cuana jama ba'a: —Oe eshahuamase dejjaja yamijo nequi ehuoojeacuaya'yo poquiani meshi queajabohuasijje majotii ani'yohua nisho. Majoya o ani'yojji epojji meshi chama' bamajje oya jjashahuabaquiani jama ba'a:
40012044	“Eya huacuaya poquije'yo dejjaja eyamiyasijje, ma e anicoojji poanajeyasijje.” Ma o anicoojji poanaje dejja ojaya equi jayojja bacani. Jamajjeya oya huacuaya epoqui'yojji o anicoojji poanaje dejja shahuaba'yomajje poquije'yo. Jiquio ecua equi ecuiashaba'yo queaboejea ani jayojja eshahuamaseya dejjaja yami se-ejjama'yo ani bacañaje'yo.
40012045	Jamajjeya ma eshahuamaseya pea onijje eshahuamasecuana, siete huisome queamasenee, ma dejjaja yamiyasijje ojee onijje enobipea-aiquijji dojocaje. Majoya dejjaja eyamiyasijje nobiqui'yomajje queacamajanee, queanee pea-ai dejja acaje eshahuamasecuaa, ma ecua ebionei oya oenei eshahuamase yamijji poanaje jama pojjeama oya acaje. Oya jayojja jiquio jjeya queamimishitii ba'ecapoquiani cuana queanee, queacamaja pea-ai ba'epoquije.—
40012046	Majotii Jesosaa ona sohuihuohuicaquijotii oja nae, oja chahuacuana pea-ai poeapoa o baa. Oya esecuejotii nequiñapoa Jesosanijje emimijji.
40012047	Majoya aje oe dejjaa Jesosa huohuicapoa oja naejo. Jama acapoa ba'a: —Mique nae, mique chahuacuana pea-ai poeyanaje, esecuejo nequi, mi basapoani.—
40012048	Jesosaa ca dejja ma o huohuijji poanaje jama acapoa ba'a: —Eyaya huohuije ache ecue nae poani, ache ecue chahuacuana poani pea-ai.—
40012049	Majoya Jesosaa me huohuicapoa o shajja-ajjajji poanicuana. Jama acapoa o shajja-ajjajji poanijo ba'a: —Jiquio anicacuana caca oe ecue nae jayojja, ecue chahuacuana jayojja poani pea-ai.
40012050	Ojjaña joya ecue Chiija Eyajo nequija esohuijo jjashajja-ajjaquijji poanicuana comaya caca oe ecue nae jayojja, ecue chahuacuana jayojja, ecue jjo'icuana jayojja pea-ai poani— jamaya poa Jesosa.
40013001	Ma pojjajotiiya Jesosa equijo ani cuayaquimajje baesahuajo oya anioqueñaquiapoa.
40013002	Queahuisoneecuana jjachichaquicapoa o anijo. Jamajjeya Jesosa oe bishe'aiyasijje nequisohuaquimajje aniapoa majo aniya esohui ehuohuijji. Dejjacuana, eponacuana ma ojo ejjachichaqui ca baesahua meshijajijotii anicapoa.
40013003	Majo aniya Jesosaa esohui huohuica-aniapoa cuana pea esohuicuana ebameesahuajjijo. Jama huohuime acapoa cuana ba'a: —Oe dejja eso' jeaajajji poani poquinaje oja queyasijje eso' jeaajaa.
40013004	Majoya ohua eso' jeaajacajje becacuana eso' oquequinaje ejeojjiyasijje. Majoya quijjepishana cuichojjicuaa anioquecuajimajje eso'cuana ijjiaca'yonaje ejeojjiyasijje eoquequi ani.
40013005	Pea eso'cuana ca ohua jeaajacajje pea meshi meicuana anicabiajje meshi oepojji aniyasijje oquequinaje. Majo aniya eso' pohuacuajiajja'yonaje meshi oepojji aniyasijje.
40013006	Majoya eshequiya jaasohuamajje eso' epohua-ajja'yo nequi dahuayaaca'yonaje, oja sajja nequinobiquijjima poanaje meshi oepojji anijojoya.
40013007	Pea eso'cuana ca ohua jeaajacajje acuishatatasajjatejjee ani meshiyasijje oquequinaje. Majoya eso'cuana acuishatatatejjee ojee pohua'yajo acuishatataa oya queyaca'yonaje. Jamajjeya oya tii'yoajja poanaje, jjajja-ajja poanaje.
40013008	Pea eso'cuana ca ohua jeaajacajje meshi queapamenee aniyasijje oquequinaje. Jamajjeya majo nequi pohua'yomajje queajjajjahuisonee poanaje tii'yomajje. Becacuana ecuijo ejjajja queaso'huisonee poanaje, 100 huisome, pea ca 60 huisome, pea ca 30 huisome eso' poanaje.
40013009	Cua shajja-ajjasapoaniya quiaa oe shajja-ajjaneicue jiquio esohui.—
40013010	Majoya aje o shajja-ajjajji poanicuaa Jesosa huohuiajjacapoa apiojji ohuaya pea esohui ebameesahuajjijo huohuicani cuana.
40013011	Jesosaa saja-acapoa cuana jama ba'a: —Eyacuiñajjiya miquianayanei queaja'a bameesahuacani ojaya ejjashahuabaquijjicuana. Achajja poaje quijje ohua ojjañacuana huoojeacapoquianitiijo bameepea-aicani ohuaya. Jiquio peacuanaja ca Eyacuiñajjija ejjashahuabaquijjicuana ebajjitii pojjeama poaje.
40013012	Ojjaña joya Eyacuiñajjija esohuijo jjashajja-ajjaquisapoanicuanaja comacuanajaya queaja'anee popoquije oja esohui. Eyacuiñajjiya comacuanaya queaja'anee bameesahuacaje oja esohui. Joya Eyacuiñajjija esohuijo jjashajja-ajjaquisapo-ajja poanicuana caca Eyacuiñajjiya cua ojaya queaja'apishana poani esohui pajeameecaje'yo, queaquehua pomeecaje'yo. Joya ecua aema'neija oepojji oja aquiana peaa jjesheca'yani, jama pea-ai Eyacuiñajjija esohui acaje'yo
40013013	Jamajojoya aje eyaya huohuiaña pea esohuicuana onajaya queaquehuatii epojji. Macuanaya cojjajji jjabaquijji poani jamatii queaja'a jjabaquiajja. Oya jjashajja-ajjaquijji pea-ai poani jamatii e'ejojonei jjabahuejjaneiquiajja.
40013014	Yahuajonei Eyacuiñajjija esohuihuohuijji poa Isaías dejjaa esohui tehuecapoa ojo jama ba'a: “Esohui queahuiso shajja-ajjamajamajacaje cuaa jamatii ojaya queaquehuatii popoquije. Jjabaquipoquijetii jamatii ojaya queaja'a ebajji pojjeama poaje.
40013015	Jiquio meshijo ba'ecacuanaja oja sapadojjo queaquehuanee poani. Oja shajjahuejja enoco jayojja poani cuanaja. Oya ecojjacahui jayojja ba'eca. Jiquio ba'ecacuana jama pojjeama poanijjemo queaja'anee jjabaquime, queaja'a jjashajja-ajjaquipoquime, queaja'a jjashahuabaquime pome, pea jjashahuabaquime po'yome pea-ai ejo o nahue'yojji epojjijo.” Jama tehuemeya yahuajonei esohui acapoa. Ma ecua ohua tehuecapoa jayojja pocanaje cuana.—
40013016	Majoya Jesosaa o shajja-ajjajji poanicuana huohuipea-aicapoa jama ba'a: —Miquianaya caca oe queabihuinee poani miquianaja ecojjaaneiya esohui queaja'anee bañajojoya, miquianaja eshajjahuejjaneijje esohui queaja'a shajja-ajjañajojoya pea-ai.
40013017	E'ejojonei eyaya quiana huohuiaña queahuiso Eyacuiñajjija esohuihuohuijji poacuaa, pea judío dejjacuaa ma queapamenee poacuaa pea-aiya queaja'a basa-acapoa jiquio miquiaaya jjeya queaja'a baña esohuiya. Yahuajonei ojaya bajjimaneitii poa cuanaja. Jiquio miquiaaya jjeya queaja'a shajja-ajjaña esohui macuaaya shajja-ajjasa-acapoa, oya esohuiya. Yahuajonei ojaya shajja-ajjajjimaneitii poa cuanaja.—
40013018	Jesosaa huohuitiicapoa cuana jama ba'a: —Shajja-ajjaneicue jiquio eya jjeya huohuije esohui yajja poanijje eso' jeaajajji poani dejjajo.
40013019	Esohui Eyacuiñajji ojjañacuana huoojeapoquiajjitii poanijo shajja-ajjacani cuaa, jamatii ojaya queaquehuatii poani cuanaja yajja poanijje shai coma esohui. Oya jiquio ecua eso'cuana ejeojji jaahuasijje oquequiani majoya cuichojjicuaa ijjiaca'yani jamaya. Edosiquiaa esohui queapame oja sapadojjojo nequi eshajja-ajja pajeameecuajica'yani, chama'yo pomeecani.
40013020	Ma pea eso'cuana mei anicabiajje meshi oepojji aniyasijje oquequinaje joya ecua dejjacuana, eponacuana pea-ai Eyacuiñajjija esohui shajja-ajjamajje queabihuinee jjashahuabacuajiquiani jama.
40013021	Majoya ohuaya Eyacuiñajjija esohui queapame oja sapadojjohuasijje nequimeejjimatii acani. Jiquio ecua meshi oepojjijo esajja nobiquijjima poani jama pea-aiya oya poani. Majoya quijje oya Eyacuiñajjija esohuijo peacuaa queanee acajje, queacamajanee acajje pea-ai ohuaya cajaa acuajica'yani Eyacuiñajjija esohui.
40013022	Ma pea eso'cuana acuishatatasajjatejjee ani meshiyasijje oquequinaje joya ecua dejjacuana, eponacuana pea-ai Eyacuiñajjija esohui shajja-ajjamajje jjashahuabaqui'yani jama. Majoya quijje oya jiquio meshijo ani eba'epoquijji aquianajo, echacojjijo pea-ai jjashahuabamajamajaquipoquiani. Oya queabejjohuiso pomajje queabihui epoaje'yotii poso jjabaquiani macuanajoya. Jamajjeya Eyacuiñajjija esohui oja sapadojjojo nequi pajeaca'yani ohuaya, nequimeejjimatii acani. Jiquio ecua ebanacuana acuishatatatejjee pohua'yo jjajja-ajja poani, jama pea-aiya oya ba'epoquiani.
40013023	Ma pea eso'cuana meshi queapameneeyasijje oquequinaje joya ecua dejjacuana, eponacuana pea-ai Eyacuiñajjija esohui shajja-ajjamajje e'ejojonei jjashahuabaqui'yani oja esohuijo jamaya. Oya Eyacuiñajjijo queaja'a ba'epoquiani jiquio ecua ecuicuana queaso'huisonee poani, jama pea-aiya oya ba'epoquiani. Beca ecuijo queaso'huisonee, 100 huisome eso' poani, pea cuijo ca iyehuiso 60 huisome eso' poani, pea ca 30 huisome eso' poani jama pea-aiya ba'epoquiani cuana.—
40013024	Jesosaa pea esohui ebameesahuajjijo huohuicapoa cuana jama ba'a: —Achajja poaje quijje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a, ma ecua oe dejjaa oja quejo eso' queapame banameecanaje jamaya.
40013025	Majoya quijjepishana oe mecajje ojjaña ecahui jaajo pea dejja o botiamanei ajji poaniya quehuapoemajje siponeso' queatai anosoai jama banacahuanaje mecajje oja anosoaitejjee.
40013026	Jamajjeya anosoai sipone queatai so'tejje ojee pohua'yonaje. Oya jayojja pea-ai tii'yonaje. Majoya quijje anosoai jjajjajo bacanaje cuaa sipone queatai ojee tii'yonaje anosoaitejjee.
40013027	Jama ojee tii'yonaje bamajje ma ojo chacochacoanicuana poquinaje equemese huohuiya. Jama acanaje oya ba'a: “Miyaya eso' oopana queapame quejo banameenaje. ¿Yajjajje shai sipone queatai majo pea-ai ojee pohua'yonaje?”
40013028	Equemeseya saja-acapoa cuana jama ba'a: “Joya e botiamanei ajji poaniya ojee eso' quehuabanacahuanaje.” Majoya oja que chacojji poanicuaa oya huohuiajjacanaje jama ba'a: “¿A'a ecuana poquimeesa-aña ma sipone queatai nequi ojee pohua'yo chiyojea'yohua?”
40013029	Ohuaya equemeseya jama saja-ame acapoa cuana ba'a: “Chojja, a'a ma sipone queatai epohua'yo nequi chiyojeaqui'yojji. Anosoai ojee nequi chiyojea'yochana.
40013030	Majotiiya ojee catiiqui'yosahua anosoai ejahuajji. Majoya eyaya esejja'yojji poanicuana huohuije ebionei sipone queatai ojaya echiyojea'yojjijo. Sipone queatai chiyojea'yomajje ojee yica'acaje cuaa edahuajeajji. Majoya anosoai jjajjajeyomajje equiyasijje ejjajja iyanobiacaje cuaa majo eanipoquijji.”—
40013031	Jesosaa pea esohui ebameesahuajjijo huohuipea-aicapoa cuana jama ba'a: —Ae jayojja poaje quijje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a: ma ecua dejjaa oenei eso' mostaza bajjani banacanaje oja quejo jamaya.
40013032	Jiquio mostazaja eso' queabisonee pea eso'cuana jama pojjeama che bisoneinei. Majoya quijje pohua'yomajje queaquemonee tiipoquiani pea ebanacuana jama pojjeama. Oya quea-aonee tii'yani pea acuicuana queaquemo jayojja pea-ai. Jamajojoya aje cuichojjicuana oja aahuasijje anioquequiani jomishocaa.—
40013033	Jesosaa pea esohui ebameesahuajjijo huohuipea-aicapoa cuana jama ba'a: —Ae jayojja poaje quijje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a: jiquio ecua pahui shejjeemeejji poani jamaya. Eponacuaa oepojjinei pahui shejjeemeejji iyacani harina queahuisohuasijje pahui yajji. Jamatiiya oepojjineiya ojjaña harina eiñahuahuo shejjeemeejeyocani— jama huohuimeya acapoa cuana.
40013034	Jesosaa esohui ebameesahuajji oopana huohuicapoquiapoa cuana. Pea esohuicuana pojjeama ohuaya huohuicapoa.
40013035	Ohuaya jamaya esohui huohuicapoquiapoa cuana ma ecua yahuajonei esohuihuohuijji poa dejjaa tehuecapoa ojo jama ba'a: “Eyaya pea esohuicuana ebameesahuajjijo huohuipoquiaje cuana. Eyaya jjeya queaja'a bameeje esohuicuana ma yahuajonei meshi panacoocajeahuajo bajjimanei poa cuanaja esohuiya.”
40013036	Majoya Jesosaa esohui huohuijeyomajje majo anica ejjachichaqui jiñaca'yapoa equiyasijje nobiquiya. Equijotii ani o shajja-ajjajji poanicuana jjanequichipiquiapoa Jesosa huohuiajjajji oja esohui ebameesahuajjijo. Yajja poanijje shai oja esohui sipone queatai ojee tii'yonajejo anosoaitejjee ojaya queaja'a ebajji Jesosa huohuiajjacapoa cuaa.
40013037	Jamajjeya Jesosaa queaja'a huohuicapoa cuana yajja poanijje oja esohui jama ba'a: —Jiquio eso' queapame banameejji poani caca eya Dejjapojji epo.
40013038	Oja que jiquio ecua ojjaña meshicuana poani jama. Eso' queapame poani joya ecua dejjacuana, eponacuana pea-ai Eyacuiñajjija esohuijo jjashahuabaqui'yani jama. Comacuanaya jjabaquiani Eyacuiñajji eomese poanijo o huoojeapoquiajjitii poani. Sipone queatai ojee tii'yonaje joya ecua dejjacuana edosiquianaja epeejjitii poani jamaya.
40013039	Ma equemese botiamanei ajji poanaje dejja ma quehuajje sipone queatai banahuajji poanaje caca oe edosiquiana jamaya. Oja bana anosoai jahuajo apoa esejja'yojji jiquio ecua oe-ejjenei epojjajo meshi oe poaje'yo jamaya. Jiquio esejja'yojji poanicuana Eyacuiñajjija angelcuana jama pea-aiya poani.
40013040	Ma ecua sipone queatai yica'amajje dahuajeacanaje cuaa jama pea-aiya Eyacuiñajjiya oja angelcuana ameecaje'yo ojjaña joya ojo jjashahuabaqui'yoajjanei poanajecuana oe-ejjenei epojja meshi chama'yo poajo.
40013041	Eyaya Dejjapojji epohua ecue angelcuana huoojeaje ojjaña joya queamimishitii ba'epoquianicuana, joya pea queamimishi pomeejji poanicuana pea-ai queahueshatii nequimee'yojji ojjaña ecuea epeejji poanicuanajo.
40013042	Majoya angelcuaa ojjaña joya queamimishitii ba'epoquinajecuana jeajeacaje'yo Cuaqui-ai queaquiyonee jijiquiyasijje, horno jamahuasijje. Majotii ani'yocuana paneineianicaje'yo queaneeneejo, ese' ijjiayaica'yoanijetii quiyoneejo.
40013043	Ojjaña joya e'ejojonei Eyacuiñajjija po'yanicuana oja mimishima'yo poaniya caca oe jijipoquijetii queaja'a Eyacuiñajjiya ojjañacuana huoojeacapoquianitii meshi Eyahuasijje jiquio ecua eshequi jijinequiani jama. Jamajjeya oe joya shajja-ajjasapoaniya quiaa jiquio esohui shajja-ajjaneicue.—
40013044	Jesosaa huohuitiicapoa cuana pea esohui ebameesahuajjijo jama ba'a: —Achajja poaje quijje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a: joya ecua dejjaa aquiana queanahuenee meshiquipajo peaja quehuamo iya ani baca'yani jamaya. Majo ani ba'yomajjeya ohuaya oja ejjocohuasijjetii quehuaiyanobiaquicaje'yo oya dejjaaya. Majoya ohuaya queabihuiya poquimajje ojjañatii oja aquianacuana quiacaje ma meshi jjeshe'yojjiya.—
40013045	-
40013046	Achajja poaje quijje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a: joya ecua oe dejjaa meicopo-oshe queasosehuisonee perla bajjani sa-ajjaneicani ejjeshejji jamaya. Majoya quijje oe meicopo-oshe perla queasosehuisonee poani bamajje ejjeshejji oya poquinaje ojjaña oja aquianacuana quiaa. Majoya oja aquiana quiajeyomajje jjeshecanaje ma meicopo-oshe perla queasosehuisonee poani.
40013047	Achajja poaje quijje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a: jiquio ecua nahuooshojeajji esipi baeyasijje jjequiyiyejeacani jamaya. Jjequiyiyejeacajo pea pea nahuoocuana nobiquiani.
40013048	Majoya nahuoo queahuisonee nobiquiajo eshojeajji cuiocajo nahuooshojeajji poanicuaa jjequiyiyejeasohuacaje meshijajisahuahuasijje. Majo jaaya nahuoocuana dejjacuaa babacacaje ache queapame, ache peajja ijjiaca-ajja. Cua queapame poani huisotii biocani eshajahuasijje, cua queatai peajja jeajeacani.
40013049	Oya jayojjaya Eyacuiñajjijaya oja angelcuana ameecaje'yo cuana oe-ejjenei epojja meshi chama'yo epojji poeajo. Eyacuiñajjija angelcuaa nequiashiñacaje oopana ojjaña joya queamimishitii ba'ecapoquinajecuana queahuesha enequi'yojji ojjaña joya Eyacuiñajjiya oja mimishima'yo bacani cuanajo.
40013050	Majoya ojjaña joya queamimishitii ba'ecapoquinajecuana jeajeameecaje'yo Cuaqui-ai queaquiyonee jijiquiyasijje horno jamahuasijje. Majotii ani'yocuana paneineianicaje'yo queaneeneejo, ese'cuana ijjiayaica'yoanijetii quiyoneejo.
40013051	Majoya Jesosaa o shajja-ajjajji poanicuana huohuiajjacapoa jama ba'a: —¿A'a jiquio esohuicuana ebameesahuajji ecue huohui quianaja queaja'a poani?— Jesosa saja-acapoa cuaa jama ba'a: —E'e queaja'a.—
40013052	Jesosaa huohuipea-aicapoa cuana jama ba'a: —Moisesja tehuehuohuijji poanicuaa Eyacuiñajji ojjañacuana huoojeapoquiajjitii poanijo queaja'a bamajje esohui eyacuacuana, ma yahuajonei poa pea-ai esohui queaja'a huohuipea-aicaje. Oya joya ecua equimeseya oja aquianacuana eiyachicha ani eyacua, echii pea-ai nequiacuayacani jama pea-aiya poaje.—
40013053	Majo ani Jesosa esohuicuana ebameesahuajjijo huohuijeyomajje poqui'yapoa oja meshineiyasijje.
40013054	Oja pueblo Nazaret meshi bañaqui'yomajje ohuaya judiocuanaja equi-ai ejjachichaquijji oja meshineijo nequiya esohui huohuicañaquio'oyapoa cuana. Ohua esohui queaja'a huohuicani shajja-ajjamajje jjabaneineiquicapoa cuana Jesosajo. Jama poa cuana ojo ba'a: —¿Achacua shai, ajea huohuijo jiquio dejjaa esohui queapamenee bacanaje? ¿Acheya shai oya queaca'anee pomeecani dejjaja ajjima'neineicuana ojaya eajji?
40013055	Jiquio nequi dejja acuicacajjija bacuaejja, María oja nae. Oja chahuacuana Santiago, José, Simón, Judas pea-ai.
40013056	Oja jjo'icuana esenijje pea-aiya ba'e. Jamajjeya, ¿acheya shai oya queaca'a pomeecani? ¿Ajea huohuijo oya queasapaja'anee poani?—
40013057	Jamajjeya oja meshineijo ba'ecacuaa oya Jesosa cajaa acapoa ojaya oya ebaneijojoya. Jamajojoya aje Jesosaa jama huohuime acapoa cuana ba'a: —Cua Eyacuiñajjija esohuihuohuijji poanicuana poquije meshicuanahuasijje, majo ba'ecaa oya shajja-ajjacani, queapame ja'acajjequiani pea-ai. Onijjejaajjinei oja meshijo ba'ecacuana, oja huapa pojjeamacuana pea-ai caca oe o shajja-ajjasapo-ajjanei poani— jamaya acapoa Jesosaa.
40013058	Jamajojoya aje Jesosaa oja meshineijo nequiya dejjaja ajjima'neineicuana mi-acapoa macuiñajjicuana ojo jjashahuabaqui'yosapo-ajjatii poanajejojoya.
40014001	Ma shequiajajotiiya aje Herodesya provincia Galileacuiñajjicuanaja etii poaniya shajja-ajjacapoa queahuisocuana esohui queapame mimiani Jesosajo.
40014002	Emeshimese Herodesya ma ojo chacochacoanicuana jama acapoa ba'a: —Jiquio dejja ma yahuajo Juan ona iñajeanobiajji poa dejjaya eshequi'yo nequi. Jamajjeya oya queaca'anee poani dejjaja ajjima'neinei eajji— ma posoya acapoa ohuaya.
40014003	-
40014004	Yahuajopishana emeshimese Herodesya oja chahua Felipeja ehuanase Herodías bajjani huanaca'yapoa. O jama poaje shajja-ajjamajje Juanya Herodes huohuimajamajacapoa jama ba'a: —¡Miya queapame pojjeama mique chahuaja ehuanasejo ejjahuanaqui'yojji!— Jamajjeya emeshimese Herodesya Juan iñameecapoa ejeanobiameejji ohua esohui ojo jama amajamajacajo.
40014005	Emeshimese Herodesya Juan quecuamee'yosa-acapoa. Jamatii ojaya Juan quecuamee'yojjima poa so'o ona yajjajo, queahuisocuaa oya Juan Eyacuiñajjija esohuihuohuijji poani bacanijojoya.
40014006	Majoya aje quijje emeshimese Herodes o cuayajji epojja poe'yajo fiesta aca'yoquijotii Herodiasja ebacuase majamajanequiapoa emeshimese Herodesja iyaacuana cojjaneijo oja bajji. Emeshimese Herodesya queabihuineeya oya majamajanequiani bacapoa.
40014007	Jamajjeya ohuaya epona ahuema' ani ma majamajanequinaje jama acapoa ba'a: —E'ejojonei eyaya miya huohuiaña cua miya saña eyaya miya quiaje.—
40014008	Oja nae Herodiasya oja bacuase niñeshe-acuajicapoa ae ojaya sacajji. Jamajjeya oja bacuaseya emeshimese Herodes jama huohuiajjame acapoa ba'a: —Eya Juan ona iñajeanobiajji poanajeja esapa ejajasejjajea'yo quiacue platoaijo iya.—
40014009	Epona ahuema' aniya esohui jama acajje emeshimese Herodes queacojjayenonee ponanapoa. Ohuaya e'ejojonei quiacaje cua epona ahuema' aniya sacaje esohui oja iyaacuaa shajja-ajjapea-aicapoa. Jamajjeya emeshimese Herodesja esohui pea ea'yojji pojjeama poa. Jamajjeya ohuaya soldadocuana huoojeacapoa epona ahuema' anija esohui jama eamee'yojjijo.
40014010	Herodesya huoojeacapoa cuana ejjajeanobiaquijji equiyasijje majo ani Juan piqui jajasejjajea'yohua.
40014011	Majoya quijjepishana Juanja sapa platoaijo iya dojocapoa cuaa epona ahuema' ani quiaa. Oja sapa jjeshemajje ebacuaseya oja nae quiacapoa.
40014012	Majoya aje Juan shajja-ajjajji poanajecuana poeapoa. Juanja yami jjeshe'yomajje oya mojeaquiapoa. Majoya poquicapoa cuana Jesosa huohuiñaqui'yohua Juanjo.
40014013	Majoya aje Jesosa esohui Juanjo oya chama'yo, piqui jajasejjameeca'yonaje, shajja-ajjamajje majo aniya oya oenei besapoquiapoa bishe'aijje se-ejjama'nei meshiyasijje. Ma meshijo ba'ecacuaa Jesosa cuamaya besapoquije shajja-ajjamajje queahuisonee poquicapoa ejeojjijje Jesosa baa. Ma poquicapoacuana ebionei aniñacooquiapoa Jesosa ba'eñaquijjimahuajo.
40014014	Jesosaa bishe'aijo ani nequisohuaquimajje queahuisonee epoe ani bacañaquiapoa. Oya queayenonee jjashahuabaquiapoa ma ejjachichaqui anicacuanaja eba'ejji queacamajanee poani bamajje. Jamajjeya ma oja ye emano jaacuana Jesosaa queahuiso jja-ajameequica'yapoa.
40014015	Majoya aje sineajo o shajja-ajjajji poanicuaa Jesosaque jjanequichipiquimajje jama acapoa ba'a: —Sinia' aje. Jiquio meshi se-ejjama'. Jamajjeya jiquio anicacuana jjeyanei huoojea'yocue peaja meshicuanahuasijje bobi jjesheya oja bejjojo.—
40014016	Jesosa jama poa ba'a: —Chojja de, jiquio anicacuana jjeya epoquijji pojjeama cuama. Miquiaayatii oe bobiacue cuana.—
40014017	O shajja-ajjajji poanicuaa saja-acapoa jama ba'a: —Chama'neinei esejaya bobi jiquiojo queahuisoneecuana bobiajji. Che caca oe cinco huisomenei pahui ani, dos nahuoosisi jaa, mahuisoneiya.—
40014018	Jesosaa jama acapoa cuana ba'a: —Jiquiacua oe bobi jjequicue; eya oe quiacue.—
40014019	Majoya Jesosaa ma queahuisoneenee ojo ejjachichaqui nequicacuana huohuicapoa ona siponebiajjetii eanioquejji. Jesosa cinco huisome pahui, beca nahuoosisi pea-ai jjeshemajje eyahuasijje jjabajeasohuaquiapoa Eyacuiñajjinijje emimijji. Eyacuiñajji bobijo bihuiamajje Jesosaa pahui mijicapoa o shajja-ajjajji poanicuanaja majo anicacuana quiapoquiajji. Nahuoo pea-ai quiacapoquiapoa cuaa ma eanioque anicaja eijjiajji.
40014020	Majoya ojjaña ma eanioque anicacuaa bobi ijjiacapoa, jejjecapoa. Majo ejjachichaqui anicacuaa ijjiajeyocajo Jesosa shajja-ajjajji poanicuaa onaja ijjiajeyojjima ani bobi chichaca'yapoa eshaja-aijo. Doce huisome eshaja-ai cuatajeameecapoa majo anicacuanaja ijjiajeyojjima ani pahuiya, nahuoohua pea-ai.
40014021	Queahuisoneeneecuaa bobi ijjiacapoa ma pojjajotiiya. 5.000 huisome dejjacuaa ijjiacapoa. Eponacuana, esho'iquiana pea-ai ca sicojjima poa.
40014022	Majoya majo anicacuana bobiajeyomajje Jesosaa o shajja-ajjajji poanicuana huohuicapoa bishe'aiyasijje eanisohuaquijji oya oopana ebionei ebesapoqui'yojji bae ojjemijiyasijje. Jesosaa ca ma meshijo nequiya majo ejjachichaqui anicacuana esohui ona queapame poqui'yojji huohuicapoa so'o.
40014023	Majoya ona queapame poqui'yojji esohui huohuijeyomajje Jesosa eyiyohuasijje jaasohuaquiapoa Eyacuiñajjinijje mimiya oenei. Sinepoquianijo Jesosa majotiiya oenei anichichapoa.
40014024	O shajja-ajjajji poanicuana bishe'aijo ani queabaesahuahuesha ebesapoqui'yo poa. Majoya o shajja-ajjajji poanicuana besapoquianijotii beni queaquemonee ponequiapoa. Enashajo queaquemohua bishe'ai cuiajjochicabesapoquiapoa cuanaja.
40014025	Majoya aje Jesosa quea-aapojotii jjapojjaquiyasijje poquiapoa o shajja-ajjajji poanicuana besapoquijeyasijje. Bae enabiajjetii oya jeojeonequiapoa.
40014026	O enabiajjetii jeojeojebeje bamajje o shajja-ajjajji poanicuana queameteneenee ponanapoa. Jamajjeya metejo taaapoa cuana jama ba'a: —¡Coya ecuiquia emano'yoja shahua poeje enabiajje!— jama posoya acapoa.
40014027	Jesosaa oya jama poani shajja-ajjamajje huohuicapoa cuana jama ba'a: —¡Queaca'a oe pocue! ¡A'a quiana oe queamete pojji! Eya ca iña quio Jesosaya.—
40014028	Majoya Pedrohua jama huohuime acapoa Jesosa ba'a: —Emeshimesenei, miya e'ejojonei poeyanijo eya pea-ai poquimeecue enabiajjetii mi nequiyasijje.—
40014029	Jesosaa oya saja-acapoa jama ba'a: —Ee, poeajja eque.— Majoya aje Pedro bishe'aijo ani bae enahuasijje nequioquequinanapoa. Oya bae enabiajjetii jeojeopoquiajjapoa Jesosa nequiyasijje.
40014030	Beni queaquemohua enashajo jeasohuacaje bamajje Pedro queametenee ponanapoa, jaanobiquipoquije'yo jjabaquiapoa. Majoya oya hui'ije'yo jjabaquimajje Pedro taaapoa jama ba'a: —¡Emeshimesenei, eya hui'i'ya, nahuecue mo!—
40014031	Oya jama taaame pojeahua Jesosaa me iñacapoa. Majoya onijje mimiapoa jama ba'a: —Miya oepojjinei jjashahuabaquiani ejo. ¿Yajjajje shai ejo mijjashahuabaqui'yanitii mi enabiajje ecue jeomeejjijo?—
40014032	Majoya Jesosa Pedro pea-ai bishe'aiyasijje anisohuaqui'yajo beni queaquemonee enashajo queaquemonee pea-ai nequioquenanaquiapoa, jeca ponana'yapoa.
40014033	Majoya Jesosa bishe'aiyasijje anisohuaqui'yajo o shajja-ajjajji poanicuana o cojjaneijo oja ecuioshajjajo nequicapoa o huohuijji. Jama huohuime acapoa cuaa ba'a: —Miya Jesosa e'ejojonei Eyacuiñajjija Bacuaejja poani.—
40014034	Majoya aje Jesosa o shajja-ajjajji poanicuananijje bae enajje besapoqui'yomajje Genesaret meshiyasijje ba'eñaquiapoa.
40014035	Ma meshicuiñajjicuaa Jesosa e'ejojonei oja meshijo ani shajja-ajjamajje onijjejaajji dejjacuana huoojeacapoa huohuipohua ojjaña emano jaacacuana oja Jesosaque eyejji.
40014036	Jama huohuiajjaneime Jesosa acapoa macuiñajjicuaa ba'a: —Jiquiojo emano jaacacuana mique daqui-aocuema che napameecue o jja-ajaqui'yojji.— Jamajjeya ojjaña ma o daqui-aocuema napajji poanaje huisotii emano jaacuana Jesosaa jja-ajaquimeeca'yapoa.
40015001	Majoya aje beca fariseo dejjacuana, pea Moisesja tehuehuohuijji poanicuana pea-ai poeapoa Jesosaque Jerusalén meshijo nequi poe. Jama huohuiajjame acañapoa cuaa Jesosa ba'a:
40015002	—¿Yajjajje shai mi shajja-ajjajji poanicuana eseja etiiquianaja esohuicuanajo jjashajja-ajjaquiajja? Bobi ijjiajjimahuajo oja eme shacua-ajja, eseja etiiquianaja esohui jama po-ajja oya.—
40015003	Jesosaa saja-acapoa cuana jama ba'a: —Miquianaya pea-ai, ¿yajjajje shai Eyacuiñajjija esohui etehuejo jjashajja-ajjaquiajja poani miquianaja etiiquianaja esohuinei eshahuabapoquiajji?
40015004	Eyacuiñajjija esohui jama poani pea-ai ba'a: “Mique chii, mique nae pea-ai queapame apoquiacuetii. Oja esohuijo jjashajja-ajjaquipoquicue. Joya oja chiinijje, oja naenijje esohui queatai ajji poanicuana ca manomeeca'yojji oja mimishijo” jamaya poani ojaya Esohui.
40015005	-
40015006	Miquiaaya caca huohuitaiaña cuana dejjaa oja chii, oja nae pea-ai jama acajji ba'a: “Ecue chii, jjeya ecuea miya eba'emeesahuajji pojjeama ecuea aquianacuana Eyacuiñajji quiajji eyaya huohuinaje, jamajjeya ecuea chama' mi quiajji.” Ojjaña joya jama mimime poanicuanaja oja chii, oja nae pea-ai eba'emeesahuajji pojjeama poaje miquianaja huohuijo jamatii Eyacuiñajjija esohui etehue jama poani oya queapame apoquiacue. Jamaya miquiaaya huohuitaiaña cuana. Jamajjeya quiaa Eyacuiñajjija esohui etehue cajaa aña miquianaja etiiquianaja esohuineitii eshahuabapoquiajji.
40015007	Eyacuiñajjija epeejjinisho ca quiana ca oe poani. Yahuajonei esohuihuohuijji Isaías dejjaa esohui tehuecapoa yajja Eyacuiñajji poani miquianajo. Jama tehueme acapoa ba'a miquianajo:
40015008	“Jiquio meshicuiñajjicuaa oja enabaa eya bihuiacani jamatii ojaya esohuiquipajje eya cajaa acani, quea-ehueshatii jayojja nequipoquiani.
40015009	Jamatiiya ohuaya eya bihuiacani e'ejojonei pojjeama poaniya. Jiquio ohua huohuicani esohuicuana ecuea esohui anishocani jamatii ojayaneitii ejjashahuabaquijji poani. Jamaya quiaa huohuitaiaña.” Jama tehuemeya Isaiasya acapoa yajja Eyacuiñajji poani miquianajo.—
40015010	Majo aniya Jesosaa dejjacuana iyaacapoa esohui huohuijji. Jama huohuime acapoa ba'a: —Shajja-ajjaneineicue quiaa jiquio eya huohuije esohui.
40015011	Joya ojjaña dejjacuanaja enabajje nobiquiani bobicuana cua ohua ijjiacani majo pojjeama Eyacuiñajjiya oya queamimishi poani bacani. Joya ojjaña dejjaja enabajje cuayaquiani esohui queataicuana caca oe queamimishi. Ma esohuicuanajoya Eyacuiñajjiya oya bacani queamimishi poani— jamaya poa.
40015012	Majoya o shajja-ajjajji poanicuana jjanequichipiquiapoa Jesosa aniyasijje o huohuiya. Jama huohuime acapoa ba'a: —Jesosa, fariseocuana miquea esohuijo queaquene poani jjeya minijje.—
40015013	Jamajjeya Jesosaa fariseocuanajo huohuicapoa cuana jama ba'a: —Bacue, ojjaña joya acuicuana ecue Chiija Eyajo anija bana pojjeama nequiani joya ecua fariseocuana jama pea-aiya. Ohuaya coma dejjacuana sajja jjequichiyojeameecaje'yo.
40015014	Jamajjeya, ¡a'a fariseo dejjacuanajo queamete pojji! Oya joya ecua dejja cojjama' pea onijje cojjama' dojojji poani ojee oquejeaje'yo onijjetii jjaniyasijje jama pea-aiya poani oya— jamaya Jesosaa huohuicapoa cuana.
40015015	Majoya aje Pedrohua Jesosa jama acapoa ba'a: —Ecuana queaja'a esohui huohuicue yajja poanijje maya esohui ajeo Eyacuiñajjiya dejja queamimishi poani bacaje.—
40015016	Jesosaa saja-acapoa cuana jama ba'a: —¿A'a quianaja ma esohui queaquehuatii poani ma ecua peacuanaja jayojja pea-ai?
40015017	Ojjaña cua dejjacuaa ijjiacani bobi enabajje oja see-aijo ba'eje. Majoya quijje cuayaqui'yani o seeajo.
40015018	Ojjaña joya dejjaja ejjashahuabaquijji queamimishi enabajje cuayaquiani ca ojayanei esapadojjojo nequi cuayaquiani. Majoya oya queamimishi poani Eyacuiñajjiya bacani.
40015019	Jamajjeya dejja, epona pea-ai oja sapadojjojje oya ebionei queamimishi jjashahuabaquiani. Majjeya oya queamimishi pocooani pea quecua'yojji epojji, epona ahuema' ani quehuacojjojji epojji, peaja huanasenijje ejaajji, peaja aquianacuana esiijji, pea siajje ajji epojji, pea mata-ajji epojji pea-ai.
40015020	Jama jjashahuabaquime poajo dejjacuana, eponacuana pea-ai queamimishi poani Eyacuiñajjiya bacani. Eseja etiiquianaja esohui eme shacuajjima añajo pojjeama dejja, epona pea-ai mimishijji poani bacani Eyacuiñajjiya.—
40015021	Majoya aje Jesosa poquiapoa provincia Tiro provincia Sidón meshi ojeechipinei jaahuasijje.
40015022	Ma meshijo Jesosa anijoya aje oe Canaancuiñajji epona jjanequichipiquiñapoa Jesosa aniyasijje. Oya taaañapoa jama ba'a: —Emeshimesenei, Davidja osecua, queayeno ejo jjashahuabaquicue e queapame a'yojjijo. Ecue bacuase eshahuamase yamijji ani, queaneenee pomeecani oya— jamaya poa.
40015023	Jesosaja ca oya saja-ajjimanei poa onijje emimijji. Jamajjeya o shajja-ajjajji poanicuana Jesosa aniyasijje jjanequichipiquimajje onijje mimineiapoa jama ba'a: —Ma ani epona huohuiquicue o poqui'yojjijo. Oya ecuana nequiquiijje janobajjimanei taaajebeani oya esohuiya.—
40015024	Jamajjeya Jesosaa jama acapoa epona ba'a: —Eyacuiñajjiya eya huoojeacanaje Israelcuiñajjicuana oopanahuasijje o asahuaa o huohuiya. Israelcuiñajjicuana jiquio ecua ovejacuana ecuaquisho'yo nequiani jama pea-ai poani. Mahuisocuanajoya eya poeyanaje.—
40015025	Ma epona ca oja ecuioshajjajo nequioqueñaquiapoa Jesosa nequi cojjaneijo onijje emimijji. Oya jama poa ba'a: —Emeshimesenei, che mo asahuacue.—
40015026	Jesosaa ma epona saja-acapoa jama ba'a: —Bacue, queapame pojjeama ebacuaja pahui ejjeshe'yojji iñahuehuacuana quia'yojji.—
40015027	Majoya epona jama poa ba'a: —E'e Emeshimesenei, jamaya e'ejojonei aca-ajja. Jamatii iñahuehuacuaa bobishaa ijjiacapoqui'yani equimeseja mesajo ani oquequi.—
40015028	Majoya Jesosaa epona saja-acapoa jama ba'a: —Epona, miya e'ejojonei jjashahuabaneiqui'yani ejo. Cua miya saneiaña eyaya aje mique bacuasejo— jamaya acapoa. Jamajjeya manei eshequi nequijotiiya aje oja bacuase shahuamase yamima' ponana'yapoa, quea-aja po'yapoa oya.
40015029	Jesosa majo aniya poquiapoa Galilea baesahuahuasijje. Majoya oya eyiyohuasijje jaasohuaquimajje aniñaquiapoa.
40015030	Majotii o anijoya aje queahuisocuana oque jjachichaquicapoa. Emanocuana queahuiso yepea-aicapoa cuaa Jesosaque. Jeo'yoajjacuana, cojjama'cuana, mimiajjacuana, meshahuama'yo poanicuana, pea pea manome poanicuana pea-ai yecapoa cuaa Jesosa anichipineiyasijje. Ohuaya Jesosaa ojjañatii jja-ajameequica'yapoa ma emanocuana jaaca huisotii onaja ye.
40015031	Jesosaa pea pea manome poanicuana jja-ajameequicaje'yo bamajje oya queaca'anee poanijo jjabaneineiquicapoa cuana. Ohuaya mimi'yoajjacuana mimimeecaje'yo bacapoa. Meshahuama'yo jjamejeapihuimeequicaje'yo bacapoa. Jeo'yoajja jeomeecaje'yo bacapoa. Cojjama'cuana jjacojjaja'ameequicaje'yo bacapoa cuaa pea-ai. Jamajojoya aje queahuisocuaa Israelcuiñajjija Eyacuiñajji bihuiacapoa.
40015032	Majo aniya Jesosaa o shajja-ajjajji poanicuana iyaacapoa onijje emimijji. Jama mimime poa ba'a: —Eya queayeno jjashahuabaquiani jiquio anicacuanajo. Oya tres cahuime huiso jiquiojotii anica enijje, jjeya bobima' anica oja bobi ijjiajeyo epo. Eya jiquio anica jamatii bobima' ijiiaijjiajjima huoojeasapo'yoajja. Jiquio anicacuana ejeojjijje poquicaje'yo queamanonee pochana, jaabichaquije pojja'a bobimajo.—
40015033	Jesosa shajja-ajjajji poanicuaa saja-acapoa jama ba'a: —¡De! Jiquiojo chama'nei bobi ejjeshejji queahuisoneecuana bobiajji, jiquio meshi se-ejjama'neinei.—
40015034	Jesosaa o shajja-ajjajji poanicuana huohuiajjacapoa jama ba'a: —¿Achehuiso pahui acue oe miquianajaya che ani?— Saja-acapoa cuaa jama ba'a: —Siete huisomenei che pahui yani, oepojjinei nahuoosisi pea-ai ejaa.—
40015035	Majoya Jesosaa ojjaña majo anicacuana huohuicapoa eanioquejji meshiyasijje.
40015036	Jesosaa pahui siete huisome jjeshemajje nahuoosisi pea-ai Eyacuiñajji bihuiacapoa. Majoya pahuicuana mijimajje Jesosaa o shajja-ajjajji poanicuana pahui quiacapoa oja ma ejjachichaqui anicacuana quiajji. Jamajjeya o shajja-ajjajji poanicuaa pahui quiacapoquiapoa cuana oja ijjiajji.
40015037	Ojjaña majo anicacuaa pahui, nahuoo pea-ai ijjiacapoa, jejjecapoa cuana. Majoya o shajja-ajjajji poanicuaa onaja ijjiajeyojjima ani chichaca'yapoa. Siete eshaja-aijo cuatajeameecapoa cuaa majo anicacuanaja ijjiajeyojjima ani bobiya.
40015038	Ma Jesosaa bobiacapoa 4.000 huisome dejjacuana esico poa. Eponacuana, esho'iquiana pea-ai ca sicojjima poa.
40015039	Majoya Jesosaa huoojeaca'yapoa cuana oja equiyasijje poqui'yohua. Ojjañacuana poqui'yajo Jesosa bishe'aiyasijje anisohuaqui'yapoa besapoqui'yohua o shajja-ajjajji poanicuananijjetii. Oya besapoqui'yapoa provincia Magadán meshiyasijje.
40016001	Majoya aje quijje fariseo dejjacuana, saduceo dejjacuana pea-ai poquiapoa Jesosa bao'oyaa. A'a ohua dejjaja ajjima'neinei acaje ebajji huohuiajjaa poquipea-aiapoa. Jamajjeya Jesosa jama huohuiajjame acapoa cuaa ba'a: —Jjeya miyaya dejjaja ajjima'neinei acue miya e'ejojonei Eyacuiñajjija huoojeanei poani jjabaquimajje ecuanajaya ebajji queaja'a.—
40016002	Jesosaa saja-acapoa cuana jama ba'a: —Bacue, sinecuanei eshequi oquequiani eyatahuatahua queahuo'o poanijo miquianaya jama poani ba'a: “Queapamenee mecahuajje epojja nequije.”
40016003	Mecajjeahuanei eyatahuatahua queahuo'o poanijo, quea-aapo nequianijo pea-ai miquianaya jama poani: “Jjeya ena poaje”. Miquiaaya queaja'a baña achajja mecahuajje epojja nequije eyatahuatahua bajeasohuamajje. ¿Yajjajje shai eyaya dejjaja ajjima'neinei aña bamajje jamatii queaquehuatii jjashahuabaquiani quiana yajja poanijje comaya?
40016004	Jjeya miquianaya dejjacuana jiquio eshe nequica queamimishica'a poani. Eyacuiñajji cajaa aña. Dejjaja ajjima'neinei quiaa eya huohuiajjaña ecuea eao'oyajji. ¡Chojja de! ecuea jama eajji pojjeama jjeya. Oe dejjaja ajjima'neinei aje quiana bameejji. Ma ecua yahuajonei Jonás acapoa oya jayojja pea-aiya eya acaje cuaa.— Jama huohuime amajjeya Jesosa poquiapoa.
40016005	Majoya aje Jesosa o shajja-ajjajji poanicuananijje pea-ai besapoquiapoa ojjemiji baeyasijje. O shajja-ajjajji poanicuaa pahui pajeacapoa edojojji eijjiapoquiajji.
40016006	Majoya Jesosaa jama huohuime acacuanapoa baejje besapoquijeya ba'a: —Jjajaahuananeineiquicue quiana oe fariseocuanaja pahui shejjeemeejjijo, saduceocuanaja pea-aijo.—
40016007	Jesosa jama poajo o shajja-ajjajji poanicuana mimimimiapoa oopana jama ba'a: —Pahui seja che yejjima poanaje, ¡de! Majoya Jesosa mimiani.— Jesosa pahuineijo mimiani poso acapoa cuaa.
40016008	Jesosaja ebatii poa ajeo mimimimiani oya oopana. Jamajjeya ohuaya jama acapoa cuana ba'a: —¿Yajjajje acuae quiana chama' pahui esejaya eijjiajji poani? Oepojjinei quiana jjashahuabaquiani ejo miquiana ba'emeesahuajjijo.
40016009	¿A'a miquianajaya queaquehuatii poani acheca'anee eya poani? ¿A'a quiaa pajea'yonaje eya 5000 huisome dejjacuana bobianaje cinconei pahuijo? ¿Achehuiso eshaja-ai cuatajeameenaje majo anicaja ijjiajeyojjima poanaje pahuiya?
40016010	¿A'a quiaa pajeapea-ai'yonaje ma 4000 huisome dejjacuana eya bobiapea-ainaje sietenei pahuijo? ¿Achehuiso eshaja-ai miquiaaya cuatajeameenaje majo anicaja ijjiajeyojjima poanaje pahuiya?
40016011	¿Yajjajje quiana e pahuineijo mimianijo miame mijjashahuabaquiani e jama poajo ba'a: “¡Jjajaahuananeineiquicue oe fariseocuanaja pahuishejjeemeejjijo, saduceocuanaja pea-aijo!”? Pahuineijo pojjeama eya miminaje.—
40016012	Majoya o shajja-ajjajji poanicuaa queaja'a bacapoa Jesosa pahui shejjeemeeneijjijotii pojjeama mimiani. Jesosaa ca huohuicani fariseocuanaja esohui, saduceocuanaja pea-ai pahui shejjeemeejji jayojja poani ejjajaahuananeiquijjijo jjabaquiapoa.
40016013	Majoya aje Jesosa o shajja-ajjajji poanicuananijje poquiapoa Cesarea Filipo bajjani meshiyasijje. Ma meshijo aniñaquimajjeya ohuaya o shajja-ajjajji poanicuana huohuiajjacapoa jama ba'a: —¿Yajja shai poani cuana ejo, ae dejja shai eya Dejjapojji epo acani cuaa?—
40016014	Oya saja-acapoa cuaa jama ba'a: —Miya pa Juan ma ona iñajeanobiajji ponequinaje dejja, maya. Peacuana ca jama poani mijo ba'a: “Elías coma ma yahuajo esohuihuohuijji ponequiapoa dejjaya.” Peacuana ca jama poani mijo ba'a: “Eyacuiñajjija esohuihuohuijji ma yahuajonei nequiapoa jjeya eshequi'yo nequi pojja'a” jamaya poani cuana mijo.—
40016015	Majoya Jesosaa huohuiajjacapoa cuana jama ba'a: —Miquianaya ¿yajja poani? ¿a'ya eya?—
40016016	Simón Pedrohua oya queaja'a saja-acapoa jama ba'a: —Miya caca e'ejojonei Quito, Eyacuiñajjija huoojea ojjaña nahue'yojji epojji, Eyacuiñajji eshetii nequija Bacuaejja poani.—
40016017	Majoya Jesosaa Pedro jama acapoa ba'a: —Queabihuinee miya pocue, Simón, Jonasja bacuaejja. Dejjacuaa pojjeama eya Eyacuiñajjija huoojea poani miya bameesahuacanaje queaja'a. Ecue Chii Eyacuiñajjiya Eyajo nequiya ca miya queaja'a bameesahuacanaje a'ya eya poani.
40016018	Jamajjeya jiquio jjeya e mimije shajja-ajjaneicue. Eyaya miya aña Pedro. Ojjaña joya ejo jjashahuabaquije'yocuana eyaya queaca'a nequimeeje'yo jiquio ecua mei-aibiajje equi queaca'a aniani jama. Jamajjeya joya ejo ejjashahuabaqui'yocuana mano'yajo chama' o quea-ehuesha nequimee'yojji poaje.
40016019	Ecuea esohui llave jayojja enobiqui'yojji eyaya miya quiaje Eyacuiñajjiya ojjañacuana huoojeacapoquianitii meshi Eyahuasijje enobiqui'yojji. Cua miya ameejjima aña jiquio meshijo nequiya, Eyacuiñajjiya Eyajo nequiya bacaje jamaya queapame. Cua mi jjashahuabaquiani queapame eajji jiquio meshijotii nequi Eyacuiñajjiya Eyajo nequiya queapame bapea-aicaje— jamaya acapoa.
40016020	Majoya Jesosaa o shajja-ajjajji poanicuana huohuicapoa peacuana che oema'nei oja huohuijjima yajjijo oya Jesosa Eyacuiñajjija huoojea ojjaña nahue'yojji poani.
40016021	Ma epojjajotiiya aje Jesosaa huohuicoocapoa cuana yajja oya dejjacuaa acaje'yo quijje. Jama huohuicoome ohuaya acapoa cuana ba'a: —Eya poquije quijje Jerusalén meshiyasijje. Majo nequica judío etiicuaa eya queaneenee ameecaje'yo. Eyacuiñajjija equi-aijo chacochacopoquiani etiicuaa, Moisesja tehuehuohuijji poanicuaa pea-aiya eya queaneenee ameecaje'yo pea-ai. Jamatii eya tres cahuime huiso emano'yo jaa shequije'yo.—
40016022	Majoya aje Pedrohua Jesosa queahueshapishana dojoshiñamajje tecueapishanacapoa oya jama ba'a: —Jama sapo-ajjanei ecuana, Emeshimesenei. ¡A'a jama jjapomeequijji cuana miya!—
40016023	Jesosaa oque jjanequijeapajjaquimajje Pedro huohuicapoa jama ba'a: —Pedro, queahuesha nequicue ejo. Miya ebionei eshahua Satanás bajjani jama enijje mimiani. Eyacuiñajjija ejjashahuabaquijji eya ameejjima asa-aña. Eyacuiñajji jama pojjeama jjashahuabaquime miya poani. Miya caca minijje dejjacuana jama pea-aiya jjashahuabaquime poani— jamaya acapoa.
40016024	Majoya Jesosaa o shajja-ajjajji poanicuana huohuicapoa jama ba'a: —Joya e shajja-ajjajji posapoanicuana ojayanei eba'ejjijotii jjashahuabatiiquicapoquiajja. Jiquio ecua dejjaa acui ecuiata'apee abocani edojojji o quecuacaje'yohuasijje jama pea-aiya e shajja-ajjajji poani ba'epoquije, ejjanahuequi'yojji pojjeama poaje queacamajaneejo.
40016025	Ojjaña joya ojayanei eba'ejjijo jjanahuequipoquianicuana ecuea echacojji eajji pojjeama poaje. Comacuanaja eba'ejji peajja bacaje Eyacuiñajjiya. Ojjaña joya jjanahuequiajja poanicuana ecuea echacojji yajjijo ca Eyacuiñajjiya comacuanajaya eba'ejji queapamenee bacaje.
40016026	Joya ema'tii jayojjacuana ba'epoquiani quea-aquianahuisonee epojji, cua ohua sacanaje huisotii jjeshejji poanaje pea-ai. Majoya oya mano'yomajje ¿a'a queapame nequije'yo Cuaqui-aiyasijje? Chojja. ¿Ache sosehuisojo ohuaya jjeshecaje o ba'etiitiipoqui'yojji Eyahuasijje Eyacuiñajjinijje? Ache huisojopishana, jjesheca-ajja.
40016027	Eya, Dejjapojji epo, Eyajo nequi ecue Chii jayojja queaca'aneetii queasajajanee nequi poeje o'oya quijje ecue Chiija angelcuananijje ojee. Majoya eyaya ojjañacuana huohuijeyoje'yo achajja ba'ecapoquinaje. Queahuisocuaa o queabihui pojjitii jjeshecaje'yo queapame o ba'epoquinaje sosejje. Peacuana ca quea-ehueshatii nequicaje'yo Cuaqui-aiyasijje oja mimishi sosejje.
40016028	Eyaya e'ejojonei quiana huohuiaña. Becaa quiaa jiquiojo mano'yojjimaa eshe nequiya eya Dejjapojji epo Emeshimesenei queaca'aneetii poani poeje baje.—
40017001	Majoya aje quijje seis cahuime huiso jjayejjequiajo Jesosaa eyiyo quea-ao nequiyasijje dojosohuaquicapoa Pedro, Santiago, Juan pea-ai onijjetii ejeojjijje. Peacuana ca poquijjima poa onijje.
40017002	Ma eyiyo quea-aojo nequi Jesosa pea cojja ponanapoa oja babaca poani oja dojosohuaqui, trescuana ojee o cojjaneijo nequijo. Oya queacojjajijinee poa eshequi queajijinee nequiani jama. Oja daqui quea-oshesiyoja'anee poa epojja jama.
40017003	Jesosa majo nequi mimije ma yahuajonei Eyacuiñajjija esohuihuohuijji poa Moisesnijje, Eliasnijje pea-ai bacapoa cuaa.
40017004	Majoya Pedrohua Jesosa jama acapoa ba'a: —Emeshimesenei, queapame eseya jiquiojo ani. Miya sapoanijo ecuaa tres equisisicuana jjeya huanasohuaje. Oe miquea epojji, pea ca Moisesja, pea ca Elías anijji ecuaa jjeya huanasohuaje.—
40017005	Pedro onijje mimianijotii bo quea-oshesiyonee nequioqueñapoa. Majoya queyacañapoa cuana bohua. Ohuaya shajja-ajjacapoa botejjee nequi mimije jama ba'a: —Jiquio ecue Bacuaejja queajeaneenee poani, ecue babaca. Jamajjeya oya shajja-ajjaneicue.—
40017006	Eyacuiñajji mimiani shajja-ajjamajje oja babaca dejjacuana ecuioshajjajo nequinanapoa, hui jaaoquenanapoa pea-ai meteneimajje.
40017007	Jesosa oque jjanequichipiquiapoa. Ohuaya jama huohuime acapoa cuana emeya napamajje ba'a: —Nequisohua'yocue. ¡A'a queamete pojji!—
40017008	Jjabajeasohuaqui'yomajje Jesosa oenei nequi bacapoa cuaa. Chama'nei pea onijje nequi bacapoa.
40017009	Majoya jaaoquequi'yaniya eyiyojje Jesosaa acapoa cuana jama ba'a: —Jiquio jjeya miquiaa banaje, ¡a'a oe peacuana huohuiñaqui'yojji! Eya, Dejjapojji epo, Eyacuiñajjiya shequimeeca'yajo quiana oe majoya huohuipo'yocue.—
40017010	Oja babaca dejjacuaa Jesosa huohuiajjacapoa jama ba'a: —¿Yajjajje shai Moisesja tehuehuohuijji poanicuaa esohui huohuicani Elías ebionei poeje?—
40017011	Jesosaa saja-acapoa cuana jama ba'a: —E'ejojonei Eyacuiñajjija esohui jama poani. Ebionei Elías poeje. Ohuaya ojjañacuana apoa epojji Eyacuiñajjija huoojea ishoajji esohui huohuicañaje.
40017012	Eyaya quiana huohuiaña Elías epoe. Oya poeyanaje bajjima poanaje cuanaja, pea poso oya acanaje cuaa. Jamajjeya cua oya queaneenee amee'yosa-acanaje huisotii oya queanee ameeca'yonaje cuaa. Oya jayojja pea-aiya eya Dejjapojji epo queaneenee ameecaje'yo cuaa.—
40017013	Jesosa jama mimime poani shajja-ajjamajje oja babaca dejjacuana queaja'a jjashahuabaquiapoa Jesosa Juan ona iñajeanobiajji poanaje dejjajo mimiani, Elías dejjaneijo pojjeama mimiani jjabaquiapoa.
40017014	Majoya aje quijjepishana Jesosa ona ejjachichaqui anicahuasijje poeo'oyajo oe dejja Jesosaque jjanequichipiquiapoa. O nequi cojjaneijo oja ecuioshajjajo nequioqueñapoa Jesosa huohuiajjaneijji. Jama acapoa ba'a:
40017015	—Emeshimesenei, ecue bacuaejja queapame pomee'yocue. Oya niñepoquiani queahuiso. Niñeya oya jeacani cuaqui jijiquiyasijje, enahuasijje pea-ai. Queaneenee oya pomeecani.
40017016	Eyaya oya dojoajjanaje mi shajja-ajjajji poani dejjacuanaja o sapaniñema' pomee'yohua nisho. Ojaya oya sapa niñema'yo pomee'yojjima poanaje— jamaya poa oya.
40017017	Majoya Jesosaa jama acapoa cuana ba'a: —Miquianaya jiquio jjeya eshe ba'ecacuana queamimishica'a poani. Miquianaya ejo jjashahuabaqui'yoajjatii ba'epoquiani. ¿Ache ba'i huiso shai eya jiquio meshijo miquiananijje nequije so'o? Eya miquiananijje enequitiitiijji pojjeama.— Majoya Jesosaa ma dejja jama acapoa ba'a: —Jiquiacua jjeyahuanei mique bacuaejja jjequicue eque.—
40017018	Majoya Jesosaa eshahuamase esho'ija yamijo nequi tecueacapoa. Ohua eshahuamase jama acajje cuayananaqui'yapoa oja esohuijo. O cuayananaqui'yojeahuajotii dejjasho'i queapame ponana'yapoa sapa niñema'yo.
40017019	Majo anicacuana poqui'yajo Jesosaja babaca dejjacuaa oya huohuiajjacapoa onijjenei ani'yomajje jama ba'a: —¿Yajjajje shai ecuana eshahuamase oja yamijo nequi huoojeacuaya'yoajja poanaje?—
40017020	-
40017021	Jesosaa jama saja-ame acacuanapoa ba'a: —Miquiaaya oepojjinei ejo jjashahuabaquianiyajjejojoya oya mihuoojeacuaya'yonaje. Eyaya quiana e'ejojonei huohuiaña miquianaya e'ejojonei ejo jjashahuabaqui'yanijo jamatii oepojjinei jiquio ecua mostaza so'bisonei quemoajjaya poani jayojja Eyacuiñajjiya quiana shajja-ajjacaje. Jama jjashahuabaqui'yome pomajje miquianaya jama pome ba'a: “Jiquio nequi eyiyo queahuesha canequiqui'yahua pea ejjocohuasijje.” Oya nequiquije'yo miquianaja esohuijo miquiana jama e'ejojonei jjashahuabaqui'yome poanijo. Miquianaya queaca'anee poaje ojjañacuana ajji. Ojjaña cua queacamajanee eajji miquianajaya camaja-ama acajji poaje.—
40017022	Jesosaa o shajja-ajjajji poanicuananijje poaequiequiya provincia Galilea meshijje jama acapoa cuana ba'a: —Dejja cuaa eya Dejjapojji epo iñameecaje.
40017023	Majoya eya quecuameecaje'yo cuaa. Jamatii tres cahuime huiso eya emano'yo jaa Eyacuiñajjiya eya shequimeecaje'yo— jamaya poa Jesosa. Ohua esohui jama huohuime acajje o shajja-ajjajji poanicuana queayenonee ponanapoa.
40017024	Majoya aje quijjepishana Jesosaa o shajja-ajjajji poanicuaa pea-ai Capernaúm meshi bacañaquiajo Eyacuiñajjija equi-ai Jerusalén meshijo ani jaahuanajji dejjacuana bejjo jjeshejji poani poquiapoa Pedro baa. Oya huohuiajjacañaquiapoa cuaa jama ba'a: —¿A'a mi sohuihuohuijji poani dejjaa sosequiacani Eyacuiñajjija equi-ai queapame eanipoquijjijo?—
40017025	Pedrohua saja-acapoa cuana jama ba'a: —E'e, ohuaya sosequiacani.— Majoya Pedro equiyasijje nobiquiapoa Jesosanijje majo mimiya. Jesosa ca ebionei onijje jama mimime poa ba'a: —¿Yajja miya jjashahuabaquiani Simón Pedro? ¿Ache dejjacuana shai emeshimese etii poaniya sosequiameecapoquiani oja meshijo eanijji sosejje? ¿A'a jiquio oja meshijotii ba'ecacuana oja epeejji poaniya sosequiameecani? ¿A'a peajaajjicuana ma queahueshanee poe ba'e'yohua sosequiameecani? ¿Ache dejjacuaa sosequiacani?—
40017026	Pedrohua jama saja-ame acapoa oya ba'a: —Ojjaña joya peajaajji poanicuaa ma queahuesha poe ba'e'yohuacuaa sosequiacapoquije, comaaya.— Jesosa jama popea-aiapoa ba'a: —Jamaya ameecapoquijji cuana, ojjaña joya oja meshineijotii ba'ecacuaa esosequiaca poanijje.
40017027	Oya jayojja eya Eyacuiñajjija Bacuaejja poaniya oja equi-ai queapame anipoquijji ecuea sosequiaca-ajja. Jamatiiya eyaya sosequiapoquiaje oya queaquene epo poanijje enijje. Jamajjeya jjeyahuanei poquicue baeyasijje linea jeaa enahuasijje. Cua ebionei ba'eñaje nahuoo jjequicuayacue. Oja nabajo nequi oe eso'dojjo baje. Coma eso'dojjoya queasosehuiso ecuea poaje, miquea pea-ai esosequiajji. Jamajjeya coma eso'dojjo dojocue, sosequiacue cuana— jamaya poa.
40018001	Ma pojjajotiiya aje o shajja-ajjajji poanicuaa Jesosa aniyasijje jjanequichipiquimajje huohuiajjacapoa oya jama ba'a: —¿Ache dejja ebionei queaca'a etii epojji bacaje cuaa Eyacuiñajjiya ojjañacuana huoojeacapoquianitii meshi Eyahuasijje?—
40018002	Majoya Jesosaa oe dejjasho'i iyaacapoa o shajja-ajjajji poanicuanayiyesamaneijo enequimeejji.
40018003	Oya majotii nequimeemajje Jesosaa jama huohuime acapoa cuana ba'a: —Eyaya quiana e'ejojonei huohuiaña. Miquianaya pea jjashahuabaqui'yome mipomajje, jiquio ecua esho'iquiana oyaneitii queaca'a poani jjashahuabaquiajja jama mipomajje, Eyacuiñajjiya ojjañacuana huoojeacapoquianitii meshi Eyahuasijje enobiqui'yojjitii pojjeama poaje.
40018004	Jamajjeya joya dejja ebionei queaca'a etii epojji bacaje cuaa ma quijje Eyacuiñajjiya ojjañacuana huoojeacapoquianitii meshi Eyahuasijje comaya oyaneitii queaca'a poani jjabaquiajja poaje. Jiquio jjeyanei ani esho'i jama jjashahuabaquime poaje oya.
40018005	Ojjaña joya ecuea epeejji queapame ja'ajjequijji poanicuana ecuea bajjanijo jiquio dejjasho'i ja'acajjequiani jama, eya pea-aiya queapame ja'acajjequije.—
40018006	Jesosaa huohuipea-aicapoa cuana jama ba'a: —Ojjaña joya ecuea epeejji ca'a-ama eyacua ejo ejjashahuabaqui'yo queamimishi pomeesapojjicuana comaya canaajeyocahua mei-aijo bae-ai enaojjo queadoeneeyasijje edojonobiajeameequi'yojji ohua o queamimishi epomeeca cuahuajo. Jamaya queapame pome ojaya pea queamimishi pomeejjima yajji, Eyacuiñajjija oya queaneeneetii pomee'yojjima yajji.
40018007	Jamajjeya joya peacuana queamimishi pomeejji poanicuana oya pea-ai queamimishinee poani Eyacuiñajjijo. Queahuisocuana jama nequicaya Eyacuiñajjiya bacani. Dejja peacuana queamimishi pomeejji poani caca oe ¡queaneenee canequi'yahua!
40018008	—Bacue, mique emeya, mique ejeojjiya pea-ai miya queamimishitii pomeecani jjabaquimajje jajasejjajeacue eme, ejeojji pea-ai. Quea-mihuesha jeajeacue. Majoya quijje miya queapame poqui'yome Eyahuasijje jamatii mehuojja, jeojjihuojja pea-ai poani. Queapame pojjeama mi po'yome Cuaqui-ai quijjo'yoajja jaahuasijje ejeajea'yo nequi jamatii meña, jeojjiñatii pea-ai.
40018009	Oya jayojja miya miquea ecojjaa queamimishitii pomeecani jjabaquimajje ecojja jjequicajjajeacue. Quea-mihuesha jeajeacue. Majoya mi quijje queapame poqui'yome Eyacuiñajji nequi meshi Eyahuasijje jamatii cojjamiji oe nequi. Queapame pojjeama mi po'yome Cuaqui-ai quijjo'yoajja jaahuasijje ejeajea'yo nequi jamatii cojjabecatii.—
40018010	Jesosaa esohui huohuitiicapoa cuana jama ba'a: —Jiquio ejo jjashahuabaqui'yanicuana joya ecua esho'iquiana jjashahuabaquiani jama, ¡a'a oya peajja jayojja poso bajji! Eyaya quiana e'ejojonei huohuiaña. O jaahuanajji poani angelcuana Eyacuiñajji Eyajo ani cojjaneijo nequipoquianitii o bapoquiajjitii.
40018011	Eya Dejjapojji epo poeyanaje jiquio meshiyasijje ojjaña joya ecuaquisho jayojja ba'eca nahue'yohua.
40018012	—Bacue, oe dejja 100 oveja huisomejji poani. Majoya oe oja oveja ecuaquisho bamajje, ¿yajja ohuaya acaje'yo? ¿A'a acuae ohuaya 99 huisome ovejacuana jeananacaje so'o ma oenei ecuaquisho oveja sa-ajja'yohua? E'e de, poquije oya o sa-ajja'yohua.
40018013	Oja oveja ecuaquisho ba'yomajje queabihuinee poaje'yo. E'ejojonei eyaya quiana huohuiaña oya queabihuinee poaje'yo o ba'yomajje, ma ecua oya queabihui poani oja 99 huisome ovejacuana cuaquishojjimajo jama pojjeama.
40018014	Oya jayojja pea-ai miquianajaya Chii-ai Eyajo nequi jjashahuabaquiani. Ma ojo jjashahuabaquije'yocuana joya ecua esho'iquiana jama ojaya comaya queanahuenee poaje, jamajjeya cua ecuaquisho jayojja poanicuana sa-ajjacaje'yo ohuaya.—
40018015	Jesosaa huohuitiicapoa cuana jama ba'a: —Miquea meshijo ba'e oe Jesosaja epeejji minijje queamimishi poajo mimiqui'yocue onijjenei oja mimishijo peacuanaja shajja-ajjajjima yajji. Oya miquea esohui queaja'a shajja-ajjamajje jjabaquije queamimishi poanaje. Majoya minijje jjapeequije o'oya.
40018016	Ohua miquea esohui mishajja-ajjacajo pea dejja Jesosaja epeejji beca pojja'a iyaacue oja mimishijo queaja'a o cojjaneijo emimio'oyajji. Eyacuiñajjija esohui ma yahuajonei tehuecapoa jama pea-ai poani ba'a: Mishajja-ajjacajo peacuana, tres pojja'a shajja-ajjameecue oja mimishi quio mi onijje mimije o'oya o cojjaneijo nequimajje.
40018017	Jamatii ohua miquianaja esohui mishajja-ajjacajo ojjaña Jesosaja epeejjicuana ma meshijo ba'e jjachichaquipoquianicuana iyaaquicue ejjachichaquijji oja mimishijo emimio'oyajji onijje ja'anei. Ohua ojjañacuanaja esohui mishajja-ajjacajo, onijje jjapeequipajea'yocue. Dejja joya ecua Roma emeshimeseja yajji bejjo chichapoquiajji poani Eyacuiñajjima' jama ba'yome oya acue.
40018018	—Eyaya e'ejojonei quiana huohuiaña, cua miquiaaya ameejjima aña jiquio meshijo nequiya Eyacuiñajjiya Eyajo nequiya bacaje jamaya queapame. Cua miquiaaya peacuana ameeaña jiquio meshijo nequiya Eyacuiñajjiya Eyajo nequiya bapea-aicaje jamaya queapame.
40018019	—Eyaya quiana huohuipea-aiaña, beca miquiana Jesosaja epeejji jiquio meshijo nequi oya jayojja pea-ai jjashahuabaquime poajo Eyacuiñajjinijje emimijji, oja mimi shajja-ajjacaje Eyacuiñajjiya. Cua beca miquiaa saña huisotii Eyacuiñajjiya miya quiacaje.
40018020	Jamajjeya ecuea epeejjicuana jjachichaquiajo ecuea bajjanijo jamatii beca ani, tres pojja'a eya majo pea-ai nequiani onijje— jama huohuimeya acapoa Jesosaa.
40018021	Majoya aje Pedro poeapoa Jesosa nequiyasijje o huohuiajjaa. Jama acahuapoa ba'a: —Emeshimesenei, miquea epeejji enijje queamimishi poajo, ¿achehuisojo shai eyaya oja mimishi pajeaje'yo, a'a siete huisome pojja'a?—
40018022	Jesosaa oya jama saja-ame acapoa ba'a: —Ecuea miya ehuohuijji siete huisomeneijotii pojjeama. Queahuisoneeneejo ca oja mimishi pajea'yocue 490 huisome jamajo.—
40018023	Jesosaa huohuitiicapoa cuana pea esohui jama ba'a: —Eyacuiñajjiya ojjañacuana queapamenee huoojeacapoquianitii meshi jiquiajjaya poani ba'a: Oe emeshimese etii poaniya huohuiajjaca'yonaje achehuiso ma ojo chacochacopoquianicuanaja cuenta nequi esosequiamee'yojji.
40018024	Majoya emeshimeseya cuentacuana huohuiajjaca'yoquijotii oe ojo chacochacopoquiani dejja yecapoa cuaa. Ojaya cuenta queahuisoneenee nequi, yajja sosequia'yome yajji poanaje.
40018025	Ma ojo chacochacopoquiani dejjaja bejjo oepojjinei poanaje. Ojaya chama'nei queahuiso poanaje bejjocuanaya oja cuenta sosequiajeyo'yojji. Jamajjeya emeshimeseya queaqueneya huohuicapoa cuana jama ba'a: “Joya jiquiojo nequi queacuentahuisonee poani quiajeacue bejjo sosejje. Majoya ohuaya chacocaje peajo o jjeshejjijo. Oja huanase, oja bacuacuana pea-ai quiajeacue bejjo sosejje, oja aquianacuana pea-ai. Jamaya ohuaya oepojjinei sosequiacaje'yo.”
40018026	Emeshimeseya jama huohuime acajje dejja queacuentahuiso o ani cojjaneijo oja ecuioshajjajo nequioqueñanaje emeshimese huohuiajjaneineijji. Jama huohuiajjaneime acanaje ba'a: “Emeshimese, ¡a'a ecuana dojojeamee'yojji equiajeajji! Ishoapoquiasocue eya, quijjepishana eyaya miya sosequiajeyoje'yo” jamaya ohuaya a-ajjacanaje.
40018027	Ohua jama huohuiajjaneineime acajje emeshimese queayeno jjashahuabaquinaje ojo. Jamajojoya aje oja cuenta ojjañatii pajeaca'yonaje, apoa aca'yonaje emeshimeseya. Majoya oya huoojeaca'yonaje queabihui cuentama'yo.
40018028	—Majo nequi cuayaqui'yomajje dejja queacuentahuiso poanajeya bacanaje pea onijje emeshimesejo chacochacopoquiani dejja. Ma dejjaja ca oepojjinei cuenta enequi ojo ma queacuentahuiso poanaje dejjajo. Majoya ohuaya ma pea oepojji cuentajji dejja epiquijo iñaca'ajeamajje jama yajeame acanaje oya ba'a: “Miquea eya cuenta sosequia'yojjima, jjeyahuanei mo sosequia'yocue.”
40018029	Majoya ma oepojjinei cuentajji poani dejja o cojjaneijo nequi anioquenaje oja ecuioshajjajo o huohuiajjaneineijji jama ba'a: “Ishoasocue eya. Quijjepishana eyaya miya ecuea cuenta sosequiajeyoje'yo.”
40018030	Ma ebionei queacuentahuiso poanaje dejja ca oja cuenta ishoasapo-ajja poanaje ma pea oepojjinei cuentajji dejjaja. Jamajojoya aje ohuaya oya jeanobiameecanaje ejjajeanobiaquijji equiyasijje majotii anija ojaya cuenta esosequiajeyo'yojji.
40018031	Majoya aje pea dejjacuana emeshimesejo chacochacopoquiani pea-ai oya ejjajeanobiaquijji equijo ejeanobia ani shajja-ajjamajje queayenonee poanaje ojo. Jamajjeya poquinaje cuana emeshimese huohuiya yajja dejja queacuentahuiso poanajeya pea acanaje oja cuenta oepojjineijo.
40018032	Ojaya esohui shajja-ajjamajje emeshimeseya ma queacuentahuisonee poanaje dejja jjequimeecanaje onijje emimijji. Jama yajeame acanaje oya ba'a: “Miya queamimishineenee. Eyaya miquea cuenta queahuisoneenee nequi yajja sosequia'yome yajji pajea'yonaje miyaya eya huohuiajjaneineinajejojoya.
40018033	Jamajjeya miquea pea-ai ma pea minijje chacochacopoquinajeja cuenta oepojjinei pajeapea-aica'yojji poanaje. Jiquio ecua eya mijo queayenonee poanaje jama pea-aiya miya popea-aicajji poanaje ojo” jama yajeameya oya acanaje.
40018034	Majoya emeshimese queaquenenee nequiya huohuicanaje cuana o queanee ajjijo ejjajeanobiaquijji equiyasijje. Majotii oya anipoquije oja cuenta esosequiajeyo'yojji.—
40018035	Jesosaa huohuipea-aicapoa jama ba'a: —Oya jayojja quiana acaje ecue Chiiya Eyajo nequiya miquiaaya pea minijje ba'eca ecuea epeejjija mimishi pajea'yojjima ajo. Jamajjeya oe e'ejojonei, ¡peaja mimishi pajea'yocue!—
40019001	Majoya aje Jesosa esohui huohuijeyomajje provincia Galilea meshijo ani poquiapoa provincia Judea meshiyasijje Jordán cuei eshequi jaasohuani ojjemijiyasijje.
40019002	Queahuisocuaa oya cuamaya equijje acapoquiapoa. Ma meshijo nequiya Jesosaa emanocuana jja-ajameequica'yapoa.
40019003	Majo ani beca fariseocuaa Jesosa aniyasijje jjanequichipiquimajje huohuiajjacapoa a'a ohua huohuitaicaje ebajji nisho. Jama huohuiajjame acapoa oya ba'a: —¿A'a Moisesja etehueya huohuicani dejjacuaa oja huanase hueicajji jamatii ani o hueisa-amajje?—
40019004	Jesosaa saja-acapoa cuana jama ba'a: —Eyacuiñajjija esohui etehue jaa miquianaja ea. Jama poani oja esohui etehue jaa ba'a: “Ebionei Eyacuiñajjiya oe dejja, epona pea-ai panacapoa.”
40019005	Eyacuiñajji jama popea-aiapoa yahuajonei ba'a: “Jamajjeya dejjacuaa oja chii, oja nae pea-ai jiñacaje jjahuanaquimajje ehuanasenijjenei eba'epoquijji. Oya oja huanasenijjenei ba'epoquije oe eyami jayojja epojji, beca pojjeama.”
40019006	Jamaya oya ba'epoquije becatii pojjeama, oe eyami jayojja ca ba'epoquije. Jamajjeya dejjacuaa oja huanase hueica-ajja Eyacuiñajjiya esohui yahuajonei huohuicapoajojoya dejja oja huanase oenijje ojee queapame ba'epoquije oe eyami jayojja— jama saja-ameya Jesosaa acapoa.
40019007	Majoya aje Jesosa pea esohui huohuiajjacao'oyapoa cuaa jama ba'a: —Eyacuiñajjija esohui jama poanijo, ¿yajjajo shai Moisés pea esohui tehuemeecapoa jama ba'a?: “Dejjacuaa oja huanase hueisa-amajje papeni ejjahueiquijji ebionei oya quiaca'yojji. Majoya oya apoa jama amajje jiñacaje'yo yahueya.” Jama huohuimeya acapoa Moisesya cuana yahuajonei— jamaya acapoa fariseocuaa.
40019008	Ohua jama acajje Jesosaa jama huohuime acapoa ba'a: —Miquiana Eyacuiñajjija esohuijo shajjama' jayojja poanijojoya Moisés pea esohui tehuemeecapoa ehuanase hueijjijo. Yahuajonei jjeyaneitii pea-ai Eyacuiñajji jama sapo-ajjatii poani.
40019009	E'ejojonei eyaya quiana huohuiaña. Joya oja huanase hueijji poaje dejja jamatii pea dejjaja oya cojjojjima ejjahueaqui ani, coma dejja pea eponajo jjahuanaqui'yomajje oya peacojjojji poani bacani.—
40019010	O jama poani shajja-ajjamajje Jesosa shajja-ajjajji poani dejjacuaa jama acapoa oya ba'a: —Jiquio esohui dejjacuaa oja huanasecuana hueica-ajja shajja-ajjamajje ecuana jjashahuabaquiani queapame pojjeama ejjahuanaquijji.—
40019011	Majoya Jesosaa jama huohuipea-aicapoa cuana ba'a: —Jiquio esohui dejjacuana jjahuanaquiajja epojjijo ojjaña dejjacuanaja yajji pojjeama. Eyacuiñajjiya becacuana jamaya jjashahuabameequicani jamatii enequipoquijji shacuima'tii.
40019012	Enequi dejjacuana iyehuiso jamatii jjahuanaquiajjatii epojji. Becacuanaja tiimajje oja yami queapame pojjeama poani ejjahuanaquijji eponajo. Peacuana ca jjabiñajjajeameequiani peajo, jamajjeya oya ejjahuanaquijjitii pojjeama poaje. Peacuana ca jamatii oenei ba'esapoani Eyacuiñajjijo echacochacopoquijji. Jamaya ma dejjacuana queapame caba'epoquiahua oya jama posapomajje.—
40019013	Majoya aje esho'iquiana yecapoa cuaa Jesosa aniyasijje esho'iquianaja sapabiajje oja eme ehuanajji, Eyacuiñajjinijje emimijji o queapame ajjijo. Jamatii Jesosa shajja-ajjajji poani dejjacuaa ma esho'iquiana yejji poanajecuana tecueacapoa oja esho'iquiana yejjima yajji.
40019014	Ohua jama tecueame acaje shajja-ajjamajje Jesosaa o shajja-ajjajji poani dejjacuana jama huohuime acapoa ba'a: —¡Chojja! A'a esho'iquiana yejji poanicuana tecueajji. Ohuaya cayecahua eque. Bacue, ojjaña jiquio ejo ani esho'iquiana jjashahuabaqui'yani jayojja comaya nobiquije'yo Eyacuiñajjiya ojjañacuana huoojeacapoquianitii meshi Eyahuasijje— jamaya poa Jesosa.
40019015	Majotii aniya Jesosaa esho'iquianaja sapabiajje oja eme huanacapoa Eyacuiñajjinijje emimijji ojo. Esho'iquiana jama ajeyomajje Jesosa poqui'yapoa.
40019016	Majoya aje oe dejja poeapoa Jesosaque. Jama acañapoa ba'a: —Esohuihuohuijji, ¿ae queapame ecuea che acajji Eyahuasijje eba'etiitiipoqui'yojji?—
40019017	Jesosaa oya saja-acapoa jama ba'a: —¿Apiojji shai miyaya eya huohuiajjaña ajeo mi queapame pojjijo? Eyacuiñajji oenei nequi queapameneetii popoquiani. Miya Eyahuasijje ba'etiitii'yosapomajje ojjaña Eyacuiñajjija esohui Moisesja tehuecuana jayojja e'ejojonei ba'epoquicuetii.—
40019018	Ma dejjaa Jesosa huohuiajjacapoa jama ba'a: —¿Ache oja esohuicuanajo shai eya jjashajja-ajjaquipoquije?— Jesosaa oya saja-acapoa jama ba'a: —Miquea ojjaña Eyacuiñajjija esohui Moisesja tehuecuana eba: A'a pea dejja quecua'yojji. A'a pea eponanijje jaajji mique huanase pojjeamanijje. A'a siipojji. A'a peacuana siajje ajji oya queamimishi poani.
40019019	Mique chii, mique nae pea-ai queapamenee apoquiacue, oja esohuijo oe jjashajja-ajjaquicue. Joya minijje ba'ecacuana queajeanee apoquiacue jiquio ecua miyanei queajeanee jjanahuebaquiani jama pea-aiya peacuana apoquiacue.— Jamaya Jesosaa acapoa.
40019020	Majoya aje ma dejjaa Jesosa saja-acapoa jama ba'a: —E'e ojjaña jiquio miya huohuinaje huisotii esohui jayojjaya eya ba'epoquiani esho'yahuatii. ¿Ache pea esohui shai ecuea ajjima' poani so'o?—
40019021	Jesosaa oya huohuipea-aicapoa jama ba'a: —Miya e'ejojonei queapamenee mimishiamanei jjabameequisapomajje Eyahuasijje eba'etiitii'yojji jamaya acue ba'a: Poqui'yosocue miquea equiyasijje ojjaña miquea aquianacuana peacuana quia'yohua bejjo sosejje. Majoya aema'cuana mique bejjo quiajeyo'yocue o asahuajji. Jama poajoya Eyacuiñajjiya mi queabihui ponequi'yojji queahuiso quiacaje quijje Eyahuasijje nequi'yajo. Jamajjeya ojjaña miquea aquianacuana quiajeyo'yomajje poecue eque enijje po'yohua.—
40019022	Jesosaa jama huohuime acajje ma dejja queacojjayenonee ponanapoa quea-aquianahuisonee poanijjejojo.
40019023	Majoya Jesosaa o shajja-ajjajji poanicuana huohuicapoa jama ba'a: —¡Queacamajanee poani dejjacuana quea-aquianahuisonee poanija epoqui'yojji Eyacuiñajjiya ojjañacuana huoojeacapoquianitii meshi Eyahuasijje!
40019024	Bacue, camello ehuone queaquemonee. Queacamajanee agujaquiihuejjajje camelloja ejjayejjequijji. Jama pea-aiya queacamajaneenee poaje dejja quea-aquianahuisoja epoqui'yojji Eyacuiñajjiya ojjañacuana huoojeacapoquianitii meshi Eyahuasijje.—
40019025	Jesosa jama poani shajja-ajjamajje o shajja-ajjajji poanicuana oja esohuijo jjabaneineiquiapoa. Jamajje Jesosa huohuiajjacapoa cuaa jama ba'a: —Jamajojjemo, ¿ache dejja shai Eyahuasijje poqui'yome?—
40019026	Jesosaa o shajja-ajjajji poanicuana cojja baneimajje jama acapoa ba'a: —Dejjacuana oyaneitii nequi ejjanahuequi'yojji pojjeamatii Eyahuasijje epoqui'yojji. Eyacuiñajjija caca oe oya nahueca'yojji; chama'neinei ojaya queacamaja eajji.—
40019027	Majotii nequiya Pedrohua Jesosa jama acapoa ba'a: —Ecuaaya caca oe ojjaña ecuanaja aquianacuana, echacojjicuana poanaje jeana'yonaje minijje epo'yojji. Jamajjeya, ¿ae shai ecuana Eyacuiñajjiya quiacaje esosejje?—
40019028	Pedro jama mimime poani shajja-ajjamajje Jesosaa huohuicapoa cuana jama ba'a: —E'ejojonei eyaya quiana esohui huohuiaña. Meshi pea eyacua aca'yajo eya Dejjapojji epo queaca'aneetii queasajajanee anioqueje equii-anijji queajijineejo Eyahuasijje ojjañacuana huoojeapoquiajjitii epojji. Ma pojjajotii quijje miquianaya pea-ai enijjetii queaca'a anioqueje Israelcuiñajjicuana huoojeapoquiajji epojji. Ma Jacobja 12 huisome bacuaejjaja osecuacuana huoojeapoquiajji epojji nequije quiana.
40019029	Jamajjeya ojjaña joya oja meshi, oja equi, oja chii, oja nae, oja bacuacuana, oja jjo'i, oja dohue pea-ai jiñajji poani enijje epo'yojji, queahuisonee 100 huisome Eyacuiñajjija quia o queabihui ponequi'yojji ohuaya jjeshecaje. Eba'etiitiipoqui'yojji ohuaya jjeshepea-aicaje.
40019030	Becacuana joya ca'a-ama jjeya bacani cuaa, oe-ejjenei nequi jayojja, comacuanaya ma pojjajo Eyacuiñajjiya ebionei nequimeecaje. Peacuana ca queaca'anee jjabaquiani ehuijo nequi jjeya ma pojjajo quijje Eyacuiñajjiya macuanaya oe-ejjenei nequimeecaje.—
40020001	Jesosaa huohuitiicapoa cuana pea esohui jama ba'a: —Achajja poaje quijje, Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jiquiajjaya poaje ba'a: Oe uvajjajja equemese dejja mecajjeahuanei poquinaje dejjacuana baa ojo echacochacojji.
40020002	Equemese dejjaa jama huohuime aquicanaje cuana ba'a: “Eyaya quiana sosequiaje oe epojja chaco sosejje.” Majoya ohuaya huoojeacanaje cuana oja uvajjajja que chacohua.
40020003	Majoya quijje eshequi jaasohuapishanajo, a las 9:00, equemese poquio'oyanaje ona jjaishoaquiani peajo echacochacojji plazahuasijje. Jamajjeya ohuaya bacañaquinaje majotii anica peajo chacochacojjima ani.
40020004	Ohuaya ma chacochacojjimacuana jama acañaquinaje ba'a: “Miquianaya pea-ai poquicue ecue uvajjajja que chacohua. Eyaya quiana queapame sosequiaje cua miquiaaya chacoje huisotii sosejje” jamaya acanaje. Jamajjeya poquinaje cuana oja que chacohua.
40020005	Majoya quijje equemese poquio'oyanaje eshequi biacojjajja nequijo a'a oja quejo chacochacoje peacuana huohuiajjaa. Oya jayojja sinecua a las 3:00 oya poquio'oyanaje a'a peacuana chacochacoje ojo huohuiajjaa.
40020006	Majoya quijjepishana sinecuanei, a las 5:00, equemese poquio'oyanaje ona jjaishoaquiani peajo echacochacojji plazahuasijje. Ohuaya peacuana bacañaquinaje jamatii chacochacojjimatii anica. Majo anica ohuaya huohuiajjacanaje jama ba'a: “¿Yajjajje acuae quiana ojjaña jiquio pojjajotii chacochacojjimatii ani?”
40020007	Oya saja-acanaje cuaa jama ba'a: “Ecuanaya che huohuiajjajjima cuanaja poanaje echacochacojji ojo.” Majoya equemeseya jama acanaje ba'a: “Miquianaya jjeyahua poquipea-aicue ecue uvajjajja que chacohua.”
40020008	Majoya sineajo eshequi oquequiajo equemeseya ona chacomeejji poani dejja huohuicanaje jama ba'a: “Iyaa'yocue joya ejo chacochacoanicuana mique sosequiajji. Ma quijje-ejjenei nobiquinajecuana ebionei sosequiacue. Ma ebionei mecajjeahuanei nobiquinajecuana ca quijje-ejjenei sosequiacue” jamaya acanaje.
40020009	Jamajjeya ma quijje-ejjenei nobiquinajecuana a las 5:00 sinecuanei poeyanaje bejjo jjesheya. Ojjaña macuaaya bejjo jjeshecanaje oe epojja echaco sosejje.
40020010	Majoya ma ebionei mecajjeahuanei nobiquinajecuana iyaaca'yajo oja esosequiajji oya jjashahuabaquinaje queahuiso bejjo equiacaje poso. Jamatii oya jayojja pea-ai jjesheme acanaje cuaa oe epojja echaco sosejje.
40020011	Bejjo oya huisoajjaya jjeshemajje ma dejjacuana ebionei nobiqui queaquene miminaje ojee equemesenijje.
40020012	Jama mimime poanaje cuana onijje ba'a: “De, jiquio oe-ejjenei nobiquinajecuana oepojjinei chacochaconaje una hora. Jamatii miyaya oya sosequiameenaje queahuiso jiquio ecua miyaya ecuana sosequiameenaje mahuiso pea-aiya. Ecuanaya caca oe ojjaña jiquio pojjajo chacochaconequinaje eshequi queaquiyonee nequijotii” jamaya poanaje.
40020013	Majoya aje equemeseya oe dejja queaquene mimiani ma ebionei nobiquinaje oja que chacohua jama acanaje ba'a: “Epeejji, eyaya miya siajje ajjima' anaje. Eyaya miya ja'anei huohuinaje oe epojja echaco sosejje eyaya miya sosequiaje. Miya jama poanaje queapame jama.
40020014	-
40020015	Jamajjeya jiquio bejjo eyaya quiameeaña jjeshecue. Miquea equiyasijje poqui'yocue. Eyaya jiquio quijje-ejjenei chacochaconajecuana oya sosehuisoajjaya pea-ai, ma ecua miquiaaya jjeshenaje jama pea-ai quiameenaje. Mahuiso pea-aiya quiasa-amajjeya eyaya oya oya huisoajjaya sosequiapea-aimeeaña ecuea bejjo equiajji poanijojoya. ¿A'a miya queaquene poani eyaya pea dejjacuana queapame aña bamajje, oya huisoajjaya sosequiameeaña bamajje? Miya jama queaquehua jjashahuabaquiani” jamaya acanaje.—
40020016	Majoya aje Jesosaa huohuipea-aicapoa jama ba'a: —Jamajjeya jamaya poaje quijje. Jiquio jjeya ca'a-ama poani bacani cuaa joya ecua quijje-ejjenei nequiani jama, comaya quijje queaca'a etii epojji nequije'yo peacuana huoojeapoquiajji epojji. Jiquio jjeya etii poani queaca'a jjabaquiani ehuiyasijje enequijji ca quijje ca'a-ama poaje'yo joya ecua quijje-ejjenei nequiani jamaya.—
40020017	Majoya aje Jesosaa Jerusalén meshiyasijje ejeojjijje poquijeya oja babaca 12 huisome dejjacuana jjanequishiñameequicapoa onijje oopana emimijji.
40020018	Jama mimime poa oya ba'a: —Miquianaya jjabaquiani jjeya eseya poquiani ejeojjijje Jerusalén meshiyasijje. Ma meshijotii nequi eya Dejjapojji epo siajje acaje cuaa Eyacuiñajjija equi-aijo chacochacopoquiani etiicuanaja, Moisesja tehuehuohuijji poanicuanaja e manomee'yojji.
40020019	Majotii nequi eya peajaajji judío pojjeamacuaa soadojocaje, oja emeshimesenisho eya acaje cuaa. Eya cuiasejjajeacaje jjono ejeapashajjajjaa. Majoya eya ba'ehuanasohuajeacaje cuaa emano'yojji acui ecuiata'apeejo ba'e. Jamatii tres cahuime huiso emano'yo jaa eya shequije'yo— jama huohuimeya acapoa Jesosaa oja babaca dejjacuana.
40020020	Majoya aje Zebedeoja ehuanase oja bacuaejja becanijje poquiapoa Jesosa aniyasijje. Oya Jesosa nequi cojjaneijo oja ecuioshajjajo anioqueñapoa o ehuohuiajjaneijji.
40020021	O jama poaje bamajje Jesosaa jama acapoa ba'a: —¿Ae acuaeya saña?— Enaeseya Jesosa saja-acapoa jama ba'a: —Ecue bacuaejja beca oe mique ebañeimijijje queaca'a animeecue, pea mique shanimijijje queaca'a animeecue peacuana huoojeapoquiajji epojji. Jamaya eyaya oya animeesa-aña minijje quijje miya ojjañacuana huoojeapoquiajjitii epojji nequiajo.—
40020022	Oja nae jama poajo Jesosaa beca oja bacuaejja jama huohuime acapoa ba'a: —Jiquio miquiaa eya huohuiajjaña miquianaja bajjima jama epojji. ¿A'a jiquio ecua eya queaneenee acaje'yo cuaa jama posapea-ai miquiana poani? ¿A'a queaneeca'a poaje?— Beca Zebedeoja bacuaejjaa Jesosa saja-acapoa jama ba'a: —E'e, jama posapea-aiya ecuana poani, queaneeca'a nequije.—
40020023	O jama poani shajja-ajjamajje Jesosaa jama acapoa ba'a: —E'ejojonei miquiana queaneenee acaje'yo cuaa jiquio ecua eya queaneenee acaje'yo jama pea-aiya. Jamatii ache dejja ecuea ebañeimijijje queaca'a anije, ache ecue shanimijijje queaca'a anije pea-ai peacuana huoojeapoquiajji epojji ecuea ehuohuijji pojjeama. Ecue Chiiyanei caca oe babacacaje ache dejjacuana mamijijje animeecaje— jamaya poa Jesosa.
40020024	Pea diez huisome Jesosaja babaca dejjacuana Santiagohua, Juanya Jesosa majo huohuiajjacani shajja-ajjamajje queaquene poa Juannijje Santiagonijje pea-ai.
40020025	Jamajjeya Jesosaa oja babaca dejjacuana iyaacapoa onijje queaja'a emimijji. Jama mimime poa ba'a: —Miquianajaya eba joya judío pojjeama emeshimesecuana oyaneitii queaca'anee jjabaquiani oja meshijo ba'ecacuana chacomeejji epojji queabishaa. Jamajjeya oja meshijo ba'ecacuana oya queaca'anee nequiani bamajje jjashajja-ajjaquiani oja esohuijo o yajjajo.
40020026	Miquianaya ca jama jjashahuabaquime poca-ajja. Joya queaca'a posapoani peacuana huoojeapoquiajji epojji ebionei ojaya pea onijje ba'ecacuana asahuacajji.
40020027	Jamajjeya joya jiquiojo ani oe queaca'a posapoani peacuana huoojeapoquiajji epojji ehuiyasijje enequijji, ebionei ojaya peacuana asahuacajji.
40020028	Eya Dejjapojji epo majoya poeyanaje peacuana queapame asahuaa. Joya ecua emeshimesecuaa queabishaa peacuana chacomeeneicani ojaya yajjijo jama pojjeama pohua eya poeyanaje. Majoya eya quijje jjaquiaquije emano'yojji queahuisocuana nahue'yojji epojji oja mimishijo.—
40020029	Majoya aje Jesosa o shajja-ajjajji poanicuananijje Jericó meshijo ani poquije bamajje queahuisocuaa Jesosa equijje acapoquiapoa.
40020030	Beca dejja cojjama' ejeojjicojjasahuajo aniapoa. Jesosa ejeojjijje jjayejjequije shajja-ajjamajje ma beca dejja cojjama' taaapoa jama ba'a: —Emeshimesenei, Davidja osecua, ¡che ecuanajo queayeno jjashahuabaquicue ecuana queapame pomee'yojji!—
40020031	Queahuisocuaa ma Jesosanijje poquianiya ma beca cojjama' dejja tecueacapoa oya mimima' ejeca eani'yojji nisho. Jamatii oya taaamajamaja-aniapoa jama ba'a: —Emeshimesenei, Davidja osecua, ¡che ecuanajo queayeno jjashahuabaquicue ecuana queapame pomee'yojji!—
40020032	Majoya Jesosa o jama taaame pomajamaja-anijo nequiñaquiapoa. Ohuaya ma beca cojjama' dejja iyaacapoa ehuohuiajjajji jama ba'a: —¿Yajja ecue asa acuae quiana poani?—
40020033	Ma beca dejja cojjamaa oya saja-acapoa jama ba'a: —Emeshimesenei, ecuana che jjacojjaja'ameequi'yocue.—
40020034	Jesosa ojo queayeno jjashahuabaquiapoa, jamajjeya ohuaya cojjama'ja ecojja napacapoa. Ohua cojja napacajeahua ma beca cojjama' dejja jjacojjaja'aquinana'yapoa. Majoya oya Jesosanijjetii poquinequiapoa.
40021001	Majoya aje quijje Jesosa Jerusalén meshi iyehueshanei nequi oya pueblo Betfagé meshijo nequiñaquiapoa. Oya eyiyoiyeao Olivos bajjani nequiquibopejjeneijo nequiñaquiapoa. Majo aniya Jesosaa beca o shajja-ajjajji poani dejja jama huohuime acapoa huoojeajjimahua ba'a:
40021002	—Poquicue so'o jiquio ese ani cojjaneijo ani meshiyasijje. Majo nequiya oe mapichi epona enaa jeyo nequi bañaquije oja bacuayahuesho'inijje nequi. Ma mapichisho'i epona pichomajje yecue jiquiacua bacuañatii.
40021003	Majo anicacuaa jama acajje ba'a: “¿Apiojji acuaeya mapichi pichonaje?” Ohua jama acajje jama acue quiaa ba'a: “Emeshimeseneiya oya sacani. Quijjepishana aje jeahuaje'yo.” Jamaya oe acue cuana.—
40021004	Jamaya Jesosaa huohuicapoa ma ecua yahuajonei Eyacuiñajjija sohuihuohuijji poa dejjaa tehuecapoa jayojja yajja quijje Eyacuiñajjija huoojea poaje. Jama tehueme acapoa yahuajonei ba'a:
40021005	“Huohuiquicue Sión meshijo ba'ecacuana jama ba'a: Bacue, miquianajaya emeshimesenei poeje. Oyanei queaca'a poani jjabaquiajja. Jamajjeya oya mapichisho'ija edaasajo eanisohuaqui ani poeje. Mapichi aquiana dojojji poanija bacuaja edaasabiajje eanisohuaqui ani oya poeje” jamaya tehuecapoa.
40021006	Majoya aje ma beca dejja Jesosa shajja-ajjajji poani poquiapoa. Ma Jesosaa o huohuicanaje huisotii esohui jayojjaya acapoa.
40021007	Mapichi oja bacuayahuesho'iñatii yecapoa. Oja daqui-ao mapichisho'ija daasabiajje iyacapoa o quii-anijji. Majoya Jesosa anisohuaquiapoa mapichisho'ija daasabiajje ani epoquijji.
40021008	Ma meshijo queahuisoneecuana jjachichaquicapoa Jesosajo. Cua Jesosa poquijejje oja huosho ba'e daqui-ao huanacapoa cuaa ejeojjijo o queapame bihuiajjequijji. Peacuaa ca jememeiña jayojja jajasejjacapoa ejeojjijo ehuanajji pea-ai.
40021009	Queahuisoneecuana poquicapoa Jesosanijjetii. Ma ehuinei poquicapoacuana, ma o quiijje poquicapoacuana pea-ai oya esohui taaacapoquiapoa janobajjimanei jama ba'a: —Jiquio emeshimese Davidja osecua poeyanaje ejjabihuiaqui. Oya eseja Emeshimeseneija huoojea, Eyacuiñajjiya oya queapamenee ca-acahua. ¡Eyacuiñajji Eyajo nequi ejjabihuiaqui!—
40021010	Majoya aje Jesosaa Jerusalén meshi bacañaquiajo ojjaña majo ba'ecacuana cuajicuajicajebeapoa o baa. Majotii ba'ecacuana jama mimime pocapoa oopana ba'a: —¿Ache dejja shai jjeya jiquio eseque poeyanaje?—
40021011	Jama saja-ame acapoa cuaa ba'a: —Oya Eyacuiñajjija esohuihuohuijji poani Jesosa bajjani. Oya Nazaretcuiñajji provincia Galilea meshijo nequi dejja.—
40021012	Majoya aje Jesosaa Eyacuiñajjija equi-aiquiquibohuasijje nobiquimajje majo anica ehuone quiapoequi, aquiana jjeshepoequi pea-ai huoojeacuayajeacapoa esecueyasijje. Pea bejjo sosejje jjeshejji poanicuanaja bejjojaajji mesacuana Jesosaa jeapajjajeacapoa. Oya jayojja huia' quiajji poanicuanaja equii-anijji jeapajjajeacapoa.
40021013	Jesosaa jama tecueame acacuanapoa ba'a: —Eyacuiñajjija esohui jama poani: “Jiquio equi-ai ecuea enijje emimipoquijji ani.” Miquiaaya caca oe siipojjicuana anijji anaje.—
40021014	Quijjepishana Jesosa Eyacuiñajjija equi-aiquiquibojo anijotii aje cojjama'cuana, quibojjishacuana pea-ai o aniyasijje jjanequichipiquiapoa. Jamajojoya aje ohuaya jjacojjaja'ameequica'yapoa cuana, jeomeeca'yapoa cuana pea-ai.
40021015	Eyacuiñajjija equi-aijo chacochacopoquiani etiicuana, Moisesja tehuehuohuijji poanicuana pea-ai ohua dejjaja ajjima'neineicuana acaje bacapoa. Esho'iquiana Eyacuiñajjija equi-aiquiquibojo taaaqui shajja-ajjapea-aicapoa. Jama taaame poa esho'iquiana ba'a: —Oya ejjabihuiaqui emeshimese Davidja osecua.— Jama poequi shajja-ajjamajje etiicuana queaquene poa ma esho'iquianaja esohuijoya.
40021016	Majoya aje etiicuaa Jesosa jama acapoa ba'a: —¿A'a miyaya shajja-ajjaña jiquio anicacuana taaani esohui mi bihuiajjijo? Miya jama aca-ajja cuanaja.— Jesosaa saja-acapoa cuana ba'a: —E'e, shajja-ajjaña. A'a miquianajaya ajjima' so'o Eyacuiñajjija esohui etehue jiquio jjeya acani cuaa. Jama etehue jaa ba'a: “Eyacuiñajji, miyaya esho'iquiana, joya ebacuasho'i tojjojo ba'eca pea-ai mi bihuiajji epojji pomeeaña.”—
40021017	Majo nequiya Jesosaa judío etii poanicuana jiñacapoa. Oya Jerusalén meshijo ani poquiapoa Betania meshiyasijje majotii cahuichichaa.
40021018	Majoya aje Jesosa pea pojjajo mecajjeahuanei huacuaya Jerusalén meshiyasijje poquio'oyani queashoenee poani jjabaquiapoa.
40021019	Ohuaya poquijeya oe acui higo bajjani ejeojjisahuajo nequi bacañaquiapoa. Majoya ohuaya acui nequiyasijje jjanequichipiquimajje bacapoa jjajjama'nei, iña oopana nequi. Jamajjeya Jesosaa acui higo jama acapoa ba'a: —Miya ejjajjao'oyajji pojjeamatii nequije'yo.— Ohua esohui jama acajeahuajotii acui higo nequi yaanana'yapoa.
40021020	Oya yaacuajinanaje'yo bamajje o shajja-ajjajji poanicuana jjabaneineiquiapoa Jesosajo. Majotii nequiya Jesosa huohuiajjaneicapoa cuaa jama ba'a: —¿Yajjajje shai joya acui higo nequi mi ojo mimijeahuajo yaananacuaji'yonaje?—
40021021	Jesosaa saja-acapoa cuana jama ba'a: —Eyaya e'ejojonei quiana esohui huohuiaña. Miquianaya e'ejojonei ejo jjashahuabaneiqui'yani jjabaquimajje beca jjashahuabaquime ejo po-ajjanei pomajje jiquio ecua eyaya acui higo nequi a'yonaje jama pea-aiya miquiaaya aje. Mahuisotii pojjeama quiaa aje. Miquiaaya jiquio nequi eyiyo jama ajje ba'a: “Jocuama nequiqui'yocue bae-ai enaojjohuasijje” miquiaa jama ajje oya cuamaya nequiquije'yo.
40021022	Jamajjeya ojjaña cua miquianaya mimianijo Eyacuiñajjinijje e'ejojonei ojo ejjashahuabaqui'yo nequi ohuaya cua miquiaa saña huisotii quiacaje— jamaya poa.
40021023	Majoya aje Jesosa Eyacuiñajjija equi-aiquiquibohuasijje nobiquio'oyapoa. Ohua majotii esohui huohuicaquijo Eyacuiñajjija equi-aijo chacochacopoquiani etii poanicuana, pea judío etii poanicuana pea-ai o aniyasijje jjanequichipiquiapoa. Jama huohuiajjame acapoa cuaa Jesosa ba'a: —¿Ajea esohuijo acuae mi poeyanaje jiquiacua ecuanaque ona sohuihuohuiya, jiquio ehuone quiapoequicuana huoojeacuayajeaa pea-ai? ¿Ajea huoojea acuae mi?—
40021024	-
40021025	Etiicuaa jama acajje Jesosaa jama huohuime acapoa ba'a: —Eyaya miquiana ebionei esohui huohuiajjaje so'o. ¿Aya shai Juan huoojeacanaje ona iñajeanobiaa enaojjohuasijje: a'a Eyacuiñajjiya, a'a dejjacuaa? Miquiaaya eya queaja'a saja-ajo, eyaya pea-ai miquiana huohuije ajea esohuijo eyaya ehuone quiapoequicuana huoojeacuayajeanaje.— Majoya etii poanicuana onijje etiicuananijje oopana mimimimiapoa jama ba'a: —Eseyaya jama saja-ame oya ajo ba'a: “Eyacuiñajjiya oya Juan huoojeacanaje.” Jama saja-ame ajo ohuaya eseya jama acaje ba'a: “Jamajjeya, ¿yajjajo shai miquiaaya oja esohui mishajja-ajjanaje?”
40021026	Eseyaya jama saja-ame oya ajo ba'a: “Juan Eyacuiñajjija huoojea pojjeama, oya ca dejjacuanaja huoojea poanaje” jama saja-ame ajo, queahuisocuana quenequeneje esenijje oya Juan Eyacuiñajjija huoojea poanaje queahuisocuaa bacanajejojoya.—
40021027	Majoya etiicuaa ojee onijje etiicuananijje mimimimimajje Jesosa jama acapoa ba'a: —Ecuanaja bajjima ajea huoojea poanaje Juan ona iñajeanobiajji enaojjohuasijje.— Jamajjeya Jesosaa etiicuana saja-acapoa jama ba'a: —Miquianajaya bajjimajo ecuea ehuohuijji pojjeama pea-ai poaje ajea esohuijo eya poeyanaje ona sohuihuohuiya, jiquio ehuone quiapoequicuana Eyacuiñajjija equi-aiquiquibojo ani huoojeacuayajeaa pea-ai.—
40021028	Majotii nequiya Jesosaa etii poanicuana huohuitiicapoa jama ba'a: —Jiquio esohui shajja-ajjaneicue eyaya quiana huohuije. Oe dejja bacuaejja beca poanaje. Ohuaya oe oja bacuaejja huohuicanaje jama ba'a: “Jjeya jiquio pojjajo poquicue cha, ecue uvajjajja que chacohua.”
40021029	Oja bacuaejjaa oja chii saja-acanaje jama ba'a: “Chojja de, cajaa, eya poquisapo-ajja.” Majoya oya quijje pea jjashahuabaquime pomajje poquinaje cuamaya chacohua.
40021030	Majoya quijje oja chiiya pea oja bacuaejja oya esohuiya huohuicanaje o poquipea-aijjijo chacohua. Ma pea oja bacuaejjaa oya jama anishocanaje ba'a: “Ee ecue chii, eya cuamaya poquipea-aije chacohua.” Jamatii oya poquijjimatii poanaje.—
40021031	Majoya Jesosaa esohui jama huohuijeyomajje huohuiajjacapoa cuana jama ba'a: —¿Ache oja bacuaejja beca oja chiija esohuijo e'ejojonei jjashajja-ajjaquinaje?— Saja-acapoa cuaa oya jama ba'a: —Ma ebionei ohua huohuicoocanaje ebacuaejja, maya.— Majoya Jesosaa huohuipea-aicapoa cuana jama ba'a: —Eyaya quiana e'ejojonei esohui aña. Eponacuana joya jjacojjomeequiani bejjo sosejje, joya bejjo chichapoquiajji poanicuana Roma emeshimeseja yajji miquianaja ejjocojo poquicaje'yo Eyacuiñajjiya ojjañacuana huoojeacapoquianitii meshi Eyahuasijje.
40021032	Juan ona iñajeanobiajji poanaje dejja ebionei poeyanaje miquiana sohuihuohuiya Eyacuiñajjija esohuijo miquiana queaja'a eba'epoquijji nisho. Jamatii miquianaya oja esohui shajja-ajjasapo-ajjatii poanaje. Roma emeshimeseja yajji bejjo chichapoquiajji poanicuana, eponacuana joya jjacojjomeequiani bejjo sosejje pea-aiya ca oja esohuijo e'ejojonei jjashahuabaqui'yonaje. Jiquio queamimishica'a ba'epoquianicuana pea jjashahuabaquime po'yani bamajje miquianaya jamatii ba'epoquinaje oja esohuijo jjashahuabaqui'yosapo-ajjatii nequi— jamaya acapoa.
40021033	Majoya aje Jesosaa pea esohui ebameesahuajjijo huohuipea-aicapoa cuana jama ba'a: —Shajja-ajjaneicue quiaa jiquio esohui. Oe dejjaa equemeseya oe oja quejo uvajjono banameecanaje. Majoya ohuaya oja que peeimeecanaje uvajjajja anijji meiya. Ohuaya mei queaquemo quecuapejjameecanaje uvajjajja quishipashajji ena' nequijji. Majoya oja uvajjajja meshijaahuanajji mei iya-aoaomeecanaje eyajo nequija siipojjicuana poeje ebajji. Majoya quijjepishana ohuaya oja meshi uvajjajja anijji dejjacuana majotii echacochacojji bacanaje. Ma oja uvajjono que chacojji dejjacuana huohuinanamajje ache echacojji ojaya acajji oya poquinaje queahuesha pea meshiyasijje.
40021034	Majoya quijje uvajjajjacuana oja banamee jahuajo equemeseya pea ojo chacochacoanicuana huoojeacanaje cuamaya oja meshi uvajjajja aniyasijje oja sejja'yo ma ojaya yajji huisotii jjequi'yohua.
40021035	Majoya aje oja que chacojji po-ani dejjacuaa equemeseja huoojeacuana oja sejja jjequi'yohua nisho poeajo iñaca'ajeacajjequinaje. Oe cuianeineicanaje. Pea ca quecuajeaca'yonaje. Pea ca meiya jajahuejjajeaca'yonaje.
40021036	Majoya aje quijje equemeseya pea ojo chacochacoanicuana huoojeapea-aicanaje cuamaya. Jamatii oja que chacojji po-anicuaa oya jayojja acajjequio'oyanaje. Cuianeineicajjequinaje oja huoojeacuana.
40021037	Majoya aje quijjenei equemeseya oja bacuaejjanei huoojeapea-aicanaje oja que chacojji poanicuana baa. Equemese jjashahuabaquinaje jama ba'a: “Ecue bacuaejjanei poeje bamajje ca oya queapame acajjequije cuaa” jamaya eacaje posoya acapoa.
40021038	Majoya oja bacuaejjanei poeje bamajje oja que chacojji po-anicuana ojee mimimiminaje jama ba'a: “Bacue, jiquio poeje dejjaa ojjaña jiquio meshi mesenacaje'yo, ojayatii acaje'yo. Jamajjeya oya jjeyahuanei ejjacuiajeaqui'yo. Majoya jiquio meshi esejayatii poaje'yo.”
40021039	Jamajjeya oya poeajo iñaca'ajeacajjequinaje cuaa. Majoya oya uvajjajja quejo ani queahueshapishana dojomajje cuiahuejjajeaca'yonaje cuaa.—
40021040	Jesosaa esohui mahuiso huohuijeyomajje huohuiajjacapoa cuana jama ba'a: —Equemeseya oja queyasijje poquimajje, ¿yajja jjashahuabaquiani quiana ohuaya oja que chacojji po-anicuana acañaquije?—
40021041	Judío etii poanicuaa jama saja-ame acapoa oya ba'a: —Ohuaya ma queamimishinee oja que chacojji po-anicuana cuiahuejjajeacuajimeecaje'yo ojo queayeno jjashahuabaquijjimaneiya. Majoya equemeseya pea dejjacuana oja que chacojji epojji bacaje'yo. Uvajjajja jahuajo oque ejeaquijjijo oja sejja'yo huohuipea-aicaje macuanaya— jamaya acapoa cuaa.
40021042	Majoya Jesosaa huohuipea-aicapoa cuana jama ba'a: —¿A'a quianaja ajjima' so'o Eyacuiñajjija esohui etehue jaa? Jama poani ba'a: “Jiquio mei-ai equi-ai peeijji ebionei enequiasohua cajaa acanaje cuaa. Jamatiiya Eyacuiñajjiya onaja cajaa'ya oya mei-aiya ebionei equi peeijji nequiasohuaca'yonaje. Eseya baña jama queapamenee” jamaya yahuajonei etehue jaa ojaya esohui.
40021043	Jamajjeya eyaya quiana queaja'a huohuiaña. Yahuajonei Eyacuiñajji jjashahuabaquiapoa miquianaya oja meshiyasijje, ma ohua ojjañacuana huoojeacapoquianitiiyasijje miquianaya cuama epoqui'yojjijo. Jjeya ca quiana ca oe cuamaya epoqui'yojji pojjeama o sapo-ajja poanijjejojoya. Jamajjeya Eyacuiñajjiya ca peacuana jjeya baca'yani cuama epoqui'yojji joya oja esohuijo jjashajja-ajjaneiquipoquijecuanaya. Jamaya Eyacuiñajji sapoani.
40021044	Dejja joya mei-ai aniyasijje oqueje jjacuiasejjajeaquije'yo mei-aijo. Ma dejja o anibiajje oqueajo mei-aiya jajapashajeacaje'yo— jamaya huohuicapoa.
40021045	Eyacuiñajjija equi-aijo chacochacopoquiani etiicuana, fariseo dejjacuana pea-ai Jesosaa esohui jama huohuime acani shajja-ajjamajje jjabaquiapoa cuana Jesosa ojo mimiani. Jamajjeya queaquenenee poa onijje.
40021046	Jesosa ejeanobiameejjijo jjashahuabaquiapoa. Jamatii Jesosa e'ejojonei Eyacuiñajjija esohuihuohuijji poani queahuisocuaa acajjequiani bamajje etii poanicuaa Jesosa mi-iñameecapoa ona queahuiso ejjachichaqui anica yajjajo.
40022001	Majoya aje Jesosaa pea esohui ebameesahuajjijo huohuipea-aicapoa cuana jama ba'a:
40022002	—Eyacuiñajjiya ojjañacuana huoojeacapoquianitii meshi Eyahuasijje jiquiajjaya poani ba'a: Oe emeshimeseya oja bacuaejja jjahuanaquijjijo fiesta queaquemo bobi queahuisonee ojee eijjiaijjiajji acaje.
40022003	Jamajjeya ohuaya joya ojo chacochacoani dejjacuana huoojeacanaje oja iyaacuana huohuiya o epoejjijo. Jamatii oja iyaacuana poesapo-ajja poanaje.
40022004	Majoya emeshimeseya peacuana ma ojo chacochacoani pea-ai huoojeapea-aicanaje. Jama huohuime acanaje cuana oja huoojeajjimahua ba'a: “Ecue iyaacuana jama huohuiquime acue ba'a: Emeshimeseja dahuamee noe yami apoa. Oja macayahuesho'icuana esei oja cuiamee'yo apoa'ya ani miquianaja eijjiaquijji. Jamajjeya poquicue quiana bobi queahuiso ijjiaa. Jama huohuiquimeya acue cuana.” Jamaya emeshimese poanaje oja huohuiquijji.
40022005	Jamatii oja ebionei iyaacuana poesapo-ajjatii poanaje, oja huoojeacuanaja esohuijo jjashajja-ajjaquiajjatii poanaje. Oe poquinaje oja queyasijje chacohua. Pea ca aquiana quiaa bejjo sosejje poquinaje.
40022006	Pea oja iyaacuaa ca emeshimeseja huoojea ma ojo chacochacoani dejjacuana iñaca'ajeacanaje. Majoya cuianeinei'yomajje cuiahuejjajeaca'yonaje cuana.
40022007	Oja huoojeacuana chama'yo acanaje shajja-ajjamajje emeshimese queaquenenee poanaje. Jamajjeya ohuaya oja soldadocuana huoojeacanaje ma oja huoojeacuana cuianeinei'yojji epo dejjacuana quecuajeameejeyo'yohua, oja equicuana dahuajeameeya pea-ai.
40022008	Majoya emeshimeseya pea ojo chacochacoanicuana iyaacao'oyanaje ehuohuijji. Jama huohuime acanaje ba'a: “Ecue dahuamee noe yami apoa'ya, yanitii. Ma ebionei ecue iyaacuana queapame pojjeama poanaje epoejji.
40022009	Jamajje oe jjeyahuanei poquicue ejeojjiai jaahuasijje. Ojjaña cua miquiaaya majo anica baje huisotii iyaacue jiquiacua epoejji ecue bacuaejja jjahuanaquijejo bobi ijjiaa” jamaya acanaje.
40022010	Majoya ma ojo chacochacoanicuana poquinaje majo anicacuana iyaaa bobi ijjiajji. Queahuiso majo anica chichaquicanaje cuaa dejja queamimishicuana, dejja queapame pea-ai. Equi-ai ejjahuanaquijji bobi ijjiajji ojee cuiocanaje oja iyaa queahuisoneeya.
40022011	—Majoya quijjepishana emeshimeseya oja iyaa anica equi-aiyasijje nobiquimajje bacañanaje oe dejja jamatii ani daqui queapame fiesta yajji oja huosho pojjima'.
40022012	Emeshimeseya oya jama acanaje ba'a: “Epeejji, daqui queapame fiesta yajji miquea huoshojjima. ¿Apiojji acuae mi nobinaje jamatii?” Ojaya ca oya saja-ajjima poanaje.
40022013	Majoya emeshimeseya majo ani ojo chacochacoanicuana huohuicanaje jama ba'a: “Jiquio jamatii ani me jeyocue, jeojji jeyocue pea-ai. Quea-aaponee esecueyasijje oya jeacuayajea'yocue. Majo aniya oya queayenoneenee poaje'yo. Paneineije. Ese' ijjiayaicajetii pea-ai queaneeneejo” jamaya acanaje.—
40022014	Majoya aje Jesosaa jama huohuime apea-aicapoa ba'a: —Eyacuiñajjiya queahuisoneecuana iyaacani epoqui'yojji Eyahuasijje. Jamatii oepojji oja babaca poqui'yani cuamaya.—
40022015	Majoya aje Jesosaa esohui huohuijeyocajo fariseocuana poquiapoa. Poquimajje fariseocuana oopana mimianiapoa yajja Jesosa acajji oya esohui queaquehua ehuohuitaimeejji. Jesosa napameesa-acapoa cuaa ma esohuijoya.
40022016	Jamajjeya fariseocuaa pea onijje nequiani oja epeejji dejjacuana huoojeacapoa, emeshimese Herodesja epeejjicuananijje pea-ai ojee Jesosa aniyasijje a'a ohua esohui queaquehua huohuitaicaje baa. Jama huohuiquime acapoa cuaa Jesosa ba'a: —Esohuihuohuijji, ecuanaja eba miyaya e'ejojonei esohui aña, miya siajje po-ajja, peacuana minijje ejjapeequijjijo pojjeama huohuiaña cuana. Miyaya e'ejojonei Eyacuiñajjija esohui oenei huohuiaña.
40022017	Jamajjeya ¿yajja jjashahuabaquime miya poani? ¿A'a esejaya bejjo quiacapoquijji Roma emeshimese Cesarja yajji ma ohua tehuemeecanaje huisotii, a'a quiaca-ajja pojja'a? ¿Yajja miya poani?—
40022018	Jesosaja ebatii poa ojaya ejjashahuabaquijji o queaquehua huohuimeejjijo nisho. Jamajjeya ohuaya jama acapoa cuana ba'a: —Eyacuiñajjija epeejjinisho quiana jja coma, queapamenee poso jjabaquiani. ¿Apiojji miquiaaya eya esohui queaquehua huohuitaimeesa-aña?
40022019	Bameecue mo ache bejjo eso'dojjo acue quiaa emeshimeseja yajji quiapoquiaña— jamaya acapoa. Jamajjeya oe eso'dojjo yecapoa ebameejji.
40022020	Jesosaa eso'dojjo jjeshemajje huohuiajjacapoa cuana jama ba'a: —Bacue jiquio eso'dojjo. Jiquio mijijje, ¿ajea ecojja ani? ¿Ajea bajjani etehue jaa?—
40022021	Saja-acapoa cuaa oya jama ba'a: —Roma emeshimeseja ecojja jiquio ani, ojaya bajjani etehue jaa pea-ai.— Jamajje Jesosaa huohuicapoa cuana jama ba'a: —Jamajojoya aje cua Roma emeshimeseya sacani oja tehuemee huisoajjatiiya eso'dojjo oya quiapoquiacue quiaa. Eyacuiñajji pea-aiya oe quiapoquiacue cua ohua mi quiameesa-acani huisotii.—
40022022	Jesosaa jama huohuime acani shajja-ajjamajje jjabaneineiquiapoa cuana ojo acheja'anee ohuaya esohui huohuicanijo. Majoya Jesosa jeacana'yapoa cuaa poqui'yomajje.
40022023	Ma pojjajotiiya aje saduceocuana poquipea-aiapoa Jesosa baa. Saduceocuana jjashahuabaquipoquiapoatii dejjacuana mano'yomajje eshequi'yojjitii pojjeama poaje. Jamajjeya ma esohuijoya mimiapoa cuana Jesosanijje jama ba'a:
40022024	—Esohuihuohuijji, yahuajonei Moisesya jama tehuecapoa ba'a: “Dejja cua bacuama'tii nequi mano'yajo oja chahuaa oja quijjojea ehuanase huanacaje'yo. Oja jeajo oja o'i bacuajji poaje. E'ejojonei oja o'ija jea jayojja ebacua bacaje cuaa” jama tehuemeya Moisesya yahuajonei acapoa.
40022025	Bacue, ecuanaja meshijo siete huisome dejja nequiapoa o dohue pea-ai. Ma ebionei etii dejja edohuemese jjahuanaquiapoa. Jamatii bacuama' nequi oya mano'yapoa. Jamajjeya oja chahuaa o quiquishi'yojjiya oja huanase huanaca'yapoa.
40022026	Oya jayojja pea-ai oja chahua bacuama'tii nequi manopea-ai'yapoa oya eponajotiiya. Ojjaña oja chahuacuana oya jayojjaya bacuama'tii nequi manocapoqui'yapoa oya eponajo jjahuanaqui nequi.
40022027	Majoya aje oe-ejjenei ma epona manopea-ai'yonaje.
40022028	Jamajjeya ecuaa miya huohuiajjaña, ¿ache oja dohueja ehuanase poaje ma epona shequi'yomajje? Ojjaña o dohue pea-ai siete huisomeya ma oe eponaya huanacapoqui'yapoa.—
40022029	Jesosaa saja-acapoa cuana jama ba'a: —Miquianaya queaquehuanee jjashahuabaquiani dejjacuana, eponacuana pea-ai mano'yomajje shequi'yoajja epoaje poso aña. Eyacuiñajji queaca'aneetii nequipoquiani, oja esohui etehue pea-ai miquianajaya bajjima poani.
40022030	Emano'yo jaa dejjacuana, eponacuana pea-ai shequi'yomajje ejjahuanabecaquio'oyajjitii, ejjahueabecaquio'oyajjitii pojjeama poaje'yo. Oya angelcuana jayojjaya shacuima'tii nequicaje'yo, ahuema'tii anicaje'yo.
40022031	Jiquio esohui emano'yo jaacuana shequimeecaje'yo, ¿a'a miquianajaya ajjima' ma Eyacuiñajjiya yahuajonei huohuicapoa esohuiya? Jama huohuime acapoa ba'a:
40022032	“Eya ca iña Eyacuiñajji ma Abrahamya, Isaacya, Jacobya pea-ai bihuiacapoquianitii Eyacuiñajjitiiya poani.” Israelcuanaja etiiquiana emano'yotii, chama'yotii poanijojjemo ohuaya jama huohuime ajjima' acaquiae. Jamajjeya esejaya ebatii oya Eyacuiñajji emano'yocuanaja pojjeama poani, oya caca eshe ba'ecacuanaja Eyacuiñajji nequi.—
40022033	Jesosaa esohui jama huohuime acani shajja-ajjamajje queahuisocuana mimima'tii anica'yo jjabaneineiquiapoa oja esohuijo.
40022034	Majoya aje Jesosaa saduceo dejjacuana mimima'tii animeecanaje shajja-ajjamajje fariseo dejjacuana jjachichaquiapoa. Majoya Jesosa aniyasijje poquiapoa cuana.
40022035	-
40022036	Oe fariseo ma peacuananijje poe Moisesja tehuehuohuijji pea-ai poanaje. Jesosa esohui queaquehua ehuohuitaimeejji nisho ohuaya jama huohuiajjame a-ajjacapoa oya ba'a: —Esohuihuohuijji, ¿ache Eyacuiñajjija esohui Moisesja tehue ebionei queapamenee poani ecuanaja eapoquiajjitii?—
40022037	Jesosaa oya saja-acapoa jama ba'a: —Emeshimesenei, mique Eyacuiñajji poani, queajeaneetii apoquiacue ojjaña miquea equijijjijo, miquea ejjashahuabaquijjijo, mique eyamijo pea-ai queajeaneetii oya apoquiacue.
40022038	Jiquio esohui ebionei queapamenee poani. Eyacuiñajjija esohui etehue jaa chama'nei pea oya jayojja jiquiajjaya poani.
40022039	Ejaa pea Eyacuiñajjija esohui queapamenee poani beshahuanei oya jayojja pea-ai. Oya jama poani ba'a: Ojjaña mipejjejo ba'eca pea-ai queajeanee apoquiacue jiquio ecua miya queajeanee jjanahuebaquiani jama pea-aiya oya apoquiacue.
40022040	Jiquio beca esohui jaa queapamenee pea-ai poani. Miquianaya jiquio beca etehue jaa esohui jayojja jama ba'epoquimajje ojjañatii Moisesja tehuecuana jayojja, maya yahuajonei esohuihuohuijji poaja tehue jayojja pea-ai ba'epoquije.—
40022041	-
40022042	Fariseocuana majotii ejjachichaqui anicajo Jesosaa huohuiajjacapoa macuana jama ba'a: —¿Yajja jjashahuabaquime quiana poani Eyacuiñajjija huoojea ojjaña nahue'yojji epojjijo? ¿Ajea osecua oya poaje?— Oya jama poajo saja-acapoa cuaa ba'a: —Davidja osecua poaje oya.—
40022043	Majoya Jesosaa jama acapoa ba'a: —Yahuajonei Edojjoshahuapameya David Eyacuiñajjija huoojeajo jama mimimeecapoa ba'a: “Miya ecue Emeshimesenei poani, e-emese.” Oya Davidja osecuanei poanijo, ¿yajjajo shai ohuaya oya jama esohui mimimeecapoa? Yahuajonei Davidya jama tehueme acapoa ba'a:
40022044	“Emeshimesenei Eyacuiñajjiya jama huohuime acanaje ecue Emeshimesenei ba'a: Ecuea ebañeimijijjetii anioquecue. Quijje eyaya ojjaña mi cajaa ajji poanicuana, mi sapo-ajja poanicuana huoojeapoquiajji epojji pomeeje.”
40022045	Emeshimese Davidya Eyacuiñajjija huoojea ojaya Emeshimesenei poani bacapoa. Ohua o jama bacajo, ¿achajjajo oja huoojea Davidja osecuanei pome?— jama huohuime acapoa Jesosaa.
40022046	Jesosaa queaja'anee esohui jama huohuime acajje fariseo dejjacuana mimima'tii nequicapoa yajja saja-ame oya yajji. Jamajjeya fariseo dejjacuaa ma pojjajotiiya esohui o queaquehua huohuitaimeejji nisho apajeacapoa.
40023001	Majoya aje Jesosaa o shajja-ajjajji poanicuana majo anicapea-ai huohuicapoa jama ba'a:
40023002	—Moisesja tehuehuohuijji poanicuana, fariseo dejjacuana pea-ai nequiani Eyacuiñajjija esohui Moisesja tehuecuana huohuipoquiajji epojji.
40023003	Jamajjeya oe cua ohua huohuicaje huisotiiya esohui shajja-ajjapoquiacue. Jamatii a'a oya jayojja pea-ai ba'epoquijji. Oya e'ejojonei pojjeama poani. Ohuaya peacuana esohui huohuicanitii achajja ba'ecapoquijji, jamatii cua ohua huohuicani esohui jayojja ba'eneipoquiajja.
40023004	Jiquio ecua dejjacuaa aquiana queabiquieneenee peacuana abomeeajjacani jamatii oya asahuajjimanei nequiya oya jayojja Moisesja tehuehuohuijjicuaa, fariseocuaa pea-ai queahuisonee esohui huohuineineicapoquiani cuana o majo jjashajja-ajjaquipoquijji nisho.
40023005	Ojjaña cua fariseocuaa chacocaje huisotii ohuaya jamaya acani ojjañacuanaja oya queapame poani ebajji. Oyaneitii queapame poani oya jjabaquiani. Eyacuiñajjija esohui etehue queaquemo oja aajo ejeyo jaa, oja bahuajo pea-ai jaa dojocanitii ojjañaja ebajji oya queapame. Oja daqui-ao queanahuejo hilocuana ejeapashajjajja ba'ehuanacani oya Eyacuiñajjija epeejjinei poani queahuisocuanaja oya ebihuiajjequijji cua o poquijeyasijje.
40023006	Oya ojee eijjiaijjiajji equiyasijje nobiquimajje anioquesapoani equimesepejjeneijo oya queaca'anee poani peaja ebajji. Oya judiocuanaja equi-ai ejjachichaquijji aniyasijje nobiquimajje ehuiyasijje anioqueñaquisapoani ojjaña majo anicaja oya ebajji.
40023007	O ejeojjijo nequijo pea dejja jjacuianohuequiñani o esohui queapame ja'ajjequijji bamajje queabihuinee poani. Peacuaa oya esohuihuohuijji queapame poani ja'acajjequiajje oya queabihui pea-ai poani. Jama peaja oya eajji ojaya queabotinee esohui o bihuiajjequijji.
40023008	—¡A'a oe jama popea-aisapojji! ¡A'a peacuanajo esohuihuohuijji poani jjapomeequijji quiana! Enequi oenei esohuihuohuijji e'ejojonei queapamenee poani. Miquianaya caca oya jayojja pea-aiya poani oya dohue jayojja pea-ai.
40023009	¡A'a pea jiquio meshijo nequica dejja ecue chii a'a ajji! Miquianajaya Chii-ai caca oenei enequi, maya Eyajo nequianitii.
40023010	A'a miquiananijje ba'ecacuanajo mimijji jama ba'a: “Jiquio ese huohuipoquiajji poani”. Chojja, Quito Eyacuiñajjija huoojeaneiya caca miquiana huohuipoquiajjinei poani.
40023011	Jamajjeya joya jiquiojo ani oe queaca'a pea huoojeajji posapoani comaya pea chacosahuajji jjapomeequicajji jamatii sosema'.
40023012	Ojjaña joya oyaneitii queaca'a jjabaquianicuana peacuana huoojeajji epojji Eyacuiñajjiya comacuanaya ca'a-ama pomeecaje'yo, peacuana huoojeajji epojji pojjeama acaje'yo quijje. Ojjaña joya oyanei ca'a-ama jjabaquiani peacuana huoojeajji epojji Eyacuiñajjiya ca oma queaca'a pomeecaje quijje onijjejaajji huoojeapoquiajji epojji, etii epojji— jama huohuimeya acapoa Jesosaa.
40023013	-
40023014	Majotiiya Jesosaa janobajjimanei tecueacapoa cuana jama ba'a: —Moisesja tehuehuohuijji poanicuana, fariseocuana pea-ai, miquianaya queapame jayojja ba'e bacani cuaa ebiajjejje. Eyamiquipajje ca queamimishihuisotii poani quiana. Eyacuiñajjija epeejjinisho quiana jja coma. Eyacuiñajjiya quiana queaneenee pomeecaje'yo quijje. Miquianaya poquisapo-ajjatii poani Eyacuiñajjiya ojjañacuana huoojeacapoquianitii meshi Eyahuasijje. Peacuana poquimee'yojjima aña pea-ai quiaa cuamaya. Jiquio ecua dejjaa esecuejjani ca'aca'yani jama pea-aiya aña quiaa pea nobiquijjima epojji. Jamajjeya aje queaneeneetii poaje'yo quiana.
40023015	—Moisesja tehuehuohuijji poanicuana, fariseocuana pea-ai, miquianaya Eyacuiñajjija epeejjinisho quiana jja coma. Queaneeneetii poaje'yo quijje. Ojjaña meshicuanahuasijje ma queahueshanee bae-aiaijje pea-ai quiana besapoquiani. Ejeojjijje pea-ai queahuesha poquiani quiana peajaajji sohuihuohuiya oya judío jayojja pea-ai o pomeeya Eyacuiñajji bihuiapoquiajji. Majoya oya miquianajaya esohui shajja-ajjamajje queamimishi ba'epoquije miquiana jayojja pea-aiya. Oya e'ejojonei Cuaqui-aiyasijje queaneeneetii quiyonequipoquije'yo miquianaya beshahuanei jama pojjeama.
40023016	—Miquianaya minijje cojjama' jayojja dojojji poani pea-ai quiana jja coma. Miquiaaya jama aña ba'a: Joya dejjaa oja esohui oya jayojjaya eajeyo'yojji huohuicaje Eyacuiñajjija equi-ai queajeajo. Majoya quijje ohua oja huohui esohui pajeaca'yajo, oja esohui eajeyomee'yojji pojjeama poaje quianaja. Siajje ajjima' quiaa oya aña. Oya dejjaa oja esohui oya jayojjaya eajeyo'yojji huohuicajo Eyacuiñajjija equi-aijo ani orojo ca e'ejojonei oja esohui jayojjaya quiaa ajeyomeeje'yo. Pajeamee'yojjima aje. Jamaya quiaa esohui huohuitaiaña cuana.
40023017	Miquianaya queasapaquehuanee poani joya ecua dejja cojjama' poani jama pea-aiya. ¿A'a quianaja bajjima Eyacuiñajjija equi-ai queanahuenee poani, ma aquiana oro ojaya equi-aijo ani jama pojjeama queanahuepishana? Majo ani aquiana queanahuenee poani oya Eyacuiñajjija equi-aijo anijojoya, oyatii pojjeama.
40023018	Miquiaaya jama huohuitaipea-aime aña ba'a: Joya dejjaa oja esohui oya jayojjaya eajeyo'yojji huohuicaje Eyacuiñajjija equi-aiquibojo nequi altarjo. Majoya quijje ohua oja esohui pajeaca'yajo eajeyomee'yojji pojjeama poaje quianaja. Siajje ajjima' quiaa oya aña. Oya dejjaa oja esohui oya jayojjaya eajeyo'yojji huohuicajo oja quianeijo ma altarjo jaa ca oja esohui jayojjaya e'ejojonei quiaa ajeyomeeje'yo oya. Pajeamee'yojjima aje.
40023019	Miquianaya joya ecua cojjama' jayojja pea-ai poani. A'a quianaja bajjima poani ma altar Eyacuiñajji bihuiajji queanahuenee poani. Dejjaja quia ehuone enaa jehui'yo ca queanahuepishana. Jamajojoya aje ma altarya oja quia ehuone enaa jehui'yo queanahue pomeecani, oyaneitii queanahue pojjeama poani.
40023020	Joya dejjaa oja esohui oya jayojjaya eajeyo'yojji huohuicani ma altar queajeajo, mayaneitii ohuaya queanahue bacani pojjeama. Ma altarjo jaa ehuone enaa jehui'yo pea-ai ohuaya queanahue bacani.
40023021	Joya dejjaa oja esohui oya jayojjaya eajeyo'yojji huohuicani Eyacuiñajjija equi-ai queajeajo, mayaneitii pojjeama bacani queanahue. Eyacuiñajji majo pea-ai ani ohuaya bacani queanahuenee.
40023022	Joya dejjaa oja esohui oya jayojjaya ajeyo'yojji huohuicani Eyajo anija ebajjijo, ma meshineitii pojjeama ohuaya bacani queanahue. Eyacuiñajji majo pea-ai anijojoya ohuaya queanahuenee bacani.
40023023	—Miquianaya fariseocuana, Moisesja tehuehuohuijji poanicuana pea-ai, Eyacuiñajjija epeejjinisho quiana jja coma. Queaneeneetii poaje'yo quiana quijje. Miquiaaya aquiana, bejjocuanaya oepojji décima parte Eyacuiñajjija esohui jama iyashiñaña Eyacuiñajji quiajji. Bobi huajjicuanaya iyashiñaña bisonei décima parte Eyacuiñajji quiajji. Jamaya miquianaya ba'epoquiani Moisesja tehuecuana jayojjaya. Ma pea Eyacuiñajjija esohuicuana queapamenee poanijo ca miquianaya jjashajja-ajjaneiquisapo-ajja. Ma pea esohuicuana queapame jama poani ba'a: Peacuana oja mimishijo queanee pomeecuajijjima acapoquijji so'o. Queaja'a mimishiama ba'ecapoquijji peacuananijje, Eyacuiñajjija esohuijo e'ejojoneitii jjashahuabaquicapoquijji. Jama epojjiya jiquio esohui queapamenee poani jamaya miquianaya ba'ecapoquijji. Ma pea esohuicuanaya apea-aicajji, pajeaca'yoajja quianaja.
40023024	Miquianaya minijje cojjama'cuana jayojja dojojji pea-ai poani. Beca Eyacuiñajjija esohuicuana jayojja miquianaya ba'epoquiani. Ma pea esohuicuana queapamenee jaa ca oya jayojja ba'epoquiajja. Jiquio ecua dejjaa eshajajjijo ena shocani shama' epojji eishijji, majoya oja canecojo nequitii eshaa camello quemoajja ishijeacani, jama pea-aiya quiana queaquehua poani.
40023025	—Miquianaya Moisesja tehuehuohuijji poani, fariseocuana pea-ai, Eyacuiñajjija epeejjinisho quiana jja coma. Miquianaya queaneeneetii poaje'yo quijje. Miquianaya jiquio ecua plato, caneco pea-ai ebiajjejjetii shacuacani cuaa queaboejea epojji jamatii eyiyedojjojje shacuajjima queajehuetii poani, jama jayojja quiana queamimishinee ba'e.
40023026	Fariseo quiana cojjama' jayojja poani, shajja-ajjaneicue. Ebionei oe miquianaja eyamiquipajje, sapadojjojje queaboejea pocue. Majoya quiana jama pomajje eyamibiajje queapame pea-ai jjabaquije. Jiquio ecua caneco ebionei eyiyedojjojje shacuacoocani queaboejea epojji jama pea-ai oe pocue.
40023027	—Miquianaya Moisesja tehuehuohuijji poani, fariseocuana pea-ai, Eyacuiñajjija epeejjinisho quiana jja coma. Queaneeneetii poaje'yo quijje. Miquianaya jiquio ecua emano'yocuana huananobiajji equisisi ecuia-asha oshe jama pea-aiya poani. Ebiajjejjetii queapame poani quiana jjabaquiani, ecuia-asha oshe jayojja. Eyamiquipajje ca queamimishineetii poani quiana emano'yo sa'cuana ehuananobia jaa quea-ihuinee poani jama pea-aiya quiana poani.
40023028	Queahuisocuaa quiana ebiajjejjetii queapame poani poso bacani. Jamatii eyamiquipajje, esapadojjojje queamimishineetii poani quiana. Esohuihuohuijji quiana poani peacuanaja quiana queapamenee poani ebajji, mahuisojoya.
40023029	—Miquianaya Moisesja tehuehuohuijji poani, fariseocuana pea-ai, Eyacuiñajjija epeejjinisho quiana jja coma. Queaneeneetii poaje'yo quijje. Eyacuiñajjija esohuihuohuijji poa emano'yocuana huananobiajji meshi chacopoquiaña quiaa. Mei-ai nequiamajje ma queapame ba'ecapoquiapoaja sa'biajje queapame pomeeaña o shahuabapoquiajjitii.
40023030	Majoya miquianaya jama poani ba'a: “Eseya yahuajonei eseja etiiquiananijje eshe enequipea-aiapoaajjemo Eyacuiñajjija esohuihuohuijji yahuajonei poacuana eseyaya quecuamee'yojjima aquiae etiiquiana” jama poani quiana.
40023031	Jama pomajje miquianaya jjabaquiani Eyacuiñajjija esohuihuohuijji poacuana quecuamee'yojji epoja osecua poani.
40023032	Yahuajonei miquianaja babacuaa Eyacuiñajjija esohuihuohuijji poacuana chama'yo pomeeca'yapoa. Oya jayojjaya quiaa jjeya chama'yo ameeje'yo Eyacuiñajjija esohuihuohuijji poanicuana ma ecua miquianaja babacuaa chama'yo pomeeca'yapoa jama pea-aiya.
40023033	—Miquianaya peyo quease'nee jayojja popoquianitii. Cuaqui-aijo epoquiquehuajji pojjeamatii quiana poaje'yo. Cuamatii enequipoqui'yojjiya quiana Eyacuiñajjiya jeajeameecaje'yo.
40023034	Jamajojoya eyaya huoojeaje dejjacuana queasapaja'a miquiana sohuihuohuiya, Eyacuiñajjija quia esohui huohuijji epojji huoojeaje. Jamatiiya quiaa oya ecue huoojea cajaa aje. Ma esohuihuohuijji poajecuana quecuameeje'yo quiaa, peacuana manomeeje'yo acui ecuiata'apeejo ba'ehuanasohuajeameemajje. Pea ma esohuihuohuijji poaje ca cuiasejjajeameeje quiaa jjono ejeapashajjajjaa judioja equi-ai ejjachichaquijji eyiyedojjojotii nequiya. Pea meshicuanahuasijje sa-ajjaa quiaa apoquiaje oya enapameejji.
40023035	Jamajjeya quiana jjeya eshe nequica Eyacuiñajjiya queaneenee pomeecaje oja huoojea dejjacuana yahuajonei esohuihuohuijji poa minijjejaajji judiocuaa oya cuiameecapoqui'yapoajojoya. Queahuiso esohuihuohuijji poacuana cuiameecapoqui'yapoa cuaa jamatii mimishiama nequi. Yahuajonei Abel queajjashahuabaquija'a nequi cuiacooca'yapoa. Majoya quijjenei Zacarías Berequiasja bacuaejja jajahuejjajeaca'yonaje miquiananijjejaajji judiocuaa. Oya Zacarías Eyacuiñajjija equi-aichipineijo nequi altarchipineipejjejotii jajahuejjajeaca'yonaje.
40023036	E'ejojonei eyaya quiana huohuiaña. Jjeya quiana jiquio eshe ba'eca Eyacuiñajjiya queaneenee pomeecaje miquiananijjejaajji judiocuaa Eyacuiñajjija babaca dejja esohuihuohuijji poacuana queahuiso cuiameejeyoca'yapoajojoya. Miquianaya majoya queacamajanee, queaneenee pea-ai poaje— jamaya poa.
40023037	Majoya aje Jesosa queayenonee jjashahuabaquiapoa Jerusalencuiñajjicuanajo. Oya jama poa ba'a: —Eyacuiñajjija esohuihuohuijji poacuana miquiaaya manomeepoquia'yapoa. Oja huoojeacuana esohui yejji jajahuejjajea'yapoa quiaa. Eyaya quiana iyaa-majamaja-ajjapoquianaje ejo ejjanahuemeequi'yojji nisho. Jiquio ecua cachinaa oja bacuacuana iyaaca'yani oja aaquimejjejje enequijji jama pea-ai epojji nisho quiana eyaya a-ajjamajamajanaje. Miquianaya ca eque poesapo-ajjatii poanaje.
40023038	Jamajjeya bacue quiana. Jjeya miquianaja meshi miquiana ba'ejji poani se-ejjama'yo poaje. Eyacuiñajjija miquianaya eba'emeesahuajji pojjeama poaje.
40023039	Eyaya quiana esohui jama huohuime aña jjeya miquiaaya eya bapajeaje'yo so'o. Quijjepishana esohui ejo jama huohuime aje quiaa ba'a: “Emeshimesenei Eyacuiñajjiya queapame ca-acapoquiahuatii oja huoojea ese nahue'yojji poani.” Esohui ejo jama amajje eya baje o'oya quiaa— jama huohuime acapoa cuana Jesosaa.
40024001	Majoya aje Jesosa Eyacuiñajjija equi-aiquiquibojo ani esohui huohuijeyomajje cuayaqui'yapoa poquiya. O poquianijo o shajja-ajjajji poanicuana Jesosa nequiyasijje jjanequichipiquiapoa. Eyacuiñajjija equi-ai queapamenee ani, pea equi-aicuana queapame majotii ani pea-ai bameecapoa cuaa oya.
40024002	Equi-aicuana queapame ani bamajje Jesosa jama poa ba'a: —Bacue, ojjaña jiquio equi-aicuana equiquibocuana queapamenee ani Eyacuiñajji bihuiajji. Eyaya quiana e'ejojonei huohuiaña, quijje ojjaña jiquiojo ani Eyacuiñajjija equi-aijo miquiaaya jjeyanei baña huisotii chama'neinei acaje'yo. Ojjaña meicuana quecuajeabichajeajeyocaje'yo cuaa. Chama'neinei che oema'nei mei pea meibiajje eanijji poaje'yo.—
40024003	Majotii aniya aje poquiapoa cuana eyiyoiyeao Olivos bajjani nequiyasijje. Ma nequi eyiyojotiiya Jesosa anioqueñaquiapoa. O shajja-ajjajji poanicuana oopana o aniyasijje jjanequichipiquiapoa o huohuiajjaa. Jama acapoa cuaa ba'a: —Huohuicue ecuana acheshono shai jama acaje'yo equi-aicuana. ¿Ae shai bacaje cuaa mi poeo'oyajji epojja poechipiajo? ¿Acheshono shai jiquio meshi chama'yo pomeeje'yo? Majoya che ecuana huohuicue ebajji.—
40024004	Jesosaa saja-acapoa cuana jama ba'a: —Jjajaahuananeineiquicue quiana oe peacuanaja esohuijo. A'a jjadasiameequijji quiana pea dejjacuanajo.
40024005	Queahuisocuana poemajje jama quiana anishocañaje ba'a: “Jiquia aje eya Eyacuiñajjija huoojeaneiya miquiana nahue'yojji epojji poeyanaje.” Majoya queahuisocuana dasiacañaje cuaa.
40024006	Miquiaaya shajja-ajjaje queahuisocuana jjaquecuaquicaje'yo queahuesha ba'ecacuana, jiquio chipinei ba'eca pea-aiya. Peajaajjicuana jama jjaquecuaquica'yani shajja-ajjamajje a'a queamete pojji quiana majoya. Jamaya acapoquije queahuisojaajjicuaa oe-ejjenei epojja poechipijjimahuajo, apoa pojjima' so'o.
40024007	Oejaajjicuana jjaquecuaquicaje'yo peajaajjicuananijje. Oe meshicuiñajjicuanaja soldadocuana pea meshicuiñajjicuanaja soldadocuananijje jjaquecuaquicaje'yo pea-ai. Queahuiso meshiyasijje majo ba'ecacuana bobiyasijje pocaje'yo bobi chamajo, meshicuana queahuiso pea-ai huehuahuehuaneije.
40024008	Jamaya ojjañajaajjicuana ebionei queanee pocoocaje. Jiquio ecua eponacuana bacuaneecoomajje jjabaquiani quijje queaneenee poaje jama pea-aiya queacamaja pocoocaje cuana.
40024009	—Majoya quiana quijje iñameecaje cuaa etii poanicuanaja ejeanobiameejji. Queaneenee pomeecaje quiana. Beca quiana quecuapea-aicaje'yo cuaa. Ojjaña meshijo ba'ecacuaa miquiana botiamanei acaje ejo jjashahuabaqui'yonajejojoya.
40024010	Majoya ecuea epeejjicuana queahuiso jjashahuabapajeaquicaje'yo ecuea esohuijo. Pea onijje Jesosaja epeejji poani pea-ai botiamanei acaje'yo cuaa. Etii poanicuana huohuipea-aicaje cuaa onijje ba'eca Jesosaja epeejjicuana jeanobiameejjijo.
40024011	Eyacuiñajjija esohuihuohuijjinisho poani dejjacuana queahuiso majoya poepea-aije. Ma dejjacuaa esohui huohuitaimajje queahuisocuana dasiacaje oja esohui siajjejo.
40024012	Dejjacuana, eponacuana pea-ai quea-ojamimishihuisonee ba'ecapoquije. Onijje ba'ecacuana queajea apajeacaje cuaa, botiama acaje'yo.
40024013	Ma quijje ojjaña meshijo ba'eca queamimishi popoquijji apoa poajo, ojjaña joya e cajaa a pojjima'tii poanicuana jjanahuemeequije'yo ejo ma queaca'atii ba'epoquinaje huisotii.
40024014	Ojjaña meshijo ba'ecacuaa shajja-ajjacaje esohui queapame Eyacuiñajji ojjañacuana huoojeapoquiajjitii poani poeje. Ojjañacuiñajjicuaa jiquio esohui queapame shajja-ajjajeyocajo Eyacuiñajjiya jiquio meshi chama'yo pomeecaje.
40024015	—Yahuajonei esohuihuohuijji poa dejjaa Daniel bajjaniya tehuecapoa ma quijjenei queatainee acajejo. Dejjaja ne eyacuiñajjinisho nequiacaje cuaa Eyacuiñajjija equi-ai queatainee ajji. Jamajjeya cua jiquio esohui ajji poajecuana queaja'a jjashahuabaquicue jiquio esohuijotii.
40024016	Miquianaya Judea meshijo ba'ecacuana Eyacuiñajjija equi-aijo nequiya queatainee acaje bamajje quehuapoquicuajicue eyiyo nequicahuasijje.
40024017	Ojjaña joya oja equishashajo anicuana dejjacuaa Eyacuiñajjija equi-aijo nequiya queatainee acaje shajja-ajjamajje poquicuajica'yojji. Oja equiyasijje nobiquinanaca'yoajja oja aquianacuana, camacuana dojo'yohua.
40024018	Oya jayojja pea-ai joya oja quejo chacochacoanicuana jamatii poquicuajica'yojji ojaya equiyasijje huacuaya poqui'yojjimatii oja daqui ejeanana ani jjehua'yohua.
40024019	Queacamajaneenee poaje joya oejji ani eponacuanaja. Joya tojjojo ba'e bacuajji anicuanaja pea-ai queacamajaneenee poaje equehuapoquicuaji'yojji ma pojjajotiiya.
40024020	Eyacuiñajjinijje oe mimicue ma quijje miquiana quehuapoquicuaji'yojji epojja epoejjijo queahuoe epojji pojjeama ba'ijo, epojja ejomishocajji pojjeamajo mimipea-aicue.
40024021	Ma quijje queacamajanee poaje'yo ba'icuanajo queahuisonee jiquio meshijo ba'ecacuana queaneenee pocaje'yo. Ma ecua yahuajoneinei meshi panacapoajo dejjacuana eponacuana pea-ai queanee pocapoa jama pojjeama ca jjeya pocaje'yo. Quijje pea-aiya chama' poaje quiajjaya queaneenee epo'yojji cuanaja.
40024022	Eyacuiñajjiya ma quijje ojjaña meshijo ba'eca queacamajanee pomee'yojji iyeba'ihuiso jama epojji mipomeecajo chama'neinei pocaje'yo cuana, che oema'nei eshe ba'eje. Jamajjeya Eyacuiñajjiya iyeba'ihuisonei queacamajanee pomeecaje oja babacacuana ojaya queajeanee poanijojoya.
40024023	—Dejjacuaa esohui jama acaje ba'a: “Bacue, jiquia aje Eyacuiñajjija huoojea ese nahue'yojji poani.” Ohua jama acajo, ¡a'a oya shajja-ajjajji! Peaa jama acajo ba'a: “Chojja, coma pojjeama, joma nequi caca oe Eyacuiñajjija huoojea ese nahue'yojji epojji.” Ohua jama acajo, ¡a'a e'ejojonei acani poso ajji!
40024024	Queahuiso esohuihuohuijjinishocuana poeje siajjepohua. Peacuaa ca Eyacuiñajjija huoojea poani miquiana nahue'yohua anishocaje. Dejjaja ajjima'neineicuana ohuaya queahuiso apea-aicañaje queahuisocuana ojo ejjashahuabaqui'yojji. Eyacuiñajjija epeejjicuana oja babaca siajje pea-ai acañaje cuaa ojo ejjashahuabapea-aiqui'yojji nisho.
40024025	Shajja-ajjaneicue, eyaya quiana jjeyanei queaja'a huohuiaña dejjacuana siajjepojji poejjimahuajotii miquianaya ohua edasiaca poanijje quijje.
40024026	Jamajjeya ohua jama acajo ba'a: “Shajja-ajjacue, Eyacuiñajjija huoojea se-ejjama' meshijo nequi baquicue.” Ohua jama acajje, a'a cuamaya poquijji o baa. Siajje coma. Peaa jama acajo ba'a: “Bacue, jocuama Eyacuiñajjija huoojea ejja-aniquehuaqui ani.” Ohua jama acajo, a'a e'ejojonei ohua acani poso ajji.
40024027	Eya caca oe e'ejojonei Dejjapojji epo poeo'oyajo queaja'anee ojjañacuaa bacaje. Jiquio ecua baasiyohua ojjaña eyatahuatahuahuasijje queahueshayee jeaja'ajeacani jama pea-ai eya poeje o'oya bacaje ojjaña meshijo ba'ecacuaa.
40024028	Miquiaaya be'ocuana queahuisonee cuabesa ba'e bamajje jjashahuabaquije queahuiso emano'yocuana cuamaya jaa. Jamajjeya jiquio eya huohuiaña esohui jama poaje bamajje jjashahuabaquicue oe-ejjenei epojja poechipiani.—
40024029	Jesosaa huohuitiicapoa cuana jama ba'a: —Ma quijje ba'icuana ojjañacuana queacamajanee po'yojji oe poajo eshequi jijipajeaje'yo. Ba'i pea-ai jijipajeaje'yo. Majametacuana eyatahuatahuajo nequi oqueje'yo. Ojjaña eyatahuatahuahuasijjeyee huehuahuehuaje janobajjimanei.
40024030	Majoya queahuisocuaa ma oja bajjimatii poanaje ja'anei bacaje eyahuasijje Dejjapojji epoja epoeo'oyajji apoa poajo. Ojjañajaajjicuana jiquio meshijo queamimishitii ba'ecacuana eya Dejjapojji epo e'ejojonei poeje o'oya bamajje queayenonee pocaje'yo. Eyaya botejjee nequiya queaca'anee poaniya jeaja'aja'aoqueaje meshiyasijjeyee ojjañacuanaja eya queaja'a ebajji.
40024031	Emiajji queaquemo miasajajeacajo queashajjaquijjo eyaya angelcuana ojjaña meshiyasijje huoojeaoqueaje. Eeno poeanimijiyasijje, eeno poquianimijiyasijje pea-ai huoojeaje. Eshequi jaasohuanimijiyasijje, eshequi oquequianimijiyasijje pea-ai angelcuana huoojeaje ojjaña ecue babacacuana ecue nahue'yo jjequi'yohua ojee eque ejjachichaqui'yojji.
40024032	—Jamajjeya jiquio eya huohuiaña esohui queaja'a ebajji higo acui ebanajo jjashahuabapea-aiquicue. Oja aacuana shashaje'yo eiña'yojji bamajje miquiaaya baña nayaja poechipi'yani.
40024033	Oya jayojja jiquio ecua higo acui shasha'yani ebajji jjeya nayaja poechipi'yani jama pea-ai jiquio eya huohuinaje esohui jama poajoya eya Dejjapojji epo poeje o'oya baje quiaa.
40024034	Eyaya quiana e'ejojonei huohuiaña. Eyacuiñajjiya jiquio eya huohuiaña esohui oya jayojjaya ajeyocaje'yo jiquio jjeya judiocuana eshe ba'eca manojeyojeyo'yojjimahuajo.
40024035	Jiquio eyatahuatahua majametacuana nequijji chama'yotii poaje. Jiquio meshi pea-ai ojjaña ba'ecacuana nequijji chama'yotii poaje. Ecuea esohui caca oe jiquio eyaya aña anitiitiipoquije'yo. Ojjañatii ecuea esohui oya jayojjaya Eyacuiñajjiya ajeyocaje'yo.
40024036	—Ojjaña meshijo ba'ecacuanaja che oema'neija bajjimanei poani ache pojjajo shai, achenei eshequi nequijo shai Eyacuiñajjiya jama pomeecaje e poeo'oyajjijo. Angelcuanaja pea-ai bajjimaneinei e poeo'oyajjijo, ecuea pea-ai oja Bacuaejjaja bajjimaneinei. Ecue Chii Eyacuiñajjija caca oe ojayanei eba acheshono ohuaya jamaya pomeejeyocaje e poeo'oyajjijo.
40024037	—Eya Dejjapojji epo poeo'oyajo queahuisocuana jamatiiya e ishoapojjima'tii ba'ecapoquije. Ma ecua yahuajoneinei Noenijjejaajjicuana ba'ecapoquiapoa jamatii ena queaquemonee eoquejjijo jjashahuabaquijjimatii ba'e, jama pea-aiya pocaje queahuisocuana e poeo'oyajo.
40024038	Yahuajonei ena queaquemonee oja oquemeejjimahuajo ma Noenijje ba'ecacuana ijjiaijjiapoquiapoa, ishi-ishipoquiapoa, jjahuanaquicapoquiapoa pea-ai. Jama ba'emeya pocapoquiapoa cuana Noé bishe'aiyasijje nobiquijji epojja poeajo.
40024039	Majoya macuana jamatii ena queaquemoneejo jjashahuabaquijjimatii ba'ecajo ena queaquemonee oqueapoa. Jamajojoya ojjañatii hui'ijeaca'yapoa. Jama pea-aiya ba'ecapoquije queahuisocuana e ishoapojjima'tii ba'eca eya Dejjapojji epo poecuajio'oyajo.
40024040	Ma pojjajotii beca dejja ojee quejo chacochacoqui, oe jjequisohuacuajicaje'yo, pea ca jiquio meshijotii nequijeaje.
40024041	Oya jayojja epona beca anosoai jajapashapo-ani, oe epona jjequisohuacuajicaje'yo, pea ca anijeaje majotii.
40024042	—Jamajjeya quiana oe jjaishoatiiquipoquicue miquianaja bajjimajojoya acheshono shai eya miquianaja Emeshimesenei poani poecuajije o'oya.
40024043	Bacue, equimeseja ojaya ebajojjemo ache mecashono shai siipojji poeje siipohua, ojaya jama ebajojjemo, oya ma mecashono cahuijjimatii eshe anichichame o ishoajji. Siipojji nobimeejjima acaje ohuaya oja equiyasijje.
40024044	Jamajjeya quiana oe apoa epo anicue e poeo'oyajjijo. E'ejojonei eya Dejjapojji epo poecuajije o'oya miquianajaya bajjimaneitii ache pojjajo shai.—
40024045	Jesosaa huohuitiicapoa cuana jama ba'a: —Equimeseya pea meshiyasijje poquijjimahuaa dejja o chacosahuajji poani queasapaja'a, hueya-ama babacacanaje. Majoya oya huohuicanananaje ma ojo chacochacoanicuana bobi oja equiapoquiajji.
40024046	Bobi quiapoquiajji poani dejja queabihuinee poaje equimeseya oya hueya-ama chacochacoani bacaña'yajje. Ma ohua o huohuicanananaje huisotii echacojji ohua ajeyocanaje.
40024047	E'ejojonei eyaya quiana huohuiaña, joya hueya-amanei chacochacoani baña'yomajje equimeseya coma dejjaya ojjaña oja aquianajaahuanajji epojji nequimeecaje. Majoya ohuaya queahuiso oya sosequiacapoquije.
40024048	Pea dejja o chacosahuajji poani pojja'a queaquehua jjashahuabaquimajje jama poaje ba'a: “Jjeya ca dejja jiquio equimese epoecuaji'yojji pojjeama. Quijje pojja'a poeje'yo oya.”
40024049	Majoya ohuaya onijje chacochacoanicuananijje quenequenemajje cuiasejjajeacaje. Majoya oya chacochacoajja poaje, ijjiaijjiapoquije, ishi-ishije, huooje pea-ai.
40024050	Majoya ma o chacosahuajji poani dejja jamatii equimesejo o jjashahuabaquijjimanei nequijo, ache pojjajo shai oya poeje'yo ojaya bajjimanei poanijo pea-ai, equimese poeje'yo o ba'yohua.
40024051	Equimeseya ma o chacosahuajji poani dejja queamimishitii poani baña'yomajje queaneenee pomeecaje'yo oya. Ohuaya oya queahuesha huoojeacaje'yo ma ojjaña oja epeejjinisho poanajecuana huoojeaca'yapoa meshiyasijjeya. Majotiiya oya patiitiinequije'yo yenojo, ese' ijjiayaicanequije'yo neejo pea-ai.—
40025001	Jesosaa huohuitiicapoa cuana jama ba'a: —Eyaya quiana huohuiaña achajja poaje e poeo'oyajji epojja poechipiajo ebajji. Majoya Eyacuiñajjiya ojjañacuana queapame huoojeacapoquijetii. Jama poaje ba'a: Ma ecua diez epona ahuema' anicuana fiesta ejjahuanaquijjijo baa poquicanaje jamaya. Ojjaña ma eponacuana cuaquijiji mejji pea-ai poquicanaje dejja jjahuanaquijeja equiyasijje o queabihui ja'ajjequiya.
40025002	Cinco huisome eponacuana ahuema' ani ma epoqui oja equiyasijje queasapaja'a poanaje. Ma pea cinco huisome eponacuana epoqui pea-ai ca queasapaquehua poanaje.
40025003	Ma cinco queasapaquehuaja esei edahuajijio'oyajji dojojjima poanaje. Jamatii oja cuaquijiji eshonei nequi dojocanaje.
40025004	Ma pea queasapaja'a eponacuaa ca esei tahuoojo sho dojopea-aicanaje quijje ebionei sho oe poajo edahuajijio'oyajji.
40025005	Majoya dejja jjeyanei jjahuanaqui queashononee poanaje, poecuaji'yojjima poanaje oja equiyasijje. Jamajjeya ma eponacuana epoqui jjaishoatiiajjaquimajje esecuejo ani queacojjacahuinee pomajje cahuinaje majotii aniya.
40025006	Majoya quijje mecashononei shajja-ajjacanaje cuaa jama taaame poaje ba'a: “Joya jjeya jjahuanaquinaje dejja poeje'yo jjeyahuanei. Queabihuiya oya ja'ajjequicue quiaa.”
40025007	Jama taaame poajoya eponacuana shequica'yonaje. Oja cuaquijiji huijeacuayacanaje cuaa edahuajijio'oyajji.
40025008	Majoya eponacuaa ma queasapaquehua poanajeya huohuiajjacanaje ma pea eponacuana queasapaja'a poanaje jama ba'a: “Che oe ecuana esei oepojji esho'yojji quiacue joya miquianaja enequi. Ecuanaja cuaquijiji ca quijjo'yani seima'.”
40025009	Jama saja-ame oya acanaje epona queasapaja'a poanajecuaa ba'a: “Chojja, ecuanaja pea-ai chama' poaje ca miquiana quiamajje. Jjeyanei oe poquicuajicue ma esei quiacani equiyasijje jjesheya ca miquianajanei epojji.”
40025010	Jamajjeya ma queasapaquehua poanaje eponacuana poquicuajinaje esei jjesheya. Jamatii eponacuana poe'yojjimahuajo dejja jjeyanei jjahuanaqui poe'yonaje ma epoe eponacuaa ishoa-ajjaca-aninaje dejja. Majoya eponacuana ma cinco queasapaja'a poanaje seijjitii ani nobiquinaje onijjetii fiesta ejjahuanaquijjijo aa. O nobiquiajo esecuejjani ca'acanaje efiestameseya.
40025011	Majoya quijjepishana ma pea eponacuana esei jjesheya poqui poe'yonaje. Jama poña'yonaje cuana esecuejjani eca'a nequi baña'yomajje ba'a: “Efiestamese, esecuejjani ca'apejocue, ecuana che jjequinobiapea-aicue.”
40025012	Ma jjeyanei jjahuanaqui efiestamese dejjaa jama acanaje eponacuana ba'a: “E'ejojonei eyaya quiana aña, ¡ecuea quiana bajjimaneinei ae shai quiana!”— Jama huohuijeyomeya acapoa cuana Jesosaa eponacuana ahuema' anijo.
40025013	Majoya aje Jesosaa huohuipea-aicapoa cuana jama ba'a: —Jjaishoatiiquipoquicue quiana oe. Miquianajaya bajjimanei ache pojjajo shai, achenei eshequi nequijo shai eya Dejjapojji epo poeje o'oya.—
40025014	Jesosaa huohuitiicapoa cuana jama ba'a: —Achajja poaje Eyacuiñajjiya ojjañacuana huoojeacapoquianitiijo miquianaja queaja'a ebajji huohuije. Jama poaje ba'a: Jiquio ecua dejja equimese pea meshiyasijje queahuesha poquije jama. Poquijjimahuaa ma ojo chacochacoanicuana iyaacanaje ehuohuinanajji oja bejjo echacojji queahuiso epomeejjijo, oja aquianacuanajaahuanajji epojjijo pea-ai.
40025015	Ohuaya ma ojo chacochacoanicuana bejjo quiacanananaje oya huisoajja pojjeama. Joya echacojji baneineijji poani dejja ohuaya 5.000 huisome eso'dojjo quiacanananaje oja echacojji yajjijo. Pea ojo chacochacoani dejja ma echacojji ebapishana ca iyehuiso quiacanananaje, 2.000 huisome eso'dojjo ojaya echacopea-aijji. Pea dejja ma echacojji bapojjima' ca 1.000 huisome eso'dojjo quiacanananaje. Majoya ma ojo chacochacoanicuana bejjo quiananamajje oya poquinaje pea meshiyasijje.
40025016	Ma ojo chacochacoaniya 5.000 huisome jjeshejji poanajeya chaconeineicanaje hueya-amaneiya. Jamajjeya ohuaya bejjo queahuiso chichacanaje oya huisoajjaya 5.000 pea-aiya oja chaco sosejje.
40025017	Oya jayojja ma peaa 2.000 huisome jjeshejji poanajeya oya huisoajjaya ohuaya chichacanaje 2.000 pea-ai oja chaco sosejje.
40025018	Ma pea 1.000 huisome jjeshejji poanajeja ca jama chacome apea-aijjima poanaje. Ohuaya o chacomeejji poanija bejjo ma ojaya echacojjijo nisho jjeshe huanaquehuacanaje meshijjani oja teohuasijje.
40025019	—Majoya quijjenei o chacomeejji poani dejja ebejjomese poe'yonaje. Ohuaya iyaaca'yonaje yajja oja quianana bejjo acanaje cuaa ehuohuiajja'yojji.
40025020	Ma 5.000 huisome jjeshejji poanaje dejja ebionei poquinaje o chacomeejji poani ba'yohua. Ohuaya jama acañaquinaje ba'a: “Ecuea etii poani, miyaya eya 5.000 huisome quianaje e chacochacojji. Ma-aje mique quia ebionei eso'dojjocuana. Eyaya pea 5.000 huisome pea-ai chichanaje miquea quia eso'dojjojo chaconeimajje. Ma-aje jiquio pea oya huisoajjaya.”
40025021	O chacomeejji poaniya eso'dojjo jama quiame aca'yajje jama acanaje oya ba'a: “Ee, jamaya miya queapamenee chacochaconaje, hueya-ama. Miya queajjashahuabaquija'anee poanaje echacojjijo. Jamajjeya eyaya miya ecue aquiana queahuiso jaahuanajji nequimeeje queapame mi chacochaconaje sosejje. Jjeya queabihuinee pocue eya jama pea-aiya.”
40025022	Majoya quijjepishana pea ma 2.000 huisome jjeshejji poanaje dejja poquipea-ainaje o chacomeejji poani ba'yohua. Jama acañaquinaje oya ba'a: “Ecuea etii poani, miyaya eya 2.000 huisome quianaje e chacochacojji. Ma-aje ma e miya ebionei quianaje huisoajjatiiya. Eyaya pea 2.000 huisome pea-ai chichanaje miquea quia eso'dojjojo chaconeimajje. Ma-aje jiquio pea oya huisoajjaya.”
40025023	Ohua jama quiame aca'yajje o chacomeejji poaniya jama acanaje ba'a: “Ee, jamaya miya queapamenee chacochaconaje hueya-ama. Miya queajjashahuabaquija'anee poanaje echacojjijo. Jamajjeya eyaya miya ecue aquiana queahuiso jaahuanajji nequimeeje queapame mi chacochaconaje sosejje. Jjeya queabihuinee pocue eya jama pea-aiya.”
40025024	—Majoya ma pea 1.000 huisome jjeshejji poanaje dejja poquipea-ainaje o chacomeejji poani ba'yohua. Jama acañaquinaje oya ba'a: “Ecuea etii poani, miyaya queacamajanee chacome ameepoquiaña cuana, o jomishocameeajjaneinei miya poani. Miyaya peacuanaja bana queahuisonee sejjamee'yaña miqueanei epojji. Majoya miya peacuanaja chacojo quea-aquianahuisonee popoquiani.
40025025	Jamajjeya eya queametenee poanaje mijo echacochacojji. Miquea bejjo jjeshemajje eyaya huanaquehuaquinaje ecue teo meshijjaniyasijje. Ma-aje ca jiquio mique quia bejjo ojjañatii.”
40025026	O chacomeejji poani etiiya oya jama tecueame acanaje ba'a: “De, miya queajjashahuabaquiquehuanee, queahueyanee. Miyaya eya jama anaje eyaya queacamajanee chacomeeme aña cuana, jomishocameejjimaneineiaña. Eya peaja sejja'yojo, peaja chacojo pea-ai quea-aquianahuisonee popoquiani. Jamaya miyaya eya baña.
40025027	Jamajjeya eya jama poani bamajje miquea ecue quia eso'dojjo dojocajji poanaje ma onaa bejjo huanacani banco equi queaca'anee aniyasijje. Miquea cuama ehuana poanajejojjemo, ecuea eso'dojjo queahuisopishana tiiquiae majo jaajjejojoya.”
40025028	Majoya o chacomeejji poaniya pea ojo chacochacoanicuana majo ani jama acanaje ba'a: “Jiquio nequi dejjaja bejjo 1.000 huisome jjeshe'yocue. Joya 10.000 huisome eso'dojjojji poani dejja quia'yocue.
40025029	Joya queapame chacochacoanicuaa o chacomeejjija esohui jayojja, queahuiso aquianacuana jjeshecapoquije o sosejje. Joya queapame pojjeama chacochacoanicuaa o chacomeejjija esohui jama pojjeama ca oja aquianacuana jamatii oepojjinei ani jjeshejeacaje'yo cuaa.
40025030	Jiquio ejo chacochacojjima poanaje dejja ca peajja, jeajeacue oya queahueshanee quea-aapohuasijje. Oya majo nequi'yo queayenoneetii popoquije'yo. Ese' ijjiayaicanequijetii neejo.”— Jama huohuimeya esohui acapoa Jesosaa.
40025031	Jesosaa huohuitiicapoa cuana jama ba'a: —Eya Dejjapojji epo queaca'anee poeje o'oya ojjaña ecuea angelcuananijje pea-ai. Emeshimeseneitii nequipoquiya eya poeje o'oya, jamajjeya eya equii-anijji queajijineejo anioqueje ojjañajaajjicuana huoojeapoquiajjitii epojji.
40025032	Majoya ojjañajaajjicuana ojjaña meshijo ba'eca jjachichaquicaje'yo e ani cojjaneijo enequijji. Jiquio ecua ovejajaahuanajjicuaa oja ovejacuana huapa nequiatepeya acani oopana oveja, oopana chivo, jama pea-aiya eyaya ojjañatii aje'yo cuana becaneijji pea-ai jjachichaquime epomee'yojji.
40025033	Ojjaña joya oveja jayojja poanicuana eyaya ecuea ebañeimijijje nequimeeje'yo. Ojjaña joya chivo jayojja poanicuana eyaya ca oma ecue shanimijijje nequimeeje'yo.
40025034	Eyaya Emeshimesenei poaniya joya ecuea ebañeimijijje nequicacuana jama huohuime aje ba'a: “Poecue quiana e aniyasijje. Ecue Chiiya quiana queapamenee acaje'yo. Jamajjeya ma ohua ojjañacuana huoojeacapoquianitii meshi Eyayasijje poquimeecaje'yo quiana cuamaya. Eyacuiñajjiya yahuajoneitii maya apoa acapoa miquianajo meshi aquianacuana oja panajjimahuajo.
40025035	Yahuajo eya queashoe poajo miquiaaya bobianaje, queanabataja poajo ena ishimeenaje pea-ai. Eya jaajji pea jayojja ecue huapa pojjeamacuanama'tii poeajo miquiaaya eya jjequinobianaje miquianaja equiyasijje cahuiya.
40025036	Ecuea daqui chiichii'yajo chama'nei poajo miquiaaya eya pea daqui quianaje. Eya queamano poajo pea-ai miquiaaya eya shicuimeenaje. Eya ejeanobia ani pea-ai miquiaaya bahuanaje achajja e ani baa.” Jamaya eyaya aje ojjaña joya ecuea ebañeimijijje nequica.
40025037	Eya esohui jama poaje shajja-ajjamajje joya queajjashahuabaquija'a poani ecuea epeejjicuaa jama huohuiajjame eya acanaje ba'a: “Emeshimesenei, ¿acheshono shai ecuaaya miya queashoe ani bamajje bobianaje? ¿Ache pojjajo shai ecuaaya miya queanabataja ani bamajje ena ishimeenaje? Ecuanajaya miya jama poani bajjima.
40025038	¿Acheshono shai ecuaaya miya jaajji pea jayojja poeani bamajje ecuanaja equiyasijje jjequinobianaje ecahuijji? ¿Ache pojjajo shai miya daquichiijji ani bamajje ecuaaya pea daqui huoshomeenaje?
40025039	¿Acheshono shai ecuaaya miya emano jaa baquinaje, ejeanobia ani pea-ai baquinaje? Ecuanajaya ca mi jama poanaje bajjima so'o.”
40025040	Majoya eyaya Emeshimesenei poaniya huohuije'yo cuana eya ohua jama huohuiajjame acajje ba'a: “Eyaya e'ejojonei quiana aña. Miquiaaya jiquio minijje ba'eca ecuea epeejji aema' ca'a-ama poanicuana jama asahuame ajo eya pea-aiya miquiaaya asahuaña.”
40025041	—Majoya eyaya Emeshimesenei poaniya joya ecue shanimijijje nequicacuana jama huohuime aje ba'a: “Quea-ehueshatii nequi'yocue. Miquianaya Cuaqui-ai ma quijjo'yoajjatii jaahuasijje poqui'yocue. Maya ma Cuaqui-aiya Eyacuiñajjiya acapoa edosiquiana, eshahuamasecuana pea-ai quiyonequi'yojjitii epojji.
40025042	Eya queashoenee ani bamajje miquianajaya jamatii bobi quiajjima poanaje, queanabataja pea-ai ani bamajje eya miquianajaya ena quiajjima poanaje.
40025043	Eya jaajji pea jama poeajo miquianajaya jjequinobiajjima poanaje cahuiya. Eya daquichiijji ani bamajje daqui quiajjima poanaje quianaja. Eya emano jaa, ejeanobia ani pea-ai miquianajaya baquijjima poanaje achajja e ani baa.” Jamaya eyaya aje ojjaña joya ecuea shanimijijje nequica.
40025044	Eya esohui jama poaje shajja-ajjamajje joya ecue shanimijijje nequicaa jama huohuiajjame acaje ba'a: “Emeshimesenei, ¿acheshono shai ecuaaya miya queashoenee ani, queanabatajanee ani, jaajji pea jayojja poeje, daquichiijji ani, queamano jaa, ejeanobia ani pea-ai jama bamajje asahuajjima anaje ecuaaya miya?”
40025045	Majoya eyaya Emeshimesenei poaniya huohuije'yo cuana eya jama huohuiajjame acajje ba'a: “Eyaya quiana e'ejojonei aña. Miquiaaya jiquio minijje ba'eca ecuea epeejji ca'a-ama aema' poanicuana jama asahuajjima ajo eya pea-aiya asahuajjima aña quiaa.”
40025046	Jamajjeya quiana poquicaje'yo queaneeneetii ponequi'yohua. Joya queajjashahuabaquija'a ecuea epeejjicuana ca ba'etiitiipoquije'yo Eyahuasijje.—
40026001	Majoya aje ma esohui huohuijeyomajje Jesosaa o shajja-ajjajji poanicuana jama acapoa ba'a:
40026002	—Miquianajaya eba cahui becaneijji pea-ai fiesta eshahuaba'yojji ma yahuajonei Eyacuiñajjiya judio etiiquianaja bacuacuana nahuecapoajo poeje'yo. Ma pojjajoya eya Dejjapojji epo judío etii poanicuaa iñameecaje acui ecuiata'apeejo emanomee'yojji— jamaya poa.
40026003	Ma fiesta poechipi'yanijo aje Eyacuiñajjija equi-aijo chacochacopoquiani pea judío etii poanicuana pea-ai Caifasja equi-aineijo jjachichaquiapoa. Oya Caifás Eyacuiñajjija equi-aijo chacochacopoquiani ebionei etii poa.
40026004	Ma equi-aijo aniya Jesosa quecuapanacapoa etii poanicuaa. Ajea esohui siajjejo oya iñameecajji acui ecuiata'apeejo emanomee'yojji miminequiapoa.
40026005	Jama mimime poa cuana oya oopana ba'a: —¡A'a judiocuaa fiesta acajo oya iñameejji! Queahuisocuana quenequenecuajicananachana o iñacaje bamajje.—
40026006	Majoya aje Jesosa poquiapoa pueblo Betania meshiyasijje. Simonja, ma leprajo jjajeaqui'yoja equiyasijje oya nobiquiñaquiapoa.
40026007	Jesosa ma equijo ani ijjiaijjianijoya oe epona poeapoa meitahuoojo shiyeshiye eshotii mejji. Oja ye shiyeshiye queasosehuisonee poa. Majotii aniya ohuaya Jesosa sapa shacapoa shiyeshiyeya.
40026008	Ohua Jesosa jama shacaje bamajje o shajja-ajjajji poanicuana queaquene mimiapoa eponajo jama ba'a: —¿Apiojji joya queasosehuisonee poani shiyeshiyeya shajeacani coma eponaa?
40026009	E'ejojonei jiquio shiyeshiye queasosehuisonee poanaje. Bejjo sosejje quiacajji poanaje. Aema'cuana asahuacajji poanaje ma bejjojoya.—
40026010	Jesosaa o shajja-ajjajji poanicuana jama mimime poani shajja-ajjacapoa. Jamajjeya ohuaya jama acapoa ba'a: —¿Apiojji quiaa jiquio epona niñebaña? Ohuaya eya queapamenee acanaje.
40026011	Aema'neicuana nequijetii miquianajaya meshijo miquianaja asahuapoquiajji. Eya caca oe miquiananijje jiquio meshijo enequitiipoquijji pojjeama poaje.
40026012	Jiquio eponaa eya yami shacanaje shiyeshiyeya ejo jjashahuabaquimajje. Quijje eya mano'yajo apoa ehuananobiajjijo eya shacanaje shiyeshiyeya.
40026013	E'ejojonei eyaya quiana aña. Cua Eyacuiñajjija esohui queapame huohuicaje meshicuanahuasijje, jiquio eponajo ma ohua e shacanajejo mimipoquijetii cuana cuamayee ba'eca. Oya pajea'yojjimatii acapoquije cuaa.—
40026014	Jesosaja babaca dejjacuana 12 huisome poa. Oe oja babaca dejja Judas Iscariote bajjani poa. Majoya aje oe pojjajo oya Judas poquiapoa Eyacuiñajjija equi-aijo chacochacopoquiani dejja etii poanicuana baa.
40026015	Ohuaya jama acañaquiapoa etiicuana ba'a: —¿Achehuiso eso'dojjo miquiaaya eya quiaje Jesosa iñameesahuajji sosejje?— Ohua jama huohuiajjame acajje etiicuaa oya 30 huisome meioshe eso'dojjo quiacapoa.
40026016	Majoya Judas mahuiso eso'dojjo jjeshemajje jjashahuabacooquiapoa acheshono queapame Jesosa iñameesahuajji poaje ojaya.
40026017	Fiesta eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo poe'yajo judiocuaa pahui shejjeemeejjima ijjiacapoa ebionei fiesta yajji epojjajo. Ma pojjajotiiya aje Jesosaja babaca dejjacuaa Jesosa huohuiajjacapoa o aniyasijje jjanequichipiquimajje jama ba'a: —¿Achacua shai, ajea equijo bobi apoa acajji ojee eseja eijjiajji?—
40026018	Jesosaa saja-acapoa cuana jama ba'a: —Ciudad Jerusalén meshiyasijje poquicue. Eya jiquio huohuiaña dejjaja equiyasijje quiana oe poquicue. Jama huohuime oya añaquicue ba'a: “Ecuana sohuihuohuijji poaniya ecuana jama acanaje ba'a: Eyacuiñajjija babaca epojja poechipiani. Miquea equiyasijje bobi ojee ijjiaje ecue babaca dejjacuananijje eshahuaba'yojji ma yahuajonei Eyacuiñajjiya eseja etiiquianaja bacuacuana nahuecapoajo.” Jama huohuiquime oe añaquicue equimese— jamaya acapoa.
40026019	Majoya aje oja babaca dejjacuaa ma Jesosaa o huohuicanaje esohui huisotiiya ajeyocapoa oya jayojjaya. Jamajjeya bobi apoa acapoa ojee eijjiajji.
40026020	Majoya aje sinepoquianijo Jesosa poeapoa. Oja babaca 12 huisome poanicuananijje Jesosa anioqueapoa mesa nequipejjejo ojee eijjiaijjiajji.
40026021	Ojee ijjiaijjiani Jesosa jama poa ba'a: —E'ejojonei quiana aña, oe miquiaa jiquiojo enijje aniya eya iñameesahuacaje eso'dojjo sosejje quijje equecuamee'yojji.—
40026022	Jesosaa oya esohui jama acajje queayenonee ponanapoa oja babaca dejjacuana. Majoya aje pea huohuiajja, pea huohuiajja acapoquiapoa majo anicaa jama ba'a: —Emeshimesenei, ¿acheya shai miya jama acaje? ¿Eyaya chi?— Jamaya oya acapoquiapoa cuaa.
40026023	Jesosaa jama saja-ame acacuanapoa ba'a: —Joya ecuea platojo oja pahui iyanobiajji poaniya eya iñameesahuacaje.
40026024	Eyacuiñajjija esohui jama poani eya Dejjapojji epo e'ejojonei manomeecaje'yo cuaa. Jiquio e iñameesahuajji poaje dejja caca oe queaneenee poaje'yo ohua e iñameesahuacajejojoya. Jamajjeya, ¿apiojji shai oja naeya oya mejocapoa oya queaneenee epo'yojji?—
40026025	Majo aniya Judasya ma quijje o iñameesahuajji poajeya Jesosa huohuiajjapea-aicapoa jama ba'a: —Esohuihuohuijji, ¿acheya shai jama acaje? ¿Eyaya chi?— Jesosaa oya saja-acapoa jama ba'a: —E'e, ma ecua miya miminaje jamaya poaje.—
40026026	Jesosaa o shajja-ajjajji poanicuananijje ojee ijjiaijjianiya oe pahui jjeshecapoa. Majoya Eyacuiñajji bihuiamajje ohuaya pahui oja babaca poanicuana quiacapoquiapoa emijisisi pea-ai. Pahui quiajeyomajje Jesosa jama poa ba'a: —Pahui jiquio miquiaaya jjeshenaje ijjiacue, jiquio ecue yami jayojja poani.—
40026027	Majoya Jesosaa caneco iñanequiamajje Eyacuiñajji bihuiacapoa. Oja babaca dejjacuana ishimeecapoquiapoa oya canecojo nequi uvajjajjana'. Oya jama poa ba'a: —Jiquio canecojo nequi uvajjajjana' ishicue quiaa.
40026028	E'e, jiquio canecojo nequi ecuea ena' jayojja poani. Eya manoje'yo. Ecuea ena' cuayameequije queahuisocuanaja oja mimishi cuijea'yojji, chama'yo ajji. Jamaya Eyacuiñajjija esohui eyacua queahuisocuana ojaya'yo epojji ecuea enaa queaca'atii pomeecaje, epajea'yojji pojjeama.
40026029	E'ejojonei eyaya quiana aña. Ecuea uvajjajjana' eishibeca'yojjitii pojjeama poaje jiquio meshijo nequiya. Quijje eyaya uvajjajjana' eyacua miquiananijje ishije o'oya ecue Chii Eyacuiñajjiya ojjañacuana huoojeacapoquianitii meshi Eyahuasijje.—
40026030	Majo aniya aje Jesosa oja babaca dejjacuananijje Eyacuiñajjija esohui Salmos etehue jaajo sohuicuayamajje poquiapoa cuana eyiyoiyeao Olivos bajjani nequiyasijje.
40026031	Ma eyiyoiyeaojo aniya Jesosaa oja babaca dejjacuana jama huohuime acapoa ba'a: —Miquiaaya jiquio mecajjetii eya jeajeananaje. Equijje eajjitii pojjeama eya quianaja poaje cua e dojocajeyasijje. Eyacuiñajjija esohui yahuajonei tehue jama poani ba'a: “Eyacuiñajjiya ovejajaahuanajji poani quecuacaje'yo. Majoya oja ovejacuana jjajeajajeaquinanaje.” Ma ecua yahuajonei ejo tehuecapoa jama pea-aiya miquianaya poaje.
40026032	Eya emano'yo jaa Eyacuiñajjiya shequimeeca'yajje poquije Galilea meshiyasijje miquianaya cuamaya poquijjimahuajo.—
40026033	Jesosa jama poani shajja-ajjamajje Pedrohua jama acapoa: —Ojjaña peacuana mijo jjashahuabapajeaquiajo eya ca iña mijotii jjashahuabaquipoquije. Minijjetii ca iña nequipoquije.—
40026034	Ohua esohui jama acani shajja-ajjamajje Jesosaa jama huohuime acapoa ba'a: —E'ejojonei eyaya miya huohuiaña. Jiquio mecajjetiiya cachinayahue taaajjimahuajo miyaya eya mique bajjima nisho aje. Tres huisome miyaya esohui jama nisho aje ejo.—
40026035	Pedrohua Jesosa jama amajamajacapoa ba'a: —Chojja de, ecuea miya bajjima nisho eajjitii pojjeama poaje. Eya jamatii minijjetii nequi quecuajeapea-aica'yajje ecuea miya bajjima nisho yajji pojjeama poaje.— Ojjaña oja babacacuaa oya esohuiya a-ajjapea-aicapoa.
40026036	Majoya aje Jesosa oja babaca dejjacuananijje poquiapoa Getsemaní bajjani meshi shasha queahuiso ebana aniyasijje. Oja babaca dejjacuana jama acapoa ba'a: —Jiquiojotii quiana oe anioquesocue e jocuama poquiajo ecue Chiinijje mimiya.—
40026037	Pedro, beca Zebedeoja bacuaejja pea-ai ca jocuamapishana dojocapoa Jesosaa. Majoya oya poquipishanamajje queayenoneenee poñaquiapoa. Queacojjayenonee poa.
40026038	Ma onijje poquipishananajecuana Jesosaa jama acapoa ba'a: —Eya queayenoneenee jjabaquiani, mano'yani jayojja. Jiquiojotii eya ishoa-anisocue, eshetii oe anichichacue quiana.—
40026039	Majoya Jesosa oenei poquiyeepishanapoa. Oja ecuioshajjajo anioqueñaquimajje bahua jaaoqueapoa meshiyasijje Eyacuiñajjinijje emimijji. Oya queayenonee mimiapoa jama ba'a: —Ecue Chii, miya ejo jama sapomajje a'a eya queaneenee amee'yojji, a'a eya manomee'yojji. Jamatii cua miqueanei ejjashahuabaquijji poani ejo acue, a'a ecueanei ejjashahuabaquijjijo eya nahuejji— jamaya Jesosa mimiapoa oja Chiinijje.
40026040	Jesosa mimimajje huacuaya poe'yapoa oja babacacuana oja jeanana tres aniyasijje. Ohuaya bacaña'yapoa cuana ecahui jaa. Majoya Jesosaa Pedro jama acaña'yapoa ba'a: —Miquiana che oe hora eshe anijjimanei poanaje enijje.
40026041	Eshetii oe quiana anichichacue. Eyacuiñajjinijje oe mimitiitiianicue queamimishi epo poanijje. Miquiaa Eyacuiñajjija echacojji asaneiaña, jamatii miquianaja eyami ca'a-ama oja echacojji eatiitiipoquiajji.—
40026042	Majoya Jesosa poquiyeepishanao'oyapoa oja Chiinijje mimio'oyaa. Jama mimime poa ba'a: —Ecue Chii, miya jama sapomajje, a'a eya queaneenee amee'yojji, jamatii miqueanei ejjashahuabaquijji acue ejo.—
40026043	Jesosaa oja Chiinijje mimio'oyamajje oja babaca dejjacuana oja jeanana ani bacañao'oyapoa ecahui jaa o'oya. Queacojjacahuinee poa cuana.
40026044	Majoya Jesosa poquiyeepishanao'oyapoa oja Chiinijje mimio'oyaa. Oya esohuitiiya oya mimio'oyapoa oja Chiinijje.
40026045	Oja Chiinijje mimijeyomajje Jesosa poeo'oyapoa oja babacacuana aniyasijje. Jama ohuaya acañao'oyapoa cuana ba'a: —¿A'a quiana cahui jaatii jomishoca jaa? Jjeyahuanei eya Dejjapojji epo iñacaje cuaa dejja mimishicuanaja equecuamee'yojji.
40026046	Cua'a, nequisohua'yocue epoqui'yojji. Jjeya dejja joya e iñameesahuajji poaje poeani.—
40026047	Jesosa oja 11 babaca dejjacuananijje mimianijotii, pea oja babaca Judas bajjani, dejja queahuisoneecuananijje poeapoa Jesosa iñaa. Baase'beca mejjicuana, acui mejji pea-ai poeapoa cuana. Ma Jesosa iñaca'aa poecuana Eyacuiñajjija equi-aijo chacochacopoquiani etii poanicuanaja, pea judío etii poanicuanaja pea-ai huoojea poa.
40026048	Judasya o iñameesahuajji poani dejjaa poquijjimahuaa huohuicapoa cuana jama ba'a: —Joya eyaya shemo tojjoje dejja Jesosa iñaca'aneicue. Iñaca'aneimajje oya dojocue.—
40026049	Jamajjeya Judasya Jesosa nequiyasijje jjanequichipiquimajje jama acapoa ba'a: —Esohuihuohuijji, ¿a'a mi yani?— Majoya ohuaya Jesosa shemo tojjocapoa.
40026050	Jesosaa oya jama acapoa ba'a: —Epeejji, cua e miya asa-aña mo acuajicue.— Majoya dejjacuaa Jesosa nequiyasijje poechipimajje iñaca'ajeacapoa edojojji ejeanobiameequijji.
40026051	Majotiiya Jesosa iñaca'acajo oe oja babaca poani dejjaa Jesosanijje nequiya oja baase'beca jjequihuijjiacuajicapoa. Majoya ohuaya Eyacuiñajjija equi-aijo chacochacopoquiani ebionei etii poanijo chacochacoani dejja ejajajea'yojji nisho a-ajjacapoa Jesosa nahuejo. Oja shajjanei caca jajasejjajeacapoa.
40026052	Ohua oja shajja jajasejjajeacanaje bamajje Jesosaa oya tecueacapoa jama ba'a: —Mique baase'beca oe huacuaya nequiahuosho'yocue ejjocohuasijje. Ojjaña joya baase'becajo jjajajaqui'yanicuana majotii manocaje'yo peaa jajaca'yajje.
40026053	A'a miquea bajjima poani eyaya ecue Chii ehuohuiajjajojjemo ohuaya angelcuana queahuisonee, 12 ejércitos huisome, huoojeacame e nahueya.
40026054	Eya jama mimime epojojjemo ma yahuajonei Eyacuiñajjija esohui tehuecapoa cuaa yajja eya acaje'yo oya jayojja ea'yojjitii pojjeama pome.—
40026055	Majoya Jesosaa ma oque poeyanajecuana huohuiajjacapoa jama ba'a: —¿Apiojji acuae quiana poeyanaje eque baase'beca mejji, acui mejji pea-ai e iñaa? ¿A'a jja iña queamase, siipojji? ¡Chojja de! Ojjaña pojjajo eya Eyacuiñajjija equi-aiquiquibojo aniya ja'anei esohui huohuipoquianaje cuana, quehuajje pojjeama. Majo nequiya eya quianaja iñajjima poanaje.
40026056	Jiquio miquiaaya eya jjeya jama aña ma ecua yahuajonei esohuihuohuijji poacuaa tehuecapoa yajja eya quijje acaje'yo. Jjeya oja tehue jayojjaya eya aña quiaa.— Jamaya poa Jesosa. Ma mecajjetiiya aje oja babacacuaa Jesosa oenei nequi jeajeacananapoa dejjamasecuana yajjajo. Majoya cuajicuajiquehuajeananapoa cuana.
40026057	Jesosa iñamajje dejjacuaa oya dojocapoa Caifasja equi aniyasijje. Oya Eyacuiñajjija equi-aijo chacochacopoquiani ebionei etii poa. Oja equijoya judío etii poanicuana, pea Moisesja tehuehuohuijji poanicuana pea-ai ejjachichaqui aniapoa.
40026058	Pedrohua Jesosa queahueshapishana dojocaje equijje acapoquiapoa Eyacuiñajjija equi-aijo chacochacopoquiani ebionei etii poanija equiquibohuasijjeyee. Majoya Pedro nobiquimajje aniñaquiapoa oja equiquibojotii Eyacuiñajjija equi-aijaahuanajji soldadocuananijje. Yajja Jesosa acaje cuaa ebajji oya jjaishoaquianiapoa.
40026059	Eyacuiñajjija equi-aijo chacochacopoquiani etii poanicuaa, pea judío etii poanicuaa Junta Suprema bajjani pea-ai ejjachichaqui aniya ba-ajjacapoa ache esohui oja siajjejo oya Jesosa quecuameeca'yojji.
40026060	Queahuisocuana Jesosajo siajje poani o quecuamee'yojjijo shajja-ajjacapoa etiicuaa, jamatii oja mimishi o quecuamee'yojji chama'nei poa. Majoya quijje o siajje ajji poani shajja-ajjajeyocajo beca dejja Jesosa queamimishi poani nisho ajji ehuiyasijje nequipea-aiapoa. Jama jjaniñebaquime poa cuana Jesosajo ba'a:
40026061	—Jiquio jjeya nequi dejja jama poanaje ba'a: “Eyayenei Eyacuiñajjija equi-ai queapame quecuajeabichajea'yomajje tres cahuime huiso poajo iyajeyoje'yo.”—
40026062	Majoya aje Eyacuiñajjija equi-aijo chacochacopoquiani ebionei etii poani dejja nequisohuapoa Jesosa huohuiajjajji. Jama huohuiajjame oya acapoa ba'a: —¿Yajja saja-ame miyaya aje oja esohuijo? ¿Yajja poanijje shai jiquio esohui miya niñebacani cuaa?—
40026063	Jesosa jamatii nequiapoa mimima'nei, jjasaja-aquijjimatii. O jama poani bamajje Eyacuiñajjija equi-aijo chacochacopoquiani ebionei etiiya oya jama huohuime acapoa ba'a: —Eyacuiñajjiya Eyajo eshe nequiya miya bacani. Jamajjeya eyaya miya huohuiaña esohui e'ejojonei acue. Ecuana jjeyanei huohuicue. ¿A'a miya Eyacuiñajjija huoojeanei poani ojjaña nahue'yojji epojji, oja Bacuaejja?—
40026064	Jesosaa oya saja-acapoa jama ba'a: —E'e, joya ecua miya poanaje jamaya eya. Quijje eya Dejjapojji epo Eyacuiñajji queaca'aneetii poanija ebañeimijijje ani'yo baje quiaa. Miquiaaya eya botejjee nequioqueje bapea-aije.—
40026065	Oya jama poani shajja-ajjamajje Eyacuiñajjija equi-aijo chacochacopoquiani ebionei etii poaniya oja daqui-ao oja yamijo ba'e jjequi-isajeacapoa queaqueneneenee pomajje. Jama oya poa queaquenenee ba'a: —Jiquio dejja queatainee mimiani Eyacuiñajjijo. A'a peacuana iyaajji o queamimishinee poani ehuohuijji. Miquiaaya oja esohui queamimishinee oya Eyacuiñajjija Bacua poso jjabaquiani shajja-ajjapea-ainaje.
40026066	¿Yajja oya acajji?— Majo anicacuaa oya saja-acapoa jama ba'a: —Oya queamimishinee poani, quecuameeca'yojji oya.—
40026067	Majoya aje majo nequicuaa Jesosa cojja cuichojeacapoa. Oya cuianeipea-aicapoa. Peacuaa ca oya shemo cuiasejjajeacapoa oja emeya.
40026068	Oya shemo cuiasejjajeacaquitii Jesosa ecojja bebo acapoa cuaa jama ba'a: —Miya Eyacuiñajjija huoojeanei poani jjabaquimajje, acheya miya cojja cuiasejjajeacani huohuipocue.—
40026069	Dejjacuaa Jesosa cuiacaquijotii Pedro equiquibo esecuejotii aniapoa. Majoya aje oe epona peajo chacochacoani Pedro aniyasijje poeapoa o huohui'yohua. Oya jama poa ba'a onijje: —Miya pea-aiya aje Jesosanijje ponequinaje ma provincia Galilea meshijje poe dejjanijjeya o shajja-ajjajji pea-ai epo.—
40026070	Epona jama mimime poajo ona ejjachichaqui anicajo Pedrohua Jesosa oja bajjima nisho acapoa jama ba'a: —Chojja de, ajeo shai miya jama mimime poani, ecuea oya bajjimanei.—
40026071	Pedro poquipishanajo esecue nequiyasijje pea eponaa oya bapea-aicapoa. Ohuaya majo anicacuana huohuipea-aicapoa jama ba'a: —Joya nequi dejja Jesosanijje enequipoqui pea-ai ma Nazaretcuiñajji dejjanijjeya.—
40026072	O jama mimime poajo Pedrohua Jesosa oja bajjima nisho acao'oyapoa. Jama acapoa ba'a: —Eyacuiñajjiya eya bacani e'ejojonei eyaya esohui aña. Ecuea oya bajjimanei.—
40026073	Majoya aje quijjepishana majotii anicacuana Pedro aniyasijje jjanequichipiquiapoa onijje mimiya. Jama mimime poacuana onijje ba'a: —E'ejojonei miya o shajja-ajjajji pea-ai epoya. Miya Galileacuiñajjicuana jama pea-aiya mimime poani, jamajjeya ecuanaja eba miya o shajja-ajjajji epo.—
40026074	Majo anicacuaa jama acajje Pedrohua jama aneicapoa cuana ba'a: —Eyacuiñajjiya eya e'ejojonei queanee capomeecahua eya siajje poanijo, ecuea oya bajjimanei jiquio dejja.— Jama bajjimanei nisho ameya Jesosa acapoa. Pedrohua esohui jama acajeahuajotiiya aje cachinayahue taaapoa.
40026075	Majoya Pedrohua shahuabacuajica'yapoa ma Jesosaa esohui huohuicanaje jama ba'a: “Jiquio mecajje cachinayahue taaajjimahuajo miyaya tres huisome esohui eya bajjima nisho aje.” Jamajjeya Pedro majo ani cuayaqui'yomajje paneineiapoa queayenonee pomajje.
40027001	Majoya aje jjapojjaquiajo mecajjeahuanei ojjaña Eyacuiñajjija equi-aijo chacochacopoquiani etii poanicuana, judío etiicuana pea-ai oya jjashahuabaquime pea-ai pocapoa Jesosa quecuamee'yojjijo.
40027002	Jama jjashahuabaquime pomajjeya Jesosa ejeyo dojocapoa cuaa romano dejja emeshimese poani Pilato aniyasijje oja manomee'yojji.
40027003	Majoya aje Judas, Jesosa iñameesahuajji epo eso'dojjo sosejje etiicuaa Jesosa quecuameecaje'yo shajja-ajjamajje pea jjashahuabaquime po'yapoa Jesosajo. Jamajjeya ohuaya oja jjesheajja bejjo 30 eso'dojjo huiso huacuaya jeaquica'yapoa Eyacuiñajjija equi-aijo chacochacopoquiani etii poanicuana, judío etii poanicuana nequiyasijje.
40027004	Ohuaya jama acañaquiapoa etiicuana ba'a: —Eya queamimishinee poanaje jjabaquinaje. Dejja mimishima'nei eyaya iñameesahuanaje miquianaja quecuamee'yojji.— Oya jama mimime poajo etiicuaa jama acapoa oya ba'a: —E'e, miquea ejjashahuabaquijji aje ca jamaya, ecuanajaya ca jama pojjeama. ¡Jamajje camanoqui'yahua!—
40027005	Majoya Judasya oja quia bejjo eso'dojjo huojjojeajeacapoa Eyacuiñajjija equi-aiquiquibojotii. Majo ani poqui'yomajje oyaneitii jjanaajjequisibijeaqui'yapoa jjonojo.
40027006	Eyacuiñajjija equi-aijo chacochacopoquiani etii poanicuaa oja huojjojeajea ani bejjo eso'dojjo chichaquica'yapoa. Jama poa cuana ba'a: —Jiquio eso'dojjocuana pea quecuamee'yojji sosejje jjeshe poanaje. Jamajjeya jiquio Eyacuiñajjija echacojji yajjijo quiaca'yoajja, iyaca'yoajja oja equi-aiyasijje.—
40027007	Majoya etii poanicuana mimimimimajje jjashahuabaquiapoa meshi jjeshejji ma bejjo eso'dojjojoya. “Meshihuahua iñapejjajji” bajjani acani meshi jjeshecapoa cuaa joya peajaajji huapapojjeamama'nei poanajecuana mojeapoquiajji.
40027008	Jamajojoya aje ma meshi bajjanicapoa “Ena'huo'o cuayaquinaje meshi”. Jjeyanei pea-aiya oyatiiya acani.
40027009	-
40027010	Jamaya meshi jjeshecapoa cuaa ma ecua yahuajonei Eyacuiñajjija esohuihuohuijji poa dejjaa Jeremías bajjaniya tehuecapoa jama jayojjaya. Jama tehueme acapoa ba'a: “Etii poanicuaa 30 huisome eso'dojjo jjesheca'yonaje ma Israel dejjacuaa sosequiacanaje huisotii o quecuamee'yojji sosejje. Ma bejjo eso'dojjojoya Meshihuahua iñapejjajji bajjani meshi jjeshecanaje. Jamaya oya Emeshimeseneiya huohuicanaje ojaya meshi ejjeshejji.” Jama tehuemeya yahuajonei acapoa Jeremiasya.
40027011	Majoya aje Jesosa dojocapoa cuaa emeshimese Pilatoque oja a'a Jesosa queamimishi poanaje ehuohuiajjajji. O ani cojjaneijo nequimeemajje Pilatohua Jesosa huohuiajjacapoa jama ba'a: —¿A'a miya judiocuanaja emeshimese poani?— Jesosaa saja-acapoa jama ba'a: —E'e, joya ecua miya huohuiajjanaje jama pea-aiya eya poani.—
40027012	Eyacuiñajjija equi-aijo chacochacopoquiani etii poanicuaa, judío etii poanicuaa pea-ai Jesosa queamimishinee poani niñebacaquijotii Pilatoja eshajja-ajjajji Jesosa jamatii nequiapoa mimima'tii, jjasaja-aquiajjanei.
40027013	Majoya aje etii poanicuaa oya queamimishi niñebacani shajja-ajjamajje Pilatohua Jesosa huohuiajjatiicapoa jama ba'a: —¿A'a miquea shajja-ajjajjima joya mi queamimishi ajji poanicuana?—
40027014	Ohua jama huohuiajjame acajje Jesosa jamatii nequiapoa sohuima' che oe mimijjimanei poa. Jesosa mimima'tii nequi bamajje emeshimese jjabaneineiquiapoa ojo, yajjajje shai oya jama, mimiajja, jjanahuequiajja.
40027015	Ojjaña eshequiajajo judiocuanaja fiesta ma yahuajonei oja etiiquianaja bacuacuana Eyacuiñajjiya nahuecapoajo shahuaba'yojji poe'yajo romano emeshimese poaniya oe ejeanobia ani huoojeacuayameeca'yapoa cua judiocuaa babacacaje dejja.
40027016	Oe dejja ejeanobia aniapoa Barrabás bajjani. Queahuisocuaa oya queamasenee poani shajja-ajjacapoa.
40027017	Majotiiya aje queahuisocuana ejjachichaqui nequi bamajje Pilatohua jama huohuiajjame acapoa cuana ba'a: —¿Ache dejja shai ejeanobia ani miquiaaya eya huoojeacuayamee'yosa-aña? ¿A'a Barrabás, a'a Jesosa joya becacuaa Eyacuiñajjija huoojea ojjaña nahue'yojji epojji acani? ¿Ache shai?—
40027018	Pilatoja ebanei poa yajjajo judío etii poanicuaa Jesosa iñameecanaje. Queahuisocuaa Jesosa queapame poani bacani. Judío etiicuana ca queapamepishana bacaniyajjejojoya botiamanei acapoa etiicuaa Jesosa o sapo-ajjaneiyajjejojo.
40027019	Majoya aje Pilato jjashahuabaneiquianijotii yajja Jesosa acajji emeshimeseja quii-anijjijotii ani, oja huanaseya esohui oque huoojeacapoa jama ba'a: —¡A'a jja ca miya oe joya dejja queanee amee'yojji cuana! Oya ca jja ca oma queapamenee, mimishiamanei. Jiquio mecajje eya jjacahuibaquinaje ojo, majoya eya cahui'yojjimatii jaa jjapojjaquinaje.—
40027020	Eyacuiñajjija equi-aijo chacochacopoquiani etii poanicuaa, judío etiicuaa pea-aiya ma ejjachichaqui nequicacuana huohuicapoa jama ba'a: —Emeshimeseya huohuiajjacajo ache ojaya huoojeacuayameeca'yojji Barrabás oe acue. Jesosa ca chojja, ¡oya camanoqui'yahua!—
40027021	Majoya aje emeshimese Pilatohua huohuiajjacao'oyapoa ma ojo ejjachichaqui nequica jama ba'a: —¿Ache dejja jiquiojo beca ani miquiaaya eya huoojeacuayamee'yosa-aña epoqui'yojji?— Jama saja-ame acapoa cuaa ba'a: —Barrabás oe huoojeacuayamee'yocue.—
40027022	Pilatohua majo nequica jama poajo huohuiajjacapoa jama ba'a: —¿Yajja shai eyaya Jesosa aje joya Eyacuiñajjija huoojea ojjaña nahue'yojji epojji acani cuaa?— Ojjaña majo nequicacuaa oya jama acapoa ba'a: —¡Oya acui ecuiata'apeejo me cacajeameecue emano'yojji!—
40027023	Majoya Pilatohua jama acapoa cuana ba'a: —¿Ajeo shai, ache oja mimishijo shai oya quecuameeca'yojji? Oja mimishi chama' o quecuamee'yojji.— Jamatii taaasajajeanequiapoa cuana jama ba'a: —Oya acui ecuiata'apeejo me cacajeameecue emano'yojji.—
40027024	Pilatohua ma ojo queahuiso ejjachichaqui nequica o shajja-ajjasapo-ajjatii poani oya esohuitii taaasajajeamajamajaqui queaquenenee popoquiani pea-ai bamajje ena jjequiya huoojeacapoa. Majoya ohuaya oja me shacuacapoa ojjaña majo nequicajo. Jama acapoa ba'a: —Jiquio dejja quecuameesapo'yoajja eya, miquianajaya esohuijo ca oya manoje'yo. Jamajojoya aje eyaya ecuea eme shacuaña. Miquianajayanei ejjashahuabaquijjijo coma dejja manoje'yo.—
40027025	Ohua jama huohuime acajje jama saja-ame acapoa majo nequicacuaa ba'a: —Ee, ecuana, ecuanaja osecuacuana pea-ai cabacahuatii Eyacuiñajjiya ecuana o manomee'yojji poanaje.—
40027026	Jamajjeya Pilatohua Barrabás huoojeacuayameeca'yapoa ejeanobia ani. Majoya ohuaya Jesosa daasa cuiasejjajeameecapoa jjono ejeapashajjajja sa'shejjijjiya. Jama ameemajje ohuaya oja soldadocuana dojomeecapoa Jesosa acui ecuiata'apeejo eba'ehuanasohuajeajji emano'yojji.
40027027	Majoya aje oja soldadocuaa Jesosa dojocapoa emeshimeseja equi-aiquiquibohuasijje. Jesosa majo nequijoya aje emeshimeseja soldadocuana jjachichaquicapoa o nequipejjeyasijje.
40027028	Soldadocuaa Jesosaja daqui huijjiajeamajje daqui-aohuo'o huoshomeecapoa emeshimesenisho epojji.
40027029	Majoya oya ejahuojjanisho acuisha oja sipiya Jesosaja sapahuasijje iyape'ejeacapoa janobajjimanei. Oya acui pea-ai ojaya ebañei mejje iñanequiameecapoa emeshimesenisho epojji. Majoya soldadocuana o nequi cojjaneijotii nequioqueapoa oja ecuioshajjajo o bihuianishojji. Jama bihuianishome soldadocuaa Jesosa acapoa ba'a: —Canequitiitiiquiahua judiocuanaja emeshimese epojji— jama soadojomeya acapoa Jesosa.
40027030	Jesosa cojja cuichojeapea-aicapoa. Ma oja mejo nequi acuiyatii Jesosa oja sapajje cuiapea-aicapoa soldadocuaa.
40027031	Majoya aje oya soadojoneineimajje, bihuianishojeyomajje pea-ai daqui-aohuo'o oja yamijo ba'e huijjiajeaca'yapoa. Oja daquinei huoshomee'yomajje soldadocuaa Jesosa dojocuayaquicapoa esecueyasijje edojojji acui ecuiata'apeejo ba'ehuanasohuajeaa emano'yojji.
40027032	Majo aniya cuayaquimajje soldadocuaa oe dejja Simón bajjani Cirenecuiñajji poani bacapoa. Oya Jesosa me cacajji acui abomeecapoa.
40027033	Majoya aje quijjepishana meshi eyiyoiyeao Gólgota bajjani bacañaquiapoa. Gólgota bajjani jama poanijje ba'a: “Sapajjii anijji meshi.”
40027034	Majo aniya Jesosa uvajjajjana' mirrajo hua o neeamapishana epojji quiajjacapoa. Jesosaa jjequibibiajjamajje cajaa acapoa.
40027035	Majoya aje Jesosa acui ecuiata'apeejo ba'ehuanasohuajeamajje majo nequi soldadocuaa hue'ecapoa ebajji aya Jesosaja daquicuana jjeshecaje'yo.
40027036	Majotiiya aje anioqueapoa soldadocuana Jesosa baneineianijji.
40027037	Jesosa sapa ba'e biacuapishana acuisisijo etehue jaa cacacapoa. Majotiiya etehue jaapoa ajeo oya manomeeca'yani cuaa ebajji. Etehue jaa jama poa ba'a: “Jiquio dejja judiocuanaja emeshimese poani.”
40027038	Jesosa ba'epejjeneijo ojee beca dejja siipojjinei queamimishinee ba'ehuanasohuapea-aijeacapoa. Oe oja bañeimijijje, pea ca oja shanimijijje ba'yapoa acui ecuiata'apeejo pea-ai.
40027039	Majoya aje o ba'epejjeneijje jjayejjequijeya esohui queatai Jesosajo soadojocapoa cuaa. Oja sapa jeacajjacanequiapoa cuaa Jesosa soadojomajje. Jama soadojome acapoa cuaa ba'a:
40027040	—Miya jama poanaje Eyacuiñajjija equi-ai quecuajeabichajea'yomajje tres cahuime huiso poajo ojaya equi-ai iyacuajije'yo miyayenei. Miya e'ejojonei Eyacuiñajjija Bacuaejja poani jjabaquimajje miyatii jjanahuequicue jjeya. Nequioque'yocue acui ecuiata'apeejo ba'e.—
40027041	Oya jayojja Eyacuiñajjija equi-aijo chacochacopoquiani etii poanicuaa, Moisesja tehuehuohuijji poanicuaa pea-ai Jesosa soadojopea-aicapoa pea judío etii poanicuananijje pea-aiya. Jama soadojome etiicuaa oya acapoa ba'a:
40027042	—Ohuaya peacuana nahuecapoquinaje, jamatii oyaneitii jjanahuequi'yoajja poanaje. Oya e'ejojonei Israelcuiñajjicuanaja emeshimese poani jabaquimajje nequioqueje'yo. Oya jama poajo eseya e'ejojonei jjashahuabaquije'yo ojo.
40027043	Oya pa Eyacuiñajjijotii jjashahuabaquipoqui'yani. Jamajjeya Eyacuiñajjiya oya canahueca'yahua ojaya queajea poanijojoya. Oya jama poanaje: “Eya ca iña Eyacuiñajjija Bacuaejja poani”— jama soadojomeya acapoa cuaa Jesosa.
40027044	Ma o pejjejo acui ecuiata'apeejo ba'e dejjaa oya esohuiya Jesosa niñebapea-aicapoa queatai.
40027045	Majoya aje shequi biacojjajjanei nequijo, ojjaña meshiyasijje quea-aaponee ponanapoa. Majoya sinecuanei, a las tres, jjaja'aqui'yapoa.
40027046	Ma sinecuanei quea-aapotii nequijo, a las tres, Jesosa jama taaame poa ba'a: —Elí, Elí, ¿lema sabactani?— Jama poanijje ba'a: “Ecue Chii, ecue Chii, ¿yajjajo acuae moya cajaa anaje?”
40027047	Becacuaa majotii nequiya Jesosa taaani shajja-ajjamajje jama acapoa ba'a: —Bacue, ohuaya iyaacani esohuihuohuijji poa Elías bajjani.— Jama poani posoya acapoa cuaa.
40027048	Majoya aje oe dejja majotii nequi cuajicuajinanapoa uvajjajjana' queasesepase jjequiya. Ohuaya uvajjajjana' shamajje taposisi cuiabebocapoa acui quea-aojo ejeasohuajji Jesosaja ejjequibibijji.
40027049	Ohua jama acaje bamajje peacuana majotii anica jama poa ba'a: —Ishoasocue, a'a Elías poeje baa o nequiaoquea'yohua acui ecuiata'apeejo ba'e.—
40027050	Majoya aje Jesosa acui ecuiata'apeejo ba'e taaasajeamajje mano'yapoa. Chama'yotii poa.
40027051	O mano'yojeahuajotii daquimoo, equecuayijjijji'ya Eyacuiñajjija equi-aijo ba'e, oyatii becaneijjipea-ai epojji ejamacoojje ebionei jjaisajeananaquiapoa meshiyasijjeyee. Meshi huehuahuehuapea-aiapoa. Mei-aicuana jjapojojeaquiapoa huehuahuehuajo.
40027052	Emano'yocuana huananobiajjiya' jjani jjapojopea-aiquiapoa. Majoya aje judiocuana ma yahuajonei Eyacuiñajjija esohuijo jjashahuabaqui'yapoa emano'yo jaaca shequica'yapoa. Nequisohua'yapoa queahuisocuana, eshe eba'eo'oyajji.
40027053	Jamajjeya judiocuana Eyacuiñajjija esohuijo ejjashahuabaqui'yo emano'yo jaaca nequisohua'yapoa epoqui'yojji. Majoya quijje Jesosa shequi'yajo poquicapoa ma shequi'yapoacuana meshi queapamenee Jerusalenyasijje. Majo aniya queahuisocuaa ma yahuajonei ejjashahuabaqui'yo emano'yocuana baca'yapoa eshequi'yo nequi.
40027054	Majoya aje soldadohuohuijji poani capitán, oja soldadocuana pea-ai ma Jesosa baneijji poanajecuana meshi huehuahuehuaje, mei-ai jjapojojeaquije pea-ai bamajje queametenee ponanapoa. Jama mimime poa cuana ba'a: —E'ejojonei jiquio dejja Eyacuiñajjija Bacuaejjanei poanaje.—
40027055	Eponacuana pea-ai, ma provincia Galilea meshijo ani poe Jesosanijjetii o asahuapoquiajji poanaje, majotii anipea-aiapoa. Queahueshapishana aniya Jesosa manoje'yo baca-aniapoa ma eponacuaa.
40027056	Jamaya aniapoa eponacuana ba'a: María Magdalena, pea María Santiagoja enaese, Joseja pea-ai. Zebedeoja bacuaejjaja enaese pea-ai aniapoa.
40027057	Ma pojjajotiiya sinepoquianijo, oe dejja quea-aquianahuiso poeapoa. Oya bajjani José, pueblo Arimateacuiñajji dejja poa. Oya Jesosaja epeejji pea-ai poa.
40027058	Majoya aje Joseya Pilatoque poquimajje Jesosaja eyami huohuiajjaca'yapoa ehuananobiajji. Jamajjeya Pilatohua oya huohuicapoa Jesosaja eyami edojo'yojji.
40027059	Oja yami jjequioquea'yomajje Joseya daquiosheai eyacuaneiya Jesosaja eyami bebocapoa.
40027060	Majoya ohuaya oja yami ebebo jaa huananobiacapoa ojaya meijjani ejajapejjahuasijje eyacua. Mei queaquemo jeacajjajjameecapoa Joseya meijjani nabacapajji'ya. Majoya oya jama ameemajje poqui'yapoa.
40027061	María Magdalena, pea María pea-ai majo meijjani jaapejjejotii aniapoa so'o, poqui'yojjima poa so'o.
40027062	Majoya aje pea pojjajo mecajjeahuanei Eyacuiñajjija equi-aijo chacochacopoquiani etii poanicuana fariseo dejjacuananijje ojee poquiapoa Pilatonijje mimiya.
40027063	Jama huohuime acañaquiapoa cuaa oya ba'a: —Emeshimese, ecuaaya shahuabaña ma siajjepojji poanaje eshe nequiahua oya jama ponequinaje ba'a: “Tres cahuime huiso pomajje eya shequije'yo emano'yo jaa.”
40027064	Jamajjeya miyaya pea soldadocuana jjeya huoojeacue cuamaya meijjani o jaa jaahuananeiya tres cahuime huiso epojji. O shajja-ajjajji poanajecuaa oja yami siica'yochana. Majoya oya shequi'yonaje anishocaje cuaa. Jama anishocajo queahuisocuana ojo jjashahuabaquije'yo. O eshe nequijo ca oepojji jjashahuabaqui'yonaje oya Eyacuiñajjija huoojea poanijo. Jesosa shequi'yonaje ohua siajje acajo queapame pojjeama poaje.—
40027065	Majoya aje Pilatohua jama acapoa etii poanicuana ba'a: —Jomajo nequica soldadocuana miquiaaya dojocue. Miquiananijje capoquiahua meijjani o jaa jaahuananeiya. ¡A'a peacuana oja yami siimeejji! Nahueneineicue.—
40027066	Jamajjeya judío etii poanicuana soldadocuananijje poquiapoa meijjani jaahuasijje. Mei-ai jjani nabacapajji cojjasahuajje cuiabajicapoa emeshimeseja bajjanijji peaa ejeacajjajjaca poanijje. Soldadocuana majotii nequi jeacana'yapoa cuaa meijjanijaahuanajji.
40028001	Majoya aje ejomishocajji sábado epojja jjayejjequiajo domingo epojja jjapojjaquianijo mecajjeahuanei María Magdalena, pea María pea-ai poquiapoa meijjani baa.
40028002	Ma mecajjeahuaneitiiya o poquianijotii meshi janobajjimanei huehuahuehuapoa Emeshimeseneija ángel Eyajje nequioqueapoajojoya meijjani jaahuasijje. Ohuaya meijjani jaahuasijje nequiñaquimajje mei-ai enaba cuiaca'ajji'ya nequiashiñacapoa. Majoya ángel mei-aibiajjetii anioqueapoa.
40028003	Ángel queajeaja'anee aniapoa baasiyo jama. Oja yamijo ba'e oja daqui quea-osheneenee poa bo quea-oshenee jama.
40028004	Ma meijjanijaahuanajji poani soldadocuana ángel queajeaja'anee quea-oshenee ani bamajje queametenee ponanapoa. Cacacacamajje emano'yo jayojja jaabichajeaquinanapoa cuana meshiyasijje o yajjajo.
40028005	Majoya aje angelya ma beca epona jama huohuime acapoa ba'a: —¡A'a quiana oe queamete pojji! Ecuea eba Jesosaja eyami ba'yohua quiana poeyanaje, ma acui ecuiata'apeejo manomeeca'yonaje sa-ajja'yohua poeyanaje.
40028006	Oya ca chama'yo jjeya jiquiojo. Oya shequi'yonaje. Ma ecua ohuaya eshe nequiahuaa huohuicanaje, jamaya oya po'yonaje. Bahua'yocue quiaa jiquio huananobiacanaje meijjaniyasijje. Oya chama'yo jiquiojo.
40028007	Jjeyanei quiana oe poquicue o shajja-ajjajji poanajecuana huohuiñaqui'yohua. Jama quiaa oe añaqui'yocue ba'a: “Oya shequi'yonaje. Ebionei oya poquije provincia Galilea meshiyasijje miquianaya cuama poquijjimahuajo. Majo aniya quiaa oya baje'yo eshequi'yo nequi.” Jamaya oe añaqui'yocue quiaa o shajja-ajjajji poanajecuana.—
40028008	Ma angelya jama huohuime acajje eponacuana meijjanipejjejo ani cuajicuajipoqui'yapoa. Queamete, queabihui pea-ai cuajicuajipoqui'yapoa o shajja-ajjajji poanajecuana oja huohui esohui o huohuiñaqui'yohua.
40028009	Majoya eponacuana cuajicuajipoquianijotii Jesosa o ani cojjaneijo jjanequija'aqui'yapoa. Jesosa jama poa onijje ba'a: —Queabihui pocue quiana.— Oya eshequi'yo nequi bamajje eponacuaa queabihuiya oya bihuiacapoa oja ecuioshajjajo aniya. Jesosaja ejeojji mapapea-aicapoa cuaa bihuijo.
40028010	Majoya aje Jesosaa jama acapoa ba'a: —Eponacuana, a'a queamete pojji. Huohuiqui'yocue e shajja-ajjajji poanajecuana, ecue dohuecuanaya o huacuaya poquijjijo provincia Galilea meshiyasijje. Majo nequiya eya bacaje'yo cuaa.—
40028011	Majoya aje eponacuana poqui'yanijo beca soldadocuana, ma Jesosa jaa meijjanijaahuanajji ponequinaje poe'yapoa Jerusalén meshiyasijje. Eyacuiñajjija equi-aijo chacochacopoquiani etii poanicuana huohuicaña'yapoa ma ohua bacanequinaje huisotiijo meijjanipejjejo nequiya.
40028012	Oja esohui shajja-ajjamajje poquiapoa cuana judío etii poanicuana huohuiya ma soldadocuaa huohuicaña'yonaje esohuiya. Majoya aje etiicuaa ojee oopana mimimimimajje bejjo queahuiso soldadocuana quiacapoa Jesosaja eyamijo siajje epojji sosejje.
40028013	Jama acapoa etii poanicuaa oya ba'a: —Jama esohui anishocue cuana ba'a: “Mecajje ecuana cahuianijo o shajja-ajjajji poanajecuaa pojja'a oja yami siica'yonaje poemajje.” Jama huohuime anishocue cuana.
40028014	Bacue, emeshimese Pilatohua oja yami chama' shajja-ajjacajo ecuaaya oya huohuije. Majoya ohuaya miquiana quecuamee'yojjima acaje ecuanaja esohuijo— jama huohuimeya acapoa etii poanicuaa.
40028015	Jamajjeya soldadocuaa oja quia bejjo jjeshecapoa esohui siajje yajji sosejje. Jjeyaneitii pea-aiya oya esohuiya oja siajjetii judiocuaa acapoquiani.
40028016	Majoya aje Jesosaja babaca 11 huisometiiya poquiapoa provincia Galilea meshiyasijje ma Jesosaa huohuicanaje eyiyo nequiyasijje epoquijji.
40028017	Jesosa majo nequi ba'yomajje oja babacacuaa oya bihuiacapoa oja cuioshajjajo nequiya. Jamatii becacuaa Jesosa e'ejojonei shequi'yonaje jjashahuabaquijjima bihuiacapoa.
40028018	Majoya aje Jesosaa o aniyasijje jjanequichipiquimajje jama huohuime acapoa cuana ba'a: —Eyacuiñajjiya eya Emeshimesenei enequipoquijjitii pomeecanaje ojjaña meshijo ba'ecacuana, ojjaña Eyajo nequicacuana pea-ai huoojeapoquiajjitii epojji.
40028019	Jamajjeya quiana oe poquicue ojjañajaajjicuana ojjaña meshijo ba'ecacuana sohuihuohuiya. Ojjaña joya ejo jjashahuabaquicaje'yocuana esohui huohuineineicue o ejo queaca'a ba'epoquijji. Enaojjohuasijje iñajeanobiapea-aicue cuana ecue Chiija bajjanijo, eya Ebacuaejjaja bajjanijo, Edojjoshahuapameja bajjanijo pea-ai.
40028020	Huohuineicue cuana ecuea esohui, ojjaña jiquio eyaya quiana huohuipoquianaje huisotiiya, o majo jjashajja-ajjaquipoquijji pea-ai. Eya miquiananijjetii nequipoquije ojjaña pojjajo. Jiquio oe-ejjenei epojja oe epojjicuanajotiiya eya nequipoquijetii miquiananijje.—
41001001	Jiquio esohui queapamenee tehuecoocapoa Jesosa Quitojo, Eyacuiñajjija Bacuaejjajo.
41001002	Esohuihuohuijjiya Isaías bajjaniya yahuajonei tehuecapoa ma Eyacuiñajji mimiapoa oja Bacuaejjanijje. Jama mimime Eyacuiñajji poa ba'a: —Eyaya oe esohuihuohuijji ebionei huoojeaje mi huoojeajjimahuajo. Jiquio ecua dejjacuaa ejeojji chacocani epijajinei queapojjenee pea poejji, jama pea-aiya ohuaya mi poejjijo huohuicaje cuana mijo ejjashahuabaqui'yojji.
41001003	Oya se-ejjama' meshijo nequi taaamajamajanequije ojjañacuanaja eshajja-ajjajji. Jama ponequije ba'a: “Jjashahuabaquicue quiana oe Emeshimesenei poejjijo. Apoa pocue jiquio ecua ejeojji queapojjenee epijajinei chacome acani cuaa pea poejji, jamaya oe pocue ojo queaja'a ejjashahuabaqui'yojji” jamaya tehuecapoa.—
41001004	Juanya se-ejjama' meshijo nequiya iñajeanobiacapoa cuana enaojjohuasijje. Ohuaya huohuicanequiapoa cuana pea-ai jama ba'a: —Pea jjashahuabaquime po'yocue quiana miquianaja mimishijo. Majoya quiana oe jjaiñajeanobiameequicue enaojjohuasijje Eyacuiñajjija miquianaja mimishicuana ecuijea'yojji.—
41001005	Queahuisonee provincia Judeacuiñajjicuana Jerusalén meshijo ba'ecacuana pea-ai poquicapoa o shajja-ajjaa. Majoya aje Juanya esohui huohuicaje shajja-ajjamajje queahuisocuaa oja mimishi huohuica'yapoa ja'anee Eyacuiñajjija oja mimishi ecuijea'yojji. Majoya Juanya iñajeanobiacapoa cuana Jordán bajjani cueiyasijje.
41001006	Juanya camelloja ña daqui huoshocapoa. Oya jjayica'aquiapoa ejeejo. Ohuaya satejjee ijjiacapoquiapoa. Meshidojjojo nequi huini pea-ai ishicapoquiapoa.
41001007	Ohuaya huohuicapoa cuana jama ba'a: —Quijjepishana equiquishijji poeje pea dejja queaca'aneenee jiquio ecua eya nequi quiajja pojjeama. Jamajjeya eya jjabaquiani queapame pojjeama ojo echacochacopoquijji oya queapameneeneejojoya.
41001008	Eyaya quiana e'ejojonei iñajeanobiaña enaojjoneiyasijje. Pea dejjaa ma quijje equishishi poejeya ca quiana ca oe Dojjoshahuapame yamijji pomeecaje— jamaya ohuaya huohuicapoa cuana.
41001009	Pueblo Nazaret meshi provincia Galilea meshimijijje jaa. Majoya aje quijjepishana Jesosa Nazaret meshijo ani poquiapoa ma Juanya ona iñajeanobiacaqui cueiyasijje. Jesosa cuei Jordán bajjaniyasijje poeajo Juanya oya iñajeanobiapea-aicapoa enaojjohuasijje.
41001010	Majoya Jesosaa enaojjojo nequiya cojjacuaya'yomajje bajeasohuacapoa eyatahuatahua ejjaca'apejoqui nequi. Edojjoshahuapame huia' jayojja cuabesaoqueapoa oja yamibiajje aniñaa bapea-aicapoa.
41001011	Majoya esohui Eyajo mimije jama shajja-ajjacapoa cuaa jama ba'a: —Miya ecue Bacuaejja ecuea queajeanee, eya mijo queabihuinee poani.—
41001012	Majoya aje Edojjoshahuapameya Jesosa dojocapoa meshi queajabo se-ejjamahuasijje.
41001013	Majotii Jesosa oenei nequiapoa 40 cahuime huiso. Ebiocuiñajjicuana queamase jaacajo oya aniapoa. Ma meshijoya ebionei eshahua Satanasya Jesosa queamimishi epomeejjinisho a-ajjacapoa. Majoya ohua jiñacajo Eyacuiñajjija angelcuana poeapoa Jesosa asahuaa.
41001014	Majoya aje Juan ma ona iñajeanobiajji poani dejja ejjajeanobiaquijji equiyasijje jeanobiacapoa cuaa. Juan ejeanobia anijo Jesosa Galilea meshiyasijje poquiapoa Eyacuiñajjija esohui queapame ona huohuiya.
41001015	Jesosaa jama sohuihuohuime acapoa cuana ba'a: —Jjeya apoa. Eyacuiñajji, ojjañacuana huoojeapoquiajjitii poani, jjeyahuanei poeje. Jamajjeya quiana oe pea jjashahuabaquime po'yocue miquianaja mimishijo. E'ejojonei jjashahuabaqui'yocue quiana Eyacuiñajjija esohui queapameneejo majoya ejjanahuemeequi'yojji.—
41001016	Majoya aje Jesosaa Galilea bae-aisahuajje poquijeya Simón, oja chahua Andrés pea-ai bacañaquiapoa nahuoo shojeapoequi. Oya nahuooshojeajjinei poa.
41001017	Jesosaa ma beca dejja huohuicapoa jama ba'a: —Enijje po'yocue. Jjeya miquiaa nahuoo shojeapajeaje'yo. Jiquio ecua miquiaa nahuoo sa-ajjaneinequinaje jama pea-aiya miquiaa dejjacuana sa-ajjaje ecuea epeejji epo'yojji.—
41001018	Jamajjeya maneitiiya ojaya nahuooshojeajjicuana jeacana'yapoa Jesosanijje epo'yojji. Majoya oya poqui'yapoa onijjetii.
41001019	Jesosaa poquipishananiya pea dejja Santiago bacapoa Juannijje, o dohue pea-ainijje nequi. Oya Zebedeoja bacuaejja poa. Oya bishe'aijotii ani nahuooshojeajji sipi'yo po-aniapoa.
41001020	Maneitiiya Jesosaa oya iyaacapoa o dohue pea-ai. Jamajjeya ma beca dejjaa oja chii Zebedeo, o chacosahuajji poani dejjacuananijje bishe'aijo ani, jeacana'yapoa Jesosanijjetii epo'yojji.
41001021	Majoya aje Jesosa o shajja-ajjajji poani dejjacuananijje pueblo Capernaúm meshi bañaquimajje judiocuanaja equi-ai ejjachichaquijji aniyasijje nobiquiñaquiapoa ejomishocajji sábado epojjajo. Majoya Jesosaa sohuihuohuicapoa cuana.
41001022	Jesosaa sohuihuohuicani shajja-ajjamajje ma anicacuana jama poa ba'a: —Jesosaa queaja'aneenee esohui huohuicani pea esohuihuohuijji poanicuaa jama pojjeama. Ohuaya ca queaja'aneenee huohuicani, ojaya ebaneinei.—
41001023	Majoya aje oe dejja eshahuamase yamijji poani nobiquiapoa equi-aiyasijje ma judiocuanaja ejjachichaqui anicahuasijje. Oya taaapoa janobajjimanei jama ba'a:
41001024	—Jesosa Nazaretcuiñajji dejja, ¿ajeo acuae mi ecuananijje ani? ¿A'a mi ecuana chama'yotii pojeamee'yohua poeyanaje? ¡Ecuea miya ebanei! Miya Eyacuiñajjija huoojea e'ejojonei queapamenee poani mimishima'nei.—
41001025	Majoya Jesosaa eshahuamase tecueacapoa jama ba'a: —¡A'a mimijji! ¡Cuayaqui'yocue miya coma dejjaja eyamijo nequi!—
41001026	Jesosa jama pojeahuajotii eshahuamaseya ma dejja niñepoquimeecuajicao'oyapoa. Majoya o taaasajasajameemajje eshahuamase cuayaqui'yapoa.
41001027	Jesosaa jama acaje bamajje queahuisocuana jjabaneineiquiapoa ojo. Jama mimime poa cuana ba'a: —¿Yajja shai oya acanaje, de? Ohuaya pea esohui eyacua huohuicani. Ojaya ebaneinei, emeshimese jamaa huohuime acani. Ohuaya eshahuamasecuana huoojeacuayajeaca'yani. Ojaya esohuijo jjashajja-ajjaquiani eshahuamasecuana.—
41001028	Majoya queahuiso provincia Galilea meshijo ba'ecacuaa shajja-ajjacuajicapoa Jesosajo ma ohua dejjaja ajjima'neineicuana acapoquianijo.
41001029	Jesosa judiocuanaja equi-ai ejjachichaquijjijo nequi cuayaqui'yomajje poquiapoa ojee Santiagonijje, Juannijje pea-ai Simonja equiyasijje, o dohue pea-aija Andresja equiyasijje.
41001030	Simonja eanomese queaquiyoneenee jaapoa. Jamajjeya Jesosa huohuicapoa cuaa.
41001031	Jesosa o jaahuasijje poquimajje me iñacañaquiapoa o anisohuamee'yojji. Ohua me iñacajeahua Simonja eanomese huoecanana'yapoa, yejjecananapoa quiyohua. Majoya nequisohuanana'yomajje eanomeseya bobiacapoa cuana.
41001032	Majoya aje sinecuanei, eshequi eoquequijo Jesosaque queahuisocuaa emanojaacacuana yecapoa. Eshahuamase yamijjicuana queahuiso pea-ai yecapoa Jesosaja huoojeacuayajea'yojji.
41001033	Jamajjeya ojjañacuana jjachichaquicapoa esecuepejjejotii.
41001034	Jesosaa pea pea emanomeejjijo emanocuana jja-ajameequica'yapoa. Eshahuamasecuana dejjacuanaja yamijo nequi Jesosaa huoojeacuayajeaca'yapoa pea-ai. Ohuaya eshahuamasecuana oja huoojeacuayajea'yo mimimeejjima pomeecapoa eshahuacuanaja ebajojoya oya e'ejojonei Eyacuiñajjija huoojea poani.
41001035	Majoya aje quijje jjapojjaquiyasijje quea-aapojotii Jesosa shequiapoa emimijji oja Chiinijje. Jamajjeya Jesosa equijo ani cuayaquimajje oenei poquiapoa se-ejjama' meshiyasijje Eyacuiñajjinijje mimiya.
41001036	Majoya aje Simón Jesosa chama' bamajje poquiapoa oja epeejjicuananijje Jesosa sa-ajja'yohua.
41001037	Oya Jesosa ba'yomajje jama acapoa cuaa ba'a: —Ojjañacuaa mi sa-ajjaca'yoqui.—
41001038	Jesosaa saja-acapoa cuana jama ba'a: —Cua'a epoqui pea meshicuanachipineiyasijje macuiñajjicuana sohuihuohuiya. Majoya eya poeyanaje jiquiacua ojjañaque esohui huohuiya.—
41001039	Jamajjeya Jesosa ojjaña provincia Galilea meshiyasijjeyee poquinequiapoa majo ba'ecacuana sohuihuohuiquinequiya judiocuanaja equi-ai ejjachichaquijji anicuanahuasijje. Jesosaa eshahuamasecuana dejjaja yamijo nequi huoojeacuayajeacapoqui'yapoa pea-ai.
41001040	Majoya aje oe dejja queamanonee leprajo poquiapoa Jesosaque. Ohuaya ecuioshajjajo nequiñaquimajje jama acapoa ba'a: —Miyaya che eya jjajeameequi'yosa-amajje eya jjajeameequije'yo.—
41001041	Jesosaa dejja queamanonee leprajo bamajje queayeno jjashahuabaquiapoa ojo. Majoya dejja emanoja eyami napamajje oja emeya oya jama acapoa ba'a: —E'e eyaya miya jjajeameequi'yosa-aña. Jjeyanei mi jjajeameequije'yo, lepra yamima' mi poaje'yo.—
41001042	Jesosaa oya jama huohuime acajeahua dejja leprajo queamanonee jjajeananaqui'yapoa.
41001043	Majoya Jesosaa ma dejja queamano poanaje huoojea'yojjimahua jama acapoa ba'a:
41001044	—Shajja-ajjacue. A'a peacuana che oema'nei huohuijji jiquio eya mi jjajeameequi'yonajejo. Poquicue so'o Eyacuiñajjija equi-aijo chacochacopoquiani dejjaque jjabameequi'yohua mi apoa epo'yo. Oe ehuone enaa jehui'yojji dojocue jiquio ecua Moisesja tehuecuana poani jama ya'yojji equiajji. Miya jama quiajo bacaje cuaa miya jjajeaqui'yonaje, leprama'yo.—
41001045	Jamatii ma queamanonee poanaje dejjaa huohuicapoqui'yapoa queahuisocuana Jesosaa o jjajeameequica'yonajejo. Jamajojoya aje Jesosa ja'anei epoquinequijji pojjeama poa pea pueblocuanahuasijje dejjacuana queahuisoneenee ojo jjachichaquipoquiapoajojoya. Jamajjeya oya se-ejjama' meshiyasijje nequiapoa. O se-ejjama' meshijo nequijo peajaajjicuana poenequiapoa o baa.
41002001	-
41002002	Majoya aje quijje pea pojjajo Jesosa poeo'oyapoa Capernaúm meshiyasijje. Jesosa poe'yonaje oja equijo ani'yo shajja-ajjamajje queahuisoneecuana jjachichaquicapoa oja equijotii. Jamajjeya equi cuiocapoa cuaa, esecuejjani cuiopea-aicañapoa. Majo nequiya Jesosaa Eyacuiñajjija esohui huohuicapoa cuana.
41002003	Majoya aje cuatro dejjacuaa pea dejja jeojjishahuama'yo, jeo'yoajja daqui equecuaquinijo jaa dojonobia-ajjaquicapoa Jesosa nequiyasijje.
41002004	Ma equijo ona queahuiso ejjachichaqui anicajojoya dejja jeo'yoajja midojonobiaquicapoa cuaa Jesosa nequiyasijje. Jamajjeya oya dojosohuaquicapoa equijamacoohuasijje Jesosa nequi cojjaneiyasijje. Majoya equijamacoo cajjajeamajje dejja jeo'yoajja daqui equecuaquinijo jaa jeaoqueacapoa cuaa jjonojo Jesosa nequi cojjaneiyasijje.
41002005	Jesosaa dejja jeo'yoajja ojaya epeejjicuana pea-ai jjashahuabaqui'yani ojonei bacapoa. Jamajje ohuaya jama acapoa dejja jeo'yoajja ba'a: —Ecue bacua, eyaya mique mimishicuana jjeyanei cuijea'yonaje, chama'yo.—
41002006	Majotii aniya Moisesja tehuehuohuijji poanicuana jjashahuabaquiapoa oja esohuiquipajjetii jama ba'a:
41002007	—¿Apiojji shai jiquio dejja jama mimime poani? De, oya queamimishinee jama mimime poani Eyacuiñajjijo. Oya Eyacuiñajji jayojja pea-ai poani poso jjabaquiani. Eyacuiñajji caca oe oeneiya mimishicuana cuijeaca'yani. Ohuaya pojjeama— jama jjashahuabaquimeya poa cuana Jesosajo.
41002008	Jesosaja ebatii poa macuanaja ejjashahuabaquijji queaquehua ojo, jamajjeya oya jama poa onijje ba'a: —¿Yajjajje acuae quiana ejo queaquehuanee jjashahuabaquiani?
41002009	Queacamajaneenee dejjaja mimishi cuijea'yojji. Queacamajaneenee dejja jeojjishahuama' ejeomee'yojji pea-ai.
41002010	Jamajjeya jjeya quiaa queaja'a bameeje Eyacuiñajjiya eya Dejjapojji epo queaca'anee nequimeecani dejjacuanaja mimishicuana cuijea'yojji jiquio meshijo nequi— jamaya poa.
41002011	Majotii aniya Jesosaa dejja jeo'yoajja jama acapoa ba'a: —Nequisohua'yocue, mique daqui equecuaquini dojo'yocue, miquea equiyasijje poqui'yocue.—
41002012	Jesosaa jama acajje dejja jeo'yoajja nequisohuanana'yapoa ojjañacuana majo ejjachichaqui anicajo. Majoya daqui equecuaquini poani bebo'yomajje oya cuayaqui'yapoa. Dejja jeo'yoajja nequisohuaje'yo bacapoa queahuisocuaa. Jamajjeya o jeoje'yo bamajje Eyacuiñajji bihuiacapoa cuaa jama ba'a: —Eyacuiñajji queaca'aneetii poani. Esejaya bajjimaneinei ohua jama acaje.—
41002013	Majoya aje Jesosa poquio'oyapoa baesahuahuasijje. Queahuisoneecuana jjachichaquicapoa o anijo. Jamajjeya Jesosaa sohuihuohuicapoa cuana.
41002014	Jesosaa poquijeya oe dejja Leví bajjani Alfeoja bacuaejja bacapoa Israelcuiñajjicuanaja bejjo Roma emeshimeseja yajji chichapoquiajji equisisijo eanioque ani. Jesosa jama poa onijje ba'a: —Enijje po'yocue.— Ohua jama acajje Leví nequisohuapoa onijje epo'yojji.
41002015	Majoya aje pea pojjajo Jesosa o shajja-ajjajji poanicuananijje poquiapoa Levija equiyasijje ijjiaijjiaa. Leví, pea onijje Roma emeshimeseja yajji bejjo chichapoquiajji dejjacuana, pea dejja mimishicuana pea-ai ojee Jesosanijje, o shajja-ajjajji poanicuananijje pea-ai mesajo eanioque ani ijjiaijjiaca-aniapoa. Queahuisonee Jesosanijje nequipoquinaje jamajjeya queahuisonee majo ijjiaijjiaca-aniapoa.
41002016	Fariseo dejjacuaa, Moisesja tehuehuohuijji poanicuaa pea-ai Jesosa dejjamimishicuananijje ojee ijjiaijjiani bamajje o shajja-ajjajji poanicuana jama huohuiajjame acapoa ba'a: —¿Apiojji acuae mi sohuihuohuijji poani dejja bejjo chichapoquiajji poani dejjacuananijje, dejjamimishicuananijje pea-ai ojee ijjiaijjiani?—
41002017	Jesosaa oya jama poaje shajja-ajjamajje jama huohuime acapoa cuana ba'a: —Joya yajayaja poani, manojjima eshicuijjibajji poani dejjajo jjashicuimeequica-ajja. Emanocuana caca oe jjashicuimeequicajji ojo. Oya jayojja eya poeyanaje jiquio oyaneitii queapame ba'yani jjabaquijjicuana sa-ajjaa pojjeama. Eya caca poeyanaje joya queamimishi poani jjabaquijjicuana sa-ajjaa.—
41002018	Oe pojjajo Juan ma ona iñajeanobiajji poani shajja-ajjajji dejjacuaa bobi ijjiapojjima' aniapoa Eyacuiñajjinijje emimijji. Fariseocuana shajja-ajjajji poanicuaa bobi ijjiapojjima' anipea-aiapoa. Macuana jama poani bamajje pea dejjacuana poquiapoa Jesosa huohuiajjaa jama ba'a: —Juan shajja-ajjajji poanicuana, fariseocuana shajja-ajjajjicuana pea-ai bobi ijjiapojjima' aniani Eyacuiñajjinijje emimijji. ¿Yajjajje acuae mi shajja-ajjajji poanicuana jama pea-ai po-ajja?—
41002019	Jesosaa saja-acapoa cuana jama ba'a: —Bacue, fiesta ejjahuanaquijjijo joya poquije eiyaacuana queabihui poani dejja ejjahuanaquijji yanijo. Ma pojjajotii queabihui pomajje bobi ijjiapojjima' anica-ajja so'o.
41002020	Majoya quijje dejja ejjahuanaquijji dojocaje cuaa. O chamajo ojaya epeejjicuana bobi ijjiapojjima' anije so'o queayeno poani ejjabameequijji.—
41002021	Majoya Jesosaa pea esohui huohuipea-aicapoa ba'a: —Jiquiajjaya ba'a: Daquichii huiñajo daqui eyacua isaca-ajja o jaca'yojji. Jama aca'yajje daqui eyacua peajja poaje'yo. Ejaca'yo daquichii jama pojjeama pea-ai poaje'yo, hua-ama.
41002022	Oya jayojjaya uvajjajjana' eyacua shoca-ajja ejeechii esocojo. Majo shocajo ejeechii cuiapojojeacaje sesena'majje. Majoya uvajjajjana' jjashojeajeajeyoquije, ejeechii pea-ai jeajeacaje cuaa. Jamajjeya uvajjajjana' eyacua shocajji ejee eyacuaneijo pea-ai.—
41002023	Majoya aje quijje ejomishocajji sábado epojjajo Jesosa poquiapoa anosoaiyiye ebanahuasijje o shajja-ajjajji poanicuananijje. Poquijeya o shajja-ajjajji poanicuaa anosoai sejjacananapoa eijjiajji.
41002024	O shajja-ajjajji poanicuaa sejjacaqui bamajje fariseo dejjacuaa Jesosa huohuiajjacapoa jama ba'a: —Shajja-ajjacue, ¿apiojji mi shajja-ajjajji poanicuana jama chacochacoani jiquio ejomishocajji epojjajo? ¡Jama poca-ajja jjeya jiquio pojjajo!—
41002025	-
41002026	Jesosaa saja-acapoa cuana jama ba'a: —¿A'a quianaja ajjima' esohuicuana etehue jaa ma yahuajonei Davidya, onijje nequicapoa dejjacuaa pea-ai acapoa queashoenee pomajje? Ma shequiajajoya yahuajonei Abiatar bajjani dejja Eyacuiñajji Eyacuiñajjija daquiequijo chacochacopoquiani ebionei etii poa. David nobiquiapoa Eyacuiñajjija daquiequi aniyasijje. Ma daquiequijo ani pahuicuana Eyacuiñajjiyasijje quia, Davidya ijjiacapoa. Ma onijje nequica dejjacuana quiapea-aicapoa. Eyacuiñajjija esohui Moisesja tehue ca jama poani ba'a: “Eyacuiñajjija equi-aijo chacochacopoquiani dejjacuanajanei ma pahui ijjiacajji.” Jamaya Eyacuiñajjija esohui poani. Ma pahui ca Davidja, onijje nequicaja pea-ai ijjiaca-ajja poa.—
41002027	Majoya Jesosaa pea esohui acapoa ba'a: —Jiquio epojja ejomishocajji Eyacuiñajjiya acapoa ojjañacuana queabihui ba'epoquijji. Ohuaya dejjacuana, eponacuana pea-ai panacapoa ejomishocajji epojjajo chacochacojjimatii epojji pojjeama.
41002028	Jamajjeya eyaya Dejjapojji epohua Emeshimesenei poaniya huohuipoquiajetii yajja pocajji quiana ejomishocajji sábado epojjajo.—
41003001	Majoya aje Jesosa nobiquio'oyapoa judiocuanaja equi-ai ejjachichaquijji aniyasijje. Ma equi-aijoya oe dejja meshahuama'yo poani aniapoa.
41003002	Fariseo dejjacuaa quehuajje nequiya Jesosa bacanequiapoa a'a ohua ejomishocajji sábado epojjajotii dejja meshahuama'yo ani meshahuajji pomeecaje'yo ebajji. Jesosaa jama acajo fariseo dejjacuaa oya dojocaje dejja etii poaniyasijje enapameejji.
41003003	Jesosaa dejja meshahuama'yo jama acapoa ba'a: —Nequisohuacue, jiquiacua poecue ojjaña anicacuana cojjaneiyasijje enequijji.—
41003004	Majoya Jesosaa jama huohuime acapoa cuana ba'a: —¿Yajja poani Eyacuiñajjija esohui Moisesja tehue ejomishocajji epojjajo? ¿A'a pea queapame acajji, a'a oya queanee pomeecajji? ¿A'a acuae dejja queamano jaa jjeya jiquio ejomishocajji sábado epojjajotii jja-ajameequica'yojji, a'a oya manomeeca'yojji pojja'a?— Ohua jama huohuiajjame acajje mimima'nei anicapoa cuana.
41003005	Jesosa ma o chipineijo ejjachichaqui anicuanaja dejja ehuijo nequi queajea a-ajja bamajje queaquenepishana poa onijje. Majo anica queaquehuatii jjashahuabaquisapoani bamajje Jesosa queayenonee pea-ai poa comacuanajo. Majoya ohuaya meshahuama'yo dejja huohuicapoa jama ba'a: —Miquea eme jeaapihuihuicue.— Majoya dejjaa oja me jeaapihuihuicajo jjameshahuanequimeecanana'yapoa. Ojaya eme queapame po'yapoa.
41003006	Fariseo dejjacuana equi-aijo ani cuayaqui'yomajje emeshimese Herodesja epeejjicuananijje ojee quehuajje jjaquecuapanaquiapoa Jesosajo.
41003007	Jesosa o shajja-ajjajji poanicuananijje poquiajo baesahuahuasijje queahuisonee Galileacuiñajjicuaa Jesosa equijje acapoa.
41003008	Jesosaa dejjaja ajjima'neineicuana queahuiso acani shajja-ajjamajje peacuiñajjicuana pea-ai poquicapoa o baa. Poquicapoa queahuisocuana jama ba'a: Judeacuiñajjicuana, ma ciudad Jerusalén meshijo ba'ecacuana pea-ai, provincia Idumea meshijo ba'ecacuana, Jordán cuei ojjemijijje ba'ecacuana, Tirocuiñajjicuana, Sidoncuiñajjicuana pea-ai. Mahuiso cuana poquicapoa Jesosa baesahuajo nequi baa.
41003009	Jamajjeya Jesosaa o shajja-ajjajji poanicuana huohuicapoa bishe'ai jjequijji queahuisoneecuaa oya ecuiape'eca poanijje. Majoya Jesosaa bishe'ai baesahua enajo ba'ejo sohuihuohuicapoa cuana.
41003010	Jesosaa queahuisonee emano jaacacuana jja-ajameequicaje'yo bamajje pea emanocuaa Jesosa mojoiyaca'yapoa o napajji ojaya Jesosaja ejja-ajameequi'yojji.
41003011	Ojjaña joya eshahuamase yamijji poanicuana Jesosa bamajje nequiñaquiapoa oja ecuioshajjajo Jesosa cojjaneijo eanijji. Jama taaame poa cuana ojo ba'a: —Miya Eyacuiñajjija Bacuaejja e'ejojonei poani.—
41003012	Majoya Jesosaa eshahuamasecuana huoojeacuayajea'yomajje jama acapoa eshahuamasecuana ba'a: —¡A'a eya Eyacuiñajjija Bacuaejja poani peacuana huohuijji!—
41003013	Majoya aje Jesosa eyiyohuasijje jaasohuaquiapoa. Ohuaya ma ohua queapame bacanaje huisotii dejjacuana iyaacapoa. Jamajjeya oque poquicapoa cuana.
41003014	Ojjaña oja iyaacuana jjachichaquiajo Jesosaa 12 huisome dejja babacacapoa ona sohuihuohuiquinequijji epojji.
41003015	Jesosaa oja babaca dejjacuana queaca'a pomeecapoa eshahuamasecuana cuayameequi'yojji epojji oja bajjanijo.
41003016	Mahuiso dejjacuana Jesosaa babacacapoa ba'a: Simón, oya bajjani beca poa ba'a: Pedro.
41003017	Beca Zebedeoja bacuaejja Santiago, Juan pea-ai babacacapoa. Santiago, Juan pea-ai pea bajjani acapoa ba'a: Boanerges bajjani. Boanerges jama poanijje ba'a: “Cueji jayojja poani.”
41003018	Jesosaa Andrés, Felipe, Bartolomé, Mateo, Tomás, Santiago Alfeoja bacuaejja, Tadeo, pea Simón pea-ai babacacapoa. Simón romano dejjacuana botiamaneinei poa.
41003019	Jesosaa Judas Iscariote babacacapoa pea-ai, ma quijje Jesosa iñameesahuajji bejjo sosejje poaje dejja. Mahuisoya cuana poa oja babaca ona sohuihuohuiquinequijji epojji.
41003020	Majoya aje Jesosa oe equiyasijje nobiquiapoa o shajja-ajjajji poanicuananijje. Ma equijo o ani bamajjeya queahuisocuana jjachichaquicao'oyapoa Jesosaque. Equi cuiocapoa cuaa, jamajjeya Jesosa o shajja-ajjajji poanicuana pea-ai ijjiaijjiameejjima acapoa cuaa.
41003021	Becacuana ca jjaniñebaquiapoa Jesosajo. Jama mimime poa ba'a: —Jesosa oya eniñepoqui jayojja mimime poani.— Queaquehua mimiani Jesosajo shajja-ajjamajje oja huapa pojjeamacuana poeapoa Jesosa jjehuaa nisho.
41003022	Moisesja tehuehuohuijji poanicuana Jerusalén meshijo nequipea-aiapoa Jesosa aniyasijje. Jama acañapoa ba'a: —Beelzebuhua, eshahuamasecuanamese poaniya, Jesosa queaca'a pomeecani eshahuamasecuana cuayameequi'yojji dejjacuanaja yamijo nequi.—
41003023	Etiicuana jama poani shajja-ajjamajje Jesosaa iyaacapoa cuana pea esohui ehuohuijji jama ba'a: —Bacue, ¿a'a acuae oyatii ebionei eshahua Satanás bajjaniya jjahuoojeacuayameequi'yome? Chojja.
41003024	Oecuiñajjicuana onijjejaajjineinijje jjaquecuaquimajje jjachamaquipoquije'yo cuana. Enequitiijji pojjeama oya pea jjashahuabaquime poanijjejojo.
41003025	Oya jayojja pea-aiya dejja oja huapa pojjeamacuananijje jjaquecuaquimajje jjachamaquipoquije'yo.
41003026	Ebionei eshahua Satanás bajjani ojayanei eshahuamasecuana huoojeacuaya'yojji poanijjemo, oya queaca'a ojjañacuana huoojeapoquiajji pojjeama pome, chama'yotii pea-ai pome.
41003027	Bacue, ¿yajja pomajje dejja queaca'a poanija equiyasijje nobiquicajji oja aquiana siiya? Ebionei dejja queaca'a poani jeyocajji. Majoya oja aquianacuana siicajji. Jamatii jeyojjima nequiya ohuaya oja aquiana siimeejjima acaje.
41003028	Eyaya quiana e'ejojonei esohui huohuiaña Eyacuiñajjiya dejjaja mimishicuana ojjañatii cuijeaca'yojji. Ojjaña oja esohuitai, siajjecuana, cuijeaca'yojji pea-ai.
41003029	Joya queatai mimiani Eyacuiñajjija Edojjoshahuapamejo caca oe coma mimishi ecuijea'yojjitii pojjeama poaje jjeya, quijjenei pea-ai.—
41003030	Jamaya Jesosaa huohuicapoa cuana majo anicacuaa queatainee huohuicapoajojoya ojo. Ebionei eshahua Satanás bajjaniya Jesosa queaca'anee pomeecani poso acapoa cuaa.
41003031	Jesosaa esohui huohuicaquijotii oja nae oja chahuacuana pea-ai poeapoa o baa. Ohuaya esecuejotii nequiñamajje Jesosa iyaameecapoa onijje emimijji.
41003032	Jesosapejjejo ejjachichaqui anicacuaa jama acapoa ba'a: —Jesosa, mique nae, mique chahuacuana, jjo'i pea-ai esecuejo nequi. Mi basapoani.—
41003033	Jesosaa saja-acapoa cuana jama ba'a: —¿Ache acuae comaya ecue nae, ecue chahuacuana pea-ai poani?—
41003034	-
41003035	Majoya Jesosaa ma o nequijo ejjachichaqui anicacuana baneimajje jama acapoa ba'a: —Jiquio ecue nae, ecue chahuacuana, ecue jjo'icuana pea-ai jayojja poani ba'a: ojjaña joya Eyacuiñajjija ejjashahuabaquijji jayojja ba'epoquiani cuana. Comaya ecue nae, ecue chahua, ecue jjo'i pea-ai jayojja poani— jamaya Jesosa poa.
41004001	Majoya aje quijjepishana Jesosa poquio'oyapoa baesahuahuasijje ona sohuihuohuiya. Queahuisonee jjachichaquicao'oyapoa oque. Jamajjeya Jesosa bishe'aiyasijje nequisohuaquimajje aniapoa ona sohuihuohuiya. Majo ejjachichaqui anicuana ca baesahuajotii anicapoa.
41004002	Jesosaa esohui ebameesahuajjicuanajo huohuicapoa cuana. Jama sohuihuohuime acapoa cuana ba'a:
41004003	—Shajja-ajjacue jiquio esohui. Oe dejja eso' jeaajajji poani poquinaje oja queyasijje eso' jeaajaa.
41004004	Ohua eso' jeaajacajje becacuana eso' oquequinaje ejeojjiyasijje. Quijjepishana cuichojjicuaa anioquecuajimajje eso'cuana ijjiaca'yonaje ejeojjijo ejeaaja ani.
41004005	-
41004006	Pea eso'cuana ca ohua jeaajacajje meicuana anicabiajje meshi oepojji aniyasijje oquequinaje. Majo aniya eso' pohuacuajiajja'yonaje meshi oepojji aniyasijje. Eshequi jaasohuajo epohua-ajja'yo nequi yaa'yonaje. Oja sajja nobiquijji meshi queahuiso chama' poanajejojoya yaa'yonaje.
41004007	Pea eso'cuana jeaajacajje acuishatatasajjatejjee ani meshiyasijje oquequinaje. Majoya eso'cuana acuishatatatejjee ojee pohua'yajo acuishatataa beboca'yonaje queyaca'yonaje pea-ai. Jamajjeya oya jamatii tiinaje, jjajja-ajja poanaje.
41004008	Pea eso'cuana ca ohua jeaajacajje oquequinaje meshi queapamenee aniyasijje. Jamajjeya pohua'yomajje queajjajjahuisonee poanaje tii'yomajje. Becacuana ecuijo ejjajja 30 huisome eso' poanaje, pea ecuicuanajo ca 60, pea ecuicuanajo ca 100 huisome eso' poanaje. Jamajjeya queapamenee jjajjanaje.
41004009	¡Jamajjeya cua shajja-ajjasapoaniya quiaa oe jiquio esohui shajja-ajjaneineicue!— jamaya huohuicapoa Jesosaa.
41004010	Majoya aje quijje ma ojo ejjachichaqui anicacuana poqui'yajo Jesosa oenei nequi'yo bamajje o shajja-ajjajji poanicuaa oya huohuiajjacapoa jama ba'a: —¿Yajja poanijje shai jiquio esohui?—
41004011	Jesosaa saja-acapoa cuana jama ba'a: —Eyacuiñajjiya miquianayanei queaja'a bameesahuacani ojaya ejjashahuabaquijjicuana ma yahuajo huohuijjima poanaje esohui, ojjañaja bajjima esohui. Ohuaya ojjañacuana huoojeacapoquianitii esohui huohuicani quiana. Jiquio peacuanaja ca Eyacuiñajjija ejjashahuabaquijjicuana ebajjitii pojjeama poaje. Jamajjeya eyaya pea esohuicuana huohuiaña cuana ojaya queaquehuatii epojji.
41004012	Comacuaaya ecojjaa ba-ajjacani jamatii queaja'a epojji pojjeama. Eshajjaa shajja-ajjacani jamatii ojaya queaquehua poani. Jamajjeya comacuana ejjasejjaqui'yotii poani Eyacuiñajjijo. Oja mimishicuana ecuijea'yojji pojjeama poaje.—
41004013	Majoya aje Jesosaa huohuicao'oyapoa cuana jama ba'a: —¿A'a jiquio esohui eso' ejeaajajo queaquehuatii poani quianaja? Jamajjeya achajja jjabahuejjaquime quiana poaje pea esohuicuanajo jiquio esohui eso'jeaajajo queaquehuatii poani quianaja.
41004014	Jiquio esohui eso' ejeaajajo jama poanijje ba'a: Eso'jeaajajjicuana jiquio ecua Eyacuiñajjija esohuihuohuijjicuana jama pea-aiya poani.
41004015	Becacuana ma ecua eso' ejeojjiyasijje oquequinaje jama pea-aiya poani. Ohuaya Eyacuiñajjija esohui shajja-ajjacani. Majoya ma esohui oja sapadojjojo nequi ebionei eshahua Satanasya pajeacuajimeeca'yani. Jiquio ecua eso'cuana ejeojjiyasijje oquequinaje majoya cuichojjicuaa eso' ijjiaca'yani jama pea-aiya oya poani.
41004016	Ma pea eso'cuana mei anicabiajje meshi oepojji aniyasijje oquequinaje joya ecua dejja, epona pea-ai Eyacuiñajjija esohui shajja-ajjamajje queabihuinee jjashahuabacuajiquiani jama.
41004017	Majoya ohuaya Eyacuiñajjija esohui queapame oja sapadojjohuasijje nequimeejjimatii acani. Jiquio ecua meshi oepojjijo esajja nobiquijjima poani jama pea-aiya oya ba'yani. Majoya quijje oya Eyacuiñajjija esohuijo peacuaa queanee acajje, queacamajanee pomeecajje pea-ai ohuaya cajaa acuajica'yani Eyacuiñajjija esohui.
41004018	Ma pea eso'cuana acuishatatasajjatejjee ani meshiyasijje oquequinaje joya ecua dejjacuana, eponacuana pea-ai Eyacuiñajjija esohui shajja-ajjamajje jjashahuabaqui'yani jama.
41004019	Majoya quijje oya jiquio meshijo ani eba'epoquijji aquianajo, echacojjijo pea-ai jjashahuabamajamajaquipoquiani. Oya queabejjohuiso pomajje queabihui epoaje'yotii poso jjabaquiani ma aquianacuanajoya. Jamajjeya Eyacuiñajjija esohui oja sapadojjojo nequi pajeaca'yani ohuaya, nequimeejjimatii acani. Jiquio ecua ebanacuana acuishatatatejjee pohua'yo jjajjajjima poani, jama pea-aiya oya ba'epoquije.
41004020	Ma pea eso'cuana meshi queapameneeyasijje oquequinaje joya ecua dejjacuana, eponacuana pea-ai Eyacuiñajjija esohui shajja-ajjamajje e'ejojonei jjashahuabaqui'yani oja esohuijo. Oya Eyacuiñajjijo queaja'a ba'epoquiani jiquio ecua ecuicuana queaso'huisonee poani, jama pea-aiya oya ba'epoquiani. Beca ecuijo tiimajje 30 eso' huisome poani, pea 60 eso' huisome poani, pea ca 100 eso' huisome poani jama pea-aiya queapame ba'epoquiani cuana— jamaya Jesosaa huohuicapoa cuana.
41004021	Majoya Jesosaa pea esohui huohuipea-aicapoa cuana jama ba'a: —¿A'a cuae quiaa cuaquijiji nequiame cajonquimejjejje miquiana jaajjiquimejjejje pea-ai nequiame? ¡Chojja de! Cuaquijiji nequiacajji eyajo mesabiajje ejeaja'anequijji.
41004022	Jiquio ecua cuaquijijiya jeaja'acani dejjacuanaja queaja'a ebajji jama pea-aiya Eyacuiñajjiya ojjañacuana bacaje. Ojjañacuanaja mimishi cua oja huanaquehua jaa queaja'a huohuicaje'yo quijje. Cua oja iyaquehua ani pea-ai bacaje'yo cuaa queaja'a quijje oja esohui queaja'a ebajji cuanaja. Chama' queaquehuatii epojji poaje cuanaja.
41004023	Jamajjeya joya shajja-ajjasapoaniya quiaa esohui shajja-ajjaneicue.—
41004024	Jesosa jama pea-ai poa ba'a: —Jiquio eyaya jjeya quiana huohuiaña huisotii esohui shajja-ajjaneicue. Jiquio ecua quiaa peacuana queapame apoquiaña jama pea-aiya Eyacuiñajjiya quiana queapame apea-aicapoquije. Ohuaya quiana queapamenee acapoquije.
41004025	Jamajjeya ojjaña joya oja esohui shajja-ajjasapoanicuana Eyacuiñajjiya queaja'a bameesahuacaje oja esohui. Joya oja esohui sapo-ajja poanicuanaja ca queaquehuaneetii ojaya esohui popoquije'yo. Joya ecua aema'neija oepojji oja aquiana peaa jjesheca'yani, jama pea-ai Eyacuiñajjija esohui sapo-ajjacuana poaje, sohuima' poaje'yo— jamaya acapoa Jesosaa.
41004026	Jesosaa pea esohui huohuipea-aicapoa cuana jama ba'a: —Eyacuiñajjiya ojjañacuana huoojeacapoquianitii jiquio ecua dejjaa eso'cuana jeaajacani jama pea-aiya Eyacuiñajjiya acani oja nahue'yocuana queahuiso epomeejji.
41004027	Joya eso'jeaajajji poani ecahui'yo jaajo o eshe anijo pea-ai oja jeaaja eso' pohua'yani mecajje epojjajo pea-aiya. Eso' pohua'yani jamatii ojaya bajjimatii achajja pohua'yome poanaje.
41004028	Oyaneitii eso'cuana pohua'yoajja meshijo banajjima ani. Meshijo bana anijjejojo eso'cuana pohua'yani. Majoya pohua'yomajje tiiani. Tii-aomajje oya shashani. Majoya shashamajje jjajjani, queaso'huiso poani.
41004029	Majoya eso' jahuajo sejjaca'yani cuaa o sejja'yojji ba'ijo apoa poajo. Jama Eyacuiñajjiya oja nahue'yocuana queahuiso pomeecaje.—
41004030	Jesosaa pea esohui huohuipea-aicapoa jama ba'a: —¿Ae jayojja poani ma quijje Eyacuiñajjiya ojjañacuana huoojeacapoquianitiijo?
41004031	Jiquio ecua dejjaa mostaza eso' quecuacani jama. Ojaya eso' che bisoneinei, chama' pea eso'bisonei mostaza eso' quemoajjaya poani.
41004032	Majoya quijje pohua'yomajje queaquemonee tiipoquiani pea ebanacuana jama pojjeama. Oya quea-aonee tiiani pea acuicuana jayojja pea-ai. Quea-aahuesha tiime poani yajjanajji. Jamajjeya cuichojjicuaa eja iyacani oja aabiajje.—
41004033	Jamaya Jesosaa huohuicapoa cuana esohui ebameesahuajjicuanajo. Jesosaa mahuisoya huohuicapoa joya onaja eba'ejjiijo queaja'a poani esohui.
41004034	Esohui ebameesahuajjicuanajo oopana huohuicapoa cuana Jesosaa. Majoya aje ma ojo ejjachichaqui anica poquijeyo'yajo Jesosaa o shajja-ajjajji poanicuana queaja'a yajja poanijje oja esohuicuana huohuicapoa.
41004035	Majoya aje ma pojjajotii siñajo Jesosaa o shajja-ajjajji poanicuana jama acapoa ba'a: —Cua'a ebesapoqui jocuama ojjemiji baeyasijje.—
41004036	Jamajjeya Jesosa shajja-ajjajji poanicuana oopana nequisohuaquiapoa Jesosa ani bishe'aiyasijje onijje besapoquiya. Ma baesahuajo ejjachichaqui anicacuana jeacananapoa cuaa ebesapoquijji ojjemijiyasijje. Peacuana pea bishe'aicuanajo o quiquishijji besapoquipea-aiapoa.
41004037	Majoya Jesosa o shajja-ajjajji poanicuananijje besapoquianijo beni queaquemonee poecuajiapoa. Enashajo queaquemonee anicuayananapoa. Jamajjeya bishe'ai nanejeacapoa cuanaja. Enashajohua cuatajeacuajicapoa bishe'ai.
41004038	Jesosa ca bishe'aiquiijo esapajaabiajje ecahui jaapoa beni queaquemonee poequijotii. Jamajjeya o shajja-ajjajji poanicuaa queametenee pomajje Jesosa ishe'acapoa onijje emimijji. Jama poa ba'a: —Esohuihuohuijji, ¡Coya aje pajjaja se jaanobiqui'ya de! ¿A'a se jamatii hui'ijeaje'yo? ¿A'a miquea ecuana enahuejji pojjeama?—
41004039	Jamajjeya Jesosa nequisohuapoa beni queaquemonee tecueajji. Jama tecueame acapoa ba'a: —Beni queaquemonee nequioquequicue, enashajoai nequioquepea-aiquicue.— O jama mimime pojeahuajo beni queaquemonee, enashajo pea-ai nequioquenanaquiapoa, bae nashajoma'yo ponanapoa.
41004040	Majoya aje Jesosaa o shajja-ajjajji poanicuana jama acapoa ba'a: —¿Yajjajje acuae quiana queametenee poani? ¿A'a quiana ejo jjashahuabaqui'yojjimatii poani?—
41004041	O shajja-ajjajji poanicuana ca queametenee poa ohua beni jama pomeecaje bamajje. Ojee mimimimiapoa cuana jama ba'a: —¿Ae dejja shai jiquio queasohuipojanee? ¡Beni queaquemonee, enashajoaicuana jjashajja-ajjaquiani oja esohuijo, nequioquenanaquinaje!—
41005001	Majoya aje quijje Jesosa o shajja-ajjajjicuananijje besapoquimajje ba'eñaquiapoa Gerasa meshiyasijje bae ojjemiji meshi ejeojjiyasijje.
41005002	-
41005003	Jesosa bishe'aijo ani nequisohuaquiajo oe dejja eshahuamase yamijji jaaoquenanapoa Jesosa nequiyasijje. Oya emano'yosa' jaa chipineijo ani poeapoa Jesosa baa oya majotii ba'ejjejojoya. Oya queamaseneeneejjejojoya jjaiñameequiajjaneipoa, baajjonohua jeyocajje ohuaya jjequisejjajeacapoa pea-ai.
41005004	Macuiñajjicuaa oja me jeyomajamaja-ajjacapoa ejeojjijje pea-ai baajjonohua. Jamatii ohuaya jjequisejjajeamajje baajjono jjequisejjaquipijeacapoa. Jamajjeya oya dejjacuanajo jjaiñameequiajjaneinei nequiapoa queaca'aneejjejojoya.
41005005	Oya mecajje, epojjajo pea-ai poaequinequiapoa eyiyoquibojje emano'yosacuana jaa jjanicuanajje pea-ai. Oya sasia-aequinequiapoa. Jjajehuijea-aequinequiapoa meijo pea-ai.
41005006	Majoya Jesosa queahueshapishana nequi bamajje oya cuajicuajijaaoqueapoa Jesosa nequiyasijje. Jesosa bañamajje o nequi cojjaneijo ecuioshajjajo anioqueñapoa.
41005007	-
41005008	Jamajjeya Jesosaa eshahuamase dejjaja yamijo nequi jama acapoa ba'a: —Eshahuamase jiquio dejjaja eyamijo nequi miya cuayaqui'yocue.— Jesosaa jama acajje eshahuamase jama taaame poa ba'a: —¡A'a e nequiyasijje poejji, Eyacuiñajji Eyajo queaca'aneetii nequija Bacuaejja! Eyaya miya huohuiajjaneineiaña, ¡a'a jjeya eya queaneenee pomee'yojji!—
41005009	Jesosaa oya eshahuamase huohuiajjacapoa ba'a: —¿Ae bajjani miya?— Ohuaya saja-acapoa jama ba'a: —Ecuana ca Queahuisoneenee bajjani ecuana queahuisonee poanijjejojoya.—
41005010	Eshahuamase yamijji dejjaa Jesosa huohuiajjaneineicapoa Jesosaja eshahuamasecuana queahuesha pea meshiyasijje huoojea'yojjima yajji.
41005011	Ma meshijo eyiyo cueihuesahuajo cuichicuana queahuiso ijjiaijjianequiapoa.
41005012	Jamajjeya eshahuamasecuaa Jesosa huohuiajjacapoa jama ba'a: —Ecuana oja yamijo nequi huoojeacuayajea'yomajje cuichicuanaja eyamidojjohuasijje huoojeanobiacue.—
41005013	Majoya Jesosaa eshahuamasecuana dejjaja yamijo nequi huoojeacuayajeaca'yajje cuichicuanaja eyamiyasijje nobiquinanapoa. Queahuisonee nequiapoa ma cuichicuana, 2.000 huisome poa. Majoya eshahuamasecuana cuichicuanaja eyamiyasijje nobiquiajo cuichicuana cuajicuajijaaoquequicapoa bae enaojjohuasijje. Ojjañatii cuichicuana hui'ijeaca'yapoa.
41005014	Majoya cuichijaahuanajji poanicuana ojjaña cuichicuana hui'ijea'yonaje bamajje poquicuajiapoa ma meshijo ba'ecacuana huohuiya ma Jesosaa cuichicuana acanaje huohuiya. Jamajjeya queahuiso ma meshijo ba'ecacuana poquicananapoa dejja shahuamasecuana yamima'yo baa, cuichicuana ehui'i'yo baa pea-ai.
41005015	Macuiñajjicuaa Jesosa nequi bañamajje dejja queahuisonee eshahuamase yamijji poanaje eanioque ani bapea-aicañapoa. Oya daquijji, queapame'yo ani bamajje queametenee poa cuana.
41005016	Ma Jesosaa eshahuamase huoojeacuayajeacaje'yo bajji poanajecuaa onijjejaajjicuana huohuicapoa achajja Jesosaa ma dejja shahuamase yamijji shahuamase yamima' pomeeca'yonaje, oja cuichicuana queahuisoneenee hui'imeeca'yonaje pea-ai huohuicapoa.
41005017	Jamajojoya aje Gerasacuiñajjicuaa huohuiajjamajamajacapoa Jesosa pea meshiyasijje ebesapoquicuajijea'yojji, cajaa.
41005018	Jamajjeya Jesosa bishe'aiyasijje anisohuaquije'yo bamajje eshahuamase yamijji poanaje dejjaa Jesosa huohuiajjacapoa onijje enequipoqui'yojji nisho.
41005019	Jesosa ca o dojobesasapo-ajja poa onijje. Jamajjeya oya jama acapoa ba'a: —Miquea equiyasijje poqui'yocue. Mique huapa pojjeamacuana, minijje ba'ecacuana pea-ai huohuiñaqui'yocue ojjaña ma Emeshimeseneiya mi acanaje huisotiiya. Emeshimeseneiya mijo queayeno pomajje miya eshahuamase yamima'yo pomeecanaje huohuiñaquipea-ai'yocue cuana.—
41005020	Jamajjeya oya poqui'yapoa. Ebionei ohuaya pueblocuana Decápolis meshijo ba'ecacuana huohuicañaqui'yapoa ma Jesosaa o aca'yonajejo. Ohua jama huohui'yome acajje jjabaneineiquiapoa cuana ojo.
41005021	Majoya aje Jesosa o shajja-ajjajji poanicuananijje huacuaya besapoquio'oyapoa bae ojjemijiyasijje. O ba'eñaquiajo queahuisocuana jjachichaquicao'oyapoa oque. Jamajjeya Jesosa baesahuajotii aniapoa so'o.
41005022	Queahuisocuana jjachichaquianijo Jesosa bajji oe dejja judiocuanaja equi-ai ejjachichaquijji etii poani, Jairo bajjani, poepea-aiapoa Jesosa baa. Jesosa nequi bañamajje oya ecuioshajjajo nequiñapoa Jesosa huohuiajjajji.
41005023	Jama huohuiajjaneineime acapoa Jesosa ba'a: —Ecue bacuase queamanoneenee jaa, manopoqui'yani, jamajjeya poecuajicue oe ecuea equiyasijje. Mique eme ecue bacuaseja eyamibiajje huanaquicue o miquea ejja-ajameequi'yojji.—
41005024	Majoya aje Jesosa onijjetii poquiapoa oja equiyasijje. Queahuisocuana poquipea-aicapoa onijjetii. Jamajojoya aje Jesosa cuiape'ecapoa cuaa queahuisohuajjejojo.
41005025	Ma Jesosanijje poquicapoa queahuisocuana oe epona queamanotii poani poquipea-aiapoa. Oya 12 shequiajame huiso, queamano anipoquiapoa, najjitii.
41005026	Eshicuijjibajji poanicuaa oya shicuiajjacapoquiapoa. Ohuaya eponaa ojjaña oja aquianacuana quiacapoquiapoa o na' huosamee'yojji sosejje nisho. Jamatii oya queamanotii anipoquiapoa, najjitii. Shicuiajjacajje oya jamatii queamanonee popoquiapoa.
41005027	Ma eponaa najjitii poaniya shajja-ajjapea-aicapoa Jesosajo ma ona ojo mimiani. Jamajjeya oya Jesosa poquije quiijje jjanequichipiquiapoa ona ojeepejjejotii poquije. Majoya eponaa Jesosaja daqui-ao napacapoa.
41005028	Oya jjashahuabaquiapoa equipajje jama ba'a: —Eya oja daqui-ao napamajje quea-aja poaje'yo, na' huosaje'yo.—
41005029	Eponaa Jesosaja daqui-ao napacajeahuajo oja na' huosanana'yapoa. Majoya aje oya jjabaquiapoa quea-ajanee ponana'yonaje.
41005030	Jesosa jjashahuabaquiapoa acheya shai ojaya daqui napacanaje o oja ejja-ajameequi'yojji. Jamajjeya Jesosa jjabajeaquiapoa ona o chipineijo nequica ehuohuiajjajji. Jama acapoa ba'a: —¿Aya ecuea daqui napacanaje?—
41005031	O shajja-ajjajji poanicuaa Jesosa jama acapoa ba'a: —Bacue, queahuisoneecuaa miya cuiape'ejeacani ojjañamijijje. Jamajjeya, ¿apiojji jama huohuiajjame aña ba'a: “Aya ecuea daqui napacanaje?”—
41005032	Jamatii Jesosa jjabajeaquinequiapoatii ma o daqui napajji poanaje ebajji.
41005033	Majoya ma epona queametenee pomajje cacacacapoa. Jesosaja daqui napajeahuajo na' huosananaje'yo oya jjabaquiapoa. Jamajjeya oya Jesosa nequi cojjaneijo oja ecuioshajjajo nequiñaquiapoa o ehuohui'yojji. Eponaa Jesosa huohuijeyoca'yapoa ma o daqui napamajje na' huosa'yonajejo.
41005034	Jesosaa oya jama acapoa ba'a: —E'e she, e'ejojonei miya ejo jjashahuabaqui'yani, jamajojoya eyaya miya na' huosamee'yonaje. Queabihuinee poqui'yocue, jja-ajaqui'yonaje mi.—
41005035	Jesosa eponanijje mimianijotii pea dejjacuana Jairoja equijo ani poeapoa o oja bacuaponasho'ijo huohui'yohua. Jama oya acañaquiapoa cuaa ba'a: —Mique bacuapona jje ca mano'yonaje, chama'yotii. ¿Apiojji miyaya jjeya Jesosa dojoje o baa? ¡Mano'yonaje coma!—
41005036	Jamatii Jesosa oja esohui shajja-ajjajjima jayojja amajje poquiapoa. Ohuaya dejja equi-aijo esohuihuohuijji poani Jairo bajjani jama acapoa ba'a: —¡A'a queamete pojji! ¡Miya ejoneitii jjashahuabaqui'yocue!—
41005037	Majoya Jesosaa ma onijje anicacuana poquimeejjima acapoa Jairoja equiyasijje. Pedro, Santiago, oja chahua Juan pea-aiya caca oe Jesosaa dojocapoa mahuisoya onijje eponasho'i emano'yo jaa baa.
41005038	Jesosaa bacañaquiapoa Jairoja equijo queahuisonee paca-ani. Queashajjaquijjonee ojjañaa iñapaca-ani bacañaquiapoa.
41005039	Majoya Jesosa oja equiyasijje nobiquimajje jama poa ba'a: —¿Apiojji acuae quiana queashajjaquijjoneenee pame poequi so'o? ¿Apiojji acuae quiana jama pame poani? ¡Jiquio eponasho'i emano'yo pojjeama jaa, ecahui iquio jaa!—
41005040	Oya Jesosa jama poajo soadojocapoa cuaa oja esohuijo. Ebatii poa cuanaja ma eponasho'i chama'yotii, mano'yonaje. Majoya aje Jesosaa ojjaña equijo pa-anicuana huoojeacuayacapoa esecueyasijje. Jesosa oja chiinijje, oja naenijje, ma onijje poe o shajja-ajjajji poanicuananijje pea-ai nobiquiapoa pea eyiye equecuayijjiyasijje ma eponasho'i emano'yo jaahuasijje.
41005041	Jesosaa eponasho'i me iñamajje jama acapoa ba'a: —Talita cum.— Jama poanijje ba'a: —Eponasho'i eyaya miya huohuiaña, anisohua'yocue.—
41005042	Ohua o jama acajeahua eponasho'i anisohuanana'yapoa. Oya 12 shequiajame huiso etii poa. Majoya oya anisohua'yomajje jeojeo'yonequiapoa. O eshe nequi ba'yomajje ojjañacuana jjabaneineiquicapoa ojo.
41005043	Jesosaa ojjaña ma eponasho'i shequi'yonaje bajjicuana huohuineicapoa oja peacuana huohuiquijjima yajjijo. Majoya ohuaya eponasho'i bobiameeca'yapoa.
41006001	Majoya aje Jesosa poquio'oyapoa oja meshinei pueblo Nazaretyasijje o shajja-ajjajji poanicuananijjetii.
41006002	Judiocuanaja equi-ai ejjachichaquijji aniyasijje Jesosa poquiapoa majo anica sohuihuohuiya ejomishocajji sábado epojjajo. Ma equi-aijo ejjachichaqui anicacuana Jesosaa queaja'anee huohuicani shajja-ajjamajje jama mimime poa cuana ojo ba'a: —De, ¿achejo oja bajo ohuaya esohui queahuiso eseya queaja'a huohuicani? ¿Ajea huohuijo shai ohuaya queaja'a esohui huohuicani eseya? ¿Acheya shai oya dejjaja ajjima'neineicuana ameecani?
41006003	Jiquio nequi dejja acuicacajjija bacuaejja, María oja nae. Oja chahuacuana Santiago, José, Simón, Judas pea-ai. Oja jjo'icuana esenijje pea-aiya ba'e.— Jamajojoya aje Jesosa onijjejaajji pea-ai posojojoya cajaa oya acapoa cuaa.
41006004	Oja meshijo ba'ecacuana jama mimime poani ojo shajja-ajjamajje Jesosaa jama acapoa cuana ba'a: —Cua Eyacuiñajjija esohuihuohuijji poanicuana poquije meshicuanahuasijje majo ba'ecaa oya shajja-ajjacaje, queapame ja'acajjequije pea-ai. Onijjejaajjinei oja meshijo ba'ecacuana, oja huapa pojjeamacuana pea-ai caca o shajja-ajjasapo-ajjanei poaje— jamaya acapoa Jesosaa.
41006005	Jamajojoya aje oja meshijo ba'ecacuana jama queaquehua jjashahuabaquime poajo Jesosaa dejjaja ajjima'neineicuana queahuiso mi-acapoa oja meshineijo. Oepojjinei emanocuana jja-ajameequica'yapoa ona o sapo-ajjanei poanijojoya.
41006006	Onijjejaajjineicuana oja esohuijo mijjashahuabaquica'yajo Jesosa queayeno jjabaneineiquiapoa ojo. Jamajjeya Jesosa pea meshicuanahuasijje poquinequiapoa ona sohuihuohuiya o shajja-ajjajji poanicuananijjetii.
41006007	Majoya Jesosaa babacacapoa 12 huisome o shajja-ajjajji dejjacuana ona sohuihuohuiquinequijji epojji. Beca oja babaca, pea beca oja babaca huoojeacapoquiapoa pea meshicuanahuasijje. Eshahuamasecuana cuayajeameequi'yojji epojji pea-ai Jesosaa huoojeacapoa cuana.
41006008	Jesosaa huohuicapoa cuana jamatii epoquijjijo aquianama', bolsa aquiana biojji, pahui, bejjo pea-ai dojoca-ajja. Acui o jjaquecuaca'aquijjinei caca oe che dojomeecapoa cuana.
41006009	Jeojjishejeenei huoshocajji ejeojjijje epoquijji huohuicapoa. Oja eyamijonei ba'e daquijjinei epoquijjijo huohuicapoa.
41006010	O poquijji Jesosaa jama huohuime acapoa cuana ba'a: —Miquianaya pea meshijo nequicaja equiyasijje nobiquimajje majotiiya aniñaquicue so'o onijjetii. A'a peacuanaja equiyasijje anipoquijji ma meshijo aniya. Majoya aje quijje mi poquije peaja meshiyasijje oe equijotii aniñaquicue.
41006011	Ma meshijo ba'ecacuaa quiana cajaa acajje miquea esohui shajja-ajjasapo-ajjajjejojo, ¡a'a ma meshijo nequitiijji! Poqui'yomajje meshipohui mique ejeojjijo ani cuia-iyajajeana'yocue macuiñajjicuana jjabaquijji oya shajjama'nei jayojja poani.— Jamaya Jesosaa huohuicapoa cuana.
41006012	Majoya aje Jesosaja babaca dejjacuana poquicapoa peajaajjicuanahuasijje ona sohuihuohuiquiya ona pea jjashahuabaquimee'yohua Eyacuiñajjijo.
41006013	Eshahuamasecuana dejjacuanaja yamijo nequi huoojeacuayajeaca'yapoa pea-ai. Emano jaacuana eseiya shamajje jja-ajameequica'yapoa cuana oja babacacuaa.
41006014	Galilea meshimeseya Herodes bajjaniya shajja-ajjacapoa Jesosaa queahuiso dejjaja ajjima'neineicuana ohua acapoquije. Queahuisocuana Jesosajo queapamenee mimipoquiani shajja-ajjacapoa Herodesya jama ba'a: —¡De Juan, ona iñajeanobiajji ponequinaje dejja shequi'yonaje! Jamajjeya ohuaya dejjaja ajjima'neineicuana acani queaca'anee poaniyajjejojo.— Jamaya Jesosajo mimiapoa cuana.
41006015	Peacuana ca jama poa Jesosajo ba'a: —¡Chojja de! Oya pojja'a ca Elías bajjani ma emano'yo Eyacuiñajjija esohuihuohuijji poa dejjaya pojja'a.— Pea dejjacuana ca jama poa Jesosajo ba'a: —Oya pojja'a ca ma yahuajo esohuihuohuijji nequiapoa mano'yoya shequi'yonaje.—
41006016	Herodesya ona jama poani shajja-ajjamajje jama acapoa cuana ba'a: —¡Chojja de! Oya ca Juan, ma eya piqui jajasejjajeamee'yonaje dejja. Jjeya oya shequi'yonaje pojja'a.—
41006017	-
41006018	Yahuajo Herodesya Juan jeanobiameecapoa. Herodesya oja dohue Felipe bajjanija ehuanase Herodías bajjani epona huanaca'yapoa. O jama poaje shajja-ajjamajje Juanya Herodes huohuimajamajacapoa jama ba'a: —¡Queapame pojjeama mique chahuaja ehuanase ehuana'yojji!— Jamajjeya emeshimese Herodesya Juan iñameecapoa ejeanobiameejji ohua esohui ojo jama amajamajacajo.
41006019	-
41006020	Herodías eponaa Juan botiamanei acapoa oja esohuijo. Jamajojoya aje ohuaya Juan quecuamee'yosa-acapoa. Jamatii oja ahuea'yo Herodesya quecuamee'yojjima acapoa ojaya Juan queapame nequiani ebajojoya. Herodes Juanja esohui queaja'a shajja-ajjamajamajasapoa. Jamatii shajja-ajjamajje oya queayenopishana poa oja esohui jayojja asapo-ajja poajjejojo.
41006021	Majoya aje quijje Herodías jjashahuabaquiapoa Juan onaja manomee'yojjijo. Emeshimese Herodesya o cuayajji epo epojja poe'yajo fiesta acapoa. Ohuaya iyaacapoa dejjacuana etii poani oja nequimee, oja soldadohuohuijji poani etiicuana pea-ai, oja meshijo dejja quea-aquianahuiso poanicuana pea-ai ojee onijje eijjijaijjiajji.
41006022	Ojjañacuana ijjiaijjianijo Herodiasja bacuase oenei majamajanequiapoa ojjaña oja iyaacuanaja oya ebajji. Herodes ma onijje ijjiaijjianicuana pea-ai queabihuinee poa eponasho'ijo. Jamajjeya Herodesya eponasho'i jama acapoa ba'a: —Huohuicue mo oe cua miya saña. Eyaya jjeya cua miya saña quiaje.
41006023	Eyaya e'ejojonei esohui aña, cua miya saña eyaya miya quianeije. Miya aquiana queahuisonee sapoanijo aje mi ecuea aquianacuana quiaje— jamaya ohuaya epona huohuicapoa ojjañacuana anicajo.
41006024	Majoya eponasho'i poquiapoa oja nae huohuiajjaa jama ba'a: —¿A'ya acuae seya huohuiajjaje ejjeshejji?— Oja naeya oya saja-acapoa ba'a: —Juan ona iñajeanobiajji ponequinajeja sapa oe huohuiajjacue epiqui jajasejjajeamee'yojji.—
41006025	Oja nae jama poajo eponasho'i poquicuajio'oyapoa Herodes aniyasijje. Jama ohuaya oya acañaquiapoa ba'a: —Jjeyahuanei Juan ona iñajeanobiajji poanajeja sapa quiacue mo platojo piqui jajasejjajeamee'yomajje.—
41006026	Eponasho'iya jama acajje emeshimese Herodes queacojjayenonee ponanapoa. Ohuaya e'ejojonei oja esohui acapoa ojjaña oja iyaacuanaja eshajja-ajjajji. Jamajjeya ojaya oya chojja yajji pojjeama poa.
41006027	Majoya aje emeshimeseya oe soldado huoojeacuajicapoa Juan piqui jajasejjajea'yohua.
41006028	Majoya oe soldado poquiapoa Juan ejjajeanobiaquijji equi aniyasijje o piqui jajasejjajea'yohua. Oja piqui jajasejjajea'yomajje oja sapa dojocapoa platojo iya eponasho'i quiaa. Eponasho'iya oja sapa platojo ani jjeshemajje quiacapoa oja nae Herodías.
41006029	Juan shajja-ajjajji poanajecuaa oya chama'yotii shajja-ajjamajje poquiapoa oja yami jjequi'yohua. Majoya oja yami jjequi'yomajje mojeacapoa cuaa meshiyasijje.
41006030	Majoya aje quijje Jesosaja babaca dejjacuana ona sohuihuohuiquinequijji poani peajaajjicuana sohuihuohuiya poqui huacuaya poe'yapoa. Jesosa huohuicaña'yapoa cuaa ma oja babacacuaa sohuihuohuicanaje huisotiiya, ma oja babacacuaa acanaje huisotii pea-aiya.
41006031	Queahuisoneecuana Jesosaque poemajamajanequiapoa, jamajjeya queacamajanee poa Jesosa oja babaca dejjacuananijje emimimimijji, bobi ijjiajji pea-ai. Jamajjeya Jesosaa oja babaca dejjacuana jama acapoa ba'a: —Ocue poeajja jocuama se-ejjama' meshiyasijje ejomishocaqui so'o.—
41006032	Majoya Jesosa o shajja-ajjajji poanicuana pea-ai bishe'aijo ani besapoquiapoa se-ejjama' meshiyasijje.
41006033	Jesosa oja babaca dejjacuananijje besapoquije bamajje queahuisoneecuana ma meshijo ba'ecacuana cuajicuajicapoquiapoa ma Jesosa besapoquije meshiyasijje o bañaquiya. Jesosa besapoquianijo ma meshi bacañaquiapoa cuaa o ba'eñaquijjimahuajotii.
41006034	Jesosaa bishe'aijo aniya nequisohuaquimajje etajahuasijje epoquijji bacañaquiapoa cuana queahuisoneenee ani o ishoapoequi. Ma dejjacuana, eponacuana pea-ai Jiquio ecua ovejacuana jaahuanajjima queacamajanee nequi jama bacapoa. Jamajjeya Jesosa queayenonee jjashahuabaquiapoa macuanajo. Majoya aje Jesosaa esohui queahuiso huohuicapoa cuana.
41006035	-
41006036	Majoya siñajo o shajja-ajjajji poanicuaa Jesosa jama acahuapoa ba'a: —¡Sinia-aje! Jiquio meshi se-ejjama'neinei. Jamajjeya jiquio ejjachichaqui anicacuana huoojea'yocue peaja meshicuanahuasijje bobi jjesheya oja bejjojo.—
41006037	Jesosaa o shajja-ajjajji poanicuana huohuicapoa jama ba'a: —¡Chojja de! Miquiaayatii oe bobiacue jiquio anicacuana.— Ohua jama acajje o shajja-ajjajji poanicuaa jama acapoa ba'a: —¿A'a ecuana miyaya poquimeesa-aña queahuisoneeneecuanaja eijjiajji pahui jjesheya? Queasosehuisonee pome, 200 denario huisome eso'dojjo sosejje quiacajji joya queahuisoneeneecuana ani bobiajji.—
41006038	Jesosaa o shajja-ajjajji poanicuana huohuiajjacapoa jama ba'a: —¿Ache huiso acuae quianaja pahui jjeya ani? Ba-ajjaquisocue.— O shajja-ajjajji poanicuana ba-ajjaquimajje jama poña'yapoa ba'a: —¡De! Che ca oepojji cinco huisome pahui ani jjeya. Nahuoosisi ca becaneijji pea-ai jaa.—
41006039	Majoya aje Jesosaa ojjañacuana ojo ejjachichaqui nequica anioquemeecapoa siponebiajjetii.
41006040	Macuanaya anioqueapoa 100 huisome ejjachichaqui aniapoa, pea ca 50 huisome ejjachichaqui aniapoa. Jamaya Jesosaa anioquemeecapoa cuana, mahuisoya.
41006041	Majoya aje Jesosa cinco huisome pahui, beca nahuoosisi pea-ai jjeshemajje eyahuasijje jjabajeasohuaquiapoa Eyacuiñajjinijje emimijji. Eyacuiñajji bobijo bihuiamajje Jesosaa pahui mijicapoa o shajja-ajjajji poanicuanaja majo anicacuana quiapoquiajji. Nahuoo pea-ai quiacapoquiapoa cuaa ma eanioque anicaja eijjiajji.
41006042	Majoya ma eanioque anicacuaa bobi ijjiacapoa, jejjecapoa.
41006043	Majo ejjachichaqui anicacuaa ijjiajeyocajo o shajja-ajjajji poanicuaa onaja pea ijjiajeyojjima ani chichaca'yapoa eshaja-aijo. Doce huisome eshaja-ai cuatajeameecapoa majo anicacuanaja ijjiajeyojjima ani pahuiya, nahuoohua pea-ai.
41006044	Queahuisoneeneecuaa bobi ijjiacapoa ma pojjajotiiya. Cinco mil huisome dejjacuaa ijjiacapoa.
41006045	Majoya queahuisoneecuana bobiajeyomajje Jesosaa o shajja-ajjajji poanicuana huohuicapoa eanisohuaquijji bishe'aiyasijje ojjemiji baeyasijje ebesapoquijji ebionei. Jamajjeya Jesosa oja bobiacuananijje mimiquijo ona poqui'yojjijo o shajja-ajjajji poanicuana Betsaida meshiyasijje ebesapoquijji bishe'yasijje anisohuaquiapoa.
41006046	Jesosa dejjacuana queahuiso ojo jjachichaquiani huoojea'yomajje jaasohuaquiapoa eyiyohuasijje oja Chiinijje mimiya.
41006047	-
41006048	Majoya aje bishe'ai baeyiyesamaneijo ba'ejo sineapoa, jjamisiquiapoa. Jesosa oenei etajajotii nequiya bacapoa o shajja-ajjajji poanicuana queacamajanee yoyome po-ajja besapoquije beni queaquemotejjee. Majoya jjapojjaquiyasijje Jesosa bae enabiajjetii jeojeonequiapoa ma o shajja-ajjajji poanicuana besapoquijeyasijje. O shajja-ajjajji besapoquijejje Jesosa ejjayejjequijji nisho poa.
41006049	-
41006050	Majoya Jesosa queahueshapishana jeojeojebeje enabiajjetii bamajje oya Jesosa ecuiquia poso acapoa o shajja-ajjajji poanicuaa. Jamajjeya taaapoa cuana ojo queameteneenee pomajje. Jesosa jama poa ba'a: —Queaca'a pocue. ¡A'a quiana oe queamete pojji ejo! Eya ca iña quio Jesosaya.—
41006051	Majoya aje Jesosa bishe'aiyasijje nequisohuaquiajo beni queaquemonee nequioquequinanapoa. Beni queaquemonee nequioquequije bamajje o shajja-ajjajji poanicuana jjabaneineiquiapoa ojo.
41006052	Jesosaa queahuisoneeneecuana bobiacaje oepojjinei pahuijo bamajje jjabaneineiquiapoa cuana pea-ai ojo. Jamatii ojaya queaquehuatii poa yajjajje shai Jesosa queaca'aneetii poani dejjaja ajjima'neinei yajji.
41006053	Majoya aje Jesosa bae ojjemijiyasijje besapoquiapoa o shajja-ajjajji poanicuananijje. Genesaret meshiyasijje ba'eñaquimajje oja bishe' jeyocañaquiapoa cuaa.
41006054	Jesosa bishe'aijo ani nequisohuaquiajo ma meshicuiñajjicuaa oya baca'yapoa.
41006055	Jamajjeya Jesosa oja meshijo nequi bamajje ojjaña oja meshiyasijjeyee huohuicuajiquicapoa cuaa emano jaacacuana oja dojocuajijji Jesosaque. Cua Jesosa anije meshicuanahasijje emano jaacacuana daqui ejjequiquinijo jaa dojocapoa cuaa oja jja-ajameequi'yojji.
41006056	Cua Jesosa poquije meshiyasijje, pueblo, aldea, se-ejjama' meshiyasijje pea-ai ma meshicuiñajjicuaa emano jaacacuana huanacapoa ejeojjisahuajo Jesosaja ebajji. Jesosa jjayejjequije bamajje oya huohuicapoa cuaa majo jaa emanocuana che oja daqui-aocuema napameejji oja emeya o Jesosaja jja-ajaquimee'yojji. Jamajjeya ojjaña joya emano jaacacuana o daqui napajji poanaje huisotiicuana jja-ajameequica'yapoa Jesosaa.
41007001	Majoya aje quijje fariseo dejjacuana pea Moisesja tehuehuohuijji poanicuana pea-ai Jerusalén meshijo ani ojee poeapoa Jesosa baa.
41007002	Beca Jesosa shajja-ajjajji poanicuaa oja eme shacuajjimahuajo bobi jamatii ijjiacani bacapoa fariseo dejjacuaa. Jamajjeya oja etiiquianaja esohui jayojja mi-acanijo niñebacapoa cuaa.
41007003	Fariseocuaa ojjaña judiocuaa pea-ai bobi ijjiajjimahuajo oja eme oja etiiquianaja esohui jayojjaya shacuacapoquianinaje. Oja etiiquianaja esohui shahuabacapoquianinajetii.
41007004	Judiocuana bobiquiajji equicuana acaniyasijje poqui poe'yomajje jamatii ijjiaijjiaña'yoajja poa. Ebionei eme shacuacapoa cuaa oja etiiquianaja esohui jayojjaya. Queahuiso oja etiiquiaa esohui huohuicaninaje achajja shacuacajji oja oñacuana, enanequijjicuana, platocuana pea-ai ojaya etiiquianaja esohui jayojja eapoquiajji. Jamajjeya Jesosa shajja-ajjajji poanicuana jama mipopoajo fariseocuana queaquene poa onijje.
41007005	Majoya fariseo dejjacuaa pea etii poanicuaa pea-ai Jesosa huohuiajjacapoa jama ba'a: —¿Yajjajje shai mi shajja-ajjajji poanicuana eseja etiiquianaja esohuicuana achajja ba'ecajji shahuaba'yoajja? Bobi ijjiajjimahuajo oja eme shacua-ajja, eseja etiiquianaja esohui jama po-ajja oya.—
41007006	Jesosaa saja-acapoa cuana jama ba'a: —Yahuajonei esohuihuohuijji Isaías dejjaa esohui queaja'a huohuicapoa Eyacuiñajjija epeejjinisho poanicuanajo, miquianajo. Ohuaya tehuecapoa jama ba'a: “Jiquiocuiñajjicuaa oja enabaa eya bihuiacani jamatii ojaya esohuiquipajje eya cajaa acani, quea-ehueshatii jayojja nequipoquiani.
41007007	Jamatiiya ohuaya eya bihuiacani e'ejojonei pojjeama poaniya. Jiquio ohua huohuicani esohuicuana ecuea esohui anishocani jamatii ojayaneitii ejjashahuabaquijji poani.” Jama tehuemeya Isaiasya acapoa yajja Eyacuiñajji poani miquianajo.
41007008	Jama pea-aiya quiana poani. Miquiaaya esohui e'ejojonei Eyacuiñajjija cajaa aña miquianajanei esohui eapoquiajji.—
41007009	Jesosa jama poa pea-ai onijje ba'a: —Miquiaaya miquianaja etiiquianaja esohui shahuabapoquiaña, jiquio Eyacuiñajjija esohuinei ca pajea'yaña.
41007010	Yahuajonei Moisesya jama huohuime acapoa jama ba'a: “Mique chii mique nae pea-ai queapame apoquiacue, oja esohuijo jjashajja-ajjaquipoquicue. Joya oja chiijo queatainee mimiani cuana oja naejo pea-ai cajajahuejjajeaca'yahua cuaa oja mimishijo.”
41007011	-
41007012	Jamatii quiaa peacuana huohuitaiaña jama ba'a: “Dejjacuaa oja chii, oja nae pea-ai jama huohuime acajji ba'a: Ecue chii, jjeya ecuea miya eba'emeesahuajji pojjeama ecuea aquianacuana Eyacuiñajji quiajji huohuinaje. Jamajjeya ecuea chama' mi quiajji.” Ojjaña joya jama mimime poanicuanaja oja chii, oja nae pea-ai eba'emeesahuajji pojjeama poaje miquianaja huohuijo jamatii Eyacuiñajjija esohui etehue jama poani oya queapame apoquiacue. Jamaya miquiaaya huohuitaiaña cuana.
41007013	Jamajojoya aje quiaa Eyacuiñajjija esohui cajaa aña miquianaja etiiquianaja esohuineitii eshahuapoquiajji. Queahuiso miquianajanei esohui huohuipoquiaña cuana, Eyacuiñajjija esohuinei pojjeama.—
41007014	Majo aniya Jesosaa dejjacuana iyaacapoa esohui huohuijji. Jama huohuime acapoa ba'a: —Shajja-ajjaneineicue jiquio eya miquiana huohuije esohui queaja'a miquianaja epojji.
41007015	-
41007016	Joya ojjaña dejjacuanaja enabajje nobiquiani bobicuana cua ohua ijjiacani majo pojjeama Eyacuiñajjiya oya queamimishi poani bacani. Joya ojjaña dejjacuanaja enabajje cuayaquiani esohui queataicuana caca oe queamimishi. Ma esohuicuanajoya Eyacuiñajjiya oya bacani queamimishi poani— jamaya poa.
41007017	Majoya Jesosa ojo ejjachichaqui anicacuana jiña'yomajje nobiquiapoa equiyasijje. O shajja-ajjajji poanicuaa Jesosa huohuiajjacapoa oja ehuohui esohuijo yajja poanijje shai ojaya queaquehua poajojoya.
41007018	Jamajjeya Jesosaa jama acapoa cuana ba'a: —De, ¿a'a miquianaja pea-aiya queaquehua jiquio esohui eya huohuiaña? ¿A'a quianaja bajjima bobiya pojjeama quiana queamimishi pomeecani?
41007019	Bobi caca esapadojjohuasijje nobiquiajja miquiana queamimishi pomeejji. Bobicuana caca see-aiyasijje nobiquiani majoya quiaa quijje seejea'yaña.— Jamaya Jesosaa huohuicapoa cuana bobijo ojjaña bobicuana queapame eijjiapoquiajjijo, queamimishi pomeejji pojjeamajo.
41007020	Jesosa jama poa pea-ai ba'a: —Joya queaquehua jjashahuabaquiani oja sapadojjojje comaya caca queamimishi poani. Oja eyamineiya oya queamimishi pomeecani.
41007021	Eyamiquipajje, esapadojjojje ebionei queaquehua jjashahuabaquiani cuana. Majoya queaquehua jjashahuabaquimajje queamimishi poani, pea epona cojjocani, pea quecuaca'yani, aquiana siicani pea-ai. Oja eyamineijotii queamimishi poani.
41007022	Dejjacuana, eponacuana pea-ai oja esapadojjojje queaquehua jjashahuabaquimajje dejjaa peaja ehuanase cojjocani, epona peaja yahuejo jjacojjomeequiani, peaja aquianacuana jeabacani, queamase poani, peacuana dasiacani, oya huoomajamajani, peacuana botiamanei poani o jayojja posapoanijjejojoya, peacuanajo jjaniñebaquiani queahuesha, oyanei queaca'a poani poso jjabaquiani, peacuana dasiacani pea-ai. Jamaya poani queamimishi epojji.
41007023	Jamajjeya ojjaña jiquio mimishicuana dejjacuanaja eponacuanaja yamineijo nequiani. Majoya oya queaquehua jjashahuabaquimajje queamimishi poani.— Jama huohuime acapoa cuana Jesosaa.
41007024	Majoya aje Jesosa poquiapoa pea meshiyasijje, provincia Tiro bajjani meshiyasijje. Macuiñajjicuanaja oya bajjima nisho yajji Jesosa oe equiyasijje quehuanobiajjaquiñaquiapoa.
41007025	Jesosa ma equijo ani shajja-ajjamajje oe epona poquicuajiapoa o baa. Oja bacuase shahuamase yamijji aniapoa jamajjeya Jesosa ani cojjaneijo epona oja ecuioshajjajo nequioqueñaquiapoa o huohuiajjaneijji oja bacuasejo.
41007026	Ma epona jaajji pea poa, judío epona pojjeama. Oya sirofeniciacuiñajji epona poa. Ohuaya Jesosa huohuiajjaneicañaquiapoa oja bacuasejo Jesosaja eshahuamase oja yamijo nequi ehuoojeacuayajeamee'yojjijo.
41007027	Jesosaa ca oya jama acapoa ba'a: —Ebacuaneicuana ebionei caijjiaijjiasahua. Queapame pojjeama ebacuaja pahui ejjeshe'yojji iñahuehuacuana quia'yojji.—
41007028	Ma eponaa Jesosa saja-acapoa jama ba'a: —Jamatii iñahuehuacuaa bobishaa ijjiacapoqui'yani equimeseja mesajo ani oquequi.—
41007029	Oya jama poajo Jesosaa epona jama acapoa ba'a: —Queaja'anee miya miminaje. Ee, poqui'yocue. Eshahuamase mique bacuaseja eyamijo nequi cuayaqui'yonaje.—
41007030	Majoya aje eponaa oja equiyasijje poqui'yomajje oja bacuase bacañaqui'yapoa oja peeibiajje jaa eshahuamase yamima'yo, queapame'yo jaa.
41007031	Majoya aje quijje Jesosa provincia Tiro meshijo nequi poquio'oyapoa Decápolis meshiyasijje. Ohuaya Sidón meshi pea meshicuana pea-ai yejjemajje Galilea bae bacañaquiapoa.
41007032	Jesosa baesahuajo nequi oe dejja mimiajja shajjaqueba yecapoa cuaa oque. Ma o yejji poanajecuaa Jesosa huohuiajjaneicapoa oja o napajjijo emeya o queaja'a jjashajja-ajjameequijjijo.
41007033	Jesosaa dejja mimiajja shajjaqueba jjequishiñacapoa ona ejjachichaqui nequicajo. Majoya dejjaja shajjahuejja huoshocapoa oja emeya. Oja eme cuichomajje dejjaja yana iñapepacapoa pea-ai.
41007034	Jesosa eyahuasijje jjabajeasohuaquimajje jjajjeanajeaquiapoa. Majoya dejja huohuicapoa jama ba'a: —Efata.— Jama poanijje ba'a: —Mimicue queaja'a, jjashajja-ajjaquicue pea-ai.—
41007035	Jesosa jama pojeahuajo dejja jjashajja-ajjaquinanapoa. Oja yana queapame ponanapoa, queaja'a mimiapoa pea-ai.
41007036	Majoya Jesosaa ojjaña o queaja'a mimije bajji poanicuana huohuicapoa pea oja huohuijjima yajjijo. Jamatii queahuisocuana huohuicapoqui'yapoa cuaa Jesosajo.
41007037	Jamajjeya queahuisocuana jjabaneineiquiapoa Jesosajo. Esohui queapame acapoa ojo jama ba'a: —De, Jesosaa ojjaña queapame acapoquiani. Ohuaya shajjaquebacuana jjashajja-ajjameequicani, mimiajjacuana pea-ai queaja'a mimimeecani.—
41008001	-
41008002	Majoya aje quijje pea pojjajo queahuisoneecuana jjachichaquicapoa Jesosa nequiyasijje. Tres cahuime huisotii ejjachichaqui anicapoa cuana, jamajjeya queashoenee pocacuanapoa. Majoya Jesosaa o shajja-ajjajji poanicuana iyaacapoa onijje emimijji. Jama mimime poa onijje ba'a: —Eya queayeno jjashahuabaquiani jiquio anicacuanajo. Oya tres cahuime huiso jiquiojotii anica enijje, jjeya bobima' anica oja bobi ijjiajeyo epo.
41008003	Eya jamatii huoojea'yajje bobima'tii queamanonee poaje cuana ejeojjijje epoqui'yojji. Becacuana ca queahueshanee ba'e poe.—
41008004	Jesosa shajja-ajjajji poanicuana saja-acapoa jama ba'a: —¡De! Jiquiojo chama'nei bobi ejjeshejji queahuisoneecuana bobiajji, jiquio meshi se-ejjama'neinei, ¿achacua ejjeshejji?—
41008005	Jesosaa o shajja-ajjajji poanicuana huohuiajjacapoa jama ba'a: —¿Ache huiso pahui acue oe miquianajaya che ani?— Saja-acapoa cuaa jama ba'a: —Siete huisomenei che pahui yani.—
41008006	Majoya Jesosaa ojjaña majo anicacuana huohuicapoa eanioquejji meshiyasijje. Jesosaa pahui siete huisome jjeshemajje Eyacuiñajji bihuiacapoa. Majoya pahuicuana mijimajje Jesosaa o shajja-ajjajji poanicuana pahui quiacapoa oja ma ejjachichaqui anicacuana quiajji. Jamajjeya o shajja-ajjajji poanicuaa pahui quiacapoquiapoa cuana oja ijjiajji.
41008007	Nahuoosisi pea-ai ejaa poa oepojji. Jesosa Eyacuiñajjinijje mimiapoa nahuoojo pea-ai. Mimipajeamajje ohuaya o shajja-ajjajji poanicuana nahuoosisi quiacapoa oja majo anicacuana quiajji.
41008008	Ojjaña majo anicacuaa pahui, nahuoo pea-ai ijjiacapoa, jejjecapoa cuana. Majoya o shajja-ajjajji poanicuaa onaja ijjiajeyojjima ani chichaca'yapoa. Siete eshaja-aijo cuatajeameecapoa cuaa majo anicacuanaja ijjiajeyojjima aniya.
41008009	Ma Jesosaa bobiacapoa beshahuanei 4.000 huisome dejjacuana esico poa. Majoya aje Jesosaa huoojeaca'yapoa cuana oja equiyasijje epoqui'yojji.
41008010	Ojjañacuana poqui'yajo Jesosa bishe'aiyasijje anisohuaqui'yapoa besapoqui'yohua o shajja-ajjajji poanicuananijjetii. Oya besapoqui'yapoa provincia Dalmanuta meshiyasijje.
41008011	Majoya aje quijje Jesosa ba'eñaquije bamajje fariseo dejjacuana poeapoa Jesosanijje mimiya. A'a ohua dejjaja ajjima'neinei acaje ebajji huohuiajjaa poepea-aiapoa. Jamajjeya oya jama huohuiajjame acapoa cuaa ba'a: —Jjeya miyaya dejjaja ajjima'neinei acue miya e'ejojonei Eyacuiñajjija huoojeanei poani jjabaquimajje ecuanajaya miya ebajji queaja'a.—
41008012	Jesosaja ebatii poa fariseocuanaja ejjashahuabaquijji ojo. Jamajjeya Jesosa queayenonee poa. Jama poa jjajjeanajeaquimajje ba'a: —¿Apiojji ojjaña jiquio jjeya ba'ecacuaa eya dejjaja ajjima'neineicuana ameesa-acani? Ecuea e'ejojonei jjeya jama eajji pojjeama macuanajaya ebajji.—
41008013	Majoya aje Jesosaa fariseocuana jiñajeaca'yapoa. Oya bishe'aiyasijje anisohuaqui'yomajje huacuaya besapoqui'yapoa bae ojjemijiyasijje o shajja-ajjajji poanicuananijjetii.
41008014	Majoya besapoqui'yaniya o shajja-ajjajji poanicuaa pahui pajeacana'yapoa eijjiapoquia'yojji. Oenei che pahui dojoca'yapoa cuaa.
41008015	Jesosaa jama niñesheame acapoa cuana ba'a: —Bacue, jjajaahuananeiquicue oe quiana fariseocuanaja pahui eshejjeemeejji jayojjajo, Herodesja epeejjicuanaja pea-aijo.—
41008016	O shajja-ajjajji poanicuana Jesosaja esohui shajja-ajjamajje ojee mimimimiapoa oja esohuijo. Oya pahui chamajo mimiani poso acapoa.
41008017	Jesosaja ebatii poa ajeo mimimimiani cuana, jamajjeya jama acapoa cuana ba'a: —¿Apiojji acuae quiana pahui chamajo mimimimianitii? ¿A'a quianaja ecuea esohui queaquehuatii? ¿A'a quiana queasapaca'atii poani?
41008018	Miquianaya cojjajji jamatii jjabaquiajja, shajjahuejjajji jamatii quiana jjashajja-ajjaquiajja pea-ai. ¿A'a ma yahuajo eya anaje queahuisocuanajo epajea'yo?
41008019	Yahuajopishana eyaya cinco pahui mijimajje bobiameenaje 5.000 huisome dejjacuana. ¿Achehuiso eshaja-ai cuatajeameenaje majo anicaja ijjiajeyojjima poanaje pahuiya?— Saja-acapoa cuaa jama ba'a: —Doce huisome eshajajo chicha'yonaje.—
41008020	Jesosa jama poa pea-ai ba'a: —Yahuajopishana siete pahui jjeshemajje 4.000 ejjachichaqui anicacuana bobiameenaje. ¿Ache huiso eshaja-ai miquiaaya cuatajeameenaje majo anicaja ijjiajeyojjima poanaje pahuiya?— Saja-acapoa cuaa jama ba'a: —Siete huisome eshajajo chicha'yonaje.—
41008021	Jesosaa jama acao'oyapoa cuana ba'a: —¡De! ¿a'a ecuea esohui queaquehuatii poani miquianaja?—
41008022	Majoya aje quijje Jesosa pueblo Betsaida meshiyasijje nequiñaquiajo macuiñajjicuaa oe cojjama' dejja yecapoa Jesosaja enapajji oja emeya.
41008023	Jesosaa dejja cojjama' oja emeya iñamajje dojocuayaquicapoa Betsaida meshijo ani queahueshapishanahuasijje. Majoya Jesosaa oja cuichohua dejjaja cojja iñapepacapoa. Oja eme dejja cojjama'ja eyamibiajje huanamajje Jesosaa huohuiajjacapoa oya jama ba'a: —¿A'a mi jjeya queaja'a jjabaquiani?—
41008024	Dejja cojjama' jama poa ba'a: —E de, queaja'apishana mo jjabaqui'yani. Eyaya dejjacuana ba'yaña jamatii oya acuicuana poaequiani jayojja pea-ai ba'yaña.—
41008025	Majoya Jesosaa oja eme ma dejjaja ecojjahuasijje huanacao'oyapoa. Jesosaa jama acajje dejja queacojjaja'anee po'yapoa. Queaja'anee ojjañacuana baca'yapoa.
41008026	Jesosaa oya oja equiyasijje huoojea'yomajje oya jama acapoa ba'a: —¡A'a Betsaida meshiyasijje poquio'oyajji!—
41008027	Majoya aje quijjepishana Jesosa o shajja-ajjajji poanicuananijje poquiapoa provincia Cesarea meshijo ba'ecacuanahuasijje. Ejeojjijje poquianijo Jesosaa o shajja-ajjajji poanicuana huohuiajjacapoa jama ba'a: —¿Yajja shai poani cuana ejo, ae dejja shai eya poani acani cuaa?—
41008028	Oya saja-acapoa cuaa jama ba'a: —Miya pa Juan ma ona iñajeanobiajji ponequinaje dejja, maya. Peacuana ca jama poani mijo ba'a: “Elías coma ma yahuajo esohuihuohuijji ponequiapoa dejjaya.” Peacuana ca jama poani mijo ba'a: “Eyacuiñajjija esohuihuohuijji ma yahuajonei nequiapoa jjeya eshequi'yo nequi pojja'a”, jamaya poani cuana mijo.—
41008029	Majoya Jesosaa huohuiajjacapoa cuana jama ba'a: —Miquianaya ¿yajja poani? ¿a'ya eya?— Simón Pedrohua oya queaja'a saja-acapoa jama ba'a: —Miya caca e'ejojonei Quito, Eyacuiñajjija huoojea ojjaña nahue'yojji epojji.—
41008030	Jamatii Jesosaa o shajja-ajjajji poanicuana huohuicapoa oja peacuana huohuijjima yajji ojo.
41008031	Majoya aje Jesosaa o shajja-ajjajji poanicuana huohuicoocapoa jama ba'a: —Eya Dejjapojji epo quijje queaneenee acaje'yo cuaa. Judío etii poanicuaa majo nequicacuaa eya queaneenee ameecaje'yo. Eyacuiñajjija equi-aijo chacochacopoquiani etii poanicuaa, Moisesja tehuehuohuijji poanicuaa pea-aiya eya queaneenee ameecaje'yo pea-ai. Jamatii eya tres cahuime huiso emano'yo jaa shequije'yo.—
41008032	Jamaya Jesosaa queaja'anee huohuicapoa cuana ma quijje onaaya oya queaneenee acajejo. O jama poani shajja-ajjamajje Pedrohua Jesosa queahueshapishana dojoshiñacapoa o jama mimime pomeejjima yajji nisho.
41008033	Jesosa ca o shajja-ajjajji poanicuana aniyasijje poeo'oyapoa. O shajja-ajjajji poanicuana bajea'yomajje Pedro jama tecueame acapoa Jesosaa ba'a: —Pedro, queahuesha nequicue ejo. Miya ebionei eshahua Satanás bajjani jama enijje mimiani. Eyacuiñajji jama pojjeama jjashahuabaquime miya poani. Miya caca minijje dejjacuana jama pea-aiya jjashahuabaquime poani— jama tecueameya acapoa.
41008034	Majoya aje Jesosaa o shajja-ajjajji poanicuana, peacuana pea-ai iyaacapoa ehuohuijji. Jama huohuime acapoa cuana ba'a: —Joya e shajja-ajjajji posapoanicuana ojayanei eba'ejjijotii jjashahuabatiiquicapoquiajja. Jiquio ecua dejjaa acui ecuiata'apee abocani edojojji o quecuacaje'yohuasijje jama pea-aiya e shajja-ajjajji poani ba'epoquije ojjaña pojjajo, ejjanahuequi'yojji pojjeama poaje queacamajaneejo.
41008035	Ojjaña joya ojayanei eba'ejjijo jjanahuequipoquianicuana ecuea echacojji eajji pojjeama. Comacuanaja eba'ejji peajja jayojja bacaje Eyacuiñajjiya. Ojjaña joya jjanahuequiajja poanicuana ecuea echacojji yajji, esohui queapame ejo ehuohuijji pea-ai ca Eyacuiñajjiya comacuanajaya eba'ejji queapamenee bacaje.
41008036	Joya ema'tii jayojja ba'epoquianicuana quea-aquianahuisonee epojjijo jjashahuabaquianitii, cua ohua sacani huisotii jjeshecapoquije. Majoya oya quijje mano'yomajje, ¿a'a queapame nequije'yo Cuaqui-aiyasijje? Chojja.
41008037	¿Ache sosehuisojo ohuaya jjeshecaje o ba'etiitiipoqui'yojji Eyahuasijje Eyacuiñajjinijje? Ache huisojopishana, jjesheca-ajja bejjo sosejje.
41008038	Joya ecuea epeejji queabicho poani ejo, ecuea esohuijo pea-ai eya Dejjapojji epo queabicho poaje ojo quijje eya poeo'o'oyamajje. Eya Eyajo nequi ecue Chii queaca'aneeja jeasajajamee poeje o'oya angelcuana queapameneenijje ojee.—
41009001	Majoya Jesosaa jama huohuime apea-aicapoa cuana ba'a: —Eyaya e'ejojonei quiana huohuiaña. Beca quiaa jiquiojo mano'yojjima eshe nequiya Eyacuiñajji queaca'aneetii nequiya ojjañacuana huoojeacapoquianitii baje.—
41009002	Majoya aje quijje seis cahuime huiso jjayejjequiajo Jesosa jaasohuaquiapoa eyiyoao nequiyasijje. Ohuaya Pedro, Santiago, Juan pea-ai dojosohuaquicapoa onijjetii. Ma eyiyo quea-aojo nequi aje Jesosa pea cojja ponanapoa, jjahuapaquiapoa oja dojosohuaqui, tres dejjacuana ojee o cojjaneijo nequijo.
41009003	Oja daqui queasiyoja'anee poa, quea-osheneenee pea-ai. Daqui etajjaneinei'yo quea-oshepishana jama pojjeama quea-osheneenee poa.
41009004	Jesosa majo nequi ma yahuajonei Eyacuiñajjija esohuihuohuijji poa Moisesnijje, Eliasnijje pea-ai mimije bacapoa cuaa.
41009005	Majoya Pedrohua Jesosa jama acapoa ba'a: —Esohuihuohuijji, ¡queapame eseya jiquiojo ani! Miya sapoanijo ecuaa tres equisisicuana jjeya huanasohuaje. Oe miquea epojji, pea ca Moisesja, pea ca Elías anijji ecuaa jjeya huanasohuaje.—
41009006	O shajja-ajjajji poanicuana majo ani Jesosa jjahuapaquije bamajje queametenee poa. Jamajjeya jamatii equi huanasohuajjijo mimijeapoa Pedro ojaya bajjima yajja mimime Jesosanijje pocajji.
41009007	Pedro onijje mimianijotii bo quea-oshesiyonee nequioqueñapoa. Majoya queyacañapoa cuana bohua. Ohuaya shajja-ajjacapoa botejjee nequi mimije jama ba'a: —Jiquio ecue Bacuaejja queajeaneenee poani. Jamajjeya quiaa oya shajja-ajjaneicue.—
41009008	Majo ani jjabajeasohuacuajiquimajje Jesosa oenei nequi bacapoa cuaa. Chama'nei pea onijje nequi bacapoa.
41009009	Majoya aje jaaoquequi'yaniya eyiyojje Jesosaa acapoa cuana jama ba'a: —Jiquio jjeya miquiaa banaje, ¡a'a oe peacuana huohuiñaqui'yojji! Eya, Dejjapojji epo Eyacuiñajjiya shequimeeca'yajo quiana oe majoya huohuipo'yocue.—
41009010	Jamajjeya aje o shajja-ajjajji poanicuanaja peacuana huohuiña'yojjima poa ma ohua eyiyojo nequiya bacanaje huisotii, jamatii Jesosa shequimeecaje'yo esohui ojaya queaquehua poa.
41009011	Majoya o shajja-ajjajji poanicuaa Jesosa huohuiajjacapoa jama ba'a: —¿Yajjajje shai Moisesja tehuehuohuijji poanicuaa huohuicani Elías ebionei poeje Eyacuiñajjija huoojea ojjaña nahue'yojji epojji poejjimahuajo?—
41009012	Jesosaa saja-acapoa cuana jama ba'a: —E'ejojonei ebionei Elías poeje. Ohuaya ojjañacuana apoa epojji Eyacuiñajjija huoojea ishoajji esohui ebionei huohuicañaje. Eyacuiñajjija esohui jama poani pea-ai ba'a: “Oja huoojea Dejjapojji epo queaneenee acaje cuaa, cajaa oya acaje cuaa” jamaya poani.
41009013	Eyaya quiana huohuiaña Elías epoe. Oya poeyanaje bajjima poanaje cuanaja, pea poso oya acanaje cuaa. Jamajjeya cua oya queaneenee amee'yosa-acanaje huisotii oya queanee ameeca'yonaje cuaa. Jamaya Eyacuiñajjija esohui Eliasjo etehue jaa yajja oya acaje'yo cuaa ebajji. Oja tehue jayojjaya aca'yapoa cuaa.—
41009014	Jesosaa eyiyoaojo nequi jaaoque'yomajje bacañaqui'yapoa ma pea o shajja-ajjajji poanicuana queahuiso peacuananijje ani. Moisesja tehuehuohuijji poanicuana jjamimicuianobiaquiani o shajja-ajjajji poanicuananijje bapea-aicapoa.
41009015	Majoya Jesosa poeje bamajje ma ejjachichaqui nequicacuana cuajicuajipoquiapoa Jesosa baa. Oya queabihuineeya bacajjequi'yapoa cuaa.
41009016	Majoya Jesosaa huohuiajjacaña'yapoa cuana jama ba'a: —¿Ajeo, ache esohuijo jjamimicuiajeanobiaquiani quiana peanijje?—
41009017	Oe dejjaa majo nequiya jama saja-ame acapoa ba'a: —Esohuihuohuijji, jiquio eyaya ecue bacuaejja yenaje mique. Oya eshahuamase yamijji, ohuaya ecue bacua mimiajja pomeecani.
41009018	Cua o poquije meshiyasijje eshahuamaseya oya niñepoquimeecani. Oya meshiyasijje jeabichajeamajje oja enabajje huapameecani. Oja ese' ijjiayaimeecani, ojaya eyami jjequijjajjajeameecani pea-ai. Eyaya mi shajja-ajjajji poanicuana huohuiajjanaje oja eshahuamase huoojeacuayajea'yojjijo. Chojja, cuayameequi'yoajja ojaya.—
41009019	Jesosaa o shajja-ajjajji poanicuana jama acapoa ba'a: —Miquianaya jiquio jjeya eshe ba'ecacuana queamimishica'a poani. Miquianaya ejo jjashahuabaqui'yoajjatii ba'epoquiani. ¿Ache ba'i huiso shai eya jiquio meshijo miquiananijje nequije so'o? Eya miquiananijje enequitiitiijji pojjeama.— Majoya Jesosaa ma dejja jama acapoa ba'a: —Jiquiacua jjeyahuanei dejjasho'i eshahuamase yamijji yecue eque.—
41009020	Majoya dejjasho'i shahuamase yamijji yecapoa Jesosaque. Jesosa ohua bacañajeahuajo eshahuamaseya esho'i niñepoquimeecao'oyapoa. Meshiyasijje esho'i jeabichajeamajje jjajeapajjajeameequicajaapoa. Oja enabajje huapapea-aimeecapoa.
41009021	Jesosaa esho'i jama poani bamajje oja chii huohuiajjacapoa jama ba'a: —¿Ache shequiajame huiso oya eniñepoqui poani?— Oja chiiya jama acapoa ba'a: —Esho'yahuatii oya niñepoquinaje.
41009022	Oja yamijo nequiya eshahuamaseya oya cuaquiyasijje jeacani queahuiso. Enahuasijje pea-ai ehui'ijea'yojji nisho queahuiso jeacani. Jamajjeya, ¿a'a miya queaca'anee poani o huoojeacuayajea'yojji epojji? Miya ecuanajo queayeno pomajje queapame ecuana pomee'yocue. Eshahuamase huoojeacuayajea'yocue.—
41009023	Jesosa jama poa onijje ba'a: —¿Yajjajje acuae mi jama poani a'a eya queaca'a poani o huoojeacuayajea'yojji epojjijo? Ojjaña ecuea acajji joya ejo jjashahuabaqui'yanicuana.—
41009024	Majoya esho'ija echiimese janobajjimanei jama poa Jesosanijje ba'a: —Eya Eyacuiñajjijo e'ejojonei jjashahuabaqui'yani. Eya queaja'atii jjashahuabameequi'yocue ojo.—
41009025	Queahuisoneecuana ojo jjachichacuajiquiani bamajje Jesosaa eshahuamase huoojeacuayajeaca'yapoa. Jama huohuime acapoa ba'a: —Eshahuamase, miya esho'i mimiajja shajjaqueba pea-ai pomeejji poani, eyaya miya huohuiaña jjeyahuanei cuayaqui'yocue esho'ija yamijo nequi. ¡A'a nobibecaqui'yojji oja yamiyasijje!—
41009026	Jesosaa esohui jama acajeahuajo eshahuamase taaasajajeapoa. Ohuaya esho'i niñepoquimeecao'oyapoa. Majoya esho'i jama ao'oyamajje eshahuamase oja yamijo nequi cuayaqui'yapoa. Ohuaya cuayaqui'yaniya dejjasho'i eshema'yotii jayojja jaameecana'yapoa. Jamajjeya oya mano'yonaje poso acapoa majo ejjachichaqui nequicacuaa.
41009027	Jamajjeya Jesosaa dejjasho'i me iñacajje nequisohua'yapoa. Oya epii nequi'yapoa quea-ajanee'yo.
41009028	Majoya aje Jesosa quijjepishana equiyasijje oenei nobiqui nequi o shajja-ajjajji poanicuaa oya huohuiajjacapoa jama ba'a: —¿Yajjajje shai ecuana ca'a-ama poanaje ma eshahuamase huoojeacuayajea'yojji?—
41009029	Jesosaa saja-acapoa cuana jama ba'a: —Jiquio eshahuamasecuana queaca'anee, jamatii cuayaqui'yoajja oya. Eyacuiñajjinijje mimimajje caca oe oya huoojeacuayajeameeca'yojji. ¡Mimijjimajo ca cho, ecuayaqui'yojji pojjeamatii poaje!—
41009030	-
41009031	Majoya Jesosa o shajja-ajjajji poanicuananijjetii poquiapoa Galilea meshijje. Jesosa peacuanajo jjabameequisapo-ajja poa o shajja-ajjajji poanineicuana oopana pea esohuicuana ehuohuijji. Jamajjeya Jesosaa jama acapoa cuana ba'a: —Eya Dejjapojji epo iñameecaje cuaa peaja equecua'yojji. Jamatii tres cahuime huiso poajo eya shequimeecaje'yo— jamaya poa Jesosa.
41009032	O shajja-ajjajji poanicuanaja queaquehuatii poa oja esohui. Jamajojoya aje queamete poa cuana o huohuiajja'yojji majoya.
41009033	Majoya aje Jesosaa Capernaúm meshi bacañaquiapoa o shajja-ajjajji poanicuananijjetii. Oja equiyasijje nobiquiñaqui'yomajje Jesosaa huohuiajjacapoa cuana jama ba'a: —Jiquiacua poe'yani quiana ejeojjijje, ¿ajeo shai jjamimicuiajeanobiaquinaje miquianaya oopana?—
41009034	O shajja-ajjajji poanicuana ca Jesosa saja-ajjima poa oya mimimimijebe'yapoa ache queaca'a ebionei etii nequije ebajjijo. Jamajjeya queabicho poa cuana Jesosa saja-ajji.
41009035	Jamajjeya Jesosaa anioquemajje oja babaca 12 huisome dejjacuana iyaacapoa o aniyasijje ehuohuijji. Jama huohuime acapoa ba'a: —Cua queaca'a ebionei etii epojji nequisapoani dejja oyaneitii queaca'a pojjeama jjabaquicajji. Jiquio ecua dejjaa asahuacani cuana jamatii sosema' jama pea-ai ojaya peacuana acapoquijji.—
41009036	Majoya Jesosaa oe esho'i nequimeecapoa oja babaca dejjacuana aniyiyesamaneijo. Esho'i mapamajje Jesosaa jama acapoa cuana ba'a:
41009037	—Ojjaña joya jiquio dejjasho'i queapame ja'ajjequijji poani ecuea bajjanijo, eya pea-ai queapame ohuaya ja'acajjequiani. E queapame ja'ajjequijji poanicuaa e huoojeajji epo pea-ai queapame ja'acajjequije.—
41009038	Majoya aje Juan jama poa Jesosanijje ba'a: —Esohuihuohuijji Jesosa, ecuaaya pea dejja banaje. Ohuaya miquea bajjanijo eshahuamasecuana huoojeacuayajeameeca'yani. Oya pea, esenijje nequiajja. Jamajjeya ecuaaya oya eshahuamase huoojeacuayajeamee'yojjima anaje.—
41009039	Jesosaa saja-acapoa cuana jama ba'a: —¡Chojja, a'a jama ameejjima ajji! Ohuaya queapame apea-aicani. Jamajjeya joya ecuea bajjanijo dejjaja ajjima'neineicuana ohua acani, queapame ohuaya apea-aicani. Quijje oya ejo ejjaniñebaquijji pojjeama poaje.
41009040	Jamajjeya joya esejo jjaniñebaquiajja poanicuana comacuanaya ese chacosahuajji poani.
41009041	Ojjaña joya enahuoe bisonei canecojo nequi quiajji poaje Quito shajja-ajjajji poanija eishijji comaaya jjeshecaje Eyacuiñajjija quia o queapame poanaje sosejje.— Jamaya huohuicapoa cuana Jesosaa.
41009042	Jesosaa huohuipea-aicapoa cuana jama ba'a: —Ojjaña joya ecuea epeejji ca'a-ama eyacua ejo ejjashahuabaqui'yo queamimishi pomeesapojjicuana comaya canaajeyocahua mei-aijo bae-ai enaojjo queadoeneeyasijje edojonobiajeameequi'yojji ohua o queamimishi epomeeca cuahuajo. Jamaya queapame pome ojaya pea queamimishi pomeejjima yajji, Eyacuiñajjija oya queaneeneetii pomee'yojjima yajji.
41009043	-
41009044	Mique emeya miya queamimishitii pomeecanijo jjamejajasejjajeaquicue. Majoya quijje miya queapame poqui'yome Eyahuasijje jamatii mehuojja nequi. Queapame pojjeama mi po'yome Cuaqui-ai quijjo'yoajja jaahuasijje mejjitii nequi.
41009045	-
41009046	Mique ejeojjiya miya queamimishitii pomeecanijo jajasejjajeacue miquea ejeojji. Majoya quijje mi queapame poqui'yome Eyahuasijje jamatii jeojjihuojja nequi. Queapame pojjeama mi po'yome Cuaqui-aiyasijje jeojjiñatii nequi.
41009047	Oya jayojja miya miquea ecojjaa queamimishitii pomeecani jjabaquimajje jjacojjacajjajeaquicue. Majoya miya quijje queapame poqui'yome Eyacuiñajjiya ojjañacuana huoojeacapoquiani meshi Eyahuasijje jamatii cojjamiji oe nequi. Queapame pojjeama mi po'yome Cuaqui-aiyasijje ejeajea'yo nequi jamatii cojjabecatii.
41009048	Cuamaya Cuaqui-aijo soso mano'yoajjaneinei, cuaquijiji pea-ai quijjo'yoajjaneineitii jijiqui.
41009049	Cuaquijijiya ojjaña meshijo ba'ecacuana queaja'anee jjabameequicaje achajja oya ba'epoquinaje.
41009050	Sane queapame bobi shicuijji. Sane jjaseseamaquiajo, ¿yajja acajji oya queasese epo-o'oyajji? Yajjapishana de, peajja po'yonaje. Jamajjeya ecuea epeejjicuana sane queasese jama pocue. Queabihui queneama ba'epoquicue peacuananijje pea-ai.—
41010001	Majoya aje quijje Jesosa Capernaúm meshijo nequi poquiapoa provincia Judea meshiyasijje ma Jordán cuei eshequi jaasohuani ojjemijiyasijje. Ma meshijoya queahuisocuana jjachichaquicapoa Jesosaque. Jamajjeya Jesosaa esohui huohuicapoa cuana ma ecua ohua huohuicapoquiani cuana jama pea-aiya.
41010002	Jesosa nequiyasijje beca fariseo dejjacuana poepea-aiapoa a'a Jesosaa esohui huohuitaicaje ebajji nisho. Jamajojoya aje Jesosa jama huohuiajjame acapoa cuaa ba'a: —¿A'a dejjaa ehuanase hueicajji?—
41010003	Jesosaa saja-acapoa cuana jama ba'a: —¿Yajja acuae quiana yahuajo Moisesja etehueya acapoa?—
41010004	Jama poa cuana ba'a: —Yahuajo Moisesya jama acapoa ba'a: “Yahueya ehuanase hueisa-amajje ebionei papeni o hueijji caquiaca'yahua.”—
41010005	Majoya aje Jesosa jama po-o'oyapoa ba'a: —Yahuajonei Moisesya jamaya huohuicapoa cuana esohui ehuanase hueijjijo oya queajjashahuabaquiquehuanee poajojoya.
41010006	Eyacuiñajji ca jama sapo-ajjanei poa yahuajoneinei ohua dejja, epona pea-ai panacoocapoajo.
41010007	Eyacuiñajjiya yahuajonei jama poa ba'a: “Jamajjeya dejjacuaa oja chii, oja nae pea-ai jiñacaje jjahuanaquimajje ehuanasenijjenei eba'epoquijji.
41010008	Oya oja huanasenijjenei ba'epoquije oe eyami jayojja epojji, beca pojjeama.” Jamaya oya ba'epoquije becatii pojjeama, oe eyami jayojja ca ba'epoquije.
41010009	Jamajjeya dejjacuaa oja huanase hueica-ajja Eyacuiñajjiya esohui yahuajonei huohuicapoajojoya dejja oja huanasenijje ojee queapame ba'epoquije oe jayojja— jama saja-ameya Jesosaa acapoa.
41010010	Majoya aje quijjepishana equijo ani o shajja-ajjajji poanicuaa Jesosa huohuiajjacao'oyapoa oya esohuiya ehuanasecuana hueijjijo.
41010011	Jamajjeya Jesosaa jama acapoa cuana ba'a: —Dejja joya oja huanase hueijji poani pea eponajo ejjahuanaqui'yojji oya queamimishinee poani oja ebionei eponajo. Oya peacojjojji poani.
41010012	Epona ojahue hueimajje pea dejjajo ejjahueaqui'yojji queamimishi pea-ai poani oja ebionei yahuejo. Oya peacojjojji poani bacani.—
41010013	Majoya aje Jesosaque esho'iquiana yecapoa cuaa Jesosaja eme oja sapabiajje ehuanajji. Esho'iquiana yecani bamajje o shajja-ajjajji poanicuaa ma esho'i yejji poanicuana tecueacapoa oja o yejjima yajji.
41010014	O jama tecueame acaje shajja-ajjamajje Jesosa queaquenepishana poa. O shajja-ajjajji poanicuana huohuicapoa jama ba'a: —¡A'a esho'iquiana yejji poanicuana tecueajji! Ohuaya cayecahua eque. Bacue ojjaña jiquio ejo ani esho'iquiana jjashahuabaqui'yani jayojja comacuanaya nobiquije'yo Eyacuiñajjiya ojjañacuana huoojeacapoquianitii meshi Eyahuasijje— jamaya poa Jesosa.
41010015	—Jamajjeya ojjaña joya jiquio ecua esho'iquiana jjashahuabaquiani Eyacuiñajji oja Emeshimesenei epojjijo jama mipomajje oya Eyacuiñajjiya huoojeacapoquianitii meshi Eyahuasijje epoqui'yojjitii pojjeama poaje.—
41010016	Majoya Jesosaa esho'iquiana añacapoa. Oya oja eme esho'ija sapabiajje huanamajje Eyacuiñajjinijje mimiapoa o queapame pomeejjijo.
41010017	Majoya aje quijje Jesosa poquiajjanijo oe dejja cuajicuajijebeapoa o nequiyasijje. O nequi cojjaneijo oja ecuioshajjajo nequiñamajje Jesosa huohuiajjacañapoa jama ba'a: —Esohuihuohuijji queapamenee, ¿ae ecuea acajji eba'etiitiipoqui'yojji Eyahuasijje?—
41010018	Jesosaa oya jama saja-acapoa ba'a: —¿Yajjajje eya queapamenee poani huohuiaña? Che oeneinei enequi queapameneetii nequipoquiani, oya ca Eyacuiñajji.
41010019	Miquea ojjaña Eyacuiñajjija esohui Moisesja tehuecuana eba jama poani ba'a: “¡A'a pea quecua'yojji! ¡A'a peaja ehuanase siijji! ¡A'a peacojjojji pojji! ¡A'a sii pojji! ¡A'a peacuanajo siajje pojji, a'a oya queamimishi poani siajje ajji! ¡A'a pea dasiajji! ¡Mique chii, mique nae pea-ai queapame apoquiacue, oja esohuijo oe jjashajja-ajjaquicue!”—
41010020	Ma dejjaa Jesosa jama acapoa ba'a: —E'e, ojjaña jiquio miya huohuinaje huisotii esohui jayojjaya eya ba'epoquiani, esho'yahuatii.—
41010021	Jesosaa oya bacapoa queajeanee jamajjeya jama oya acapoa ba'a: —Jiquio jjeya eya mi huohuije miquea acajji mi Eyahuasijje eba'etiitii'yojji. Jamaya acue ba'a: Poqui'yosocue miquea equiyasijje ojjaña miquea aquianacuana quia'yohua bejjo sosejje. Majoya aema'cuana mique bejjo quiajeyo'yocue o asahuajji. Jama poajo miya Eyacuiñajjiya mi queabihui ponequi'yojji queahuiso quiacaje quijje Eyahuasijje nequi'yajo. Jamajjeya miquea bejjo aema'cuana quiajeyo'yomajje poecue eque enijje po'yohua.—
41010022	Jesosaa oya jama acajje ma dejja queacojjayenonee ponanapoa oya quea-aquianahuisonee poanijjejojoya. Jamajjeya oya jamatii poqui'yapoa queayenotii.
41010023	Majoya Jesosaa o shajja-ajjajji poanicuana bajeamajje jama acapoa cuana ba'a: —¡De, queacamajanee poani dejjacuana quea-aquianahuisonee poanija epoqui'yojji Eyacuiñajjiya ojjañacuana huoojeacapoquianitii meshi Eyahuasijje!—
41010024	Majoya aje o shajja-ajjajji poanicuana jjashahuabaneiquiapoa o jama poaje shajja-ajjamajje. Jamajjeya Jesosaa huohuicao'oyapoa cuana jama ba'a: —Ecue bacuaejjacuana, queacamajaneenee ca eaehuisocuanaja Eyacuiñajjiya ojjañacuana huoojeacapoquianitii meshi Eyahuasijje epoqui'yojji.
41010025	Bacue, camello ehuone queaquemo. Queacamajanee agujaquii huejjajje camelloja ejjayejjequijji. Jama pea-aiya queacamajaneenee poaje dejja quea-aquianahuisoja epoqui'yojji Eyacuiñajjiya ojjañacuana huoojeacapoquianitii meshi Eyahuasijje.—
41010026	O shajja-ajjajji poanicuana Jesosa jama poaje shajja-ajjamajje mimimimiapoa ojee oya oopana jama ba'a: —¡De! Jamajojjemo, ¿ache dejja shai Eyahuasijje poqui'yome?—
41010027	Jesosa o shajja-ajjajji poanicuanaja ecojja baneimajje jama mimime poa ba'a: —Dejjacuana oyaneitii ejjanahuequi'yojji pojjeamatii poaje Eyahuasijje epoqui'yojji. Eyacuiñajjijo caca oe oya jjanahuemeequica'yojji; chama'neinei ojaya queacamaja eajji.—
41010028	Majoya Pedro jama poa ma dejja quea-aquianahuisojo jjashahuabaquimajje ba'a: —Ecuaaya ca ecuanaja aquianacuana jeana'yonaje minijje epo'yojji.—
41010029	-
41010030	Jesosaa saja-acapoa cuana jama ba'a: —E'ejojonei eyaya esohui huohuiaña. Ojjaña joya oja equi, oja chii, oja nae, oja jjo'icuana, oja bacuacuana, oja meshi pea-ai jiñajji poaje ejo, ecuea esohui peacuana huohuiquijjijo pea-ai, jjeya jiquio meshijotii nequiya jjeshecaje queahuisoneenee, 100 huisome huiso, ma ecua ohuaya jiñacanaje ecuea esohuijo echacochacojji jama pojjeama. Equicuana, meshicuana, oja huapa pojjeamacuana pea-ai queahuisoneenee Eyacuiñajjiya oya quiacaje. Jamatii queahuisocuaa oya queacamajanee acapoquije pea-ai. Majoya quijje Eyacuiñajjiya comacuanaya ba'etiitiimeecaje'yo Eyajo onijje queabihuinee.
41010031	Becacuana joya ca'a-ama jjeya bacani cuaa, oe-ejjenei nequi jayojja, comacuanaya ma pojjajo Eyacuiñajjiya ebionei nequimeecaje ona huoojeajji. Peacuana ca joya queaca'anee jjabaquiani ehuijo enequijji ma pojjajo Eyacuiñajjiya macuanaya oe-ejjenei nequimeecaje'yo.—
41010032	Majoya aje quijje Jesosa o shajja-ajjajji poanicuananijje poquio'oyapoa Jerusalén meshiyasijje. Jesosa ehuidojojji poquiapoa. O shajja-ajjajji poanicuana peacuana pea-ai Jesosaquishishi poquije queamete poa ojo. Majoya Jesosaa ejeojjijje poquijeya oja babaca 12 huisome dejjacuana jjanequishiñameequicapoa onijje oopana ehuohuijji ma quijjepishana o acaje'yojo.
41010033	Jesosaa jama huohuime acapoa oja babaca dejjacuana oopana ba'a: —Miquianaya jjabaquiani jjeya eseya poquiani ejeojjijje Jerusalén meshiyasijje. Ma meshijotii nequiya aje eya Dejjapojji epo siajje acaje cuaa Eyacuiñajjija equi-aijo chacochacopoquiani etiicuanaja, Moisesja tehuehuohuijji poanicuanaja pea-ai e manomee'yojji. Peajaajjicuanaja emanomee'yojji eya quiacaje cuaa.
41010034	Majotii nequiya eya peajaajji judío pojjeamacuaa soadojocaje, oja emeshimesenisho eya acaje cuaa. Eya cuiasejjajeacaje jjono ejeapashajjajjaa. Majoya eya ba'ehuanasohuajeacaje cuaa emano'yojji acui ecuiata'apeejo ba'e. Jamatii tres cahuime huiso emano'yo jaa eya shequije'yo.—
41010035	Majoya aje Santiago oja chahua Juan pea-ai, Zebedeoja bacuaejja, jjanequichipiquiapoa Jesosanijje emimijji. Jama poa ba'a: —Esohuihuohuijji, jiquio ecuaa mi jjeya huohuiajjaje esohui che acue.—
41010036	Jesosaa oya huohuiajjacapoa jama ba'a: —¿Yajja acuae quiana oe aje joya miquiaa sañajo?—
41010037	Oya saja-acapoa jama ba'a: —Eyacuiñajjiiya miya Emeshimesenei nequimeecajo ecuana mi pejjejo nequimeecue peacuana huoojeapoquiajji epojji pea-ai. Oe mique ebañeimijijje, pea mique shanimijijje ecuana nequimeecue.—
41010038	Jesosaa saja-acapoa cuana jama ba'a: —Jiquio miquiaa eya huohuiajjaña miquianaja bajjima jama epojji. ¿A'a jiquio ecua eya queaneenee acaje'yo cuaa jama posapea-ai miquiana poani? ¿A'a quiana queaneeca'a pome?—
41010039	Beca Zebedeoja bacuaa Jesosa saja-acapoa jama ba'a: —E'e, jama posapea-aiya ecuana poani queaneeca'a nequije.— O jama poani shajja-ajjamajje Jesosaa jama huohuime acapoa ba'a: —E'ejojonei miquiana queaneenee acaje'yo cuaa jiquio ecua eya queaneenee acaje'yo jama pea-aiya.
41010040	Jamatii ache dejja ecuea ebañeimijijje queaca'a anije, ache ecue shanimijijje queaca'a anije pea-ai peacuana huoojeapoquiajji epojji ecuea ehuohuijji pojjeama. Ecue Chiiyanei caca oe babacacaje ache dejjacuana mamijijje animeecaje— jamaya poa Jesosa.
41010041	Ma pea diez huisome Jesosaja babaca dejjacuaa Santiagohua, Juanya Jesosa majo huohuiajjacani shajja-ajjacapoa. Ache Jesosamijijje quijje queaca'a anije peacuana huoojeapoquiajji epojji shajja-ajjacapoa cuaa. Jamajje queaquene poa cuana Juannijje Santiagonijje pea-ai.
41010042	Jesosaa ca oja babaca dejjacuana iyaacapoa onijje queaja'a emimijji. Jama mimime poa ba'a: —Miquianajaya eba joya judío pojjeama emeshimesecuana oyaneitii queaca'anee jjabaquiani oja meshijo ba'ecacuana echacomeejji epojji queabishaa. Jamajjeya oja meshijo ba'ecacuana oya queaca'anee nequiani bamajje jjashajja-ajjaquiani oja esohuijo o yajjajo.
41010043	Miquianaya ca jama jjashahuabaquime poca-ajja. Joya queaca'a posapoani peacuana huoojeapoquiajji epojji ebionei ojaya pea onijje ba'ecacuana asahuacajji.
41010044	Jamajjeya joya jiquiojo ani oe queaca'a posapoani peacuana huoojeapoquiajji epojji ehuiyasijje enequijji, ebionei ojaya peacuana asahuacajji.
41010045	Eya Dejjapojji epo majoya poeyanaje peacuana queapame asahuaa. Joya ecua emeshimesecuaa queabishaa peacuana chacomeeneicani ojaya yajjijo jama pojjeama pohua eya poeyanaje. Majoya eya quijje jjaquiaquije emano'yojji queahuisocuana nahue'yojji epojji oja mimishijo.— Jamaya Jesosa huohuicapoa cuana.
41010046	Majoya aje quijje Jericó meshi bañaquimajje Jesosa o shajja-ajjajji poanicuananijje ma meshi jiñaca'yapoa. O poquianijo queahuiso ma meshijo nequicacuaa Jesosa equijje acapoa ojee. Oe dejja cojjama' jjabaquiajja Bartimeo bajjani, Timeoja bacuaejja, memeaniapoa ejeojjicojjasahuajo ani.
41010047	Jesosa Nazaretcuiñajji o anijje jjayejjequije shajja-ajjamajje ma dejja cojjama', taaasajajeapoa jama ba'a: —Jesosa Davidja osecua, ¡che ejo queayeno jjashahuabaquicue e queapame pomee'yojji!—
41010048	Queahuisocuaa ma Jesosanijje poquianiya oya cojjama' dejja tecueacapoa oya mimima' ejeca ani'yojji nisho. Jamatii oya taaamajamaja-aniapoa oya esohui jama ba'a: —Jesosa Davidja osecua, ¡che ejo queayeno jjashahuabaquicue e queapame pomee'yojji!—
41010049	Majoya Jesosaa o jama taaame pomajamajajo nequiñaquimajje huohuicapoa cuana jama ba'a: —Joya dejja jjabaquiajja iyaacue, jjequicue jiquiacua eque.— Majoya aje dejja cojjama' iyaacapoa cuaa jama ba'a: —Cojjama' nequisohuacue, poecuajicue. Jesosaa miya iyaacani, queabihui pocue.—
41010050	Jamajjeya oya oja daqui ebiajjejo ba'e huijjiajeamajje nequisohuananapoa Jesosa nequiyasijje.
41010051	Jesosaa oya huohuiajjacapoa jama ba'a: —¿Yajja ecue asa acuae mi poani so'o?—
41010052	Cojjama' dejjaa saja-acapoa jama ba'a: —Esohuihuohuijji, eya jjabaqui'yosapoani queacojjaja'a epo'yojji.— Majoya aje Jesosaa oya jama acapoa ba'a: —Ocue poquiajja. Miya e'ejojonei ejo jjashahuabaqui'yonaje, jamajojoya aje mi queacojjaja'a pomee'yonaje.— Jesosaa oya jama esohui acajeahuajo oya jjacojjaja'aquinana'yapoa. Majoya oya Jesosanijje poquipea-aiapoa ejeojjijje.
41011001	Majoya aje quijje Jesosa Jerusalén meshi iyehueshanei nequijo Betfagé meshi, Betania meshi pea-aipejjejo nequiñaquiapoa eyiyoiyeao Olivos bajjani nequi quibopejjejo. Majoya Jesosaa beca o shajja-ajjajji poanicuana huoojeacapoa Betania meshiyasijje.
41011002	Jesosaa oya jama acapoa ba'a: —Poquicue so'o Betania meshiyasijje. Majoya bañaquije oe mapichisho'i ejeyo nequi pea dejjaja oja edaasa eanijji ajjima'. Oya pichojeamajje yecue quiaa jiquiacua.
41011003	Majo anicacuaa jama acajje ba'a: “¿Apiojji acuaeya mapichi pichonaje?” ohua jama acajje jama acue quiaa ba'a: “Emeshimeseneiya oya sacani. Quijjepishana aje jeahuaje'yo.” Jamaya oe acue cuana.—
41011004	Jamajjeya ma beca dejja poquiapoa ma mapichisho'i baa. Majoya oya equiquibojo esecuepejjejo ejeyo nequi bacañaquiapoa. Oya pichocapoa cuaa edojojji.
41011005	Majotii nequiya dejjacuaa oya huohuiajjacapoa jama ba'a: —¿A'ya miquiana poequi comajo? ¿Apiojji acuae quiaa mapichisho'i pichojeaña?—
41011006	Majoya saja-acapoa cuana ma o Jesosaa jama ojaya yajji esohui acanajejo. Jamajjeya mapichisho'i dojomeecapoa cuaa.
41011007	Majoya aje Jesosa shajja-ajjajji poani beca dejjaa mapichisho'i Jesosaque dojocapoa. Oja daqui huijeamajje mapichisho'ija daasabiajje iyacapoa Jesosa quii-anijji. Majoya Jesosa anisohuaquiapoa oja daasabiajje epoquijji.
41011008	Ma meshijo queahuisoneecuana jjachichaquicapoa Jesosajo. Cua Jesosa poquijejje oja huosho ba'e daqui-ao huanacapoa cuaa ejeojjijo o queapame bihuiajjequijji. Peacuaa ca jememeiña jayojja jajasejjacapoa ejeojjijo ehuanajji pea-ai.
41011009	Queahuisoneecuana poquicapoa Jesosanijjetii. Ma ehuinei poquicapoacuana, ma o quiijje poquicapoacuana pea-ai oya esohui taaacapoquiapoa janobajjimanei jama ba'a: —Jiquio Jesosa queapameneenee Eyacuiñajjija bajjanijo poe. Eyacuiñajji ejjabihuiaqui.
41011010	Jiquio ma ecua yahuajonei esejaya etiiquiana David dejja eseja emeshimese queaca'anee nequianinaje jama pea-aiya oya poaje'yo. Eyacuiñajji Eyajo nequiya oya nequimeecaje queaca'a emeshimese epojji. Eyacuiñajji ejjabihuiaqui— jama taaame poa cuana ojo.
41011011	Majoya aje Jesosa Jerusalén meshi bañaquimajje Eyacuiñajjija equi-aiyasijje nobiquiñaquiapoa. Oya eyiyejo nequi huajjabajeacaaqui ponequiapoa. Majoya cuayaqui'yapoa oja babaca dejjacuana docenijjetii. Betania meshiyasijje poquio'oyapoa siñajo.
41011012	Majoya aje mecahuajje Jesosa Betania meshijo nequi poqui'yomajje queashoe poaje jjabaquiapoa.
41011013	Jesosaa poqui'yaniya oe acui higo bajjani ñajji queahueshapishana nequi bacapoa. Majoya oya poechipiapoa a'a ma acui jjajjajji baa. Chama' ejjajja poa, iñanei bacapoa o jjajjajjinei ba'i pojjeama poajojoya.
41011014	Majoya ohuaya Jesosaa acui higo bajjani jama acapoa ba'a: —Miya jjajjama'tii nequije. ¡Chama' pea poaje mi jjajja ijjiahuajji epojji!— O shajja-ajjajji poanicuaa Jesosa mimije acuijjajjajo shajja-ajjacapoa.
41011015	Majoya aje quijjepishana Jesosa Jerusalén meshi bañaquio'oyamajje nobiquiñaquio'oyapoa Eyacuiñajjija equi-aiyasijje. Ma equi-aiquiquibojoya Jesosaa dejjacuana ehuonecuana quiapoequi enaa jehui'yojji huoojeacuayajeacapoa. Pea bejjo sosejje jjeshejji poanicuanaja bejjo jaajji mesa jeapajjajeacapoa Jesosaa, huia' quiapoequicuanaja equii-anijjicuana pea-ai.
41011016	Eyacuiñajjija equi-aiquiquibojje aquiana dojomeenequijjima acapoa cuana Jesosaa.
41011017	Majoya jama amajje Jesosaa dejjacuana sohuihuohuicapoa ba'a: —Eyacuiñajjija esohui etehue jama poani ba'a: Jamaya Eyacuiñajji poani oja equi-aijo: “Ecuea equi-ai enijje emimipoquijji ojjañajaajjicuanaja ani.” Miquiaaya caca oe ecue equi-ai siipojji enequijji anaje.— Jamaya Jesosaa acapoa cuana.
41011018	Jesosaa esohui jama huohuime acani shajja-ajjamajje Eyacuiñajjija equi-aijo chacochacopoquiani etii poanicuaa, Moisesja tehuehuohuijji poanicuaa pea-ai Jesosa quecuapanacapoa quehuajje. Queamete poa cuana o quecuamee'yojji majonei queahuiso judiocuaa Jesosaja esohui shajja-ajjaneineisa-acanitiijojoya.
41011019	Majoya siñajo Jesosa o shajja-ajjajji poanicuananijje Jerusalén meshijo ani poquiapoa cahuiya.
41011020	Majoya aje mecahuajje mecajjeahua Jesosa o shajja-ajjajji poanicuananijje acui higo nequipejjejje jjayejjequio'oyapoa. Bacapoa cuaa oya acui eyaa'yo nequi iñama'yo.
41011021	Pedrohua shahuabacapoa ma Jesosaa oya esohui acanaje jjajjama' epo'yojjijo. Jama oya poa Jesosanijje ba'a: —Esohuihuohuijji, bacue jiquio acui higo ma yahuajopishana miya esohui anaje o jjajjama' epo'yojjijo. Jjeya ca yaananacuaji'yonaje.—
41011022	-
41011023	Jesosaa oya jama acapoa ba'a: —Eyaya miya e'ejojonei huohuiaña. Eyacuiñajjijonei e'ejojonei jjashahuabaqui'yocue. Majoya cua dejja eyiyonijje mimije o nobiquijjijo bae-aiyasijje oya Eyacuiñajjijo e'ejojonei jjashahuabaqui'yanijo, eyiyo bae-aiyasijje nequinobiquije'yo. Eyacuiñajjiya jamaya ameecaje onijje mimiajo.
41011024	Jamajjeya ojjaña cua miya saña huisotiijo Eyacuiñajjinijje mimicue. Jjashahuabaqui'yocue ojo ohuaya mique mimi jayojja acaje mi quiajji. Majoya cua miya saña huisotii ohuaya e'ejojonei quiacaje.
41011025	-
41011026	Eyacuiñajjinijje mimianijo ebionei jiquio mi queatai ajji poanaje oja mimishi pajea'yocue. Majoya Eyacuiñajji Echii-aiya Eyajo nequiya miquianaja mimishicuana pajeapea-aicaje'yo.—
41011027	Majoya aje Jesosa o shajja-ajjajji poanicuananijje poquio'oyapoa Jerusalén meshiyasijje. Jesosa Eyacuiñajjija equi-aiquiquibo nequijo Eyacuiñajjija equi-aijo chacochacopoquiani etii poanicuana, Moisesja tehuehuohuijji poanicuana, pea judío etii poanicuana pea-ai Jesosaque jjanequichipiquiapoa o huohuiajjaa.
41011028	Jama huohuiajjame acapoa cuaa ba'a: —¿Ajea esohuijo acuae mi poeyanaje jiquiacua ona sohuihuohuiya, jiquio ehuone quiapoequicuana jeacuayajeaa pea-ai? ¿Ajea huoojea acuae mi?—
41011029	-
41011030	Jesosaa saja-acapoa cuana jama ba'a: —Ebionei eyaya miquiana huohuiajjapea-aije. ¿Aya shai Juan ona iñajeanobiajji enaojjohuasijje poani huoojeacanaje, a'a dejjacuaa, a'a Eyacuiñajjiya pojja'a?—
41011031	Majotii ani etii poanicuana onijje etii poanicuananijje oopana mimimimiapoa jama ba'a: —Eseyaya jama saja-ame ajo ba'a: “Eyacuiñajjiya oya Juan huoojeacanaje.” Jama saja-ame ajo ohuaya eseya jama acaje ba'a: “Jamajjeya ¿yajjajo shai miquiaaya oja esohui mishajja-ajjanaje?”
41011032	Jamatii esejaya Juan Eyacuiñajjija huoojea pojjeama, oya ca dejjacuanaja huoojea poanaje ehuohuijji pojjeama— jama mimime poa etiicuana judiocuana queahuisoneenee yajjajo. Queahuisoneeneecuaa Juan bacapoa Eyacuiñajjija huoojea ona sohuihuohuijji, jamajjeya judío etiicuana queaquenenee pomeesapo-ajja poa cuana.
41011033	Ojee mimijeyomajje etii poanicuaa Jesosa jama acapoa ba'a: —¡Ecuanaja bajjima, ajea huoojea shai poanaje Juan ona iñajeanobiaa enaojjohuasijje!— Jamajjeya Jesosaa dejja etii poanicuana saja-acapoa jama ba'a: —Miquianaja bajjimajo ecuea ehuohuijji pojjeama pea-ai poaje ajea esohuijo jiquio ehuone quiapoequicuana Eyacuiñajjija equi-aiquiquibojo ani huoojeacuayajeanaje.—
41012001	Jesosaa esohui ebameesahuajjicuanajo huohuicapoa cuana jama ba'a: —Oe dejjaa equemeseya oe oja quejo uvajjono banameecanaje. Majoya ohuaya oja que peeimeecanaje uvajjono anijji meiya. Ohuaya mei queaquemo quecuapejjameecanaje uvajjajja quishipashajji enanequijji. Majoya oja uvajjajja meshijaahuanajji mei iya-ao-aomeecanaje eyajo anija ebajji. Majoya quijjepishana ohuaya oja meshi uvajjajja anijji dejjacuana majotii echacochacojji bacanaje. Ma oja uvajjajja que chacojji dejjacuana huohuinanamajje ache echacojji ojaya acajji, oya poquinaje queahuesha pea meshiyasijje.
41012002	Majoya quijje uvajjajjacuana oja banamee jahuajo equemeseya pea ojo chacochacoanicuana huoojeacanaje cuamaya oja meshi uvajjajja aniyasijje oja sejja'yo ma ojaya yajji huisotii jjequiya.
41012003	Oja que chacojji po-ani dejjacuaa equemeseja huoojeacuana oja sejja'yo jjequiya nisho poeajo oya cuiacajjequinaje. Jamatii oya huoojeaca'yonaje cuaa uvajjajjama'nei huacuaya.
41012004	Majoya quijje equemeseya pea ojo chacochacoanicuana huoojeacao'oyanaje cuamaya. Ohua bacañaquiajo oja que chacojji po-ani dejjacuaa oya mata-ajeacajjequinaje. Oja sapajje cuiacanaje cuaa acuiya.
41012005	Majoya aje emeshimeseya pea dejja huoojea-ajjacao'oyanaje. Oma ca cuiaca'yonaje cuaa oque poquiajo. Majoya aje quijje queahuiso peacuana huoojea-ajjacao'oyanaje emeshimeseya. Becacuana cuiapea-aicanaje cuaa, pea oja huoojea-ajja ca cuiapea-aica'yonaje ma oja que chacojji poani dejjacuaa.
41012006	Oenei nequinaje ehuoojeajji, emeshimeseja bacuaejjanei ma ojaya queajeaneenee poani. Oya jjashahuabaquinaje jama ba'a: “Ecue bacuaejjanei pojja'a queapame acajjequije cuaa. Cuiajjequijjima acaje” jamaya onaa oya eacajjequije poso acanaje. Jamajje oja bacuaejja huoojeacanaje.
41012007	Majoya aje oja bacuaejjanei poeje bamajje oja que chacojji po-anicuana ojee mimimiminaje jama ba'a: “Bacue, jiquio poeje dejjaa ojjaña jiquio meshi mesenacaje'yo, ojayatii acaje'yo. Jamajjeya oya jjeyahuanei ejjacuiajeaqui'yo. Majoya jiquio meshi esejayatii poaje'yo.”
41012008	Jamajjeya emeshimeseja bacuaejja poeajo iñaca'ajeamajje cuiaca'yonaje cuaa. Oya chama'yotii jaa bamajje oja yami queaquehueshapishana jeajeaquicanaje cuaa.—
41012009	Majoya aje Jesosaa jama acapoa ba'a: —Jamajjeya, ¿yajja emeshimeseya oja que chacojji po-ani dejjacuana acaje? Ohuaya cuama poquimajjeya oja que chacojji poanaje dejjacuana cuiacuajimeecaje'yo. Majoya ohuaya peacuana oja que quiacaje'yo maja echaco'yojjiya.—
41012010	Majoya Jesosaa huohuipea-aicapoa cuana jama ba'a: —¿A'a quianaja ajjima' so'o Eyacuiñajjija esohui etehue jaa? Jama poani ba'a: “Jiquio mei-ai equi-ai peeijji ebionei enequiasohua cajaa acanaje cuaa. Jamatiiya Eyacuiñajjiya onaja cajaa'ya oya mei-aiya ebionei equi peeijji nequiasohuaca'yonaje.
41012011	Jamaya eseja Emeshimeseneiya oya aca'yonaje. Eseyaya baña jama queapamenee” jama yahuajonei etehue jaa ojaya esohui.—
41012012	Eyacuiñajjija equi-aijo chacochacopoquiani etii poanicuana, fariseo dejjacuana pea-ai Jesosaa jama huohuime acani shajja-ajjamajje jjabaquiapoa cuana Jesosa ojo mimiani. Jamajjeya queaquene poa onijje. Jesosa ejeanobiameejjijo jjashahuabaquiapoa etiicuana. Jamatii Jesosa iñameejjima poa cuanaja queahuiso judiocuana onijje queaquenenee epo poanijje. Jamajjeya poqui'yapoa etii poanicuana, jamatii Jesosa jeanobiameejjima.
41012013	Majoya aje quijje judío etii poanicuaa fariseocuana, Herodesja epeejjicuana pea-ai huoojeacapoa Jesosa nequiyasijje. Jesosa esohui queaquehua huohuimeesa-acapoa cuaa o jeanobiameejjijo nisho.
41012014	Jamajjeya poquiapoa cuana Jesosa nequiyasijje. Jama huohuiquime acapoa cuaa Jesosa ba'a: —Esohuihuohuijji, ecuanaja eba miyaya e'ejojonei esohui aña, miya siajje po-ajja, peacuana minijje ejjapeequijjijo pojjeama huohuiaña cuana. Miyaya e'ejojonei Eyacuiñajjija esohui oenei huohuiaña pea-ai. Jamajjeya ¿yajja jjashahuabaquime miya poani? ¿A'a esejaya quiacapoquijji Roma emeshimese Cesarja yajji ma ohua tehuemeecanaje huisotii, a'a quiaca-ajja pojja'a? ¿Yajja miya poani?—
41012015	Jesosaa oja ejjashahuabaquijji queaquehua bacanitiiya ca saja-acapoa cuana jama ba'a: —¿Apiojji miquiaaya eya esohui queaquehua huohuitaimeesa-aña? Yecue jjo bejjo eso'dojjo quiaa— jamaya acapoa.
41012016	Jamajjeya oe eso'dojjo yecapoa ebameejji. Jesosaa eso'dojjo jjeshemajje huohuiajjacapoa cuana jama ba'a: —Bacue jiquio eso'dojjo. Jiquio mijijje, ¿ajea ecojja ani? ¿Ajea bajjani etehue jaa?— Saja-acapoa cuaa oya jama ba'a: —Roma emeshimeseja ecojja jiquio ani, ojaya bajjani pea-ai jiquio etehue jaa.—
41012017	Jamajje Jesosaa huohuicapoa cuana jama ba'a: —Jamajojoya aje cua Roma emeshimeseya sacani oja tehuemee huisotiiya eso'dojjo oya quiapoquiacue quiaa. Eyacuiñajji pea-aiya oe quiapoquiacue cua ohua miquiana quiameesa-acani huisotii.— Jesosaa jama huohuime acani shajja-ajjamajje jjabaneineiquiapoa cuana ojo acheja'anei ohuaya esohui huohuicani.
41012018	Majoya aje quijje peacuana poquiapoa saduceo bajjani dejjacuana Jesosa baa. Ma dejjacuana jama jjashahuabaquime poa ba'a: Dejjacuana mano'yomajje oya eshequi'yojjitii pojjeama poaje. Jamajjeya Jesosa huohuiajjaquicapoa cuaa jama ba'a:
41012019	—Esohuihuohuijji, yahuajonei Moisesya jama tehuecapoa ba'a: “Dejja cua bacuama'tii nequi mano'yajo oja chahuaa oja quijjojea ehuanase huanacaje'yo. Oja jeajo oja o'i emano'yo bacuajji poaje. E'ejojonei oja o'ija jea jayojja ebacua bacaje cuaa” jama tehuemeya Moisesya yahuajonei acapoa.
41012020	Bacue, ecuanaja meshijo siete huisome dejja nequiapoa o dohue pea-ai. Ma ebionei etii dejja edohuemese jjahuanaquiapoa. Jamatii bacuama' nequi oya mano'yapoa.
41012021	Jamajjeya oja chahuaa o quiquishi'yojjiya oja huanase huanaca'yapoa. Oya jayojja pea-ai oja chahua bacuama'tii nequi manopea-ai'yapoa ma eponajotiiya. Jamajjeya oya jayojja pea-ai pea echahuamese pea-aiya oja o'ija quijjojea ani epona huanaca'yapoa. Majoya oya manopea-ai'yapoa.
41012022	Ojjaña seis huisome oja chahuacuana oya jayojjaya bacuama'tii nequi manocapoqui'yapoa oya eponajotii jjahuanaqui nequi. Majoya aje oe-ejjenei ma epona manopea-ai'yonaje.
41012023	Jamajjeya ecuaa miya huohuiajjaña, ¿ache oja dohueja ehuanase poaje ma epona shequi'yomajje? Ojjaña o dohue pea-ai siete huisomeya ma oe eponaya huanacapoqui'yapoa.—
41012024	Jesosaa saja-acapoa cuana jama ba'a: —Miquianaya queaquehuanee jjashahuabaquiani dejjacuana, eponacuana pea-ai mano'yomajje shequi'yoajja epoaje poso aña. Eyacuiñajji queaca'aneetii nequipoquiani, oja esohui etehue pea-ai miquianajaya bajjima poani.
41012025	Emano'yo jaacuana dejjacuana, eponacuana pea-ai shequi'yomajje ejjahuanabecaquio'oyajjitii, ejjahueabecaquio'oyajjitii pojjeama poaje'yo. Oya angelcuana jayojjaya shacuima'tii nequicaje'yo, ahuema'tii anicaje'yo.
41012026	Jiquio esohui emano'yo jaacuana shequimeecaje'yo bacajji. Yahuajonei Eyacuiñajjija esohui etehuejo Moisesya oe tata jijiqui bacapoa jamatii quiyojeyoajja poa. Eyacuiñajjiya Moisés jama huohuime acapoa ba'a: “Eya ca iña Eyacuiñajji ma Abrahamya, Isaacya, Jacobya pea-ai bihuiacapoquianitii Eyacuiñajjitiiya poani.”
41012027	Israelcuanaja etiiquiana emano'yotii, chama'yotii poanijojjemo, ohuaya jama huohuime ajjima' acaquiae. Jamajjeya esejaya ebatii oya Eyacuiñajji emano'yocuanaja pojjeama poani, oya caca eshe ba'ecacuanaja Eyacuiñajji nequi. Jamajjeya miquiana queaquehuanee jjashahuabaquiani dejjacuana, eponacuana pea-ai eshequi'yojji pojjeama poso poanijjejojoya.—
41012028	Jesosaa queaja'anee saja-acapoa cuana. Majoya aje oe dejja Moisesja tehuehuohuijji poani jjanequichipiquiapoa Jesosa ehuohuiajjajji. Jesosaa queaja'anee huohuicani cuana ohuaya shajja-ajjacapoa. Jamajjeya ohuaya Jesosa jama huohuiajjame acapoa ba'a: —Esohuihuohuijji, ¿ache Eyacuiñajjija esohui Moisesja tehue ebionei queapamenee poani ecuanaja eapoquiajjitii?—
41012029	Jesosaa oya saja-acapoa jama ba'a: —Ebionei esohui queapameneenee yahuajo Moisesya jama tehueme acapoa ba'a: “Israelcuiñajji poani quiaa shajja-ajjacue. Emeshimesenei esejaya Eyacuiñajji poani oeneinei Emeshimesenei poani.
41012030	Emeshimesenei, miquea Eyacuiñajji poani, comaya queajeaneenee apoquiacue ojjaña miquea equijijjijo, miquea ejjashahuabaquijjijo, miquea eyamijo pea-ai queajeanee oya apoquiacue.”
41012031	Ejaa pea Eyacuiñajjija esohui queapamenee poani beshahuanei oya jayojja pea-ai. Oya jama poani ba'a: “Ojjaña mipejjejo ba'eca pea-ai queajeanee acue jiquio ecua miya queajeanee jjanahuebaquiani jama pea-aiya oya apoquiacue.” Jiquio beca esohui queapameneenee. Chama' pea esohui queapameneenee jiquiajja pea-aiya eapoquiajji— jamaya poa Jesosa.
41012032	Majoya aje dejja Moisesja tehuehuohuijji poani jama poa ba'a: —E'e, jamaya esohuihuohuijji queapame miquea esohui e'ejojonei miyaya aña. Enequi oenei Eyacuiñajji, chama'neinei pea.
41012033	Jiquio beca esohui queapameneenee eapoquiajji. Emeshimesenei, miquea Eyacuiñajji poani, comaya queajeaneenee apoquiacue ojjaña miquea equijijjijo, miquea ejjashahuabaquijjijo, mique eyamijo pea-ai queajeanee oya apoquiacue oeya. Ojjaña mipejjejo ba'eca pea-ai queajeanee acue jiquio ecua miya queajeanee jjanahuebaquiani jama pea-aiya oya apoquiacue. Dejjacuaa oja ehuonecuana enaa jehuimeeca'yani equiyotehuejeameejji Eyacuiñajji quiajji ca majo queapamepishana poani.—
41012034	Jesosaa ma dejja Moisesja tehuehuohuijji poani queaja'a mimiani shajja-ajjamajje jama acapoa oya ba'a: —Beshahuanei miya apoa Eyacuiñajjiya ojjañacuana huoojeacapoquianitii meshi Eyahuasijje epoqui'yojji.— Majoya etiicuaa a'a Jesosa queaja'a mimije ebajji huohuiajjapajeaca'yapoa.
41012035	Jesosaa Eyacuiñajjija equi-aiquiquibojo nequiya majo ejjachichaqui anica esohui huohuicanequiapoa jama ba'a: —Moisesja tehuehuohuijji poanicuaa huohuicani Eyacuiñajjija huoojea ojjaña nahue'yojji epojji Davidja osecua poaje. ¿Yajjajje shai jama huohuime acani cuaa?
41012036	Yahuajonei Edojjoshahuapameya emeshimese David tehuemeecapoa jama ba'a: “Emeshimesenei Eyacuiñajjiya jama huohuime acanaje ecue Emeshimesenei ba'a: Ecuea ebañeimijijjetii anioquecue. Quijje eyaya ojjaña mi cajaa ajji poanicuana, mi sapo-ajjanei poanicuana huoojeapoquiajji epojji pomeeje.”
41012037	Emeshimese Davidya Eyacuiñajjija huoojea ojaya Emeshimesenei poani bacapoa. Ohua o jama bacajo, ¿achajjajo oja huoojea Davidja osecuanei pome?— jama huohuime acapoa Jesosaa. Majo ejjachichaqui anica queahuisocuaa queabihuiya Jesosaja esohui shajja-ajjaneicapoa.
41012038	Jesosaa huohuicapoquiapoa cuana jama ba'a: —Jjajaahuananeineiquicue quiana oe Moisesja tehuehuohuijji poanicuanajo. A'a o jayojja pea-ai posapojji. Ohuaya peacuanajo jjabameequisapomajje daqui quea-aonee queanahuenee huoshocani. Moisesja tehuehuohuijji poanicuana queabihuinee poani peacuaa ojo esohui queapame huohuicajje ojjaña ejjachichaqui anicajo.
41012039	Judioja equi-ai ejjachichaquijji aniyasijje nobiquimajje ehuiyasijje anioqueani equii-anijji queapamenee nequijo. Oya jayojja ojee eijjiaijjiajjiyasijje nobiquimajje anioqueñani equimesepejjeneijo oya queaca'anee poani peaja ebajji.
41012040	Jamatii ohuaya epona eahuemano'yocuanaja equicuana jjesheca'yani siajjejo. Peacuanaja eshajja-ajjajji queasohui-aoneenee miminishoani Eyacuiñajjinijje. Jamajjeya Eyacuiñajjiya oya queaneenee pomeecaje'yo quijje oya queamimishitii poanajejojoya.—
41012041	Majoya aje Jesosaa Eyacuiñajjija equi-aiquiquibojo cajoncuana cojjaneijo aniya bacapoa bejjo iyanobiacapoquije cuaa Eyacuiñajjija yajji. Dejja quea-aquianahuisocuaa oja bejjo queahuiso iyanobiacani bacapoa Jesosaa.
41012042	Majoya aje oe eahuemano'yo aema'nei poeapoa oja bejjo iyanobiaa. Ohuaya oepojjinei becaneijji pea-ai eso'dojjo iyanobiacapoa cajonyasijje. Oja bejjo sose oepojjinei poa.
41012043	Jesosaa ohua bejjo jama quiame acaje bamajje o shajja-ajjajji poanicuana huohuicapoa jama ba'a: —Eyaya e'ejojonei esohui aña. Eyacuiñajjiya jiquio eahuemano'yoja eso'dojjo oja quia queahuisoneenee jayojja bacani ojayanei bobi jjeshejji nisho eso'dojjo quiaca'yonajejojoya. Ma pea quea-aquianahuisocuanaja bejjo oja quia ca Eyacuiñajjiya oepojji jayojja bacani.
41012044	Joya quea-aquianahuisocuaa bejjo queahuiso quiacani jamatii ojaya bejjo esejja queahuiso ejaatii. Eahuemano'yohua ca ojjañatii ojaya bobi jjeshejji nisho eso'dojjo oepojji ani quiajeyoca'yonaje.—
41013001	Majoya Jesosa Eyacuiñajjija equi-aiquiquibojo ani cuayaqui'yani oe o shajja-ajjajji poaniya oya jama acapoa ba'a: —Esohuihuohuijji, bacue achepamenee jiquio mei, equi-aicuana ani. Queaquemonee, queaca'anee pea-ai ani.—
41013002	Jesosaa oya jama acapoa ba'a: —¿A'a jiquio equi-aicuana, equiquibocuana queapamenee ani baña? Eyaya miya e'ejojonei huohuiaña, quijje ojjaña jiquiojo ani Eyacuiñajjija equi-aijo miya jjeyanei baña huisotii chama'neinei acaje'yo cuaa. Ojjaña meicuana quecuajeabichajeajeyocaje'yo cuaa. Chama'neinei che oema'nei mei pea meibiajje eanijji poaje'yo.—
41013003	Majoya aje quijje Jesosa o shajja-ajjajji poanicuananijje jaasohuaquiapoa eyiyoiyeao Olivos bajjani nequiyasijje ma Eyacuiñajjija equi-ai ani cojjaneiyasijje. Cuamaya Jesosa anioqueapoa. Majoya Pedrohua, Santiagohua, Juanya, Andresya pea-ai oopanaa Jesosa huohuiajjacapoa jama ba'a:
41013004	—¿Acheshono shai equi-aicuana quecuajeabichajeacaje'yo cuaa? ¿Ae shai bacaje cuaa ma epojja poechipiajo?—
41013005	Jesosaa oya saja-acapoa jama ba'a: —Jjajaahuananeineiquicue quiana oe peacuanaja esohuijo. A'a jjadasiameequijji quiana pea dejjacuanajo.
41013006	Queahuisocuana poemajje jama quiana anishocañaje ba'a: “Jiquia aje eya Eyacuiñajjija huoojeaneiya miquiana nahue'yojji epojji poeyanaje.” Majoya queahuisocuana dasiacañaje cuaa.
41013007	—Miquiaaya shajja-ajjaje queahuisocuana jjaquecuaquicaje'yo queahuesha ba'ecacuana, jiquio chipinei ba'eca pea-aiya. Ona jama jjaquecuaquica'yani shajja-ajjamajje a'a queamete pojji quiana majoya. Jamaya acapoquije queahuiso jaajjicuaa oe-ejjenei epojja poechipijjimahuajo, apoa pojjima' so'o.
41013008	Oejaajjicuana jjaquecuaquicaje'yo peajaajjicuananijje. Oe meshicuiñajjicuanaja soldadocuana pea meshicuiñajjicuanaja soldadocuananijje jjaquecuaquicaje'yo pea-ai. Queahuiso meshiyasijje majo ba'ecacuana bobiyasijje pocaje'yo bobi chamajo, meshicuana queahuiso pea-ai huehuahuehuaje. Jamaya ojjañajaajjicuana ebionei queanee pocoocaje. Jiquio ecua eponacuana bacuaneecoomajje jjabaquiani quijje queaneenee poaje jama pea-aiya queacamajanee pocoocaje cuana.
41013009	—E shajja-ajjajji poani quiana jjajaahuananeineiquicue dejja etii poanicuanajo. Miquiana iñameecaje cuaa ejeanobiameejji. Judiocuanaja equi-ai ejjachichaquijjiyasijje quiana cuiasejjajeacaje cuaa ojjañacuanaja ebajji. Miquianaya emeshimesecuana nequi cojjaneijo nequimeecaje etiija miquiana queanee pomeejji ejo. Jamajjeya ecuea esohui huohuije quiaa emeshimesecuanaja eshajja-ajjajji.
41013010	Epojja oe-ejjenei poejjimajo ecuea esohui queapamenee huohuiquicajji ojjañajaajjicuanahuasijje.
41013011	Jamajjeya a'a queamete jjashahuabaquijji emeshimesecuananijje emimijji miquiana iñameecajje. O cojjaneijo nequimajje huohuicue cuana ma Eyacuiñajjiya miya esohui huohuimeesahuacaje huisotiiya. Miquianajayanei ca ehuohuijji pojjeama. Edojjoshahuapameya miquianaya peacuana queaja'a huohuimeesahuacaje.
41013012	Beca dejjacuaa oja dohuenei huohuicaje o cuiamee'yojjijo etiicuana nequi cojjaneijo. Peacuaa echiimeseya oja bacuanei huohuicaje etii poanicuanaja o cuiamee'yojji. Majoya ebacuacuaa oja chii oja nae pea-ai huohuicaje o cuiamee'yojji.
41013013	Ojjañajaajjicuaa quiana cajaa acaje ejo, miquianajoneitii pojjeama. Jamajjeya ojjaña joya e cajaa a pojjima'tii poanicuana jjanahuemeequije'yo ejo ona queaneenee pomeejji oe poajo.
41013014	—Dejjamimishicuaa oja ne eyacuiñajjinisho nequiacaje Eyacuiñajjija equi-ai queatainee ajji. Jamajjeya cua jiquio esohui ajji poajecuana queaja'a jjashahuabaquicue jiquio esohuijotii. Miquianaya Judea meshijo ba'eca dejjacuaa Eyacuiñajjija equi-aijo nequiya queatainee acaje bamajje, quehuapoquicuajicue eyiyo nequicahuasijje.
41013015	Ojjaña joya oja equishashajo anicuana dejjacuaa Eyacuiñajjija equi-aijo nequiya queatainee acaje shajja-ajjamajje poquicuajica'yojji. Oja equiyasijje nobiquinanaca'yoajja oja aquianacuana, camacuana dojo'yohua.
41013016	Oya jayojja pea-ai joya oja quejo chacochacoanicuana jamatii poquicuajica'yojji ojaya equiyasijje huacuaya poqui'yojjimatii oja daqui ejeanana ani jjehua'yohua.
41013017	Queacamajaneenee poaje joya oejji ani eponacuanaja. Joya tojjojo ba'e bacuajji anicuanaja pea-ai queacamajaneenee poaje equehuapoquicuaji'yojji ma pojjajotiiya.
41013018	Eyacuiñajjinijje oe mimicue ma quijje miquianaya quehuapoquicuajije'yo epojja queahuoe epojji pojjeama ba'ijo.
41013019	Ma quijje queacamajaneenee epo'yojji ba'icuanajo poajo queahuisonee jiquio meshijo ba'ecacuana queaneenee pocaje'yo. Ma ecua yahuajoneinei meshi panacapoajo dejjacuana eponacuana pea-ai queanee pocapoa jama pojjeama ca jjeya pocaje'yo. Quijje pea-aiya chama' poaje quiajjaya queaneenee epo'yojji cuanaja.
41013020	Eyacuiñajjiya ma quijje ojjañacuana queacamajaneenee pomee'yojji iyeba'ihuiso jama epojji mipomeecajo chama'neinei pocaje'yo cuana, che oema'nei eshe ba'eje. Jamajjeya Eyacuiñajjiya iyeba'ihuisonei queacamajaneenee pomeecaje oja babacacuana ojaya queajeanee poanijojoya.
41013021	—Dejjacuaa esohui jama acaje ba'a: “Bacue, jiquia aje Eyacuiñajjija huoojea ese nahue'yojji poani.” ¡A'a oya shajja-ajjajji! Peaa jama acajo ba'a: “Chojja, coma pojjeama, joma nequi caca oe Eyacuiñajjija huoojea ese nahue'yojji epojji.” Ohua jama acajo, ¡a'a e'ejojonei acani poso ajji!
41013022	Queahuisocuana esohuihuohuijjinishocuana poeje siajjepohua. Peacuaa ca Eyacuiñajjija huoojea poani miquiana nahue'yohua anishocaje. Dejjaja ajjima'neineicuana ohuaya queahuiso apea-aicañaje queahuisocuana ojo ejjashahuabaqui'yojji. Eyacuiñajjija epeejjicuana oja babaca siajje pea-ai acañaje cuaa ojo ejjashahuabapea-aiqui'yojji nisho.
41013023	Shajja-ajjaneicue, eyaya quiana jjeyanei queaja'a huohuiaña dejjacuana siajjepojji poejjimahuajo miquianaya ohua edasiacapoanijje.
41013024	—Ma quijje ba'icuana ojjañacuana queacamajaneenee po'yojji oe poajo eshequi jijipajeaje'yo. Ba'i pea-ai jijipajeaje.
41013025	Majametacuana eyatahuatahuajo nequi oqueje'yo. Ojjaña eyatahuatahuahuasijjeyee huehuahuehuaje janobajjimanei.
41013026	Majoya queahuisocuaa ma oja bajjimatii poanaje ja'anei bacaje eyahuasijje Dejjapojji epo botejjee nequiya queaca'aneetii poaniya jeaja'aja'acaoqueje meshiyasijje ojjañacuanaja oya ebajji.
41013027	Ohuaya angelcuana ojjaña meshiyasijje huoojeaoqueaje. Eeno poeanimijiyasijje, eeno poquianimijiyasijje pea-ai huoojeacaje. Eshequi jaasohuanimijiyasijje, eshequi oquequianimijiyasijje pea-ai angelcuana huoojeacaje ojjaña oja babaca oja nahue'yocuana jjequi'yohua ojee oque ejjachichameequi'yojji.
41013028	—Jamajjeya jiquio eya huohuiaña esohui queaja'a ebajji higo acuijo ebana jjashahuabapea-aiquicue. Oja aacuana shashaje'yo eiña'yojji bamajje miquiaaya baña nayaja poechipi'yani.
41013029	Oya jayojja jiquio ecua higo acui shasha'yani ebajji jjeya nayaja poechipi'yani jama pea-ai jiquio eya huohuinaje esohui jama poajoya eya Dejjapojji epo poeje o'oya baje quiaa.
41013030	Eyaya quiana e'ejojonei huohuiaña. Eyacuiñajjiya jiquio eya huohuiaña esohui oya jayojjaya ajeyocaje'yo jiquio jjeya judiocuana eshe ba'eca manojeyojeyo'yojjimahuajo.
41013031	Jiquio eyatahuatahua majametacuana nequijji chama'yotii poaje. Jiquio meshi pea-ai ojjaña ba'ecacuana nequijji chama'yotii poaje. Ecuea esohui caca oe jiquio eyaya aña anitiitiipoquije'yo. Ojjañatii ecuea esohui oya jayojjaya ohuaya ajeyocaje'yo.
41013032	—Ojjañacuiñajjicuanaja che oema'neija bajjimanei poani ache pojjajo shai, achenei eshequi nequijo shai Eyacuiñajjiya jama pomeecaje e poeo'oyajjijo. Angelcuanaja pea-ai bajjimaneinei e poeo'oyajjijo, ecuea pea-ai oja Bacuaejjaja bajjimaneinei. Ecue Chii Eyacuiñajjija caca oe ojayanei eba acheshono ohuaya jamaya pomeejeyocaje e poeo'oyajjijo.
41013033	—Jamajjeya quiana oe e poeo'oyajjijo jjashahuabaneiquicue, jjaishoatiitiiquipoquicue pea-ai miquianaja bajjimajojoya acheshono shai eya miquianaja Emeshimesenei poani poecuajije o'oya.
41013034	E poeo'oyajji jama jayojja poaje ba'a: Equimese dejjaa pea meshi queahueshahuasijje poquijjimahuaa oja echacojjicuana huohuicananaje oja equi, aquianacuana jaahuanajjijo. Ohuaya huohuicananaje cuana oja chacopoquiajjijo. Esecuejjanijaahuanajji poani pea-ai huohuicananaje esecuejjani queyaneijji.
41013035	Jamajjeya quiana oe jjaishoatiitiiquicue ejo jiquio ecua oja echacojjicuaa equimese acheshono poeje'yo ishoacapoquiani jama pea-aiya po-anicue ejo. Ache pojjajo shai achenei eshequi nequijo eya poeje o'oya miquianajaya bajjimanei poaje eya. Sinepoquianijo, mecashono pojja'a, jjapojjaquiyasijje pojja'a, cachinayahue mimiquijo pojja'a eya poeje o'oya.
41013036	Jamajjeya jjaishoatiitiiquicue ejo e poeo'oyajji epojja poeajo miquianaya ecahui jaa jayojja e baña poanijje.
41013037	Jiquio eya miquiana huohuiaña esohui ojjañacuanaja shajja-ajjajji huohuiaña miquianajayanei pojjeama. Jamajjeya quiana oe jjaishoatiitiiquicue ejo, apoa epo anicue.—
41014001	Judiocuanaja fiesta eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo beshahuanei apoa cahui becaneijji pea-ai epoeo'oyajji. Judiocuaa pahui shejjeemeejjima ojee ijjiacaje. Jamajjeya fiesta poechipi'yanijo aje Eyacuiñajjija equi-aijo chacochacopoquiani etii poanicuana, Moisesja tehuehuohuijji poanicuana pea-ai Jesosa quecuapanacapoa. Ajea esohui siajjejo oya iñameecajji equecuamee'yojji miminequiapoa.
41014002	Becacuana etii poani jama poa ba'a: —Judiocuaa fiesta acajo ¡a'a jii oya iñameejji! Queahuisocuana quenequenecuajicananachana o iñacaje bamajje.—
41014003	Majoya aje Jesosa poquiapoa pueblo Betania meshiyasijje. Oya Simonja, ma yahuajo lepra epo'yo poanaje dejjaja equiyasijje nobiquiñaquiapoa. Jesosa ma equijo eanioque ijjiaijjia-anijo oe epona poeapoa meitahuoo shiyeshiye mejji. Ma ohua yecanaje shiyeshiye huajjima queasosehuisonee poa. Majoya eponaa tahuoo naba cuiayajamajje shiyeshiyeya Jesosa sapa shacapoa.
41014004	Ma Jesosanijje aniapoa dejja becacuana queaquene poa eponaa Jesosa sapa shacaje bamajje. Jama mimime poa cuana ojee ba'a: —¿Apiojji joya queasosehuisonee poani shiyeshiyeya shajeacani coma eponaa?
41014005	Jiquio shiyeshiye queasosehuisonee poanaje, oe eshequiajajo echacojji sosehuisoajja poanaje queaso'dojjohuisonee. Bejjo sosejje quiacajji poanaje. Majoya aema'cuana asahuacajji poanaje ma bejjojoya.— Jamajojoya aje ma epona niñebacapoa cuaa queaqueneya.
41014006	Jesosaa ca o niñebajji poanicuana jama acapoa ba'a: —¡A'a quiana onijje queaquene pojji! ¿Apiojji acuae quiaa jiquio epona niñebaña? Jiquio e ohua sapa shacanaje queapamenee acanaje.
41014007	Aema'neicuana nequipoquijetii miquianaja asahuapoquiajji. Eya caca oe miquiananijje jiquio meshijo enequitiipoquijji pojjeama poaje.
41014008	Jiquio eponaa eya queapame acanaje, chama' pea ojaya e ajji. Quijje eya mano'yajo apoa ehuananobiajjijo eya shacanaje shiyeshiyeya.
41014009	E'ejojonei eyaya quiana aña. Cua Eyacuiñajjija esohui queapame huohuicaje meshicuanahuasijje, jiquio eponajo ma ohua e shacanajejo mimipoquijetii cuana cuamayee ba'eca. Oya pajea'yojjimatii acapoquije cuaa— jama huohuime Jesosaa acapoa eponajo.
41014010	Jesosaja babaca dejjacuana ona sohuihuohuiquinequijji 12 huisome dejjacuana poa. Oe oja babaca dejja Judas Iscariote bajjani poquiapoa Eyacuiñajjija equi-aijo chacochacopoquiani etii poanicuana huohuiya Jesosa iñameesahuajjijo.
41014011	Ohua iñameesahuacaje shajja-ajjamajje etii poanicuaa queabihuineeya Judas huohuicapoa eso'dojjojo ache huiso oya quiacaje Jesosa iñameesahua sosejje. Majoya Judas jjashahuabacooquiapoa acheshono queapame Jesosa iñameesahuajji.
41014012	Fiesta eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo poe'yajo judiocuaa pahui shejjeemeejjima ijjiacapoa ebionei fiesta yajji epojjajo. Ma pojjajotii pea-aiya oveja naa jehuica'yapoa cuaa eijjiajji. Majoya o shajja-ajjajji poanicuaa Jesosa huohuiajjacapoa jama ba'a: —¿Achacua shai ecuana poquimeesa-aña bobi apoa aa eseja ijjiajji ojee fiesta eshahuaba'yojji ma yahuajonei Eyacuiñajjiya eseja etiiquianaja bacuacuana nahuecapoajo?—
41014013	-
41014014	Jesosaa beca o shajja-ajjajji poani huoojeajjimahua huohuicapoa jama ba'a: —Poquicue Jerusalén meshiyasijje. Majo nequiya oe dejja oja meshimisijo nequi ena dojocaje baje. Maya equijje acue so'o o nobiquije'yo equiyasijje ebajji. Majoya equimese jama acue ba'a: Esohuihuohuijjiya jama huohuiajjame acani ba'a: “¿Ache equecuayijjiyasijje ecuaa bobi ojee ijjiaje e shajja-ajjajji poanicuananijje eshahuaba'yojji ma yahuajonei Eyacuiñajjiya ebacuacuana nahuecapoajo?”
41014015	O jama huohuiajjame miquiaa ajje equimeseya huohuicaje ache equecuayijji queaquemo queapame eyajo apoa'ya ani eijjiaijjiajji ojee. Jomajo bobi apoa acue eseja eijjiajji ojee— jamaya poa Jesosa.
41014016	Majoya aje o shajja-ajjajji poani beca cuayaquiapoa epoquijji Jerusalén meshiyasijje. Ma beca dejjaaya bacapoa ojjaña ma Jesosaa o huohuicanaje huisotii cuamaya. Majoya bobi apoa acapoa fiesta eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo.
41014017	Majoya aje quijjepishana sinepoquianijo Jesosa oja babaca 12 huisome dejjacuananijje ma equiyasijjeya poquiapoa.
41014018	Mesasahuajo jaa ojee ijjiaijjianijo Jesosaa jama acapoa cuana ba'a: —E'ejojonei quiana huohuiaña. Oe jiquio jjeya enijje ijjiaijjianiya eya iñameesahuacaje eso'dojjo sosejje.—
41014019	Jesosaa esohui jama acajje queayenonee ponanapoa ojjaña oja babaca dejjacuana. Majoya aje pea huohuiajja, pea huohuiajja acapoquiapoa majo anicaa jama ba'a: —Emeshimesenei, ¿acheya shai miya jama acaje? ¿Eyaya chi?— Jamaya oya acapoquiapoa cuaa.
41014020	Jesosaa jama saja-ame acacuanapoa ba'a: —E iñameesahuajji epojji oe miquianaya jjeya jiquiojo enijje ani. Joya ecuea platojo oja pahui iyanobiajji poaniya eya iñameesahuacaje.
41014021	Eyacuiñajjija esohui jama poani eya Dejjapojji epo e'ejojonei manomeecaje'yo cuaa. Jiquio e iñameesahuajji poaje dejja caca oe queaneenee poaje'yo ohua e iñameesahuacajejojoya. Jamajjeya, ¿apiojji shai oja naeya oya mejocapoa oya queaneenee epo'yojji?—
41014022	Majoya ojee ijjiaijjianijo Jesosaa pahui jjeshecapoa oja emeya. Eyacuiñajji bihuiamajje Jesosaa pahui mijicapoa o shajja-ajjajji poanicuana quiajji. Pahui quiamajje Jesosaa jama acapoa cuana ba'a: —Ijjiacue jiquio pahui ecuea eyami jayojja.—
41014023	Majoya pahui ijjiamajje caneco jjeshecapoa Jesosaa. Eyacuiñajji bihuiamajje uvajjajjana' quiacapoa o shajja-ajjajji poanicuana oja ishijji. Majoya ishicapoa cuaa.
41014024	Jesosa jama poa pea-ai ba'a: —Jiquio canecojo nequi ecuea ena' jayojja poani. Eya manoje'yo. Ecuea ena' cuayameequije queahuisocuanaja oja mimishi cuijea'yojji yajji. Jamaya Eyacuiñajjija esohui eyacua queahuisocuana ojaya'yo epojji ecuea enaa queaca'atii pomeecani, epajea'yojji pojjeama.
41014025	E'ejojonei huohuiaña ecuea uvajjajjana' eishibeca'yojjitii pojjeama poaje jiquio meshijo nequiya. Quijje ca Eyacuiñajji ojjañacuana huoojeapoquiajjitii poani onaa bacajo eyaya Eyajo nequiya uvajjajjana' eyacua ishije o'oya— jamaya poa Jesosa.
41014026	Majoya aje Eyacuiñajji bihuiajji Salmo etehue jaajo sohuicuayamajje Jesosa poquiapoa oja babaca dejjacuananijje eyiyoiyeao Olivos bajjani nequiyasijje.
41014027	Jesosaa eyiyoiyeaojo aniya jama acapoa cuana ba'a: —Jjeya quiaa eya jeananaje dejjamase yajjajo. Jamajjeya enijje enequijjitii pojjeama quiana poaje. Eyacuiñajjija esohui yahuajonei tehuecapoa jama ba'a: “Eyacuiñajjiya ovejajaahuanajji poani quecuacaje'yo. Majoya oja ovejacuana jjajeajajeaquinanaje.” Ma ecua yahuajonei ejo tehuecapoa jama pea-aiya miquianaya poaje.
41014028	Eya emano'yo jaa Eyacuiñajjiya shequimeeca'yajje poquije Galilea meshiyasijje miquianaya cuamaya poquijjimahuajo.—
41014029	Jesosa jama poani shajja-ajjamajje Pedrohua jama acapoa: —Ojjaña peacuana mijo jjashahuabapajeaquiajo eya ca iña mijotii jjashahuabaquipoquije. Minijjetii ca iña nequipoquije.—
41014030	Ohua esohui jama acajje Jesosaa jama acapoa ba'a: —E'ejojonei eyaya miya huohuiaña. Jiquio mecajjetiiya cachinayahue taaajjimahuajo miyaya eya bajjima nisho aje. Tres huisome miyaya esohui jama nisho aje ejo.—
41014031	Pedrohua Jesosa jama amajamajacapoa ba'a: —Chojja de, ecuea miya bajjima nisho eajjitii pojjeama poaje. Eya jamatii minijjetii nequi quecuajeapea-aica'yajje ecuea miya bajjima nisho yajji pojjeama.— Ojjaña Jesosaja babaca dejjacuaa oya esohuiya a-ajjapea-aicapoa.
41014032	Majoya aje Jesosa oja babaca dejjacuananijje poquiapoa Getsemaní bajjani meshi shasha queahuiso ebana aniyasijje. Oja babaca dejjacuana jama acapoa ba'a: —Jiquiojotii quiana oe anioquesocue e jocuama poquiajo ecue Chiinijje mimiya.—
41014033	Pedro, Santiago, Juan pea-ai ca jocuamapishana dojocapoa Jesosaa. Majoya oya poquipishanamajje queayenoneenee poñaquiapoa. Queacojjayenonee poa.
41014034	Ma onijje poquipishananajecuana Jesosaa jama acapoa ba'a: —Eya queayenoneenee jjabaquiani, mano'yani jayojja. Jiquiojotii eya ishoa-anisocue, eshetii oe anichichacue quiana.—
41014035	Majoya Jesosa oenei poquiyeepishanapoa. Oja ecuioshajjajo anioqueñaquimajje bahua jaaoqueapoa meshiyasijje Eyacuiñajjinijje emimijji. Oya queayenonee mimiapoa oya dejjamaseja queaneenee pomee'yojjima eajjijo nisho.
41014036	Oya jama mimime poa ba'a: —Ecue Chii, chama'neinei miquea queacamaja eajji. Miya sapoanijo a'a eya queaneenee amee'yojji, a'a eya manomee'yojji. Jamatii cua miqueanei ejjashahuabaquijji poani ejo acue, a'a ecueanei ejjashahuabaquijjijo eya nahuejji— jamaya Jesosa mimiapoa oja Chiinijje.
41014037	Jesosa mimimajje huacuaya poe'yapoa oja babacacuana oja jeanana tres aniyasijje. Ohuaya bacaña'yapoa cuana ecahui jaa. Majoya Jesosaa Pedro jama acaña'yapoa ba'a: —Simón, ¿a'a miya ecahui jaa? Miquiana che oe hora eshe anijjimanei poanaje enijje.
41014038	Eshetii oe quiana anichichacue. Eyacuiñajjinijje oe mimitiitiianicue queamimishi epo poanijje. Miquiaa Eyacuiñajjija echacojji asaneiaña, jamatii miquianaja eyami ca'a-ama oja echacojji eatiitiipoquiajji.—
41014039	Majoya Jesosa poquiyeepishanao'oyamajje oya jayojja esohui oja Chiinijje mimio'oyapoa.
41014040	Jesosaa oja Chiinijje mimio'oyamajje oja babaca dejjacuana oja jeanana ani bacañao'oyapoa ecahui jaa o'oya. Queacojjacahuinee poa cuana. Jamajjeya bajjima poa yajja Jesosa saja-ame yajji.
41014041	Majoya Jesosa oja Chiinijje mimio'oyamajje poeo'oyapoa oja babacacuana aniyasijje. Jama ohuaya acañao'oyapoa cuana ba'a: —¿A'a quiana cahui jaatii jomishoca jaa? Jjeyahuanei eya Dejjapojji epo iñacaje cuaa dejja mimishicuanaja equecuamee'yojji.
41014042	Cua'a, nequisohua'yocue epoqui'yojji. Jjeya dejja joya e iñameesahuajji poaje poeani.—
41014043	Jesosa oja 11 babaca dejjacuananijje mimianijotii, pea oja babaca Judas bajjani, dejja queahuisoneecuananijje poeapoa Jesosa iñaa. Baase'beca mejjicuana, acui mejji pea-ai poecapoa cuana. Ma dejja Jesosa iñaa poecuana Eyacuiñajjija equi-aijo chacochacopoquiani etii poanicuanaja, Moisesja tehuehuohuijji poanicuanaja, pea judío etii poanicuanaja pea-ai huoojea poa.
41014044	Judasya o iñameesahuajji poani dejjaa poquijjimahuaa huohuicapoa cuana jama ba'a: —Joya eyaya shemo tojjoje dejja Jesosa iñaca'acue. Iñaca'aneimajje oya dojocue.—
41014045	Jamajjeya Judasya Jesosa nequiyasijje jjanequichipiquimajje jama acapoa ba'a: —Esohuihuohuijji.— Majoya ohuaya Jesosa shemo tojjocapoa.
41014046	Judasya jama acajo Jesosa iñaca'ajeacapoa cuaa edojojji dejja etii poanicuanahuasijje.
41014047	Jesosa iñaca'ajeacaje bamajje oe dejjaa onijje nequiya oja baa jjequihuijjiacapoa. Majoya Eyacuiñajjija equi-aijo chacochacopoquiani ebionei etii poanijo chacochacoani dejjaja eshajja jajasejjajeacapoa Jesosa nahuejo.
41014048	Majoya Jesosaa ma oque poeyanaje cuana huohuiajjacapoa jama ba'a: —¿Apiojji acuae quiana poeyanaje acuijji, baajji pea-ai e iñaa? ¿A'a cuae jja iña queamase, siipojji pojja'a?
41014049	Eyaya Eyacuiñajjija equi-aiquiquibojo nequiya ojjaña pojjajo ja'anei esohui huohuipoquianaje, quehuajje pojjeama. Majo nequiya eya iñajjima poanaje quianaja. Jamaya miquiaa eya aña ma yahuajo esohui tehuecapoa jama pea-ai eajeyo'yojjijo oya jayojja.—
41014050	Majoya aje oja babaca dejjacuana ojjañatii cuajicuajinanapoa dejjacuaa oya Jesosa dojocaje bamajje. Jesosa oenei jeajeananacapoa cuaa metemajje.
41014051	Oe dejjasho'iya daqui socojjimajo jjabeboqui nequiya Jesosa equijje a-ajjacapoa. Majoya dejjacuaa oya iña-ajjapea-aicapoa oja daquijo.
41014052	Oja daqui iñacajo ohuaya jjequihuijjiajeajeananacapoa ecuajicuajijji. Jamajjeya oya daquima'tii poquiquehuajeapoa.
41014053	Majoya aje Jesosa iñamajje dojocapoa cuaa Eyacuiñajjija equi-aijo chacochacopoquiani ebionei etii poani dejja cojjaneijo enequijji. Ma equijoya queahuiso pea Eyacuiñajjija equi-aijo chacochacopoquiani etii poanicuana, pea judío etii poanicuana, Moisesja tehuehuohuijji poanicuana pea-ai jjachichaquicapoa Jesosa bajji.
41014054	Pedrohua Jesosa equijje acapoquiapoa queahueshapishana ma o dojocaje equiyasijje, Eyacuiñajjija equi-aijo chacochacopoquiani ebionei etii poanija equiyasijje. Oya equiquibojo nequiñapoa cuaquipejjejo ejjayoquijji Eyacuiñajjija equi-aijaahuanajji poanicuananijje.
41014055	Eyacuiñajjija equi-aijo chacochacopoquiani etii poanicuaa, pea judío etii poanicuaa Junta Suprema bajjani pea-ai ejjachichaqui aniya ba-ajjacapoa ache esohui siajjejo oya Jesosa quecuameeca'yojji. Jamatii oja mimishi o quecuamee'yojji chama'nei poa.
41014056	Queahuisocuaa siajje acapoa Jesosa o queamimishi poani poso ebajji etiicuanaja. Jamajjeya pea esohui siajje pea esohui siajje yecapoa cuaa ojo. Jamatii oja esohui siajjecuana oya jayojja pea-ai pojjeama poa.
41014057	Majoya aje quijje beca dejjacuana Jesosa queamimishi poani nisho ajji ehuiyasijje nequipea-aiapoa. Jama jjaniñebaquime poa cuana Jesosajo ba'a:
41014058	—Jiquio jjeya nequi dejja jama poanaje ba'a: “Eyayenei Eyacuiñajjija equi-ai queapame dejjaja iya quecuajeabichajeaje'yo. Majoya tres cahuime huiso poajo eyayenei pea iyaje'yo dejjacuananijje pojjeama” jamaya jiquio Jesosa poanaje.—
41014059	Jamatiiya oja esohui siajje peacuanaja jama pea-ai pojjeama poa.
41014060	Majoya aje Eyacuiñajjija equi-aijo chacochacopoquiani ebionei etii poani dejja nequisohuapoa ojjañacuana ejjachichaqui anicajo Jesosa huohuiajjajji. Jama huohuiajjame oya acapoa ba'a: —¿Yajjajje miya jjasaja-aquiajja oja esohuijo? ¿Yajja poanijje shai jiquio esohui miya niñebacani cuaa?—
41014061	Jesosa jamatii nequiapoa mimima'nei, jjasaja-aquijjimatii. O jama poani bamajje Eyacuiñajjija equi-aijo chacochacopoquiani ebionei etiiya oya jama huohuiajjame acapoa ba'a: —¿A'a miya Eyacuiñajjija huoojeanei poani ojjaña nahue'yo epojji, oja Bacuaejja?—
41014062	Jesosaa oya saja-acapoa jama ba'a: —E'e, joya ecua miya poanaje jamaya eya. Quijje eya Dejjapojji epo Eyacuiñajji queaca'aneetii poanija ebañeimijijje ani'yo baje quiaa. Miquiaaya eya botejjee nequioqueje bapea-aije.—
41014063	Oya jama poani shajja-ajjamajje Eyacuiñajjija equi-aijo chacochacopoquiani ebionei etii poaniya oja daqui-ao oja yamijo ba'e jjequi-isajeacapoa queaqueneneenee pomajje. Jama oya poa queaquenenee ba'a: —A'a peacuana iyaajji o queamimishinee poani ehuohuijji.
41014064	Miquiaaya oja esohui queamimishinee oya Eyacuiñajjija Bacua poso jjabaquiani shajja-ajjapea-ainaje. ¿Yajja oya acajji?— Majo anicacuaa oya saja-acapoa jama ba'a: —Oya queamimishinee poani, quecuameeca'yojji oya.—
41014065	Majoya aje becacuaa majo nequiya Jesosa cojja cuichojeacapoa. Oya daquisisiya cojja bebomajje cuiacapoa emeya. Majoya oya cuiamajje huohuiajjacapoa cuaa jama ba'a: —Acheya miya cojja cuiasejjajeacani huohuipocue.— Majoya Eyacuiñajjija equijaahuanajjicuaa oya cojja cuiasejjajeacapoa pea-ai ojaya emeya.
41014066	Dejjacuaa Jesosa cuiacaquijotii Pedro equiquibo esecuejotii aniapoa. Majoya aje oe epona Eyacuiñajjija equi-aijo chacochacopoquiani ebionei etii poanijo chacochacoani poeapoa o aniyasijje.
41014067	Ohuaya Pedro cuaquijo jjayoquiani bamajje oya jama acapoa ba'a: —Miya pea-aiya aje Jesosanijje ponequinaje ma provincia Galilea meshijje poe dejjanijjeya o shajja-ajjajji pea-ai epo.—
41014068	Epona jama mimime poajo ona ejjachichaqui anicajo Pedrohua Jesosa oja bajjima nisho acapoa jama ba'a: —Chojja de, ajeo shai miya jama mimime poani ecuea oya bajjimanei.— Pedro jama mimime pomajje poquiyeepishanapoa esecuejjanipejjeyasijje. Majoya cachinayahue taaapoa.
41014069	Pedro esecuejjanijo nequi eponasho'iya oya bacao'oyapoa. Jama acapoa cuana ba'a: —Bacue oya jiquio dejja Jesosanijje nequipoquinaje.—
41014070	Pedrohua ca Jesosa bajjima nisho acao'oyapoa. Majoya aje quijjepishana majotii anicacuana Pedro aniyasijje jjanequichipiquiapoa onijje mimiya. Jama mimime poacuana onijje ba'a: —E'ejojonei miya o shajja-ajjajji epo pea-aiya. Miya Galileacuiñajji pea-aiya.—
41014071	Majo anicacuaa jama acajje Pedrohua jama huohuime aneicapoa cuana ba'a: —Eyacuiñajjiya eya e'ejojonei queanee capomeecahua eya siajje poanijo, ecuea oya bajjimanei jiquio dejja.— Jama bajjima nishoya Jesosa acapoa.
41014072	Pedrohua esohui jama acajeahuajotiiya aje cachinayahue taaao'oyapoa. Majoya Pedrohua shahuabacuajica'yapoa ma Jesosaa esohui huohuicanaje jama ba'a: “Jiquio mecajje cachinayahue taaajjimahuajo miyaya tres huisome esohui eya bajjima nisho aje.” Jamajjeya Pedro paneineiapoa.
41015001	Majoya aje quijje mecajjeahuanei jjapojjaquiajo Eyacuiñajjija equi-aijo chacochacopoquiani etii poanicuana, pea judío etii poanicuana, Moisesja tehuehuohuijji poanicuana, judío etii oopana poanicuana Junta Suprema bajjani pea-ai jjachichaquicapoa ojee etii oopanacuana. Jesosa ejeyo dojocapoa cuaa emeshimese Pilatoque.
41015002	O cojjaneijo nequimeemajje Pilatohua oya huohuiajjacapoa jama ba'a: —¿A'ya acuae mi so'o? ¿A'a miya judiocuanaja emeshimese poani?— —E'e, eya poani jiquio miya huohuiajjaña jama— Jesosa poa.
41015003	Eyacuiñajjija equi-aijo chacochacopoquiani etii poanicuaa Jesosa queamimishinee poani huohuicapoa Pilatoja eshajja-ajjajji.
41015004	Jamajojoya aje Pilatohua Jesosa huohuiajjacao'oyapoa onaja esohuijo. Jama acapoa ba'a: —¿A'a miya jjasaja-aquiajjatii nequije? De, queahuisocuaa miya queamimishi poani acani.—
41015005	Ohua jama huohuiajjame acajje Jesosa jamatii nequiapoa sohuima'. Jesosa mimima'tii nequi bamajje emeshimese jjabaneineiquiapoa ojo, yajjajje shai oya jama, mimiajja, jjanahuequiajja.
41015006	Ojjaña shequiajajo judiocuanaja fiesta eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoa poe'yajo, Pilatohua oe dejja ejeanobia ani huoojeacuayameecapoqui'yapoa. Cua judiocuaa babacacaje dejja huoojeacuayameecapoqui'yapoa.
41015007	Oe dejja Barrabás bajjani ejeanobia aniapoa. Pea dejja queamimishicuana ejeanobia pea-ainijjeya oya aniapoa. Ohuaya oja etii o huohuijji poani cajaa amajje pea dejja quecuaca'yapoa.
41015008	Majoya aje queahuisocuana Pilatoque jjachichaquicapoa o huohuiajjajji oja oe dejja ejeanobia jaa huoojeacuayamee'yojjijo jiquio ecua ojjaña shequiajajo acapoquiani jamaya.
41015009	-
41015010	Jamajjeya Pilatohua jama huohuiajjame acapoa cuana ba'a: —¿A'a miquiaaya eya miquianaja judiocuanaja emeshimese Jesosa huoojeacuayamee'yosa-aña?— Pilatoja ebanei poa yajjajo judío etii poanicuaa Jesosa iñameecanaje. Queahuisocuaa Jesosa queapame poani bacanaje, Eyacuiñajjija equi-aijo chacochacopoquiani etii poanicuana ca queapamepishana bacanaje. Jamajojoya aje oya Jesosa botiamanei acapoa etii poanicuaa.
41015011	Majoya aje Eyacuiñajjija equi-aijo chacochacopoquiani etii poanicuaa ma ejjachichaqui nequicacuana janobajjimanei taaameecapoa jama ba'a: —Barrabás bajjani dejja, joya ejeanobia ani, huoojeacuayamee'yocue.—
41015012	Majo nequica jama taaame poajo Pilatohua huohuiajjacapoa cuana jama ba'a: —¿Yajja shai eyaya Jesosa aje joya miquiaaya aña miquianaja judiocuanaja emeshimese poani?—
41015013	Jama taaasajame ponequiapoa cuana: —¡Oya acui ecuiata'apeejo me cacajeameecue emano'yojji!—
41015014	Pilatohua majo ejjachichaqui nequica huohuiajjacapoa jama ba'a: —¿Ache oja mimishijo shai quiaa oya quecuamee'yosa-aña?— Jamatii taaasajajeanequiapoatii cuana jama ba'a: —¡Oya acui ecuiata'apeejo me cacajeameecue emano'yojji!—
41015015	Jamajjeya Pilatohua Barrabás dejja ejeanobia ani huoojeacuayameeca'yapoa majo nequica onijje queaquenenee epo poanijje. Majoya aje Jesosa daasa cuiasejjajeameecapoa jjono ejeapashajjajja sa'shejjijjiya. Jama ameemajjeya ohuaya oja soldadocuana Jesosa dojomeecapoa acui ecuiata'apeejo eba'ehuanasohuajeajji emano'yojji.
41015016	Majoya aje soldadocuaa Jesosa dojocapoa emeshimeseja equi-aiquiquibohuasijje. Jesosa majo nequijoya aje emeshimeseja soldadocuana jjachichaquicapoa o nequipejjeyasijje.
41015017	Majotii nequiya soldadocuaa soadojoneineicanequiapoa Jesosa. Oya daqui-aohuo'o huoshomeecapoa ojaya emeshimese nisho yajji. Esapajo eiyajji acuisha oja sipiya Jesosaja sapahuasijje iyape'ejeacapoa janobajjimanei.
41015018	Jama bihuianishome acapoa soldadocuaa ba'a: —Canequitiitiiquiahua judiocuanaja emeshimese epojji.—
41015019	Majoya soldadocuaa Jesosa sapa cuiacapoa acuiya. Cojja cuichojeacapoa pea-ai. Majo nequiya soldadocuaa oja ecuioshajjajo nequimajje Jesosa bihuianishocao'oyapoa.
41015020	Majoya aje oya soadojoneineimajje, bihuianishojeyomajje pea-ai daqui-aohuo'o oja yamijo ba'e huijjiajeaca'yapoa cuaa. Oja daquinei huoshomee'yomajje soldadocuaa Jesosa dojocuayaquicapoa esecueyasijje edojojji acui ecuiata'apeejo ba'ehuanasohuajeaa emano'yojji.
41015021	Oe dejja Simón bajjani Cirenecuiñajji dejja pea meshiyasijje poqui poe'yapoa Jerusalén meshiyasijje. Oja bacuaejja beca poa Alejandro bajjani, pea Rufo bajjani. Majoya aje Simón majo nequi bamajjeya soldadocuaa oya Jesosa ba'ejji acui abomeecapoa.
41015022	Majoya aje soldadocuaa Jesosa dojosohuaquicapoa eyiyoiyeao Gólgota bajjani nequiyasijje. Gólgota bajjani jama poanijje ba'a: “Sapajjii anijji” bajjani.
41015023	Majoya aje eyiyohuasijje jaasohuaquimajje soldadocuaa Jesosa uvajjajjana', mirra, eshicuijji o neeamapishana pojji quia-ajjacapoa. Jesosaa cajaa acapoa, ishijjima.
41015024	Majoya Jesosa me cacajeacapoa cuaa oja jeojjijje pea-ai acui ecuiata'apeejo. Jesosa acui ecuiata'apeejo ecaca jaa jjequisohuacapoa soldadocuaa emano'yojji. Oya Jesosa acuijo ba'e majo nequi soldadocuaa hue'ecapoa ebajji acheya shai oja daqui eiyachicha'yo ani jjeshecaje'yo.
41015025	Eshequi ejaasohuapishanajo a las nueve Jesosa acui ecuiata'apeejo jjequisohuacapoa cuaa.
41015026	Jesosa sapa ba'e biacuapishana acuisisijo tehuecapoa ebajji ajeo oya manomeeca'yani cuaa. Jama tehueme acapoa cuaa ba'a: —Jesosa bajjani judiocuanaja emeshimese poani.—
41015027	Jesosa ba'epejjeneijo ojee beca dejja siipojjinei queamimishinee ba'ehuanasohuapea-aijeacapoa. Oe oja bañeimijijje, pea ca oja shanimijijje ba'yapoa acui ecuiata'apeejo pea-ai.
41015028	Yahuajonei Eyacuiñajjija esohuihuohuijjiya tehuecapoa jama ba'a: —Eyacuiñajjija huoojea dejja queamimishinee jayojja quecuameecaje'yo cuaa.—
41015029	Majoya Jesosa ba'epejjeneijje jjayejjequijeya esohui Jesosajo soadojocapoa cuaa. Oja sapa jeacajjacanequiacuaapoa Jesosa soadojomajje. Jama soadojome acapoa cuaa ba'a: —Miya jama poanaje Eyacuiñajjija equi-ai quecuajeabichajea'yomajje tres cahui huiso poajo ojaya equi-ai iyacuajije'yo miyayenei.
41015030	Miyatii jjanahuequi'yocue jjeya. Nequioque'yocue acui ecuiata'apeejo ba'e.—
41015031	Oya jayojja Eyacuiñajjija equi-aijo chacochacopoquiani etii poanicuaa, Moisesja tehuehuohuijji poanicuaa pea-ai Jesosa soadojopea-aicapoa. Jama soadojome etiicuaa oya acapoa ba'a: —Ohuaya peacuana nahuecapoquinaje, jamatii oyaneitii jjanahuequi'yoajja.
41015032	Oya e'ejojonei Eyacuiñajjija huoojea ojjaña nahue'yojji epojji, Israelcuiñajjicuanaja emeshimese poanijo nequioqueje'yo. Oya jama po'yajo eseya e'ejojonei jjashahuabaquije'yo ojo.— Ma opejjejo acui ecuiata'apeejo ba'e dejjaa oya esohuiya Jesosa soadojopea-aicapoa.
41015033	Majoya aje eshequi biacojjajjanei nequijo quea-aaponee ponanapoa ojjaña meshiyasijje. Tres horas huisome eshequi chama'yotii poa.
41015034	Ma sinecuanei quea-aapotii nequijo, a las tres, Jesosa jama taaame poa ba'a: —Eloi, Eloi, ¿lama sabactani?— Jama poanijje ba'a: —Ecue Chii, ecue Chii, ¿yajjajo acuae moya cajaa anaje?—
41015035	Becacuaa majotii nequiya Jesosa taaani shajja-ajjamajje jama acapoa ba'a: —Bacue, ohuaya iyaacani esohuihuohuijji poa Elías bajjani.— Jama poani posoya acapoa cuaa.
41015036	Majoya aje oe dejja majotii nequi cuajicuajinanapoa uvajjajjana' queasesepase jjequiya. Ohuaya uvajjajjana' shamajje taposisi cuiabebocapoa acui quea-aojo ejeasohuajji Jesosaja ejjequibibijji nisho. Oya jama poa ba'a: —Ishoasocue, a'a Elías poeje baa o nequiaoquea'yohua acui ecuiata'apeejo ba'e.—
41015037	Jesosa ca acui ecuiata'apeejo ba'e taaasajeamajje mano'yapoa. Chama'yotii poa.
41015038	O mano'yojeahuajotii daquimoo, equecuayijjijji'ya Eyacuiñajjija equi-aijo ba'e, oyatii becaneijji pea-ai epojji ejamacoojje ebionei jjaisajeananaquiapoa meshiyasijjeyee.
41015039	Romano soldadohuohuijji poani capitanya Jesosa cojjaneijo nequiya oya mano'yonaje bamajje jama acapoa ba'a: —E'ejojonei jiquio dejja Eyacuiñajjija Bacuaejjanei poanaje.—
41015040	Eponacuana pea-ai majotii aniapoa. Queahueshapishana aniya Jesosa manoje'yo baca-aniapoa cuaa. Jama aniapoa ba'a: María Magdalena, pea María ma Santiagoja etiipishanaja enaese poa Joseja pea-ai, pea Salomé bajjani pea-ai aniapoa.
41015041	Yahuajo Jesosa Galilea meshijo nequi ma eponacuaa Jesosa asahuacapoquiapoa. Onijje anipoquiapoa. Pea eponacuana ma Jesosanijje Jerusalén meshiyasijje poecuana Galilea meshijje aniapoa majotii pea-aiya.
41015042	Ma pojjajotii sinecuanei judiocuana epojja sábado ejomishocajji mecahuajje epojjijo jja-aquicapoa.
41015043	José Arimateacuiñajji dejja judío etii oopana poanicuana Junta Suprema bajjanicuananijje nequiapoa. Ohuaya ishoacanequiapoa Eyacuiñajji ojjañacuana huoojeapoquiajjitii poani acheshono poeje. Ma dejja Joseya meteamaa Pilatoque poquimajje Jesosaja eyami huohuiajjacapoa ehuananobiajji meijjaniyasijje.
41015044	Ohua jama huohuiajjame acajje Jesosaja eyamijo Pilatohua Jesosa mano'yojjima poso acapoa. Jamajojoya aje ohuaya soldadocuanahuohuijji capitán iyaacapoa a'a e'ejojonei oya Jesosa mano'yonaje ebajji.
41015045	Majoya aje soldadocuanahuohuijji capitanya Pilato huohuicaña'yapoa oya Jesosa chama'yotii ba'e, mano'yonaje. Ohua jama huohuime acañajje Pilatohua José Jesosaja eyami dojomeeca'yapoa.
41015046	Majoya aje Joseya daquiosheai queapame jjeshecapoa bejjo sosejje Jesosaja eyami bebojji. Ohuaya Jesosaja eyami acui ecuiata'apeejo ba'e huanaoquea'yomajje bebocapoa daquiosheaiya. Majoya oja yami ebebo jaa huananobiacapoa meijjaniyasijje. Joseya mei queaquemo jeacajjajjameecapoa cuana meijjani naba cuiaca'ajji.
41015047	María Magdalenaa pea María Joseja enaeseya pea-ai Jesosa huananobiacaje meijjaniyasijje bacapoa. Achacua oya jaaje bacapoa cuaa.
41016001	Epojja ejomishocajji sábado jjayejjequiajo María Magdalenaa, Santiagoja enaese María bajjaniya, Salomé pea-aiya shiyeshiye jjeshecapoa Jesosaja eyami shajji.
41016002	Jamajjeya domingo pojjajo mecajjeahuanei eshequi jaasohuanijo eponacuana poquiapoa Jesosa huananobiacanaje meijjaniyasijje.
41016003	Meijjani bañaquijjimahuajo jama mimime poa eponacuana ba'a: —¿Aya acuae mei queaquemonee jeacajjajjacaje ese nobiquijji?—
41016004	Majoya aje eponacuaa mei queaquemo enaba cuiaca'ajji'ya enequiashiña nequi bacañaquiapoa.
41016005	Jamajjeya eponacuana meijjaniyasijje nobiquiapoa. Nobiquimajje oe dejja jayojja daquioshejji ebañeimijijje eanioque ani bacapoa eponacuaa. O bamajje jjajjasoaneineiquiapoa cuana.
41016006	Ma dejja jayojjaa jama acapoa eponacuana ba'a: —¡A'a queamete pojji! Miquiaa Jesosa Nazaretcuiñajji dejja sa-ajja'yaña, ma acui ecuiata'apeejo mano'yonaje. ¡Oya shequi'yonaje! Chama' oya jjeya jiquiojo. Bacue jiquio o jaanaje meijjani, oya chama'yo.
41016007	Jamajjeya huohuicuajiqui'yocue o shajja-ajjajji poanajecuana, Pedro pea-ai. Oya shequi'yonaje, eshe jjeya nequi'yo huohuiqui'yocue cuana. Jesosa poquije ebionei Galilea meshiyasijje. Ma meshijoya aje quiaa oya baje'yo ma ecua ohua huohuicanaje quiana jamaya.—
41016008	Jamajjeya eponacuana meijjanijo ani cacacuayaqui'yapoa queameteneenee. Majoya cuajicuajipoqui'yapoa. Peacuana ojaya huohuinaqui'yojjima acapoa queameteneeyajjejojo.
41016009	Jesosa ebionei epojja domingojo mecajjeahuanei shequi'yomajje María Magdalena eponajo jjaja'aqui'yapoa. Jiquio Mariaja yahuajonei Jesosaa mano'yojjimahuaa siete huisome eshahuamasecuana oja yamijo nequi huoojeacuayajeaca'yapoa.
41016010	Majoya aje Jesosa eshequi'yo ba'yomajje María poquiapoa o shajja-ajjajji poanajecuana huohui'yohua. Ohuaya huohuiquica'yapoa cuana ma queayenonee paca-anicuana Jesosajo.
41016011	Jesosa shequi'yonaje, oya eshe nequi'yo Mariaa baca'yonaje. O jama mimime poani shajja-ajjamajje Jesosa shajja-ajjajji poanajecuana oja esohuijo jjashahuabaqui'yojjima poa. Oya shequi'yojjima poso acapoa cuaa.
41016012	-
41016013	Majoya aje quijje beca oja epeejji ejeojjijje poquianijo Jesosa ojo jjaja'aqui'yapoa. Oya pea poso aca'yapoa cuaa. Majoya oya queaja'a ba'yomajje huohuiquica'yapoa cuaa pea o shajja-ajjajji poanajecuana. Jamatii pea o shajja-ajjajji poanajecuana esohui Jesosajo jjashahuabaqui'yojjima poa.
41016014	Majoya aje quijje oya Jesosa oja babaca poanaje oncenei huisomejo jjaja'aqui'yapoa o mesajo ijjiaijjianijo. Oja babaca dejjacuana tecueacapoa jama ba'a: —¿Yajjajje acuae quiana queasapaca'a jayojja poani ejo? E shequi'yojjijo jjashahuabaqui'yojjima poani. Ma e eshe nequi'yo bajji poanajeja esohui e'ejojonei pojjeama poso miquiaaya anaje— jamaya acapoa cuana Jesosaa.
41016015	Jesosaa oja babaca dejjacuana jama huohuime apea-aicapoa ba'a: —Ojjaña meshiyasijje poquicue ojjañajaajjicuana sohuihuohuiya jiquio esohui queapame ojjañacuana nahue'yojjijo huohuiquicue.
41016016	Ojjaña joya e'ejojonei ejo jjashahuabaquije'yocuana ecue nahue'yo poaje. Majoya oya enaojjohuasijje iñajeanobiacue. Ojjaña joya ejo jjashahuabaqui'yoajja poanajecuana caca Cuaqui-aiyasijje poquicaje'yo.
41016017	-
41016018	Joya e'ejojonei ejo jjashahuabaqui'yanicuaa dejjaja ajjima'neineicuana apea-aicaje. Jama acaje ba'a: Eshahuamasecuana huoojeacuayajeameecaje'yo ecuea bajjanijo, peajaajjicuanaja esohuicuana oja bajjimanei esohui queaja'anee huohuicaje cuaa. Peyo quease'nee emeya iñamajje mano'yojjima poaje ohua ijjiacajje. Ohuaya eshicuijji queapasenee, veneno, ishicaje jamatii manojjima poaje. Emano jaacuana o oja emeya napacajje jja-ajaquije'yo. Jamaya Eyacuiñajjiya oja epeejjicuana dejjaja ajjima'neinei ameecaje— jamaya poa Jesosa.
41016019	Majoya aje Jesosa Emeshimesenei oja babaca dejjacuananijje mimijeyoajo Eyacuiñajjiya oja Chiiya oya jjequisohuaca'yapoa Eyahuasijje o aniyasijje. Jesosa oja Chiija ebañeimijijje aniñaqui'yapoa ojjañacuana huoojeapoquiajji poani.
41016020	Majoya aje quijje oja babaca dejjacuana poquiapoa ojjañajaajjicuana sohuihuohuiquiya ojo. Emeshimesenei Jesosaa poquimeesahuacapoa cuana. Dejjaja ajjima'neineicuana Jesosaa ameesahuacapoquiapoa o shajja-ajjajji poanajecuana peajaajjicuanaja ebajji oja huoojeaa e'ejojonei esohui huohuicani.
42001001	Ecuea epeejji Teófilo eyaya jiquio esohui mique tehueaña. Queahuisocuaa esohui tehuecanaje achajja Jesosa Quito yahuajo nequipoquinaje.
42001002	Ma ecuaa shajja-ajjanaje oja eba'ejjijo tehuecanaje ma dejjacuaaya. Ma pea onijje nequipoquinajeja esohui tehuepea-aicanaje oya dejjacuaaya, Jesosa Quitojo chacochacoanicuaaya. E'ejojonei tehuecanaje oya o bajjitii popoquinajeyajjejojo.
42001003	-
42001004	Dejja etii poani queapame Teófilo, eyaya baneineinaje ma peacuaa Jesosajo ebionei tehuecoocanaje ma quijje tehuecanaje pea-ai queaja'anee ecuea pea-ai etehuepoquiajji. Jamajjeya eya jjashahuabaquiani mi tehuejjijo ojjaña ma Jesosaa acapoquinajejo miquea queaja'anee ebajji ma e huohuicanaje cuaa oya esohuiya.
42001005	Ma shequiajajotiiya aje Herodes, Judea emeshimese nequijo, oe dejja Eyacuiñajjija equi-aijo echacochacopoquijji poani nequipea-aiapoa yohua bajjani ba'a: Zacarías. Oya chacochacopoquiapoa ma yahuajonei nequiapoa dejja oja baba Abías bajjanija osecuacuananijje pea-ai ojee. Oya oja osecua pea-ai poa. Oja huanase ma bajjani poa ba'a: Isabel. Oya Aaronja osecua poa.
42001006	Zacarías, oja huanase pea-ai queapamenee ba'epoquiapoa. Emeshimesenei Eyacuiñajjija esohui jayojja ma ohua yahuajonei Moisés quiacapoa esohuijoya oya jjashajja-ajjatiiquipoquiapoa.
42001007	Oya bacuama'tii nequipoquiapoa ehuanase Isabel jjamejoquiajjanei poajojoya. Zacarías oja huanase pea-ai etiinojinoji ba'epoquiapoa.
42001008	Majoya aje quijje oe epojjajo Zacarías, ma pea Abiasja osecuacuananijje ma onijje Eyacuiñajjija equi-aijo echacochacopoquijji poanicuana, poquiapoa Eyacuiñajjija equi-aiyasijje chacohua.
42001009	Eyacuiñajjija equi-aijo echacochacopoquijji etii poanicuaa ojee jjachichaquimajje bacapoa ache nobiquije. Majoya bacapoa cuaa oya Zacarías nobiquije Eyacuiñajjija equi-ai equecuayijjiyasijje. Ohuaya nobiquimajje incienso dahuashiyecaje queahuichachashiye epojji Eyacuiñajjija ebajji.
42001010	Ohua eyiyedojjojotii nequiya dahuashiyecaquijotii queahuisocuana esecuejo nequi mimicapoa Eyacuiñajjinijje manei eshequi nequijo.
42001011	Zacarías incienso dahuashiyepoequijotii oe Emeshimeseneija ángel jjanequija'aquiapoa oque altar equecua incienso dahuashiyejji ebañeimijijje nequijo.
42001012	Majoya ángel oque jjanequija'aquije bamajje Zacarías queametenee ponanapoa. Ojaya equijijji nequisohuananapoa metejo.
42001013	Jamajojoya aje ma angelya Zacarías jama huohuime acapoa ba'a: —Zacarías, ¡a'a queamete pojji! Eyacuiñajjiya mique mimi shajja-ajjacanaje. Mique huanase Isabel jjamejoquije, miya bacuaejjajji poaje. Miyaya oya Juan bajjani aje.
42001014	Miya queabihuinee poaje mique bacua dejjasho'i cuayajo. Queahuiso peacuana queabihuinee poaje o cuayajo.
42001015	Emeshimeseneiya mique bacuaejja queapamenee ojo echacochacopoquijji bacaje. Jamajjeya mique bacuaejjaja tiimajje uvajjajjana' queasese eishijji pojjeamatii poaje, cachasa cuana. Oya cuayajjima ba'etii Edojjoshahuapame yamijjitii poaje. Majoya Edojjoshahuapameya oya cuayajo queaca'anee nequimeecapoquije.
42001016	Ohuaya queahuiso Israelcuiñajjicuana jjashahuabameequicaje o'oya queaja'a eba'epoquio'oyajji ojaya Emeshimesenei Eyacuiñajjijo.
42001017	Ebionei ohuaya esohui queaja'a huohuicapoquije eseja Emeshimesenei poejjimahuajo. Ma ecua yahuajonei Eliasya sohuihuohuicapoquiapoa cuana meteamaneiya, jama pea-ai sohuihuohuimeya ohuaya acapoquije cuana meteamaneiya. Echiimesecuana, enaesecuana pea-ai jjabeiquicaje'yo oja bacuacuananijje ohua esohui queaja'a jama quijje huohuicajo. Joya shajjama' jayojjanei poanicuana pea jjashahuabaquime poaje ohua huohuicajje. Eyacuiñajjija esohui queapame Emeshimesenei poeje huohuicaje ohuaya israelitacuana apoa epojji o ja'ajjequijji— jamaya huohuicapoa.
42001018	Majoya aje Zacariasya ángel huohuiajjacapoa jama ba'a: —¿Achajjajo eyaya miya e'ejojonei poani baje? Eya edejjatiinojinoji nequi bacuajji epojji, ecue huanase pea-ai eponatii ani ejjamejoquijji.—
42001019	Ma angelya oya saja-acapoa jama ba'a: —Eya ca iña Gabriel bajjani, Eyacuiñajjija echacojji ajji poani. Jamajjeya ohuaya eya huoojeacanaje jiquiacua minijje mimiya jiquio esohui queapame mi bacuajji epojjijo huohuiya.
42001020	¡De! jjabaquicue, miyaya eya e'ejojonei pojjeama poani poso aña. Jamajjeya miya jjeya mimiajjanei poaje so'o. Ojjaña jiquio eya mi huohuinaje esohui apoa poajo, ebacua cuayajo mimije'yo.—
42001021	Zacarías Eyacuiñajjija equi-aiyiyedojjojotii nequi mimiquijo angelnijje ma esecuejo nequicacuana jjaishoaquicanequiapoa Zacariasjo. Yajjajje oya queashono nequi micuayacuaji'yani Eyacuiñajjija equi-aiyiyedojjojo nequi jjashahuabaquicapoa ojo.
42001022	Majoya aje quijjepishana queashono cuaya'yomajje oya mimi'yoajja poa ma esecuejo nequica dejjacuananijje. Oja eme huocani mimi'yoajja nequiya bamajje ma esecuejo nequicacuana jjashahuabaquicapoa Zacarías jjacahuibaquiani jayojja majo nequi Eyacuiñajjiya bameecanaje. Jamajjeya oya mimi'yoajja poanaje.
42001023	Zacarías Eyacuiñajjija equi-aijo nequi oja echacojji ajeyomajje quijjepishana poqui'yapoa oja equiyasije.
42001024	Majoya aje quijje oja huanase Isabel jjamejoquiapoa. Oejji pomajje oya cinco ba'ime huiso anipoquiapoa oja equiyiyedojjojotii, cuayaquijjimanei esecueyasijje.
42001025	Oya jjashahuabaquiapoa jama ba'a: —Yahuajo eya jjamejoquiajjanei anipoquinajejojoya eya peajja jayojja bacapoquinaje cuaa. Emeshimeseneiya eya jjamejomeesahuaquicanaje, jamajjeya jjeya eya queabicho pojjeama ani'yo.—
42001026	Majoya aje quijje seis ba'ime huiso Isabel oejji anijo Eyacuiñajjiya oja ángel Gabriel bajjani huoojeacapoa provincia Galilea pueblo Nazaret meshiyasijje.
42001027	Ma meshijoya aje oe eponasho'i ahuema' ani dejja bapojjima', bii ba'yapoa María bajjani. Oya emesenatii aniapoa quijje ejjahueaquijji José bajjani dejjajo. José emeshimese Davidja osecua poa.
42001028	Ma angelya María o aniyasijje jjaja'aquimajje esohui queapame yecapoa jama ba'a: —Eyacuiñajji queabihui poani mi oja babacajo. Emeshimesenei minijjetii nequiani.—
42001029	Ohua jama acajje María meteapoa oja esohuijo, ojaya equijijji nequisohuananapoa. Oya jjashahuabaquiapoa jama ba'a: —¿Yajja poanijje shai ojaya esohui ejo?—
42001030	Majoya angelya jama apea-aicapoa oya ba'a: —¡A'a queamete pojji ecuea esohuijo! Eyacuiñajji queabihui poani mi oja babacajo.
42001031	Quijjepishana mi jjamejoquije, bacuaejjajji mi poaje. Majoya oya cuayajo Jesosa bajjani miyaya aje.
42001032	Oya queaca'aneetii nequipoquije. Oya acaje cuaa Eyacuiñajji Eyajo queaca'aneetii nequija Bacuaejja. Emeshimesenei Eyacuiñajjiya oya emeshimese epojji nequimeecaje ma ecua yahuajonei oja etiiquiana oja baba David nequiapoa jama pea-ai epojjiya.
42001033	Ohuaya Jacobja osecuacuana Israelcuiñajjicuanaya huoojeacapoquijetii queaja'a. Oya Emeshimesenei epopajea'yojji pojjeamatii nequije.—
42001034	O jama poani shajja-ajjamajje Mariaa ángel huohuiajjacapoa jama ba'a: —¿Achajjajo acuae iña dejja bapojjima' bii ani jjamejoquime, yajja pomajje?—
42001035	Angelya oya jama saja-ame acapoa ba'a: —Eyacuiñajjija Edojjoshahuapame mique poeje. Eyacuiñajji Eyajo queaca'aneetii nequiya ebacua ba'emeecaje mique onejo. E'ejojonei mique bacuaejja cuayajo oya jama acaje cuaa ba'a: “Eyacuiñajjija Bacuaejja queapamenee mimishima'nei.”
42001036	Bacue, mique huapa pojjeama Isabel pea-ai bacuaejjajji poaje. Oya jamatii eponatiinojinoji ani jjamejoquinaje. Ma onaa niñebaca-aninaje jjamejoquiajjatii poaje eponaya jjeya oya oejji ani, seis ba'ime huiso jjeya ojaya ebacua yonejo ba'e.
42001037	Eyacuiñajjija camaja-amanei poani o bacua quiajji o jjamejomeequijji. Chama'nei ojaya queacamaja yajji— jama huohuimeya acapoa angelya.
42001038	Majotii aniya Mariaa jama acapoa oya ba'a: —Jiquio miya e huohuiaña esohui jamaya mo ca-acahua. Eya ca iña apoa epo ani Emeshimeseneijo echacochacopoquijji.— Mariaa jama saja-ame acajje ángel poqui'yapoa.
42001039	Majoya aje pea pojjajo María poquicuajiapoa provincia Judea queayiyohuiso nequiyasijje ma eyiyoquibojo ba'ecacuanaja meshiyasijje.
42001040	Ma meshi bañaquimajje María Zacariasja equiyasijje nobiquiñaquiapoa. Ohuaya esohui queapame acañaquiapoa Isabel queabihui pojji.
42001041	Isabelya oja esohui queapame shajja-ajjacajo ebacua oja onejo ba'e moquimoquiapoa. Oja bacua yonejo ba'e nequisohuajeahuajotii Isabel Edojjoshahuapame yamijji ponanapoa.
42001042	Majoya Isabelya María queabihuiya huohuicapoa janobajjimanei jama ba'a: —Eyacuiñajjiya miya queapamenee acanaje pea eponacuana jama epojji pojjeama. Ebacua mique onejo ba'e joya quijje cuayaje queapamenee apea-aicaje Eyacuiñajjiya.
42001043	Eya jjashahuabaquijjimanei aninaje ecuea Emeshimesenei mejojji poaje epona eque epoejjijo. Jamajjeya eya queabihuinee poani.
42001044	Miya esohui e queabihui pojji añanajejo ebacua ecue onejo ba'e queabihuinee moquimoquinaje.
42001045	Eyacuiñajjiya miya queapamenee acaje miya Emeshimeseneija esohuijo e'ejojonei jjashahuabaqui'yonajejojoya ma mi ohua acanaje esohuijoya— jamaya poa.
42001046	Majoya María jama sohuicuayame poa ba'a: —Emeshimesenei bihuiapoquiaje.
42001047	Ecuea edojjoshahua queabihuinee poani Eyacuiñajjijo, oya caca e nahue'yojji poanitii.
42001048	Eyanei queapame poani jjabaquiajja ojo echacochacojji jamatii Eyacuiñajjiya eya babacacanaje oja Bacuaejja mejojji epojji. Jamajjeya eya queabihuinee poani. Jjeya, quijje pea-ai esohui acapoquijetii queahuisocuaa ejo jama ba'a: “Eyacuiñajjiya María queapamenee acanaje.”
42001049	Eyacuiñajji queaca'aneetii nequiya eya queapamenee acanaje. Oja bajjani queapamenee, oya mimishima'nei.
42001050	Ojjaña joya Eyacuiñajji queaca'aneetii nequiani bajji poanicuana Eyacuiñajjiya queapame acaje'yotii comacuanaya. Jamaya ohuaya acapoquianitii.
42001051	Eyacuiñajji queaca'aneetii nequi, jamajjeya joya oyaneitii queaca'a poani poso jjabaquijjicuanaja ojayanei ejjashahuabaquijji ameejjima acapoquiani Eyacuiñajjiya.
42001052	Dejjacuana emeshimese etii ona huoojeajji queaca'a poani nequimeepajeaca'yani Eyacuiñajjiya ojayanei ejjashahuabaquijjijo. Joya dejjacuana oyaneitii queaca'a poani jjabaquiajjacuana ca ohuaya ona huoojeapoquiajji epojji nequimeeca'yani.
42001053	Joya bobima'nei queashoe ba'ecacuana ohuaya bobi queahuiso quiacani. Joya quea-aquianahuiso poanicuana ca aema'nei ohuaya pomeeca'yani emejjeeneitii.
42001054	Israelcuiñajjicuana oja echacojji ajji poanicuanaya ohuaya ba'emeesahuacapoquiani, jaahuanacapoquiani. Eyacuiñajjiya Israelcuiñajjicuana shahuabacapoquianitii ojaya queapamenee acapoquijji jamatii queacamajanee ba'ecapoquianicuana.
42001055	Yahuajonei Eyacuiñajjiya eseja etiiquianacuana Abraham oja osecuacuana pea-ai huohuicapoa ohuaya queapame acapoquijetii cuana. Jamaya oja esohui jayojjaya acapoquianitii jjeya.— Jama sohuicuayameya María poa.
42001056	María oja nene Isabeljotii tres ba'imehuiso onijjetii aniapoa so'o. Majoya aje quijje oja equiyasijje poqui'yapoa.
42001057	Majoya aje quijje Isabelja bacua apoa pomajje queapame cuayapoa dejjasho'i.
42001058	Oja huapa pojjeamacuana, opejjejo ba'eca pea-ai Emeshimeseneiya oja bacua queapame cuayameesahuacanaje shajja-ajjamajje esohui o queabihui pojji huohuiquicapoa cuaa oque.
42001059	Majoya aje oja bacua ocho cahuime huiso ecuaya jaa echiimeseya, enaeseya cuiishasha jehuisejjameecapoa. Majo queahuisocuana jjachichaquicapoa. Oya oja chiija bajjani Zacarías yajji nisho a-ajjacapoa macuaaya.
42001060	Majo nequicacuaa jama a-ajjacajo oja nae jama poa ba'a: —Chojja, oya ca Juan bajjani poaje.—
42001061	Majoya aje oya jama acapoa cuaa ba'a: —Chama'nei mique huapa pojjeama ma bajjani, Juan.—
42001062	Majoya oja chii huohuiajjacapoa cuaa oja emejotii ae bajjani shai oja bacuaejja ejeajjiya asa-acani ebajji.
42001063	Majo nequicacuaa jama huohuiajjame acajje oja chiiya papenijo etehuejji huohuiajjacapoa emeya. Majoya jama tehueme acapoa ejeajjiya ba'a: —Oja bajjani poaje Juan.— Ohua jama tehueme acajo jjabaneineiquiapoa cuana oja tehuejo.
42001064	Manei eshequi nequijotiiya aje Zacarías mimi'yapoa. Jamajjeya majotii nequiya ohuaya Eyacuiñajji bihuiacapoa.
42001065	Opejjejo ba'ecacuana jjabaneineiquicapoa Eyacuiñajjiya o mimimeeca'yonaje bamajje. Ojjaña eyiyo queahuiso nequijo ba'eca, Judeacuiñajjicuanaya queahuiso mimimimicapoa ma Eyacuiñajjiya Zacarías Isabel pea-ai acanaje huisotiijo.
42001066	Ojjaña ma esohui shajja-ajjajji poanajecuana ojee oya oopana jama mimime poa ba'a: —¿Ae shai poaje maya ebacua quijje tiimajje?— Jamajjeya jama mimime poa cuana ojo e'ejojonei Emeshimeseneiya oya queapame acanajejojoya.
42001067	Zacariasya Juanja chii Edojjoshahuapame yamijji queaca'anee nequiya huohuicapoa ma quijje poajejo. Jama huohuime acapoa ba'a:
42001068	—Emeshimesenei Israelcuiñajjicuanaja Eyacuiñajji poani ejjabihuiaqui. Oya eseque poeyanaje ese jjeshe'yohua ojaya'yo epojji.
42001069	Yahuajonei David Eyacuiñajjijo queapamenee chacochacopoquiapoa. Jjeya Eyacuiñajjiya huoojeacanaje oe queaca'aneetii ese nahue'yojji epojji. Oya Davidja osecua poani.
42001070	Jiquio ese nahue'yojji poejejo yahuajoneitii esohui huohuicapoa Eyacuiñajjija babaca esohuihuohuijji poa dejjacuaa.
42001071	Oja huoojeaa eseya nahuecapoquije ese quecua'yosapojjicuanajo, joya ese botiamanei ajji poanicuanajo pea-ai.
42001072	Eseja etiiquiana ma yahuajonei ba'ecapoacuana ohuaya huohuicapoa queapamenee acaje jamatii queacamajanee ba'ecapoquiani. Oja esohui queapame o nahue'yojjijo pajeapajea'yoajjanei.
42001073	Yahuajonei esohui eseja etiiquiana Abraham huohuicapoa Eyacuiñajjiya. Ojaya ma esohui epajea'yojjitii pojjeama poaje, ajeyocaje'yo.
42001074	Ese quecua'yosapojjicuanajo nahuecapoquinaje. Jamajjeya eseya meteamanei chacochacopoquije ojo.
42001075	Maya Eyacuiñajjija echacojji eseyaya apoquiaje queapamenee mimishiama ba'yaniya. Onijjetii jjapeequipoquije ojjaña pojjajo eseya eshe ba'e.—
42001076	Zacariasya esohui huohuitiicapoa jama ba'a: —Ecue bacuaejja, miya caca oe Eyacuiñajji Eyajo queaca'aneetii nequija esohuihuohuijji poaje. Miyaya ebionei esohui huohuicooje Emeshimesenei poejjimahuajo queahuisocuanaja ojaya esohui quijje apoa epojjijo eshajja-ajjajji. Jiquio ecua ejeojji chacocani cuaa queapojje epoquijji jama pea-aiya ona pojjijo miyaya esohui ebionei huohuije Emeshimesenei poejjimahuajo.
42001077	Miyaya sohuihuohuije cuana jama ba'a: “Eyacuiñajjiya miquianaja mimishicuana cuijeacaje'yo, chama'yo acaje. Ohuaya eseya nahuecaje'yo,” jama huohuimeya miyaya aje cuana quijje.
42001078	Eseja Eyacuiñajjiya eseya queajeaneetii acapoquiani, jamajojoya aje oja huoojea Eyajo nequi poeje jiquio ecua eshequi queajeaja'a jjapojjaquiani jamaya.
42001079	Oja huoojeaa joya queamete poani emano'yojjijo jeaja'acaje, queaja'a jjashahuabaquimeecaje meteama epo'yojji. Eseya ba'emeesahuacapoquije queabei queneama peacuananijje— jama huohuime acapoa Zacariasya oja bacuaejjajo.
42001080	Majoya aje oja bacuasho'i queapame tiisohuaquiapoa. Oya Eyacuiñajjija esohuijo queaca'a tiipoquiapoa pea-ai. Oya tiimajje ba'epoquiapoa se-ejjama' meshijabohuasijje Israelcuiñajjicuana esohui oja huohuijjimahuajo.
42002001	Ma Juan cuayapoa shequiajajotii pea-aiya aje Roma emeshimese Augusto bajjaniya huohuicapoa ojjañacuana ache huiso ba'eca esicomee'yojji ojjaña meshiyasijje.
42002002	Jiquio ebionei ache huiso ba'eca esicomeejji huohuicapoa Cirenio bajjani dejja Siria emeshimese nequijo.
42002003	Emeshimeseja esohuijo ojjañacuana poquicajji poa ma oja etiiquiana cuayacapoa meshiyasijje oja bajjani tehuemeeya.
42002004	Jamajojoya aje José provincia Galilea, pueblo Nazaret meshijo nequi poquiapoa provincia Judea, pueblo Belén meshiyasijje, ma yahuajonei emeshimese David cuayapoa meshiyasijjeya. Oya José Davidja osecua poa.
42002005	José cuamaya poquiapoa oja bajjani tehuemeeya oja mesena epona Marianijjetii. Oya oejjitii ani poquiapoa.
42002006	Majoya José, María pueblo Belén meshijotii ani María bacuaneeapoa.
42002007	Jamajjeya majotiiya oja bacua cojjasobo cuayapoa dejjasho'i. Mariaa oja bacua tapojo bebomajje huanacapoa ehuonecuanaja bobi iyajjijo equisisijotii. Oya majotii jaapoa pea equi María José cahuichichajji chama' poajojoya.
42002008	Belén meshichipineijo ovejajaahuanajji poanicuana aniapoa. Oya majotiiya ovejacuana jaahuanapo-anichichapoa.
42002009	Majotii o anijoya aje oe Emeshimeseneija ángel jjaja'acuajiquiapoa. Ma ovejajaahuanajji aniapoapejjejotiiya jeaja'ameecapoa Emeshimesenei queasajajaneeya. Jamajjeya queametenee poa cuana.
42002010	Majotii nequiya aje ma angelya jama acapoa cuana ba'a: —¡A'a queamete pojji! Esohui queapamenee eyaya yenaje miquiana ojjaña meshijo ba'eca pea-ai queabihui pojji. Jiquio eya yenaje esohui queapame jama poani ba'a:
42002011	Jjeya jiquio pojjajotii Davidja meshijo pueblo Belén meshijoya ojjaña nahue'yojji epojji cuayanaje. Oya Quito bajjani Emeshimesenei poani.
42002012	Miquiaaya oya tapojo bebo ehuonecuanaja bobi iyajjijo jaa bamajje queaja'a poaje jiquio eya mi huohuiaña esohui e'ejojonei oya cuayanaje.—
42002013	Ohua esohui jama huohuime acajeahuajo pea angelcuana queahuisonee jjanequija'acuajiquicananapoa eyajotii nequi ojee ma ebionei angelnijjetii. Eyacuiñajji bihuiacapoa ángel queahuisoneecuaa ojee jama ba'a:
42002014	—Eyacuiñajji Eyajo nequi ejjabihuiaqui. Jiquio meshijo ba'eca Eyacuiñajji queabihuiya bacani, comacuanaya queapame caba'emeesahuacapoquiahua.—
42002015	Majoya aje angelcuana eyahuasijje ba'esohuaqui'yajo, ovejajaahuanajji poanicuana jama mimime ponequiapoa oya oopana ba'a: —Cua'a epoqui Belén meshiyasijje ojjaña jiquio eseya shajja-ajjanaje ebacua cuayanaje baa Emeshimeseneiya oja ángel huohuimeecanaje esohuijo.—
42002016	Jamajjeya cuamaya poquicuajiapoa cuana. Majotii ehuonejaajji poani equisisijotii jaa ebacua bacañaquiapoa ovejajaahuanajji poani dejjacuaa oja nae Marianijje, Josenijje pea-ai jaa.
42002017	Ebacua ecuaya jaa bahuamajje ovejajaahuanajji poanicuana huacuaya poqui'yapoa. Jamajjeya huohuicañaquiapoa cuaa queahuisocuana ojjaña ma o angelya huohuicanaje huisotii esohui ebacua cuayajo.
42002018	Ovejajaahuanajji poanicuanaja esohui shajja-ajjamajje jjabaneineiquiapoa majo ba'ecacuana oja esohuijo.
42002019	María ca jjashahuabaneiquianiapoa ma ohua shajja-ajjacanaje huisotii oja bacuajo ma ohua bacapoa pea-aijo.
42002020	Ovejajaahuanajji poanicuaa poqui'yaniya oja ovejacuana nequiyasijje Eyacuiñajji bihuiacapoqui'yapoa ejeojjijje. Ojjaña ma angelya o huohuicanaje huisotii esohui ebacuajo oya jayojja Eyacuiñajjiya ajeyocanaje bacapoa cuaa.
42002021	Majoya aje ebacua ocho cahuime huiso ecuaya jaa Joseya, Mariaa cuiishasha jehuisejjameecapoa. Jesosa bajjani oya acapoa ma angelya María jjamejoquijjimahua ani huohuicapoa bajjaniya acapoa.
42002022	Majoya aje quijje ebacua cuayajo Mariaja epojja queaboejea epojji apoa Eyacuiñajjija equi-aiyasijje epoquio'oyajji poeapoa. Jamajjeya Mariaa, Joseya oja bacua dojocapoa Jerusalén meshiyasijje Eyacuiñajjija esohui Moisesja tehue ajeyohua. Oja bacua Emeshimesenei bameeya dojocapoa.
42002023	Emeshimeseneija esohui etehue jaa jama poani ba'a: “Ojjaña ebacua dejjasho'i cojjasobo Emeshimeseneija epojji quiacajji ojo echacochacopoquijji.” Jamajojoya aje oya dojocapoa Emeshimesenei bameeya.
42002024	Beca huia' ehuone ecuia'yo dojopea-aicapoa Emeshimesenei quiajji Eyacuiñajjija esohui Moisesja tehue jayojja. Oja esohui etehue jaa jama poani ba'a: “Ebacua cuayajo Emeshimesenei quiacajji beca huia' ecuia'yo. Beca tórtola bajjani, huia' jayojja, quiacajji huia' chamajo.”
42002025	Ma shequiajajotii pea-aiya aje oe dejja ba'yapoa Jerusalén meshijo Simeón bajjani. Oya Eyacuiñajjija esohuijo jjashahuabaquipoquiapoa, jamajjeya queaja'anee oya ba'epoquiapoa. Acheshono Eyacuiñajjiya Israelcuiñajjicuana meshi quiacaje'yo, queabihuinee ba'emeesahuacaje o'oya cuana Simeonya eshe nequiya ma epojja ishoacapoquiapoa. Edojjoshahuapameya oya queaja'a jjashahuabameequicapoa majoya.
42002026	Jamajjeya ohuaya Simeón queaja'a jjashahuabameequicapoa Quitojo Emeshimeseneija huoojea ojjaña nahue'yojji epojji ohuaya bacaje mano'yojjima nequiya.
42002027	Joseya Mariaa oja bacua Jesosa dojocaje Eyacuiñajjija equi-aiyasijje Moisesja tehue aa ma pojjajotiiya Edojjoshahuapameya Simeón cuamaya poquimeepea-aicapoa.
42002028	Jamajjeya majotii nequiya Simeonya ebacua añamajje Eyacuiñajji bihuiacapoa jama ba'a:
42002029	-
42002030	—Emeshimesenei e'ejojonei miyaya miquea esohui ajeyo'yonaje, eyaya ojjaña nahue'yojji epojji banaje mano'yojjima nequiya. Jjeya eya etiinojinoji nequi meteama poani emano'yojji e nahue'yojji epojji eyaya oya ecuea ecojjaa banajejojoya.
42002031	Miyaya oya ojjañajaajjicuanaja queaja'a ebajji huoojeanaje o nahue'yojji epojji.
42002032	Jiquio ecua cuaquijijiya jeaja'acani jama pea-aiya ohuaya ojjañajaajji judío pojjeamacuanaya queaja'a jjashahuabaquimeecaje Eyacuiñajjijo. Oya Eyacuiñajjija babaca israelitacuananijje queaca'aneetii nequiani bacaje cuaa.— Jama bihuiameya acapoa Simeonya ebacuasho'i bamajje.
42002033	Simeonya esohui jama huohuime acajje oja bacuajo oja nae, oja chii o tiimeejji poani jjabaneineiquianiapoa oja esohuijo.
42002034	Majoya Simeonya José, María, oja bacua pea-ai esohui queapame Eyacuiñajjija o queapame pomeejjijo huohuicapoa. María pea esohui huohuipea-aicapoa jama ba'a: —Bacue, jiquio mique bacuaejjasho'i Eyacuiñajjija babaca queahuiso israelitacuana nahue'yojji. Pea israelitacuaa ca oya cajaa acaje jamajje ojaya enahuepea-ai'yojji pojjeama poaje ca comacuana. Eyacuiñajjiya oya queaca'anee nequimeecaje, jamatii queahuisocuaa oya cajaanei acaje.
42002035	Onaja ejjashahuabaquijji queamimishi ohuaya ja'anei huohuicaje'yo ojjañaja ebajji. Majoya quijje onaa oya cajaanei acajo queayenoneenee mi poaje ojo. Jiquio ecua ejehuijjiya yacuacajje queanee poani jama pea-ai mi epojjiya queayenonee poaje.— Jama huohuimeya Simeonya oya acapoa oja bacuajo.
42002036	Majotii pea-aiya aje aniapoa oe epona etiinojinoji ani Eyacuiñajjija esohuihuohuijji poani Fanuelja bacuase, Ana bajjani. Oya Aserja osecua poa. Oya ahuema' ani pojeahua jjahueaquiapoa. Ojahuenijje siete shequiajame huiso ba'epoquiapoa.
42002037	Majoya ojahue mano'yajo oya eahuemano'yotii ani 84 shequiajame huiso poa. Eyacuiñajjija equi-aiquiquibopejjeneijo ba'epoquiapoa. Ojjaña pojjajo sinecua, mecajje pea-ai oya mimipoquiapoa Emeshimeseneinijje. Oya bobi ijjiapojjima' aniapoa queahuiso Eyacuiñajjinijje emimijji.
42002038	Simeón Marianijje Josenijje mimianijotii Ana poeapoa o aniyasijje. Majotii aniya ohuaya Eyacuiñajji bihuiacapoa ebacuasho'i Jesosa bamajje. Majoya ojjaña Jerusalén meshijo ba'eca, joya Eyacuiñajjija huoojeajo jjaishoaquicanicuana o jjeshe'yojji epojjijo Anaa huohuiquicapoa.
42002039	Majoya aje José, María pea-ai Eyacuiñajjija esohui Moisesja tehuecuana apoa ajeyomajje Jerusalén meshijo ani, huacuaya poqui'yapoa provincia Galilea, pueblo Nazaret meshiyasijje ma o ebionei ba'yapoa meshiyasijjeya.
42002040	Oja bacua queapamenee tiisohuaquiapoa, jjayamica'aquipoquiapoa. Oya queasapaja'anee tiisohuaquiapoa. Eyacuiñajjiya oya queapamenee acapoquiapoa.
42002041	Jesosaja chii, oja nae pea-ai ojjaña shequiajajo poquinequiapoa Jerusalén meshiyasijje fiesta a'yohua ma yahuajonei Eyacuiñajjiya oja etiiquianaja bacuacuana nahuecapoa Egipto meshijo ani shahuaba'yojji.
42002042	Jamajjeya quijje Jesosa 12 shequiajame huiso etii pomajje, oja chiinijje, oja naenijje pea-ai oya poquiapoa ma ecua ojjaña shequiaja poquinequiapoa jama fiesta a'yohua Jerusalén meshiyasijje.
42002043	Majoya aje fiesta apoa poajo jjayejjequiajo, José María pea-ai Jerusalén meshijo ani poquiajja'yapoa oja equiyasijje. Jesosa ca majotii aniapoa so'o, poqui'yojjima poa onijje. Oja chiija, oja naeja bajjimanei poa oya majotii ani, onijje poepea-ai'yonaje poso acapoa.
42002044	-
42002045	Jesosa peacuananijje quijjepishana poe'yani poso acapoa oja naeya, oja chii pea-aiya, jamajjeya oe pojjajo queahueshapishana epoquiajja'yohua ojaya oya ba'yojjima poa so'o ejeojjijje. Majoya quijjepishana oja huapa pojjeamacuanaque sa-ajja'yomajje oya chama', poe'yojjima baca'yapoa. Jamajjeya María, José huacuaya poquio'oyapoa Jerusalén meshiyasijje o sa-ajja'yohua.
42002046	Majoya aje tres cahuime huiso epo o ba'yojjimatii poaequiequiya oya baca'yapoa Eyacuiñajjija equi-aiquiquibojo ani. Mosesja tehuehuohuijji poanicuanaja esohui saja-apoani, huohuiajjapoani pea-ai oya baca'yapoa.
42002047	Ojjaña majo ejjachichaqui anica etiicuana Jesosaa queaja'anee saja-acani shajja-ajjamajje jjabaneineiquianiapoa oja esohuijo. Oya queasapaja'anee poani Eyacuiñajjija esohuijo bacapoa cuaa.
42002048	Jesosaa majo anica etii poanicuana esohui queaja'a huohuicaqui bamajje, oja chii, oja nae jjabaneineiquinequiapoa ojo. Oja nae María jama poa onijje ba'a: —Ecue bacuaejja, ¿apiojji acuae mi jama poanaje ecuana huohuijjimajo? Ecuaa miya sa-ajjanei'yonaje queayenoneeya.—
42002049	Ohua esohui ojo jama acajo Jesosaa jama saja-ame acapoa ba'a: —¿Apiojji eya miyaya sa-ajja'yonaje? ¿A'a miquianaja bajjima eya ecue Chiija equi-aijo anicajji?—
42002050	Jesosaja esohui shajja-ajjacapoa queaquehua, yajja ohua acani poso jjabaquiapoa oja nae, oja chii.
42002051	Majoya aje Jesosa onijjetii poqui'yapoa Nazaret meshiyasijje. Oya majotiiya queapame ba'epoquiapoa. Ojjaña oja chiija, oja naeja esohuijo jjashajja-ajjaquipoquiapoa. Ma Jesosaa acanaje esohuiya María majotiiya jjashahuabaneiquianiapoa, pajea'yojjimatii acapoa.
42002052	Jesosa queapamenee tiisohuaquiapoa. Queasapaja'anee pea-ai tiipoquiapoa. Eyacuiñajjiya queabihuineeya oya bacapoquiapoa. Onijje ba'ecacuaa queabihuiya oya bacapoquiapoa.
42003001	Queashequiajahuisonee Roma dejja etii poani Tiberio bajjani ojjaña oja meshijo ba'ecacuana huoojeapoquiajji popoquiapoa. Ohuaya 15 shequiajame huiso etii nequiya pea dejjacuana nequimeecapoa oja ma meshicuiñajjicuana huoojeapoquiajji epojji jama ba'a: Poncio Pilato Judeacuiñajjicuana huoojeapoquiajji poa oja nequimee. Herodes ca Galileacuiñajjicuana huoojeapoquiajji poa oja nequimee. Oja dohue Felipe ca Itureacuiñajjicuana, Traconitecuiñajjicuana pea-ai huoojeapoquiajji poa oja nequimee. Lisanias ca Abiliniacuiñajjicuana huoojeapoquiajji poa oja nequimee.
42003002	Anás, Caifás pea-ai Jerusalén meshijo nequiapoa Eyacuiñajjija equi-aijo echacochacopoquijji ebionei etii poani. Majoya aje ma shequiajajo Eyacuiñajjiya Juan, Zacariasja bacuaejja, esohui oja ehuohuijji quiacapoa oya se-ejjama' meshijo nequi.
42003003	Jamajjeya Juanya ojjaña Jordán cueichipineijo ba'ecacuana Eyacuiñajjija esohui huohuicapoquiapoa. Jama huohuime cuana acapoa ba'a: —Pea jjashahuabaquime oe po'yocue miquianaja mimishijo. Eyacuiñajjinijje mimicue miquianaja mimishi cuijea'yojjijo. Majoya oe jjaiñajeanobiameequicue enaojjohuasijje ojjañaja ebajji miquiana pea jjashahuabaquime po'yonaje miquianaja mimishicuanajo.—
42003004	Jamaya Juanya esohui huohuicanequiapoa cuana ma ecua Isaiasya, esohuihuohuijji poa dejjaa yahuajonei tehuecapoa jayojja. Isaiasya yahuajonei tehuecapoa esohui ojo jama ba'a: —Oe dejja se-ejjama' meshijo nequi taaamajamajanequije ojjañacuanaja eshajja-ajjajji. Jama ponequije ba'a: “Jjashahuabaquicue quiana oe Emeshimesenei poejjijo. Apoa pocue jiquio ecua ejeojji queapojjenee epijajinei chacome acani cuaa pea poejji, jamaya oe pocue ojo queaja'a ejjashahuabaqui'yojji.
42003005	Jiquio ecua ojjaña pejjapejja ohuajeyocani, ojjaña emacoao aa-ama pomeecani, ejeojji queacohuii jaa epijajinei pomeecani, quecuapojjecani pea-ai queapojje epojji jama jayojja pea-ai jjashahuabaquime pocue quiana Emeshimesenei poejjijo.
42003006	Ojjañajaajjicuaa Eyacuiñajjija huoojea ojjaña nahue'yojji poani bacaje.”— Jama tehuemeya acapoa Isaiasya yahuajonei.
42003007	Queahuisocuana poecapoa Juanque jjaiñajeanobiameequiya. Jamajjeya Juanya tecueacapoa cuana jama ba'a: —Miquianaya peyo quease'nee jama. Jjashahuabaquiani jjaiñajeanobiameequimajje Eyacuiñajjija quiana queanee epomee'yojji pojjeama poso poaje miquianaja mimishijo. Chojja, jama pojjeama.
42003008	Miquianaya ca oe queaja'anee ba'epoquicue joya ecua dejja e'ejojonei pea jjashahuabaquime po'yani oja mimishijo jama pea-aiya. Majoya quiana e'ejojonei poani bacaje cuaa. Miquianaya caca queaquehua jjashahuabaquiani jama ba'a: “Eyacuiñajjija eseya queaneenee epomee'yojji pojjeamatii poaje eseya Abrahamja osecuanei poanijojoya.” Eyaya quiana pea esohui huohuije. Eyacuiñajjiya jiquiojo ani meicuana Abrahamaja osecuacuana epojji pomeeca'yome oya jama sapomajje.
42003009	Eyacuiñajjiya queaneenee pomeecaje'yo cuana oja mimishijo. Jiquio ecua dejjacuaa acui ebana mijjajjajo, jajajeaca'yani quijje edahuajea'yojji jama pea-aiya Eyacuiñajjiya acaje'yo cuana ojjaña joya queamimishitii ba'epoquinaje.— Jama tecueameya Juanya acapoa janobajjimanei.
42003010	Majoya aje Juan huohuiajjacapoa cuaa jama ba'a: —¿Yajja ecuana pocajji pea jjashahuabaquime ecuanaja mimishijo po'yonaje peacuanaja ebajji?—
42003011	Juanya saja-acapoa cuana jama ba'a: —Joya daqui beca poaniya, ojaya oe daqui quiacajji joya daquima' ani. Joya bobijjiya pea bobima'cuana ba'e oja bobi quiacajji.—
42003012	Majoya aje pea judío dejjacuana poeapoa Juanque jjaiñajeanobiameequiya. Macuana Roma emeshimeseja yajji bejjo chichapoquiajji poa. Jama huohuiajjacapoa cuaa Juan ba'a: —¿Yajja ecuana pocajji pea jjashahuabaquime ecuanaja mimishijo po'yonaje peacuanaja ebajji?—
42003013	Juanya saja-acapoa cuana jama ba'a: —Mahuisotii bejjo chichapoquiacue emeshimeseja esohui etehue huisojotii. A'a bejjo queahuiso jjeshejji ca miquianajanei yajji.—
42003014	Majoya soldadocuaa pea-aiya Juan huohuiajjacapoa jama ba'a: —Ecuana pea-ai, ¿yajja ecuana pocajji pea jjashahuabaquime ecuanaja mimishijo po'yonaje peacuanaja ebajji?— Ohuaya saja-acapoa jama ba'a: —A'a queamase pojji peacuananijje oja aquianacuana jjeshe'yojjijo. A'a siajje pojji peacuana queanee pomeejjijo, oja bejjo jjeshe'yojjijo pea-ai. Queabihui pocue miquianaja chaco sosejje bejjojo, mahuiso bejjojotiiya— jamaya saja-acapoa cuana.
42003015	Ma meshijo queahuiso dejjacuana, eponacuana Quito Eyacuiñajjija huoojeajo e'ejojonei jjaishoaquitiipoquiapoa. Jamajjeya jjashahuabaquicapoa cuana jama ba'a: —¿A'a pojja'a quioya Quito Eyacuiñajjija huoojea poeyanaje?—
42003016	Jamajjeya Juanya huohuicapoa cuana ja'anei jama ba'a: —Chojja ca iña, eya maya pojjeama. Eyaya e'ejojonei quiana enaojjojonei iñajeanobiaña. Pea dejjaa ma quijje equishishi poejeya ca quiana ca oe Edojjoshahuapame yamijji pomeecaje. Peacuana ca queaneeneetii eponequi'yojji ohuaya huoojeacaje'yo Cuaqui-aiyasijje. Oya ca ma quijje poeje queaca'aneetii poaje jiquio ecua eya nequi quiajja pojjeama. Jamajjeya eya jjabaquiani queapame pojjeama ojo echacochacopoquijji oya queapameneenee poanijojoya.
42003017	Ohuaya huohuicaje'yo ache queamimishi poanaje ache queapame jiquio ecua dejjaa anosoaiso' shajeacani eso' queapame oopana echicha'yojji jama pea-ai acaje'yo. Anosoaiso' iyachichaca'yani equiyasijje. Eshaa ca dahuajeacani cuaquiyasijje. Jama pea-aiya ohuaya acaje'yo dejjacuana queamimishi, eponacuana pea-ai. Ohuaya huoojeanobiameecaje'yo cuana Cuaqui-aiyasijje, ma quijjo'yoajja jaa Cuaqui-aiyasijje queaneeneetii eponequi'yojji.—
42003018	Jamaya Juanya queahuiso Eyacuiñajjija esohui queapame ma oque jjachichaquicapoa cuana huohuicanequiapoa.
42003019	Ohuaya emeshimese Herodes ja'anei huohuicapoa oya queamimishi poani oja dohueja ehuanase Herodías bajjani ohua huanaca'yonajejojoya. Oya queamimishi ba'epoquianijo pea-ai huohuicapoa Juanya.
42003020	Majoya aje Herodesya queamimishica'aneetii nequiya Juan jeanobiameequicapoa ejjajeanobiaquijji equiyasijje.
42003021	Juanya peacuana iñajeanobiacaquijotiiya aje Jesosa pea-aiya jjaiñajeanobiameequiapoa. Majotii nequi Jesosa Eyacuiñajjinijje mimiquijo eyatahuatahua jjaca'apejoquiapoa.
42003022	Majoya aje Eyacuiñajjija Edojjoshahuapame huia' jayojja cuabesaoqueapoa oja yamibiajje aniñaa. Oe Eyajo nequi mimiani shajja-ajjacapoa cuaa jama ba'a: —Miya ecue Bacuaejja ecuea queajeanee, eya mijo queabihuinee poani.—
42003023	Jesosaa 30 shequiajame huiso etii nequiya esohui ohuaya huohuicoocapoa cuana. Jesosa Joseja bacuaejjanei poso acapoa. José Elija bacuaejja poa.
42003024	Elí Matatja bacuaejja poa. Matat Levija bacuaejja poa. Leví Melquija bacuaejja poa. Melquí Janaja bacuaejja poa. Jana Joseja bacuaejja poa.
42003025	José Matatiasja bacuaejja poa. Matatías Amosja bacuaejja poa. Amós Nahumja bacuaejja poa. Nahúm Eslija bacuaejja poa. Esli Nagaija bacuaejja poa.
42003026	Nagai Maatja bacuaejja poa. Maat Matatiasja bacuaejja poa. Matatías Semeija bacuaejja poa. Semeí Josecja bacuaejja poa. Josec Judaja bacuaejja poa.
42003027	Judá Joananja bacuaejja poa. Joanán Resaja bacuaejja poa. Resa Zorobabelja bacuaejja poa. Zorobabel Salatielja bacuaejja poa. Salatiel Nerija bacuaejja poa.
42003028	Nerí Melquija bacuaejja poa. Melquí Adija bacuaejja poa. Adí Cosamja bacuaejja poa. Cosam Elmadamja bacuaejja poa. Elmadam Erja bacuaejja poa.
42003029	Er Jesusja bacuaejja poa. Jesús Eliezerja bacuaejja poa. Eliezer Jorimja bacuaejja poa. Jorim Matatja bacuaejja poa.
42003030	Matat Levija bacuaejja poa. Leví Simeonja bacuaejja poa. Simeón Judaja bacuaejja poa. Judá Joseja bacuaejja poa. José Jonamja bacuaejja poa. Jonam Eliaquimja bacuaejja poa.
42003031	Eliaquim Meleaja bacuaejja poa. Meleá Menaja bacuaejja poa. Mená Matataja bacuaejja poa. Matatá Natanja bacuaejja poa.
42003032	Natán Davidja bacuaejja poa. David Isaija bacuaejja poa. Isaí Obedja bacuaejja poa. Obed Boozja bacuaejja poa. Booz Salaja bacuaejja poa. Sala Naasonja bacuaejja poa.
42003033	Naasón Aminadabja bacuaejja poa. Aminadab Adminja bacuaejja poa. Admín Arnija bacuaejja poa. Arní Esromja bacuaejja poa. Esrom Faresja bacuaejja poa. Fares Judaja bacuaejja poa.
42003034	Judá Jacobja bacuaejja poa. Jacob Isaacja bacuaejja poa. Isaac Abrahamja bacuaejja poa. Abraham Tareja bacuaejja poa. Taré Nacorja bacuaejja poa.
42003035	Nacor Serugja bacuaejja poa. Serug Ragauja bacuaejja poa. Ragau Pelegja bacuaejja poa. Peleg Heberja bacuaejja poa. Heber Salaja bacuaejja poa.
42003036	Sala Cainanja bacuaejja poa. Cainán Arfaxadja bacuaejja poa. Arfaxad Semja bacuaejja poa. Sem Noeja bacuaejja poa. Noé Lamecja bacuaejja poa.
42003037	Lamec Matusalenja bacuaejja poa. Matusalén Enocja bacuaejja poa. Enoc Jaredja bacuaejja poa. Jared Mahalaleelja bacuaejja poa. Mahalaleel Cainanja bacuaejja poa.
42003038	Cainán Enosja bacuaejja poa. Enós Setja bacuaejja poa. Set Adanja bacuaejja poa. Adán Eyacuiñajjija bacuaejja poa.
42004001	Majoya aje Jesosa Jordán cueisahuajo Edojjoshahuapame yamijji nequi Edojjoshahuapameya oya dojocapoa se-ejjama' meshijabohuasijje.
42004002	-
42004003	Cuama aniya Jesosa 40 cahuime huiso epojja, meca pea-ai ijjiaijjiajjimanei aniapoa. Jamajjeya 40 cahuime huiso bobima'tii animajje oya queashoenee poani jjabaquiapoa. Majotii o anijoya edosiquiana Jesosa queamimishi pomeeya nisho jjanequichipiquiapoa oque. Ohuaya Jesosa jama acapoa ba'a: —Miya e'ejojonei Eyacuiñajjija Bacuaejjanei poani jjabaquimajje jiquio ani meicuana pahui pojji acue.—
42004004	Jesosaa oya saja-acapoa jama ba'a: —¡Chojja de! Eyacuiñajjija esohui etehue jaa jama poani ba'a: “Dejjacuana caca oe bobijoneitii pojjeama eshe ba'ecapoquiani.”—
42004005	Majoya aje edosiquiaa Jesosa dojosohuaquicapoa eyiyojamacoo quea-aonee nequiyasijje. Majo nequiya edosiquiaa Jesosa ojjaña meshicuana ecuiña se-ejjajji, ojjaña aquianacuana pea-ai bameejeyocapoa queapamenee queaquemonee ani.
42004006	Ojjaña meshicuana bameejeyomajje edosiquiaa jama acapoa oya ba'a: —Ojjaña jiquio miya baña huisotii eyaya miya quiaje. Ojjaña meshi, ojjaña meshijo ani equicuana, aquianacuana pea-ai queaca'anee queapamenee ecuea poani. Yahuajoneinei eyaya jiquio jjeshe'yapoa. Jamajjeya ecueaneitii poani. Cua miya baña huisotii eyaya quiasa-amajje quiaje ecueajojoya.
42004007	Jamajjeya ecuioshajjajo nequimajje e bihuiajji ojjaña jiquio miya baña huisotii miquea poaje.—
42004008	Jesosaa oya saja-acapoa jama ba'a: —¡Chojja de! Eyacuiñajjija esohui etehue jaa jama poani pea ba'a: “Emeshimesenei, mique Eyacuiñajji oya oenei ecuioshajjajo nequiya bihuiapoquiacue, ojoneitii jjashajja-ajjaquipoquicue.”—
42004009	Majoya aje edosiquiaa Jesosa dojocapoa Jerusalén meshiyasijje. Ohuaya Jesosa dojosohuaquicapoa Eyacuiñajjija equi-aijamacoo quea-aonee aniyasijje. Majo nequiya edosiquiaa Jesosa jama acapoa ba'a: —Miya e'ejojonei Eyacuiñajjija Bacuaejjanei poani jjabaquimajje jiquiojo nequi tohua'yocue meshiyasijje.
42004010	-
42004011	Eyacuiñajjija esohui etehue jaa jama poani ba'a: “Eyacuiñajjiya oja angelcuana huoojeacuajicaje mi jaahuananeineiya. Miya oqueajo iñacajjequije angelcuaa oja emeya. Jamajjeya miya emano'yojji pojjeama poaje. Miya ejjajeojjiquecuasajaquijji pojjeama poaje joya anica meicuanajo che bisonei cuanama'.”—
42004012	Jesosaa oya saja-acapoa jama ba'a: —Eyacuiñajjija esohui etehue jaa jama poani pea ba'a: “A'a Eyacuiñajji queaca'aneetii poani ebajji, a'a ohuaya jaahuanacaje ebajji, ¡a'a Eyacuiñajji miquea Emeshimesenei jama ajji!”—
42004013	Majoya aje edosiquiaa Jesosa queaca'aneetii nequi ojo queamimishi mijjapomeequiajo oya jiñaca'yapoa so'o.
42004014	Majoya aje Jesosa provincia Galilea meshiyasijje poe'yapoa Edojjoshahuapame yamijjitii queaca'anee nequi. Ojjaña ma meshichipineijo ba'ecacuana queahuiso mimimimiapoa ojo.
42004015	Jesosa ojjaña provincia Galilea meshiyasijjeyee poquinequiapoa. Cua o poquije meshicuanahuasijje Jesosaa judiocuanaja equi-aicuana ejjachichaquijjiyasijje nequiya sohuihuohuicapoquiapoa cuana. Jamajjeya queahuisocuaa oya bihuiacapoa.
42004016	Majoya Jesosa poquio'oyapoa pueblo Nazaret meshiyasijje, ma o tiiapoa meshiyasijje. Ojjaña ejomishocajji sábado epojjajo Jesosa poquinequiapoa judiocuanaja ejjachichaquijji equi-ai anicahuasijje. Jamajjeya ejomishocajji epojjajo Nazaret meshijo nequi oya nobiquiapoa judioja ejjachichaquijji equi-ai aniyasijje. Ma equi-aijo ani oya nequisohuapoa Eyacuiñajjija esohui etehue jaa ajji.
42004017	Isaías Eyacuiñajjija esohuihuohuijji poaja tehue, ma ohuaya yahuajonei tehuecapoa esohuiya esohuijaahuanajji dejjaa Jesosa quiacapoa ojaya eajji. Jamajjeya esohui papenijo jaa pichojjojjomajje Jesosaa acapoa ma esohui etehue jaa jama ba'a:
42004018	“Emeshimeseneija Edojjoshahuapame ecue yamidojjojo nequi. Ohuaya eya babacacanaje oja esohui queapame ehuohuipoquiajji aema'cuana. Eya babacacanaje ejeanobia jaacacuana ehuohuipoquiajji o cuayaqui'yojjijo, cojjama'cuana jjabameequi'yojjijo, queacamajanee ba'ecacuana nahue'yojjijo pea-ai.
42004019	Eya babacacanaje ojjañajaajjicuana huohuipoquiajji epojji jiquio eshequiajajo Eyacuiñajjiya ojjañacuana queapamenee acaje.” Mahuisojoya esohui acapoa.
42004020	Majoya aje Jesosaa esohui ajeyomajje papeni bebo'yomajje esohuijaahuanajji dejja quiaca'yapoa. Majoya oya anioque'yapoa. Ojjaña majo anicacuaaya ishoa-ajjacapoa Jesosa yajja poanijje ma esohui oja ehuohuijji nisho. Jamajjeya oya Jesosa baneineicapoa cuaa.
42004021	Majotii aniya aje Jesosaa huohuicapoa cuana jama ba'a: —Jjeyanei jiquio pojjajotii jiquio Eyacuiñajjija esohui etehue jaa miquiaa shajja-ajjanaje esohuiya apoa ejo, eyaya maya ajeyopoquiaña— jamaya huohuicapoa Jesosaa.
42004022	Majo anicacuana Jesosajo queapamenee mimimimicapoa. Oja huohui esohui queapameneejo jjabaneineiquiapoa ojaya queabotinee poajojoya. Jamajjeya majo anicacuana jjahuohuiajjaquiapoa oopana jama ba'a: —¿Achajjajo ohuaya ma esohui ajeyocaje? Oya caca Joseja bacuaejja poani.—
42004023	Jesosaa saja-acapoa cuana jama ba'a: —Miquiaaya pojja'a esohuiquepenei aje eya jama ba'a: “Eshicuijjibajji, miyatii jjashicuiquicue.” Jama mimimeya quiana poani dejjaja ajjima'neinei ecuea jiquiojo ecueanei meshijo nequiya eajjijo ma ecua eyaya pueblo Capernaúm meshijo nequiya anaje jama pea-aiya.—
42004024	Jesosaa huohuipea-aicapoa cuana jama ba'a: —E'ejojonei esohui huohuiaña. Chama'nei esohuihuohuijji oja meshineiyasijje poe'yajo onijjejaajjicuanaja oya queapamenee eja'ajjequi'yojji.
42004025	Yahuajonei Elías dejja esohuihuohuijji eshe nequiahuajo ojjaña meshiyasijje ba'ecacuana bobima'neinei pocapoa, queashoeneenee. Tres y medio shequiajame huiso ena po'yojjimatii poa. Ma shequiaja Israel meshijo queahuisonee eahuemano'yocuana anicapoa.
42004026	Jamatii Eyacuiñajjija Elías majo ani eahuemano'yocuana aniyasijje huoojeajjima poa. Oya ca huoojeacapoa oe epona eahuemano'yo Sareptacuiñajji aniyasijje, ciudad Sidón meshipejjeneijo ba'e.
42004027	Yahuajonei pea-ai Eliseo dejja esohuihuohuijji eshe nequiahuajo queahuiso Israelcuiñajjicuana queamanonee jaacapoa lepra emanomeejjijo. Jamatii Eliseoja Israelcuiñajji dejja che oema'nei jjajeameequi'yojjima poa. Ohuaya oenei dejja peajaajji Siriacuiñajji Naamán bajjani jjajeameequica'yapoa leprajo maya oenei.— Jamaya Jesosaa huohuicapoa cuana.
42004028	Majoya Jesosa esohui jama huohuime poani shajja-ajjamajje queaquenenee pocuajicananapoa ojjaña judiocuanaja equi-ai ejjachichaquijjijo anicacuana Jesosanijje.
42004029	Jamajjeya Jesosa iñaca'ajeamajje oya dojocuayaquicapoa cuaa equicuana ojee ani iyehueshahuasijje. Macuiñajjicuanaja equicuana eyiyoiyeao nequi aniapoa. Majoya Jesosa dojocuayaquicapoa cuaa eyiyocueihue quea-aonee nequiyasijje o jeaoqueajeaa nisho emanojea'yojji.
42004030	Jamatii Jesosa ona ejjachichaqui nequijjetii jjayejjequimajje poquiapoa, macuanaja oya jeaoqueajeajjimatii.
42004031	Majoya aje Jesosa provincia Galilea, pueblo Capernaúm meshiyasijje poquio'oyapoa. Ojjaña ejomishocajji sábado epojjajotii ohuaya sohuihuohuicapoquiapoa cuana.
42004032	Jesosaa queaja'anee esohui huohuicani shajja-ajjamajje majo ejjachichaqui anicacuana jjabaneineiquicapoa ojo. Jama poa ojo ba'a: —Ohuaya Jesosaa queaja'aneenee esohui huohuicani pea esohuihuohuijjicuaa jama pojjeama, ojaya ebaneinei.—
42004033	Majoya aje dejja eshahuamase yamijji judiocuanaja equi-ai ejjachichaquijjijo ani taaapoa janobajjimanei jama ba'a:
42004034	—Jesosa Nazaretcuiñajji dejja, ¡poqui'yocue miya! ¿Ajeo acuae mi ecuananijje ani? ¿A'a mi ecuana chama'yotii pojeamee'yohua poeyanaje? Ecuea miya ebanei. Miya Eyacuiñajjija huoojea e'ejojonei queapamenee poani mimishima'nei.—
42004035	Majoya Jesosaa eshahuamase tecueacapoa jama ba'a: —¡A'a mimijji! ¡Cuayaqui'yocue miya coma dejjaja eyamijo nequi!— Jesosa jama pojeahuajotii eshahuamaseya ma dejja niñepoquimeecao'oyapoa ojjaña majo anicacuanaja ecojjaneijo. Majoya oya cuayaqui'yapoa oja dejja queanee pomeejjimanei.
42004036	Jesosaa dejja jama aca'yonaje bamajje ojjañacuana jjabaneineiquiapoa ojo. Jama mimime poa cuana ojo ba'a: —¡Oya queasohuipojaneenee! Emeshimeseya peacuana huoojeacani jama ohuaya queaca'aneeya huohuicani. Jamajjeya ohuaya eshahuamasecuana dejjaja eyamijo nequi huoojeacuayaca'yani.—
42004037	Jamajjeya ojjaña ma meshijo ba'ecacuaa shajja-ajjacuajicapoa Jesosajo ma ohua dejja shahuamase yamima'yo pomeecanajejo.
42004038	Majoya aje Jesosa judioja equi-ai ejjachichaquijjijo ani cuayaqui'yomajje nobiquiapoa Simonja equiyasijje. Ma equijoya Simonja eanomese queaquiyoneenee jaapoa. Jamajjeya Jesosa huohuiajjacapoa majo ba'ecacuaa o huoecamee'yojjijo.
42004039	Majoya Jesosa jjacuiajaanaquimajje o jaahuasijje mimiapoa o huoecamee'yojji. O jama mimime pojeahuajo oya huoecanana'yapoa, yejjecananapoa quiyohua. Majoya aje Pedroja anohua nequisohuanana'yomajje ma oque poecuana bobiacapoa.
42004040	Ma pojjajotii eshequi oquequianijo queahuiso emano jaacuana yecapoa oja huapa pojjeamacuaa Jesosaque. Jesosaa ma onaja ye emano jaacuanaja eyamibiajje oja eme ohua huanacajo jja-ajaquica'yapoa cuana ojjañatii.
42004041	Eshahuamase yamijjicuana queahuiso yecajo, Jesosaa eshahuamase huoojeacuayajeaca'yapoa oja yamijo nequi. Eshahuamase queahuisocuana Jesosajo taaapoa jama ba'a: —¡Miya Eyacuiñajjija Bacuaejja!— Jamajjeya Jesosaa oya tecueacapoa o mimima' epojjijo. Ojaya eshahuamaseja ebatii poa oya Eyacuiñajjija huoojea e'ejojonei poani.
42004042	Majoya aje mecajjeahuanei jjapojjaquianijo Jesosa shequimajje poquiapoa se-ejjama' meshiyasijje. Queahuisocuaa Jesosa sa-ajjanei'yomajje oya baca'yapoa. Majotii onijjetii Jesosa animeesa-acapoa cuaa, oya poqui'yojjima epojji.
42004043	Jesosaa ca huohuicapoa cuana jama ba'a: —Eyaya peacuiñajjicuana esohui queapame ma Eyacuiñajjiya ojjañacuana huoojeacapoquianitii esohui huohuiquisa-aña pea-ai. Majoya eya Eyacuiñajjiya jiquio meshiyasijje huoojeacapoa queahuisocuana sohuihuohuipoquiajji epojji.—
42004044	Jamajjeya Jesosa provincia Galilea meshijo nequiya sohuihuohuicanequiapoa cuana judiocuanaja equi-ai ejjachichaquijji anicuanajo nequiya.
42005001	Majoya oe pojjajo Jesosa Genesaret baesahuajo esohui huohuipoequijo queahuisoneeneecuana poecapoa oque Eyacuiñajjija esohui shajja-ajjaa. Jamajjeya Jesosa cuiajeashiñajeacanequiapoa cuaa queahuisoneeneeyajjejojo o chipineijo enequijji.
42005002	Nahuooshojeajji poanija beca bishe' baesahua ba'yapoa. Nahuooshojeajji poanicuana ca enequisohuaqui'yo poa oja nahuooshojeajji red shacua'yojji.
42005003	Oe bishe' Simonja ba'yapoa. Majoya ma bishe' bamajje Jesosa anisohuaquiapoa Simonja bishe'yasijje. Majoya ohuaya huohuiajjacapoa Simón oja bishe' equecuayiyejeapishanajji bae enahuasijje. Jesosaa anioquemajje majotii aniya sohuihuohuica-aniapoa cuana.
42005004	Majo aniya Jesosaa esohui huohuijeyomajje Simón jama acapoa ba'a: —Joma doedoeyasijje bishe' dojocue. Cuamaya nahuoo queahuiso nequi shojeacue.—
42005005	Simonya oya saja-acapoa jama ba'a: —Esohuihuohuijji, ecuaa queahuiso ojjaña jiquio mecajjetii nahuoo shojea-ajjachichanaje. Chama'neinei poanaje, nobiquijjima. Jamatii miya jama ajje eyaya shojeaje o'oya.—
42005006	Majoya aje cuamaya ohua shojeacajo queahuisoneenee nahuoocuana nobiquiapoa, jamajjeya ojaya nahuooshojeajji quecuaisajea-ajjacapoa queahuisohuajjejojo.
42005007	Jamajjeya pea bishejo ani onijje nahuoo shojeajji beca dejja oja emeya ohuaya iyaacapoa o poejji o jjequishojeasahuaa. Bishe' besajebechipiajo nahuoo queahuisoneenee jjequijeasohuacapoa beca bishe' ba'eyasijje. Majoya oja bishe' nahuoohua cuatajeacajo jaanobiquiajja'yapoa.
42005008	Simón Pedro nahuoo queahuisoneenee jjequishojeacanaje bamajje oja ecuioshajjajo nequiapoa Jesosa huohuijji jama ba'a: —Emeshimesenei, jjanequishiñaquicue enijje nequi, eya queamimishi poanijojoya.—
42005009	Ojjaña majo anica Jesosaa nahuoo queahuisoneenee shojeameecani bamajje jjabaneineiquicapoa ojo.
42005010	Majotii ani Zebedeoja bacuaejja beca, Santiago, Juan pea-ai Simonnijje nahuooshojeajji popea-aiapoa. Jesosaa nahuoo queahuisonee jama shojeameecani bamajje jjabaneineiquiapoa pea-ai ojo. Majoya Jesosaa Simón jama acapoa ba'a: —¡A'a queamete pojji! Jjeyahua ca miyaya nahuoo shojeapajeaje'yo. Jiquio ecua miyaya nahuoo sa-ajjaneinequinaje jama pea-aiya jjeya miyaya dejjacuana sa-ajjaje ecuea epeejji epo'yojji.—
42005011	Majoya beca bishe' jjequisohuajeaca'yapoa cuaa etajahuasijje majotii jaa ejeajeana'yojji. Ojjaña nahuoo shojeajji aquianacuana pea-ai jeajeana'yomajje Jesosanijje poqui'yapoa Pedro, Juan, Santiago pea-ai.
42005012	Majoya oe pojjajo Jesosa oe pueblojo nequi oe dejja oque poeapoa queamanonee leprajo. Jesosa bamajje oya ecuioshajjajo anioquemajje bahua jaaoqueapoa meshiyasijje. Majoya ohuaya Jesosa huohuiajjaneineicapoa jama ba'a: —Emeshimesenei, miyaya eya jjajeameequi'yosa-amajje eya jjajeameequije'yo.—
42005013	Jesosaa oja emeya yami napamajje dejja emano jama acapoa ba'a: —E'e, eyaya miya jjajeameequi'yosa-aña. Jjeyanei mi jjajeaquije'yo, leprama' poaje'yo.— Jesosaa esohui jama acajeahuajotii dejja queamanonee leprajo jjajeananaqui'yapoa, leprama'yo poa.
42005014	Majoya Jesosaa oya huohuipea-aicapoa jama ba'a: —Shajja-ajjacue mo. A'a peacuana che oema'nei huohuiquijji jiquio eya mi jjajeameequi'yonajejo. Poquicue so'o Eyacuiñajjija equi-aijo chacochacopoquiani dejjaque jjabameequi'yohua miya apoa po'yonaje. Oe ehuone enaa jehui'yojji dojocue jiquio ecua Moisesja tehue poani jama ea'yojjiya. Miya jama ajo bacaje cuaa miya jjajeaqui'yonaje, lepra'ma'yo.— Jama huohuimeya acapoa oya Jesosaa.
42005015	Jamatii Jesosaa dejja huohuicanaje ojaya peacuana huohuijjima yajji nisho queahuisocuaa ohua dejjaja ajjima'neinei amajamajacani shajja-ajjacapoquiapoa queahuesha. Jamajjeya queahuisocuana jjachichaquicapoa oque oja esohui shajja-ajjaa, emanocuana pea-ai yecapoa oja ejja-ajameequi'yojji.
42005016	Jesosa ca se-ejjama' meshiyasijje poquimajamajanequiapoa oenei ani Eyacuiñajjinijje mimiya.
42005017	Majoya oe pojjajo Jesosaa esohui huohuicaquijo beca fariseocuana, Moisesja tehuehuohuijjicuana pea-ai aniapoa oja esohui shajja-ajjajji. Ma dejjacuana poeapoa provincia Galilea meshijo nequi, provincia Judea meshijo nequi, ciudad Jerusalén meshijo nequi pea-ai. Eyacuiñajji queaca'aneetii poaniya Jesosa queahuisonee emanocuana ma meshijo jaaca jja-ajameequica'yapoa.
42005018	Majo nequi pea dejjacuaa oe jeojjishahuama'yo jeo'yoajja dejja daqui equecuaquinijo jaa yecapoa Jesosa equijo nequi cojjaneiyasijje dojonobiaquiya nisho.
42005019	Ma equi ecuio poajojoya chama' o dojonobiaquijji poa. Jamajjeya dejja daqui equecuaquinijo jaatii dojosohuaquicapoa o yejji dejjacuaa equijamacoohuasijje. Majoya equijamacoo cajjamajje dejja daqui equecuaquinijo jaa jeaoqueacapoa cuaa jjonojo ojjañacuana nequicajotii Jesosa nequi cojjaneiyasijje.
42005020	Jesosaa o yejji poanaje dejjacuana e'ejojonei ojo jjashahuabaqui'yani bamajje dejja jeo'yoajja jaa huohuicapoa jama ba'a: —Ecuea epeejji, eyaya mique mimishicuana cuijea'yonaje, chama'yo.—
42005021	Majotii ani Moisesja tehuehuohuijji poanicuana, fariseocuana jjashahuabaquiapoa oja esohuiquipajjetii jama ba'a: —Jiquio nequi dejja queatainee mimiani. Oya Eyacuiñajji jayojja pea-ai poani poso jjabaquiani. Eyacuiñajji oeneiya caca oe mimishicuana cuijeaca'yani.—
42005022	Jesosaja ca ebatii poa macuanaja ejjashahuabaquijji, jamajjeya oya jama poa onijje ba'a: —¿Yajjajje acuae quiana ejo queaquehuanee jjashahuabaquiani?
42005023	Queacamajaneenee dejjaja mimishi cuijea'yojji. Queacamajaneenee dejja jeojjishahuama' poani ejeomee'yojji pea-ai.
42005024	Jamajjeya quiana jjeya eyaya queaja'a bameeje Eyacuiñajjiya eya Dejjapojji epo queaca'anee pomeecani dejjacuanaja mimishicuana cuijea'yojji epojji jiquio meshijo nequi— jamaya poa.Majo aniya jeo'yoajja dejja Jesosaa jama acapoa ba'a: —Nequisohua'yocue. Mique daqui equecuaquini dojo'yocue, mique equiyasijje poqui'yocue.—
42005025	Jesosa jama pojeahuajotiiya aje jeo'yoajja dejja nequisohuanana'yapoa ojjaña majo anicacuanaja cojjaneijo. Oja daqui equecuaquini jjequisohua'yomajje poqui'yapoa ojaya equiyasijje Eyacuiñajji bihuiapoequitii.
42005026	Majo anicacuana o nequisohuanana'yonaje o jeo'yonaje bamajje jjabaneineiquiapoa Jesosajo. Jesosa queaca'aneenee poani bacapoa, jamajojoya aje Eyacuiñajji bihuiacapoa cuaa. Ojotii jjashahuabaquiani mimiapoa cuana jama ba'a: —Jjeyanei eseyaya bacooaña ma dejjaja ajjima'neinei ohua queapamenee acanaje. Jiquio jayojja peacuanaja ajjima'neinei.—
42005027	Majoya aje quijje Jesosaa equijo nequi cuayaqui'yomajje oe dejja Leví bajjani bacañaquiapoa. Leví israelitacuanaja bejjo Roma emeshimeseja yajji chichapoquiajji equisisijo aniapoa. Jesosaa oya jama acapoa ba'a: —Enijje po'yocue.—
42005028	Jamajjeya Leviya nequisohua'yomajje ojaya echacojji bejjo chichapoquiajji poanaje jeacana'yapoa Jesosanijjetii epo'yojji.
42005029	Majoya pea pojjajo Leviya bobicuana queahuiso cuacuameecapoa fiesta yajji oja equijotii. Queahuiso Roma emeshimeseja bejjo yajji chichapoquiajji poani dejjacuana, pea dejjacuana pea-ai poemajje ojee Jesosanijje mesajo eanioque ani ijjiaijjiaca-aniapoa.
42005030	Majoya Moisesja tehuehuohuijji poanicuaa, fariseocuaa pea-ai Jesosa shajja-ajjajji poanicuana tecueacapoa jama ba'a: —¿Apiojji acuae quiana ijjiaijjiani, ishi-ishiani ejjapeequijji bejjo chichapoquiajji poani dejjacuananijje, pea dejjacuana queamimishi poaninijje pea-ai ojee?—
42005031	Jesosaa saja-acapoa cuana jama ba'a: —Joya yajayaja poani, manojjima eshicuijjibajji poani dejjajo jjashicuimeequica-ajja. Emanocuana caca oe jjashicuimeequicajji ojo.
42005032	Eya poeyanaje jiquio oyaneitii queapame ba'yani jjabaquijjicuana sa-ajjaa pojjeama. Eya caca poeyanaje mimishicuana sa-ajjaa oya pea jjashahuabaquime o pomee'yohua oja mimishicuanajo.—
42005033	Majoya aje Moisesja tehuehuohuijjicuaa, fariseocuaa Jesosa huohuicapoa jama ba'a: —Juan shajja-ajjajji poanicuana, fariseocuana pea-ai queacahuihuiso bobi ijjiapojjima' aniani so'o Eyacuiñajjinijje emimijji. ¿Yajjajje shai mi shajja-ajji poanicuana jama pea-ai po-ajja? Oya ca ijjiaijjiapoquianitii.—
42005034	Jesosaa saja-acapoa cuana jama ba'a: —Bacue, fiesta ejjahuanaquijjijo joya poquije eiyaacuana queabihui poani dejja ejjahuanaquijji yanijo. Ma pojjajotii queabihui pomajje bobi ijjiapojjima' anica-ajja so'o.
42005035	Majoya quijje dejja ejjahuanaquijji dojocaje cuaa. O chama' bamajje Eyacuiñajjinijje emimijji ojaya epeejjicuana bobi ijjiapojjima' anije so'o queayeno poani ejjabameequijji.—
42005036	Jesosaa huohuitiicapoa cuana jama ba'a: —Jiquiajjaya ba'a: Daquichii huiñajo daqui eyacua isaca-ajja o jaca'yojji. Jama aca'yajje daqui eyacua peajja poaje'yo. Ejaca'yo daquichii jama pojjeama pea-ai poaje'yo, hua-ama.
42005037	Oya jayojjaya uvajjajjana' eyacua shoca-ajja ejeechii esocojo. Majo shocajo ejeechii cuiapojojeacaje sesena'majje. Majoya uvajjajjana' jjashojeajeajeyoquije, ejeechii pea-ai jeajeacaje cuaa.
42005038	Jamajjeya uvajjajjana' eyacua shocajji ejee eyacuaneijo pea-ai. Majotiiya oya queapame nequipoquije majo sho.—
42005039	Jesosaa jama apea-aicapoa cuana ba'a: —Uvajjajjasesena' echii ishimajje uvajjajjasesena' jjeyanei quecuapasha cajaa acani cuaa. Jama acani ba'a: “Maya uvajjajjasesena' echii queapameneenee.”—
42006001	Majoya aje quijje ejomishocajji sábado epojjajotii Jesosa o shajja-ajjajji poanicuananijje anosoai ani queyiyesamaneijje poquiapoa. Majje poquijeya o shajja-ajjajji poanicuaa queashoe pomajje anosoai oepojji sajacananapoa. Eso' iñajjojamajje ijjiacapoa.
42006002	Beca fariseo dejjacuaa o shajja-ajjajji poanicuaa anosoaiso' ijjiacani bamajje oya huohuiajjacapoa jama ba'a: —¿Apiojji shai miquiaaya anosoai sajaña? Miquianaya ejomishocajji epojja shahuaba'yoajja.—
42006003	Jesosaa ca fariseocuana saja-acapoa jama ba'a: —¿A'a miquianaja epajea'yo esohuicuana etehue jaa ma yahuajonei Davidya, onijje nequicapoa dejjacuaa acapoa queashoenee pomajje?
42006004	David nobiquiapoa Eyacuiñajjija daquiequi aniyasijje. Ma daquiequijo ani pahuicuana eiya Eyacuiñajji quia, Davidya ijjiaca'yapoa. Ma onijje nequica dejjacuana quiapea-aicapoa. Eyacuiñajjija esohui Moisesja tehue ca jama poani ba'a: “Eyacuiñajjija equi-aijo echacochacopoquijji etii poani dejjacuanajanei ma pahui ijjiaca'yojji.” Jamaya Eyacuiñajjija esohui poani. Ma pahui ca Davidja, onijje nequicaja pea-ai ijjiaca'yoajja poa.—
42006005	Majoya fariseo dejjacuana huohuipea-aicapoa Jesosaa jama ba'a: —Ejomishocajji sábado epojjajo, ¿ae pocajji, ae poca-ajja? Eyaya Dejjapojji epohua oya huohuipoquiajetii.—
42006006	Majoya aje quijje pea ejomishocajji epojjajo Jesosa judiocuanaja equi-ai ejjachichaquijji aniyasijje nobiquimajje sohuihuohuicapoa cuana. Ma equi-ai ejjachichaquijjijoya aje oe dejja ebañei emejje meshahuama'yo poani aniapoa.
42006007	Moisesja tehuehuohuijji poani dejjacuaa, fariseo dejjacuaa Jesosa bacanequiatiiapoa a'a ohua meshahuama' dejja queapame pomeecaje'yo ejomishocajji sábado epojjajotii ebajji. Jesosaa ejomishocajji epojjajotii ma dejja meshahuajji pomeeca'yajo pea etii poanicuana huohuiquicaje cuaa o napameejji.
42006008	Jesosaja ebatii poa yajja jjashahuabaquime poanicuana, jamajjeya dejja meshahuama'yo epo huohuicapoa jama ba'a: —Nequisohuacue, jiquiacua poecue ojjaña anicacuana cojjaneiyasijje enequijji.— Jamajjeya ma dejjaa nequisohuamajje Jesosaja esohui jayojja acapoa.
42006009	Majoya Jesosaa Moisesja tehuehuohuijjicuana, fariseocuana pea-ai huohuicapoa jama ba'a: —Eyaya miquiana jjeya huohuiajjaje, ¿yajja poani Eyacuiñajjija esohui Moisesja tehue ejomishocajji epojjajo? ¿A'a pea queapame acajji, a'a oya queanee pomeecajji? ¿A'a acuae dejja queamano jaa jjeya jiquio ejomishocajji epojjajotii jja-ajameequica'yojji, a'a manomeeca'yojji pojja'a?—
42006010	Majo anicacuana bamajje Jesosaa dejja meshahuama'yo epo huohuicapoa jama ba'a: —¡Miquea eme jeaapihuihuicue!— Ohua oja eme jeaapihuihuicajeahuajotii oya meshahuajji ponana'yapoa.
42006011	Jamajjeya fariseo dejjacuana, Moisesja tehuehuohuijjicuana pea-ai queaqueneneenee ponanacapoa Jesosanijje ohua ma dejja jama aca'yajo ejomishocajji epojjajo. Mimimimicapoa cuana ojee yajja oya Jesosa acajji.
42006012	Majoya aje pea pojjajo Jesosa oe eyiyojamacoohuasijje jaasohuaquiapoa Eyacuiñajjinijje mimiya. Majotiiya oe meca Jesosa aniapoa Eyacuiñajjinijje mimianiya.
42006013	Jjapojjaquiajo Jesosaa ojjaña o shajja-ajjajji poanicuana iyaacapoa 12 huisome ebabacajji. Ma 12 dejjacuana oja babaca ona sohuihuohuiquinequijji epojji pomeecapoa.
42006014	Mahuisoya babacacapoa ba'a: Simón oya bajjani pea Pedro, Andrés Pedroja dohue, Santiago, Juan, Felipe, Bartolomé pea-ai.
42006015	Pea ba'a: Mateo, Tomás, Santiago Alfeoja bacuaejja pea-ai. Pea Simón babacacapoa pea-ai. Oma' ca Roma dejjacuana botiamanei poa.
42006016	Pea ba'a: Judas Santiagoja bacuaejja. Pea Judas Iscariote bajjani babacacapoa pea-ai. Oya quijje Jesosa iñameesahuajji poaje. Mahuisoya cuana poa Jesosaja babaca dejjacuana ona sohuihuohuiquinequijji epojji.
42006017	Majoya aje Jesosa oja babaca dejjacuananijjetii eyiyoiyeaojo nequi jaaoquepishana'yapoa meshiaa-amahuasijje. Cuamaya queahuisoneenee ejjachichaqui anicapoa ma Jesosanijje poaequianicuana, queahueshanee ba'e poecuana pea-ai. Ma meshicuanajo ba'eca poe Jesosa baa mahuiso poa ba'a: queahuisocuana provincia Judea meshijo ba'eca, Jerusalencuiñajjicuana, Tirocuiñajjicuana bae-aisahuamijijje ba'eca, Sidoncuiñajjicuana baesahuamijijje ba'eca pea-ai.
42006018	Mahuisoya Jesosaque ejjachichaqui anicapoa oja esohui shajja-ajjaa, emanocuana Jesosaja jja-ajaquimee'yohua yecapoa pea-ai. Ojjaña ma eshahuamase yamijjicuana Jesosaa eshahuamasecuana huoojeacuayaca'yapoa.
42006019	Jamajojoya aje ojjañacuaa Jesosa yami napasa-acapoa ojjaña ma o napajji poanajecuana ohua queaca'aneetii poaniyajjejojo jja-ajaquimeecaje'yo bamajje.
42006020	Jesosaa o shajja-ajjajji poanicuana bamajje jama huohuime acapoa ba'a: —E'ejojonei queabihui poani quiana joya jjabaquiani queacamajanee ojaya Eyacuiñajjima' eba'epoquijji aema' jayojja, comacuanaya quijje Eyacuiñajjiya ba'etiitiimeecaje'yo ma ohua ojjaña huoojeacapoquianitii meshi Eyahuasijje.
42006021	—E'ejojonei queabihui poani quiana joya jjeya queashoenee ani, quijje quiana ca queajejjetii poaje'yo. —E'ejojonei queabihui poani quiana jamatii jjeya queayenojje pani, quijje quiana soaje queabihuinee poani.
42006022	—E'ejojonei queabihui poani quiana joya jjeya peacuaa quiana botiama acani ejo. Oja equijo ani jeacuayaca'yani quiana, mata-acani cuaa, miquianaja bajjani peajja jayojja acani cuaa ejo Dejjapojji epojo.
42006023	Queabihuineenee popoquicue miquiaaya queapamenee ba'epoquinaje sosejje Eyahuasijje ani jjesheñaquije'yojojoya. Ma ecua yahuajonei ojaya etiiquianacuaa acapoquiapoa Eyacuiñajjija esohuihuohuijjipoacuana eshe nequiahuajo jama pea-aiya quiana jjeya queacamajanee acapoquiani cuaa.—
42006024	Jesosaa huohuipea-aicapoa cuana jama ba'a: —Queayenoneetii capo'yahua quiana ca joya jjeya jiquio meshijo quea-aquianahuiso ba'epoquiani. Quijje miquianaja ejjeshejji pojjeama poaje'yo Eyacuiñajjija quia joya oe po'yoajja oja quia.
42006025	—Queayenoneetii capo'yahua quiana joya jjeya queajejjetii poani. Quijje ca queashoenee poaje'yo. —Queayenoneetii capo'yahua quiana joya jjeya queabihuinee soamajamajapoquianitii. Quijje queayenojje paneineinequije'yo.
42006026	—Queayenoneetii capo'yahua quiana joya jjeya ojjaña meshijo ba'ecacuaa oja ecuioshajjajo nequiya miquiana bihuiacani. Oya jayojja Eyacuiñajjija esohuihuohuijji nisho poa dejjacuana yahuajonei ecuioshajjajo nequiya bihuiacapoquiapoa cuaa e'ejojonei poso.— Jama huohuimeya acapoa cuana Jesosaa.
42006027	Jesosaa huohuitiicapoa cuana jama ba'a: —Miquianaya ecuea esohui shajja-ajjasapoanijo pea esohui miquiana huohuipea-aije ba'a: Mi botiama ajji poanicuana queajea apoquiacue, queapame o ba'emeesahuajji quiapoquiacue pea-ai.
42006028	Minijje queatai mimijjicuana, jamatii oya huohuicue Eyacuiñajjija o queapame pomeejjijo. Mi mata-ajji poanicuanajo mimicue Eyacuiñajjinijje oja o queapame pomeejji.
42006029	Ohua shemo cuiasejjacajje, shemo peajje nahuejjima acue ojaya o shemo pea-ai ecuiasejjajji. Mique daqui-ao jjesheca'yajo, daquieyami quiapea-ai'yocue ohua jjeshepea-aisa-acajo.
42006030	Cua ohua sacaje miquea aquianacuana quiacue ohua huohuiajjacajje. Ohua miquea aquiana jjeshecajo, a'a oya ma aquianajo huohuiajja'yojji.
42006031	E'e, jamajjeya quiaa peacuana queapamenee apoquiacue. Jiquio ecua miquianaya ojo queapamenee jjapomeequisapoani jama pea-aiya acue.
42006032	—Miquiaaya joya mi queajea ajji poanicuana queajea apea-aiañajo, dejja mimishicuana jama pea-aiya ba'yani. ¿Yajjajo esohui queapame acaje mijo? Yajjajopishana.
42006033	Miquiaaya oenei mi ba'emeesahuajji poanicuananei ba'emeesahuañajo pea-ai, dejja mimishicuana jama pea-aiya ba'yani. ¿Yajjajo esohui queapame acaje mijo? Yajjajo pishana.
42006034	Miquiaaya peacuana miquianaja quia aquiana quijje ohua jeahuaca'yajo dojo sosejje jjesheañajo dejja mimishicuana jama pea-aiya ba'yani. ¿Yajjajo esohui queapame acaje mijo? Yajjajopishana.
42006035	Mi botiama ajji poanicuana jamatii queajeanee apoquiacue quiaa. Oya ba'emeesahuapoquiacue queapamenee, miquianaja aquianacuana quiacue jamatii a'a ohuaya jeacahuaje'yo bajjimajotii. Majoya miquiaaya mi queapamenee ba'epoquinaje sosejje Eyahuasijje ani jjesheñaquije, Eyacuiñajji Eyajo queaca'aneetii nequija bacuacuana poaje. Eyacuiñajjiya ona queapame ba'epoquijji quiacapoquiani joya queamimishica'acuana jamatii o shahuaba-ajjanei ba'e.
42006036	Jamajjeya jiquio ecua Eyacuiñajji Echii-aiya dejja mimishicuana queapame acapoquiani, jama pea-aiya apoquiacue cuana.
42006037	—A'a peacuana baneineijji oya queamimishi poani pea huohuijji. Jama poanijo Eyacuiñajjiya miquianaja mimishi ja'anei huohuicaje'yo o cojjaneijo nequiajo. Peacuana queamimishi poani bamajje a'a huohuijji o queanee pomeejji. Jama poajoya Eyacuiñajjiya miquianaja mimishi ja'anei huohuicaje'yo. Peacuanaja mimishi oe pajea'yocue. Jamajojoya Eyacuiñajjiya miquianaja mimishicuana pajeapea-aicaje'yo.
42006038	Miquiaaya peacuana aquiana o queapame ba'epoquijji quiajo Eyacuiñajjiya quiana oya jayojja quiacaje. Ma ecua miquiaa pea quianaje, mahuisotii pojjeama miquiana quiacaje. Ohuaya ca queahuisoneenee quiacaje quiana. Miquiaaya peacuana queahuiso o queapame ba'epoquijji quiañajo oya jayojja Eyacuiñajjiya miquiana queahuiso quiapea-aicaje.— Jama huohuimeya acapoa cuana Jesosaa.
42006039	Majoya Jesosaa pea esohui ebameesahuajjijo huohuicapoa cuana jama ba'a: —¿A'a oe dejja cojjama' nequiya pea onijje cojjama' queapame huidojocame oja emejo? Chojja. Ohua dojocajje beca dejja cojjama' nequi ojeetii oquequije'yo jjaniyasijje.
42006040	Jiquio jama pea-ai ba'a: O shajja-ajjajji poanija o sohuihuohuijji poani dejja sohuihuohuica-ajja. Majoya ohua sohuihuohuijeyocajje oya o sohuihuohuijji poanaje jayojja pea-ai poaje.
42006041	—¿Yajjajo shai miyaya peaja mimishi shahuabacuajiaña, jamatii caca oe miqueanei mimishi shahuabajjima aña? Miya ca jiquio jayojja jama poani ba'a: Peaja ecojjajo enobiqui jaa miyaya shabo che bisonei baña, jamatii miquea ecojjajo acui queaquemonee enobiqui jaa miquea bajjima aña.
42006042	Jamaya pea huohuiaña ba'a: “Epeejji, che miquea ecojjaneijo shabo bisonei jaa eya cajjajeamee'yocue.” Jamatii miquea ecojjajo nobiqui acui queaquemonee jaa miquea bajjimanei poani. Queaquehuanee jama, ¿achajja peaja ecojjajo jaa shabo bisonei cajjajeaje'yo? ¡Miya queapamenee poso jjabaquiani Eyacuiñajjija epeejjinisho jja coma, mimishiama poani poso! Ebionei acui queaquemonee miquea ecojjajo enobiqui jaa cajjajea'yocue. Majoya queaja'a miyaya baje shabo bisonei miquea epeejjija ecojjajo jaa ecajjajea'yojji.— Jama huohuimeya acapoa cuana Jesosaa.
42006043	Jesosaa huohuitiicapoa cuana jama ba'a: —Ojjaña joya acuicuana queapame nequi ojaya ejjajja queapame queabiquia poani o jayojjaya. Ojjaña acuicuana joya peajja nequi ojaya ejjajja pea-ai peajja, ijjiaca-ajja.
42006044	Jamajjeya ojjaña acuicuana bacajji ojaya ejjajjajo. Chama'neinei higojjajja acuishajji acuijo. Chama'neinei uvajjajja jjono acuishajjijo.
42006045	Oya jayojjaya dejjaja, eponaja ejjashahuabaquijjicuana bacajji. A'a oya queaja'a jjashahuabaquipoquiani, a'a queaquehua pojja'a esejaya bacajji achajja oya ba'epoquiani bamajje. Dejja oja ejjashahuabaquijji queaja'aneetii poanijo, oya queapame ba'eje. Dejja, oja ejjashahuabaquijji queaquehuaneetii poanijo, oya queamimishi ba'eje. Oya jayojja mimije cuana jiquio ecua oya jjashahuabaquipoquianitii jamaya.—
42006046	Jesosaa huohuitiica-aniapoa cuana jama ba'a: —¿Apiojji quiaa eya aña jama ba'a: “Emeshimesenei, e-esemese poani” jamatii ecuea esohui jayojja ba'eajjaa?
42006047	Jjeya eyaya quiana pea esohui ebameesahuajji huohuije. Joya dejja e shajja-ajjajji poani, ecuea esohui jayojja ba'yaniya jiquio jayojja poani ba'a:
42006048	Dejja queasapaja'aa equi iyajji ebionei teocanaje queadoepishana queaca'a equi iyajji. Majoya quijje ena queaquemonee poajo johui queaquemo oquenaje. Benitiitii poeyanaje equi aniyasijje. Oja iya equi queaca'a aninaje, benija jeabichajeajjima poanaje ojaya equi queaca'anee emacojo aninajejojoya.
42006049	Peacuana ca ma dejja jama pojjeama. Comacuaa ecuea esohui shajja-ajjajeacani oya jayojja pea-ai ba'eajjajjejojoya. Jamajjeya oya ma ecua pea dejja queasapaquehuaa equi meshijajijotii huanasohuacuajicanaje jama. Majoya quijje ena queaquemonee poajo, johui queaquemo oquenaje. Majoya benitiitiiya equi meshijajijo ani jeabichajeacanaje. Chama'yotii acanaje.— Jamaya Jesosaa esohui huohuijeyocapoa cuana.
42007001	Majoya aje Jesosa esohui ojjaña majo anica huohuijeyomajje poquiapoa Capernaúm meshiyasijje.
42007002	Ma pueblojoya nequiapoa oe dejja romano soldado capitán etii poani. Oja tiimee ma meshijoya queamanoneenee jaapoa, beshahuanei manopoqui'yani. Ma capitanja oja tiimee queajeanee poa.
42007003	Ma meshijo queahuisocuana Jesosajo mimimimiani shajja-ajjamajje ohuaya judío dejja etii poanicuana huoojeacapoa Jesosa huohuiajjaa o poejjijo oja tiimee jja-ajaquimee'yohua.
42007004	-
42007005	Jamajjeya judío etii poanicuaa Jesosaque poquimajje oya huohuiajjacañaquiapoa jama ba'a: —Jesosa, romano soldado capitanya ecuana huoojeacanaje mique mi huohuiajjaa. Ohuaya eseya judiocuana queajeanee acapoquiani. Esejaya equi-ai ejjachichaquijji ohuaya iyameecanaje, jamajjeya che oya queapame aquicue. Poquicue oja tiimee jja-ajaquimee'yohua.—
42007006	Majoya Jesosa onijje poquiajjapoa romano capitanja equiyasijje. Jesosaa beshahuanei oja equi bacañaquianijo capitán dejjaa ojaya epeejjicuana majo nequi huoojeacapoa oque ojaya esohui huohui'yohua jama ba'a: —Emeshimesenei, miya queapameneenee, eya ca iña queapame pojjeama mi jjequinobiajjequijji epojji ecuea equiyasijje.
42007007	Jamajjeya eya mipoquinaje mi sa-ajjaa. A'a ecuea equiyasijje poejji. Miyaya majotii nequiya esohui che acue ecue tiimee quea-aja pomee'yojji. Majotii nequiya ecue tiimee jja-ajaquimee'yojji esohui miya ajo oya jja-ajaquije'yo.
42007008	Ecuea etii enequi, jamajjeya eyaya ojaya esohui jayojja aña. Oya jayojja eyaya pea-ai soldadocuana huoojeapoquiaña. Eya esohui o poquijjijo huohuiajje, oya poquiani. Eya esohui pea o poejjijo huohuiajje, oya poeani. Ejo chacochacopoquiani dejja ejjeshe eya chacocue ajje oya chacochacoani queapame jiquio ecua eyaya huohuiaña jamaya. Oya jayojjaya miya esohui queapame ajo ecue tiimee jja-ajaquije'yo.— Jama huohuimeequimeya capitanya oya Jesosa acapoa.
42007009	Jesosa romano dejja capitanja esohui shajja-ajjamajje jjabaneineiquiapoa ojo. Majoya Jesosaa ma onijjetii poquianicuana bamajje jama acapoa ba'a: —Eyaya quiana e'ejojonei esohui aña. Jiquio romano dejja e'ejojonei jjashahuabaqui'yani ejo joya ecua eyaya baña judiocuana jama pojjeama, oepojji jjashahuabaquiani.—
42007010	Majoya aje capitanja epeejjicuana ma Jesosaque poquinajecuaa equiyasijje poe'yomajje bacañaqui'yapoa capitanja tiimee quea-ajanee apoa epo'yo ani, ejja-ajaqui'yo.
42007011	Majoya aje quijje Jesosa poquiajjapoa pueblo Naín meshiyasijje. O shajja-ajjajji poani dejjacuana, peacuana queahuisonee pea-ai onijjetii poquiajjacapoa.
42007012	Naín meshi bañaquijjimahuajo oe emano'yo jaa dojocaje mojeaa bacañaquiapoa cuaa. Ma dejja emano'yo jaa eahuemano'yoja bacuaejja oenei poa. Queahuiso Naincuiñajjicuana epona eahuemano'yonijje poquipea-aicapoa oja bacuaejja mojeaa.
42007013	Epona eahuemano'yo paneiani bamajje Jesosa queayenonee jjashahuabaquiapoa ojo. Majoya oya huohuicapoa jama ba'a: —¡A'a pajji!—
42007014	Jesosaa emano'yo huananobiajji'ya cajón nequiñaquimajje napacapoa oja emeya. Jamajjeya ma dejja emano'yo dojojji poanicuana nequiñaquiapoa. Majotiiya Jesosaa dejja emano'yo jaa huohuicapoa jama ba'a: —Dejja, eyaya miya huohuiaña, ¡anisohua'yocue!—
42007015	Jesosaa jama huohuime acajeahuajotii, oya shequinana'yapoa. Majoya anisohua'yomajje mimi'yapoa. Majoya Jesosaa oja bacua eshequi'yo nequi enaese quiaca'yapoa.
42007016	Jesosaa dejja emano'yo jaa shequimeeca'yonaje bamajje ojjaña majo nequicacuana jjajjasohuaneineiquiapoa ojo. Jamajjeya majotii nequiya Eyacuiñajji bihuiacapoa cuaa jama ba'a: —Oe esohuihuohuijji queaca'aneenee jjanequija'aquinaje ese ani cojjaneijo.— Jama bihuiame apea-aicapoa cuaa jama ba'a: —Eyacuiñajji poeyanaje oja babaca judioneicuana ba'emeesahuaa.—
42007017	Jamajjeya ojjaña provincia Judea meshijo ba'ecacuaa, pea meshi queachipijo ba'ecacuaa pea-ai esohui Jesosaa dejja emano'yo jaa shequimeeca'yonajejo shajja-ajjacapoa.
42007018	-
42007019	Juan ona iñajeanobiajji poanaje dejja ejjajeanobiaquijji equijo ejeanobia aniapoa. Majo aniya Juanya queahuiso esohui o shajja-ajjajjicuaa yecaje shajja-ajjaca-aniapoa Jesosajo ma ohua dejjaja ajjima'neineicuana acaquijo. Jamajjeya Juanya beca o shajja-ajjajji poani iyaameecapoa ehuoojeajji Emeshimesenei Jesosa nequiyasijje o huohuiajjañaquiya jama ba'a: —¿A'a miya ma yahuajonei Eyacuiñajjija esohuihuohuijji poacuaa huohuicapoquiapoa dejjaya poeyanaje? ¿A'a miya ma pojjeamajo, pea ishoacajji pojja'a?— Jama Juanya beca dejja acapoa Jesosa huohuiajjaquijji.
42007020	Jamajjeya Juanja huoojea beca dejjaa Jesosa huohuiajjacañaquiapoa jama ba'a: —¿A'a miya ma yahuajonei Eyacuiñajjija esohuihuohuijji poacuaa huohuicapoquiapoa dejjaya poeyanaje? ¿A'a miya ma pojjeamajo, pea ishoacajji pojja'a? Juan ona iñajeanobiajji poaniya ecuana huojeacanaje mi jama huohuiajjaa.—
42007021	Manei eshequi nequijotiiya Jesosaa queahuisoneecuana jja-ajameequica'yapoa. Queahuiso eshahuamase yamijjicuana oya shahuamase yamima' pomeeca'yapoa. Queahuiso cojjama'cuana jjacojjaja'ameequica'yapoa pea-ai.
42007022	Majoya quijjepishana Jesosaa ma beca dejja saja-acapoa jama ba'a: —Huacuaya quiana poqui'yocue Juan huohuiñaqui'yohua ojjaña jiquio miquiaa baña huisotii eya aña, ojjaña eya huohuiaña jiquio miquiaa shajja-ajjanaje huisotii esohui pea-ai. Oya huohuiñaqui'yocue eyaya cojjama'cuana queacojjaja'a pomee'yonaje. Jeo'yoajja anicuana eyaya jeomee'yonaje. Lepra epocuana eyaya oja yami jjajeameequi'yonaje. Jjashajja-ajjaquiajja poanajecuana queba eyaya jjashajja-ajjameequi'yonaje. Emano'yo jaacuana shequimee'yonaje. Aema'cuana poani eyaya esohui queapame huohuinaje Eyacuiñajjija huoojea poeyanaje o nahue'yohua.
42007023	Queabihuinee poanicuana joya pea jjashahuabaquime queaquehua po'yoajja ejo eya jama poani bamajje.— Jamaya Jesosaa acapoa ma beca dejja Juan huohuiñaqui'yojji.
42007024	Majoya aje Juanja huoojea beca dejja poqui'yajo, Jesosaa majo anicacuana huohuicapoa Juanjo jama ba'a: —Miquianaya se-ejjama' meshiyasijje yahuajopishana poquinaje Juan baa. Majoya ¿ache dejja jayojja shai oya poaje jjashahuabaquinaje quiana? ¿A'a oya jiquio ecua siponeao beniya jeahuenacani jama oya poanaje? Oya ca jama pojjeama poanaje, pea jjashahuabaquime pocuaji'yoajja oya.—
42007025	Jesosaa huohuitiicapoa jama ba'a: —¿A'a ohuaya daqui queanahuenee huoshocani baa quiana poquinaje? Chojja. Miquianaja eba joya daqui queanahuenee huoshojji poanicuana caca oe emeshimeseja equijotii aniani.
42007026	Eyaya quiana huohuiajjaje o'oya. ¿Ache dejja jayojja shai oya poaje miquiana jjashahuabaquinaje? E'e pojja'a miquiana jjashahuabaquinaje oya Eyacuiñajjija esohuihuohuijji poani. E'e, oya e'ejojonei Eyacuiñajjija esohuihuohuijji queapamenee nequinaje. Ohuaya ma ecua yahuajonei Eyacuiñajjija esohuihuohuijji poacuaa esohui huohuicanequiapoa jama pojjeama ohuaya huohuicanequinaje. Juanya caca oe pea esohui Eyacuiñajjija huoojea epoejjijo huohuicanequinaje cuana meteamaneiya.
42007027	Yahuajonei Eyacuiñajjija esohuihuohuijji poacuaa esohui Juanjo huohuicapoa jama ba'a: “Mi huoojeajjimahuajo oe dejja huoojeaje mijo huohui epojji ebionei. Jiquio ecua dejjacuaa ejeojji chacocani epijajinei queapojjenee pea poejji, jama pea-aiya ohuaya mi poejjijo huohuicaje cuana mijo ejjashahuabaqui'yojji” jamaya Eyacuiñajji poani ojo.
42007028	E'ejojonei eyaya quiana huohuiaña chama'neinei pea dejja jjeya, yahuajonei pea-ai joya ecua Juan ona iñajeanobiajji poani jama pea-ai epojji. Eyacuiñajjiya Juan queapamenee bacani. Jamatii ojjaña joya Eyacuiñajjija huoojeajo jjashahuabaqui'yojji poanicuana ma ohua ojjañacuana huoojeacapoquianitii meshi Eyahuasijje epoqui'yojji cuanaya queapamenee Eyacuiñajjiya bacaje jiquio ecua ohua Juan bacanaje jama pojjeama.— Jamaya Jesosaa huohuicapoa Juanjo.
42007029	Jesosaa esohui huohuicaje shajja-ajjamajje queahuiso majo ejjachichaqui anicacuaa, Roma emeshimeseja bejjo chichapoquiajji poanicuaa pea-ai bacapoa ma Eyacuiñajjiya acapoquiani queapamenee. Yahuajo Juanya esohui huohuicajje jjaiñajeanobiameequicapoa cuana Juanjo.
42007030	Fariseocuana, Moisesja tehuehuohuijji poanicuana pea-ai ca yahuajo Juanjo jjaiñajeanobiameequijjima poa Eyacuiñajjija ejjashahuabaquijji o queapame pomee'yojji cajaa amajje.
42007031	Jesosaa huohuitiicapoa jama ba'a: —Jiquio jjeya eshe ba'ecacuana, ¿ae shai jayojja poani? ¿Achajja ba'yani? Eyaya quiana huohuije.
42007032	Jiquio eshe ba'ecacuana jiquio ecua esho'iquiana jayojja plazajo quebanei po-ani jama. Onijje esho'inijje jama taaame poani ba'a: “Ecuaaya dehue mianaje miquiana queabihui pojji, jamatii miquianaya majamajajjima poanaje. Chama' miquiana queabihui pomeejji. Majoya ecuana queayeno emano'yojo sohuicuayanaje miquiana queayeno pojjijo, jamatii miquiana pajjima poanaje” jamaya poani esho'iquiana. Oya ojjañajo queabihui po-ajja. Jiquio jjeya eshe ba'ecacuana joya ecua esho'iquiana poani jama pea-aiya.—
42007033	Majoya Jesosaa fariseocuana, Moisesja tehuehuohuijjicuana huohuipea-aicapoa jama ba'a: —Juan ona iñajeanobiajji poani bobi ijjiapojjima' nequinaje so'o Eyacuiñajjinijje emimijji. Uvajjajjana' ishijjima acanaje ohuaya. Jamatii miquiaaya oya queapame pojjeama banaje. Oya eshahuamase yamijji poani quiaa anaje.
42007034	Majoya eya Dejjapojji epo poeyanaje. Eyaya pea pea bobicuana queabihuiya ijjiaña. Uvajjajjana' pea-ai ishiaña. Jamatiijojoya ejo pea-ai queabihui pojjeama poani quiana. Jama quiana poani ejo ba'a: “Oya queabobinee. Oya quea-uvajjajjana'se. Oya jjapeequiani dejjamimishicuananijje, Roma emeshimeseja yajji bejjo chichapoquiajji poaninijje pea-ai.”
42007035	Miquianaya jama jjaniñebaquime poani ecuanajo. Jamatii ecuanaja chaco queapame poani bamajje eya, Juan pea-ai Eyacuiñajjiya queajjashahuabaquija'a pomeecani miquianaja bacajji poanaje.—
42007036	Majoya aje oe dejja fariseo poaniya Jesosa iyaacapoa onijje eijjiaijjiajji. Jesosa oja equiyasijje poquimajje mesapejjejo jaaoqueñaquiapoa.
42007037	Ma pueblojo pea-aiya aje oe epona queamimishinee, peacojjojji poani ba'yapoa. Jesosa fariseo Simón bajjanija equiyasijje poquinaje shajja-ajjamajje, ma epona oja equiyasijje poquipea-aiapoa shiyeshiye meitahuoojo queacuata nequi mejji.
42007038	Jesosa jaahuasijje nobiquimajje ma epona Jesosaja jeojjipejjeneijo nequiñapoa. Majoya oya paneineiapoa. Oja ecojjana Jesosaja ejeojjibiajjeyasijje oquequiapoa. Jamajjeya oja esao-aohuatii jeojji cui'yomajje Jesosa jeojji tojjoca-aniatiiapoa oya queapameneenee bacanijojoya. Majotii aniya shiyeshiye queasosehuisoneeneeya oja ejeojji shacapoa.
42007039	Ma eponaa Jesosa jama acani bamajje Jesosa iyaajji poanaje fariseo oja esohuiquipajjetii jjashahuabaquiapoa queaquehua jama ba'a: —Jiquio Jesosa Eyacuiñajjija esohuihuohuijji e'ejojonei poanijojjemo ojaya eba pome ma epona o jeojji shacuajji poani queamimishinee, jjanapameequiajja ojo pome— jamaya jjashahuabaquiapoa fariseo dejja.
42007040	Jamajjeya Jesosaa ma fariseo jama acapoa ba'a: —Simón, eyaya miya jjeya jiquio esohui huohuisa-aña.— Ohuaya saja-acapoa jama ba'a: —Ee, huohuicueya mo.—
42007041	Jesosaa jama huohuime acapoa oya ba'a: —Beca dejja cuentajji poa oe dejja bejjo quiajjijo. Oe dejjaja cuenta queahuisoneenee poa, 500 huisome eso'dojjo. Peaja ca iyehuiso poa, 50 huisome eso'dojjo.
42007042	Coma beca dejjaja bejjo chama'neinei poa oja cuenta sosequia'yojji. Jamajjeya ma beca dejja cuentajji jamatii sosequiamee'yojjima acapoa, oja cuenta pajeaca'yapoa bejjo quiajji poanaje dejjaa. Jjeya eyaya miya huohuiajjaña jama ba'a: ¿Ache dejja shaiya maya dejja bejjo quiajji epo queajeaneenee acaje? ¿A'a queacuentahuisonee poanajeya, a'a iyehuiso cuentajji poanajeya pojja'a? ¿Acheya queajeanee acaje?—
42007043	Simonya Jesosa saja-acapoa jama ba'a: —Jamaya eya jjashahuabaquiani ba'a: ma dejjaa oja cuenta queahuisoneenee poanajeya queajeaneenee acaje.— Jamajjeya oya Jesosaa huohuicapoa jama ba'a: —E'ejojonei, maaya.—
42007044	Majoya Jesosaa epona bamajje Simón huohuicapoa jama ba'a: —¿A'a jiquio ani epona baña? Eya mique equiyasijje jjequinobiamajje ena miquea quiajjima poanaje ecue jeojji shacuajji. Jiquio eponaa ca ecuea ejeojji oja ecojjanatii shacuacanaje, ojaya esao-aohua cuica'yonaje.
42007045	Mique equiyasijje nobiajo miquea eya shemotojjojjequijjima poanaje eya queapameneenee ajjequijji. Jiquio eponaa miquea equiyasijje nobimajje ca ecue jeojji tojjoca-anitii.
42007046	Ecue sapa eseiya miquea shajjima poanaje. Jiquio eponaa ca ecue jeojji shacanaje shiyeshiye queasosehuisoneeneeya.
42007047	Jamajojoya eyaya miya huohuiaña, jiquio eponaa eya queajeaneenee acani oja mimishi queahuisoneenee eyaya cuijea'yonajeyajjejojo. Pea dejjaa ca eya queajeapishana acani, eyaya oja mimishi oepojji cuijea'yonajeyajjejojo.—
42007048	Majoya aje Jesosaa epona huohuicapoa jama ba'a: —Mique mimishicuana cuijea'yonaje, chama'yo.—
42007049	Ma peacuana Simonja equiyasijje poecuana ijjiaijjiaa, ojee mimimimica-aniapoa jama ba'a: —¿Ae dejja shai jiquio? Ohuaya mimishicuana cuijeaca'yani pea-ai.—
42007050	Jesosaa epona huohuicao'oyapoa jama ba'a: —Miya e'ejojonei ejo jjashahuabaqui'yonajejojoya mique mimishi cuijea'yonaje. Poqui'yocue miya queabihuinee.—
42008001	Majoya aje quijje Jesosaa queahuiso meshiyasijje, pueblocuanahuasijje esohui queapame huohuicanequiapoa cuana Eyacuiñajjiya ojjañacuana huoojeacapoquianitiijo. Oja babaca ona sohuihuohuinequijji poani 12 huisome dejjacuana onijjetii poquinequiapoa.
42008002	Eponacuana pea-ai ma Jesosaa jja-ajameequica'yonaje, ma eshahuamase yamijji poanaje Jesosaa shahuamase yamima'yo pomeecanaje pea-ai poquinequiapoa onijjetii pea-ai. Oe epona María bajjani poa. Oya Magdala meshijo ba'yapoa. Mariaja eyamijo siete huisome eshahuamase nequi huoojeacuayaca'yapoa Jesosaa.
42008003	Jesosanijje poquinequiapoa pea epona Susana bajjani, Juana pea-ai. Oya Cuzaja ehuanase poa. Cuza ca Herodes emeshimeseja equijo ani aquianajaahuanajji poa. Pea eponacuana pea-ai Jesosanijje poquinequiapoa Jesosa, o shajja-ajjajji poanicuana asahuaa.
42008004	Queahuiso meshijo ba'eca Jesosaque jjachichaquicapoa o baa. Jamajjeya Jesosaa esohui ebameesahuajjijo huohuicapoa ma oque poecapoacuanaya.
42008005	Jama huohuime acapoa cuana ba'a: —Oe dejja eso'jeaajajji poani poquinaje oja queyasijje eso' jeaajaa. Ohua eso' jeaajacajje becacuana eso' oquequinaje ejeojjiyasijje. Jamajjeya eso' quishica'yonaje cuaa. Quijjepishana cuichojjicuaa anioquecuajimajje eso'cuana ijjiaca'yonaje pea-ai ejeojjiyasijje eoquequi ani.
42008006	Pea eso'cuana ca ohua jeaajacajje meicuana anicabiajje meshi oepojji aniyasijje oquequinaje. Majo anica eso' pohuacuajiajja'yonaje meshi oepojji meibiajje aniyasijje. Majoya meshi queajabojo yaa'yonaje.
42008007	Pea eso'cuana ca ohua jeaajacajje acuishatatasajjatejjee ani meshiyasijje oquequinaje. Majoya eso'cuana acuishatatatejjee ojee pohua'yajo acuishatataa oya beboca'yonaje, queyaca'yonaje. Jamajjeya oya tii'yoajja poanaje, jjajjajjima poanaje.
42008008	Pea eso'cuana ca ohua jeaajacajje meshi queapamenee aniyasijje oquequinaje. Jamajjeya majo nequi pohua'yomajje, queajjajjahuisoneenee poanaje tii'yomajje. Becacuana ecuijo ejjajja queaso'huisonee poanaje, 100 huisome eso' poanaje.— Jamaya esohui ebameesahuajji Jesosaa huohuicapoa cuana. Majoya Jesosaa huohuitiicapoa janobajjimanei jama ba'a: —¡Cua shajja-ajjasapoaniya quiaa oe jiquio esohui shajja-ajjaneineicue!—
42008009	Majoya aje o shajja-ajjajji poanicuaa Jesosa yajja poanijje ma esohui eso'jeaajajjijo huohuiajjacapoa.
42008010	Jesosaa saja-acapoa cuana jama ba'a: —Eyacuiñajjiya miquianayanei queaja'a bameesahuacani ojaya ejjashahuabaquijjicuana ma yahuajo huohuijjimanei poa esohui, ojjañaja bajjima esohui. Achajja poaje quijje ohua ojjañacuana huoojeacapoquianitii meshi Eyahuasijje bameepea-aicani quiana. Jiquio peacuanaja ca Eyacuiñajjija ejjashahuabaquijjicuana ebajjitii pojjeama poaje. Jamajjeya eyaya pea esohuicuana huohuiaña cuana ojaya queaquehuatii epojji. Comacuaaya oja ecojjaa ba-ajjacani jamatii bajjima acani. Oja eshajjaa shajja-ajjacani jamatii ojaya queaquehua poani yajja poanijje shai oja esohui.—
42008011	Majoya aje Jesosaa huohuicapoa cuana jama ba'a: —Jama poanijje esohui eso'jeaajajji poani dejjajo. Eso'cuana caca Eyacuiñajjija esohui jayojja poani.
42008012	Eyacuiñajjija esohui shajja-ajjacani cuaa, jamatii ojaya queaquehuatii poani yajja poanijje shai coma esohui. Becacuana jiquio ecua eso'cuana ejeojjiyasijje oquequiani majoya cuichojjicuaa ijjiaca'yani jama pea-aiya po'yani. Edosiquiaa esohui queapame oja sapadojjojo nequi eshajja-ajja, pajeameecuajica'yani, chama'yo pomeecani. Jamajjeya ma esohuijo jjashahuabaqui'yoajja cuana ejjanahuemeequi'yojji.
42008013	Ma pea eso'cuana mei anicabiajje meshi oepojji aniyasijje oquequinaje joya ecua dejjacuana, eponacuana Eyacuiñajjija esohui shajja-ajjamajje queabihuinee jjashahuabacuajiquiani jama. Majoya ohuaya Eyacuiñajjija esohui queapame oja sapadojjohuasijje nequimeejjimatii acani. Jiquio ecua meshi oepojjijo esajja nobiquijjima poani jama pea-aiya oya poani. Majoya quijje oya Eyacuiñajjija esohuijo peacuaa queanee acajje, queacamajanee acajje pea-ai ohuaya cajaa acuajica'yani.
42008014	Ma pea eso'cuana acuishatatasajjatejjee ani meshiyasijje oquequinaje joya ecua dejjacuana, eponacuana pea-ai Eyacuiñajjija esohui shajja-ajjamajje jjashahuabaqui'yani jama. Majoya quijje oya jiquio meshijo ani eba'epoquijji aquianajo, echacojjijo pea-ai jjashahuabamajamajaquipoquiani. Oya queabejjohuiso pomajje queabihui epoaje'yotii poso jjabaquiani macuanajoya. Jamajjeya Eyacuiñajjija esohui oja sapadojjojo nequi pajeaca'yani ohuaya, nequimeejjimatii acani. Jiquio ecua ebanacuana acuishatatatejjee pohua'yo jjajja-ajja poani, jama pea-aiya oya ba'epoquije.
42008015	Ma pea eso'cuana meshi queapameneeyasijje oquequinaje ca joya ecua dejjacuana, eponacuana pea-ai Eyacuiñajjija esohui shajja-ajjamajje e'ejojonei jjashahuabaneiqui'yani oja esohuijo. Oya Eyacuiñajjijo queaja'a ba'epoquiani jiquio ecua ecuicuana queaso'huisonee poani, jama pea-aiya oya ba'epoquiani.—
42008016	Majoya Jesosaa pea esohui huohuipea-aicapoa cuana jama ba'a: —¿A'a cuae quiaa cuaquijiji nequiame cajonquimejjejje, mi jaajjiquimejjejje pea-ai nequiame? ¡Chojja de! Cuaquijiji nequiacajji eyajo mesabiajje ojjaña joya equiyasijje nobiquijecuana jeaja'anequijji.
42008017	Jiquio ecua cuaquijijiya jeaja'acani dejjacuanaja queaja'a ebajji, jama pea-aiya Eyacuiñajjiya ojjañacuana acaje oja esohui queaja'a ebajji. Oja ejjashahuabaquijji ma peacuanaja queaquehua poani Eyacuiñajjiya queaja'a pomeecaje. Chama' queaquehuatii epojji poaje cuanaja.
42008018	—Jamajjeya quiaa ojjaña eya huohuiaña esohui shajja-ajjaneineicue. Ojjaña joya Eyacuiñajjija esohui shajja-ajjasapoanicuana Eyacuiñajjiya queaja'a bameesahuacapoquije. Joya oja esohui sapo-ajja poanicuanaja ca, queaquehuaneetii ojaya esohui popoquije'yo. Joya ecua aema'neija oepojji oja aquiana ani peaa jjesheca'yani, jama pea-ai Eyacuiñajjija esohui sapo-ajjacuana poaje, sohuima'nei poaje'yo— jamaya acapoa Jesosaa.
42008019	Jesosaja enaese, oja chahuacuana pea-ai poeapoa o baa, jamatii oque jjanequichipiquijjima poa queahuisocuana opejjejo nequicapoajojoya.
42008020	Majoya aje oe dejjaa Jesosa huohuicapoa oja naejo jama ba'a: —Mique nae, mique chahuacuana poeyanaje, jiquia aje oya esecuejo nequi, mi basapoani.—
42008021	Jesosaa oya saja-acapoa jama ba'a: —Ojjaña joya Eyacuiñajjija esohuijo jjashajja-ajjaquijji poanicuana, comaya caca oe ecue nae jayojja, ecue chahuacuana jayojja, ecue jjo'icuana jayojja poani— jamaya poa Jesosa.
42008022	Majoya aje oe pojjajo Jesosaa o shajja-ajjajji poani dejjacuananijje bishe'aiyasijje nequisohuaquimajje huohuicapoa jama ba'a: —Cua'a ebesapoqui jocuama ojjemiji baeyasijje.—
42008023	Majoya Jesosa, o shajja-ajjajji poanicuananijje bishe'aijo ba'e enabaeyejje besapoquianijo, oya cahuiapoa. Majoya aje beni queaquemonee poecuajiapoa. Enashajo queaquemohua bishe'ai jeasohuajeasohua acabesapoquiapoa, nanejeacabesapoquiapoa. Jamajjeya bishe'ai jaanobiajjaqui'yapoa enaa cuiocajje.
42008024	Majoya Jesosa ecahui jaatii bamajje o shajja-ajjajji poanicuaa oya ishe'acapoa. Jama acapoa ba'a: —Esohuihuohuijji, esohuihuohuijji, ¡Coya aje pajjaja se jaanobiqui'ya de!— Jamajjeya Jesosaa ohua ishe'acajje, beni queaquemonee, enashajo queaquemo huohuicapoa o nequioquequijji. O jama mimime pojeahuajo beni queaquemonee, enashajo queaquemo nequioquenanaquiapoa, bae nashajoma' ponana'yapoa.
42008025	Majoya aje Jesosaa o shajja-ajjajjicuana jama acapoa ba'a: —¿A'a quiana ejo jjashahuabaqui'yojjimatii poani?— Jamatii o shajja-ajjajjicuana ohua jama acaje bamajje queametenee poa, jjabaneineiquiapoa ojo. Majoya mimimimiapoa cuana oopana jama ba'a: —¿Ae dejja shai jiquio queasohuipojanee? Beni queaquemonee, enashajo queaquemo jjashajja-ajjaquiani oja esohuijo, nequioquenanaquinaje.—
42008026	Majoya aje quijjepishana Jesosa, o shajja-ajjajjicuananijjetii provincia Gerasa meshiyasijje ba'eñaquiapoa. Gerasa meshi Galilea provincia bae ojjemiji ani cojjanei aniapoa.
42008027	Majoya Jesosa nequisohuaquiñaquiajo ma meshijo ani dejja eshahuamase yamijji poenanapoa Jesosaque. Oya queaba'ihuisonee daquima'nei jama pajipaji poaequinequiapoa emano'yo jaaca meijjanidojjojje, oya equijo ba'eajja poa.
42008028	Jesosa bamajje ma dejja eshahuamase yamijji oja ecuioshajjajo anioqueñamajje taaa-aniapoa janobajjimanei jama ba'a: —¡A'a e nequiyasijje poejji Eyacuiñajji Eyajo queaca'aneetii nequija Bacuaejja! Eyaya miya huohuiajjaneineiaña, ¡a'a jjeya eya queaneenee pomee'yojji!—
42008029	Eshahuamaseya ma dejja jama mimimeeme pomeecapoa Jesosaa eshahuamase oja yamijo nequi o cuayaqui'yojjijo huohuicanajejojoya. Eshahuamasecuaa ma dejja queamaseneenee pomeecapoquiapoa. Jamajjeya onijjejaajjicuaa baajjonohua oya me jeyoajjacapoa, jeojji jeyoajjacapoa. Jamatii ohuaya baajjono jjequisejjajeacapoa. Majoya eshahuamasecuaa oya dojoquehuacapoa se-ejjama' meshiyasijje.
42008030	Majoya Jesosaa oya huohuiajjacapoa jama ba'a: —¿Ae bajjani miya?— Saja-acapoa ohuaya jama ba'a: —Ecuana ca Queahuisoneenee bajjani.— Jamaya saja-acapoa eshahuamaseya queahuisoneenee ojaya eyamijo nequinajeyajjejojo.
42008031	Ma eshahuamasecuaa queahuisoneeneeya huohuiajjaneicapoa Jesosa oja huoojeajjima yajji ma o queaneenee nequipoquije'yohuasijje.
42008032	Ma meshi emacojo nequi cuichicuana queahuiso ijjiaijjiaqui bamajje eshahuamasecuaa Jesosa huohuiajjacapoa o huoojeacuayajea'yojjijo cuichicuanaja eyamidojjohuasijje enobiquijji. Majoya Jesosaa eshahuamasecuanaja esohui jama acapoa.
42008033	Jesosaa eshahuamasecuana dejjaja yamijo nequi huoojeacuayajeaca'yajje cuichicuanaja eyamiyasijje nobiquinanapoa. Majoya cuichicuana cuajicuajijaaoquequinanacapoa ecueihue quea-ao nequi baeyasijje. Ojjañatii hui'ijeaca'yapoa.
42008034	Majoya aje cuichijaahuanajji poanicuana ojjaña cuichicuana hui'ijeaca'yonaje bamajje poquicuajiapoa ma meshijo ba'ecacuana huohuiya, ma Jesosaa acanaje huohuiya.
42008035	Jamajjeya queahuiso ma meshijo ba'ecacuana poquicananapoa Jesosaa dejja eshahuamasecuana yamima'yo acanaje baa, cuichicuana hui'i'yonaje baa pea-ai. Macuiñajjicuaa Jesosa ani bañamajje, dejja eshahuamase yamijji poanaje Jesosa jeojji anipejjejo eanioque ani bacañapoa. Daquijji, queapame'yo ani bacañapoa cuaa. O jama ani'yo bamajje queametenee poa.
42008036	Jesosaa eshahuamasecuana huoojeacuayajeaca'yonaje bajji poanajecuaa onijjejaajjicuana huohuicapoa achajja Jesosaa ma dejja eshahuamase yamijji poanaje shahuamasema' pomeeca'yonaje.
42008037	Majoya Gerasacuiñajjicuaa huohuiajjaneineicapoa Jesosa pea meshiyasijje ebesapoquicuajijea'yojji queameteneenee poajjejojoya. Jamajjeya Jesosa bishe'aiyasijje anisohuaqui'yapoa ebesapoqui'yojji.
42008038	Ma eshahuamase yamijji poanaje dejjaa Jesosa huohuiajjacapoa onijjetii enequipoqui'yojji nisho. Jesosaa ca oya huohuicapoa jama ba'a:
42008039	—Miquea equiyasijje poqui'yocue. Mique huapa pojjeamacuana, minijje ba'ecacuana pea-ai huohuiñaqui'yocue ojjaña ma Eyacuiñajjiya mi acanaje huisotiijo.— Jamajjeya dejja eshahuamase yamijji poanajeya poqui'yomajje ojjaña onijjejaajjicuana huohuicañaqui'yapoa ma Jesosaa o acanaje huisotiijo.
42008040	Majoya aje Jesosa o shajja-ajjajji poanicuananijje huacuaya besajebeje'yo bamajje queahuisocuaa ejjachichaqui aniya Jesosa queabihuineeya ja'acajjequiapoa, oya ishoaca-aniapoajjejojoya.
42008041	Ona queahuisonee ejjachichaqui anicajo Jesosa bajji, oe dejja judiocuanaja equi-ai ejjachichaquijji etii poani Jairo bajjani, poepea-aiapoa Jesosa baa. Jesosa nequi bañamajje ohuaya oja ecuioshajjajo nequiya Jesosa oja equiyasijje epoquijjijo huohuiajjaneineicapoa.
42008042	Oja bacuapona oenei, 12 shequiajame huiso etii ani, beshahuanei manopoqui'yani huohuicahuapoa. Jamajjeya Jesosa Jairoja equiyasijje poquiajjapoa. Queahuisocuaa onijje poquijeya Jesosa cuiajeashiñacapoquiapoa.
42008043	Ma Jesosanijje poquicapoa queahuisocuana oe epona queamanotii poani poquipea-aiapoa. Oya 12 shequiajame huiso, queamano anipoquiapoa, najjitii. Eshicuijjibajji poanicuaa oya shicuiajjacapoquiapoa. Ohuaya eponaa ojjaña oja aquianacuana quiacapoquiapoa o na' huosamee'yojji nisho sosejje. Jamatii oya queamanotii anipoquiapoa, najjitii.
42008044	Jamajjeya oya Jesosa poquije quiijje jjanequichipiquiñaquiapoa ona ojeenijjetii poquije. Majoya eponaa Jesosaja daqui-aocuema napacapoa. Daqui-aocuema Jesosaja napacajeahuajo, oya na' huosanana'yapoa.
42008045	Majoya aje Jesosaa huohuiajjacacuanapoa jama ba'a: —¿Aya ecuea daqui-ao napacanaje?— Ojjaña majo nequiya saja-acapoa jama ba'a: —Chojja, eyaya pojjeama. ¿Aya shai?— Jamajjeya Pedrohua Jesosa huohuicapoa jama ba'a: —Esohuihuohuijji, ojjañacuaa miya cuiape'ecani, cuiajeashiñacani pea-ai. Aya mique daqui-ao napacanaje miquea ebajji pojjeama.—
42008046	Jamatii Jesosaa huohuicao'oyapoa cuana jama ba'a: —Ecuea eba ecuea daqui-ao napacanaje. Napacajo ma ecuea eyamijo queaca'a nequi o jja-ajameequi'yojji cuayaquinananaje eya jjabaquinaje— jamaya huohuicapoa Jesosaa.
42008047	Majoya epona jjabaquiapoa oya Jesosajo jja-aniquehuaquica-ajja. Jamajjeya queameteneenee cacacacapoquiapoa Jesosaque. Oja ecuioshajjajo nequiñaquimajje Jesosaja ejeojjipejjejo aniya, ojjaña cojjaneijo eponaa huohuijeyoca'yapoa ma o jja-ajaquimee'yojjijo oya Jesosaja daqui-aocuema napamajje na' huosanana'yonaje.
42008048	Jamajjeya Jesosaa oya jama acapoa ba'a: —E'e she, e'ejojonei miya ejo jjashahuabaqui'yanijojoya eyaya mi na' huosamee'yonaje. Queabihuinee poqui'yocue, jja-ajaqui'yonaje mi.—
42008049	Jesosa eponanijje mimianijotii pea dejja Jairoja equijo ani huoojeacapoa cuaa judío equi-ai ejjachichaquijji dejja etii poanique oja bacuaponasho'ijo huohui'yohua. Jama huohuime oya acañapoa ba'a: —Mique bacuapona jje ca mano'yonaje, chama'yotii. ¿Apiojji miyaya jjeya Jesosa dojoje o baa? ¡Mano'yonaje coma!—
42008050	Jesosaa onaja huoojea dejja Jaironijje mimije shajja-ajjamajje jamatii oya huohuicapoa jama ba'a: —¡A'a queamete pojji! Miya ejoneitii jjashahuabaqui'yocue. Majoya mique bacuapona eyaya shequimeeje'yo.—
42008051	Majoya oja equi bañaquimajje Jesosaa ma onijje poeyanajecuana nobiquimeejjima acapoa. Pedro, Santiago, Juan, eponasho'ija chii, oja nae pea-ai caca oe nobiquimeecapoa onijjetii, mahuisoneiya.
42008052	Ma equijotiiya queahuisocuaa iñapaca-ani eponasho'i emano'yo Jesosaa bacañaquiapoa. Jamajjeya ohuaya huohuicapoa cuana jama ba'a: —¡Papajeacue quiana oe! Eponasho'i ca emano'yo pojjeama jaa. Oya ecahui'yo jaa.—
42008053	Jesosa jama poajo soadojocapoa cuaa ma eponasho'i emano'yo chama'yotii jaa ebajojoya.
42008054	Majoya Jesosaa eponasho'i me iñamajje oya janobajjima jama acapoa ba'a: —Eponasho'i, anisohua'yocue.—
42008055	Eponasho'i emano'yo jaa shequi'yomajje, anisohuanana'yapoa. Majoya Jesosaa huohuicapoa o bobia'yojjijo.
42008056	Enaese, echiimese pea-ai Jesosaa oja bacuapona shequimeeca'yonaje bamajje jjabaneineiquiapoa ojo. Jamatii Jesosaa oya huohuineicapoa oja peacuana eponasho'i shequimeeca'yonaje huohuiqui'yojjima yajjijo.
42009001	Majoya aje Jesosaa oja babaca ona sohuihuohuiquijji poani 12 huisome dejjacuana oque jjachichaquimeecapoa. Ohuaya huohuicapoa o queaca'a pojjijo, o queasohuipoja pojjijo pea-ai. Eshahuamasecuana dejjaja yamijo nequi oja huoojeacuayameequi'yojjijo, emano jaacuana jja-ajaquimee'yojjijo pea-ai huohuicapoa.
42009002	Jamajjeya Jesosaa huoojeacapoa cuana queahuiso meshijo ba'ecacuanahuasijje esohui queapame Eyacuiñajjiya ojjaña huoojeacapoquianitiijo huohuiya, emano jaacacuana jja-ajameequi'yohua pea-ai.
42009003	Jama huohuime Jesosaa acapoa cuana huoojeajjimahua ba'a: —Jamatii oe poquicue aquianama'. Acui ejjaquecuaca'aquijji, bolsa aquiana biojji, pahui, bejjo, pea daqui-ao quijje ehuosho'yojji pea-ai a'a dojojji.
42009004	Miquianaya pea meshijo nequicaja equiyasijje nobiquimajje majotiiya aniñaquicue so'o onijjetii. Majotii aniya aje mi poquije peaja meshiyasijje. A'a peacuanaja equiyasijje anipoquijji.
42009005	Ma meshijo ba'ecacuaa quiana cajaa acajje, miquea esohui shajja-ajjasapo-ajjajjejojo, ¡a'a ma meshijotii nequijji! Poqui'yomajje meshipohui mique ejeojjijo ani cuia-iyajajeana'yocue macuiñajjicuana jjabaquijji oya shajjama'nei jayojja poanijo.— Jamaya Jesosaa huohuicapoa cuana.
42009006	Majoya aje Jesosaja esohui shajja-ajjajeyomajje oja babacacuana poquiapoa queahuiso meshiyasijje esohui queapame Eyacuiñajji ojjaña nahue'yojji poani huohuiya, emanocuana jaaca jja-ajameequi'yohua pea-ai.
42009007	Galilea emeshimeseya Herodes bajjaniya shajja-ajjacapoa Jesosaa queahuiso dejjaja ajjima'neineicuana acapoquije. Queahuisocuana Jesosajo queapamenee mimipoquiani ohuaya shajja-ajjapea-aicapoa jama ba'a: —De, Juan ona iñajeanobiajji ponequinaje dejja emano'yo jaa shequi'yonaje.—
42009008	Peacuana ca jama poa Jesosajo ba'a: —¡Chojja de! Oya pojja'a ca Elías bajjani jjaja'aqui'yonaje ma yahuajonei Eyacuiñajjija esohuihuohuijji nequiapoaya.—Peacuana ca jama poa ojo ba'a: —Oya pojja'a ca ma yahuajo esohuihuohuijji nequiapoa mano'yoya shequi'yonaje.—Jama mimime poani cuana Jesosajo shajja-ajjamajje Herodes queamete jjashahuabaquianiapoa ojo.
42009009	Majoya emeshimese Herodesya jama acapoa ba'a: —Eyayaneiya Juan piqui jajasejjajeameequi'yonaje. Jamajjeya ¿ache dejja shai jiquio queaca'anee nequi? Eyaya esohui queahuisoneenee onaa huohuicani shajja-ajjaña ojo.— Jamajjeya Herodesya Jesosa basaneineiacapoa.
42009010	Majoya aje quijje Jesosaja babaca dejjacuana ona sohuihuohuiquinequijji poani peajaajjicuana sohuihuohuiya poqui huacuaya poe'yapoa. Jesosa huohuicaña'yapoa cuaa ojjaña ma Eyacuiñajjiya oya ameesahuacanaje huisotiijoya. Majoya Jesosaa oja babacacuana oopana 12 huisome onijjenei eanijji dojotepecapoa pueblo Betsaida meshiyasijje.
42009011	Majoya Jesosa Betsaida meshiyasijje poquinaje shajja-ajjamajje queahuisoneeneecuaa oya equijje acapoa o ba'yohua. Jesosaa queahuisonee poecaje bamajje ja'acajjequiapoa cuana queapameya. Majoya ohuaya esohui huohuicapoa Eyacuiñajjiya ojjaña huoojeacapoquianitiijo, emanocuana jja-ajaquimeeca'yapoa pea-ai.
42009012	Majoya aje sineajo oja babaca dejjacuaa 12 huisome Jesosaque jjanequichipiquimajje jama acapoa oya ba'a: —Sinia' aje. Jamajjeya jiquio anicacuana huoojea'yocue peaja meshicuanahuasijje bobi jjesheya oja bejjojo jomishocaa pea-ai. Chama' bobi jiquiojo se-ejjama' meshijo ona bobiajji.—
42009013	Jesosaa ca jama saja-ame acapoa cuana ba'a: —Chojja de, miquiaayatii oe bobiacue jiquio anicacuana.— Ohua jama acajje jama poa cuana ba'a: —Chama'neinei esejaya bobi jiquiojo ona bobiajji. Che caca oe cinco huisomenei pahui ani, dos nahuoosisi jaa, mahuisoneiya. ¿A'a acuae ecuaa quio huiso anicacuanaja ijjiajji bobi jjesheme?— jamaya poa Jesosanijje oja babaca dejjacuana.
42009014	Majo anica dejjacuana 5.000 huisome poa. Eponacuana, esho'iquiana pea-ai ca sicojjima poa. Jamatii Jesosaa oja babaca dejjacuana huohuicapoa jama ba'a: —Ojjañacuana anioquemeecue 50 huisome ejjachichaqui, pea 50 huisome ejjachichaqui, jamaya anioquemeecue cuana, mahuisoya.—
42009015	Jamajjeya Jesosaja esohui jayojjaya acapoa cuaa, anioquemeecapoa 50 huisome ejjachichaqui, pea 50 huisome ejjachichaqui, mahuisoneiya.
42009016	Majoya aje Jesosa cinco huisome pahui, beca nahuoosisi pea-ai jjeshemajje eyahuasijje jjabajeasohuaquiapoa Eyacuiñajjinijje emimijji. Eyacuiñajji bobijo bihuiamajje Jesosaa pahui mijicapoa oja babacacuanaja majo anicacuana quiapoquiajji. Nahuoo pea-ai quiacapoquiapoa cuaa ma eanioque anicaja eijjiajji.
42009017	Majoya ojjaña ma eanioque anicacuaa bobi ijjiacapoa, jejjecapoa. Majo ejjachichaqui anicacuaa ijjiajeyocajo oja babacacuaa onaja ijjiajeyojjima ani bobi chichaca'yapoa eshaja-aijo. Doce huisome eshaja-ai cuatajeameecapoa majo anicacuanaja ijjiajeyojjima poa pahuiya, nahuoohua.
42009018	Majoya aje oe epojjajo Jesosaa oenei Eyacuiñajjinijje mimimajje o shajja-ajjajji poanicuana majotii anipea-aiya ohuaya huohuiajjacapoa cuana jama ba'a: —¿Yajja shai poani cuana ejo, ae dejja shai eya poani acani cuaa?—
42009019	Oya saja-acapoa cuaa jama ba'a: —Miya pa Juan ma ona iñajeanobiajji ponequinaje dejja, maya. Peacuana ca jama poani mijo ba'a: “Elías coma ma yahuajo esohuihuohuijji ponequiapoa dejjaya.” Peacuana ca jama poani mijo ba'a: “Eyacuiñajjija esohuihuohuijji ma yahuajonei nequiapoa jjeya eshequi'yo nequi pojja'a”, jamaya poani cuana mijo— Jesosa huohuicapoa cuaa.
42009020	Majoya Jesosaa huohuiajjacapoa cuana jama ba'a: —Miquianaya ¿yajja poani? ¿a'ya eya?— Simón Pedrohua oya queaja'a saja-acapoa jama ba'a: —Miya caca oe e'ejojonei Quito, Eyacuiñajjija huoojea ojjaña nahue'yojji epojji.—
42009021	Majoya Jesosaa o shajja-ajjajji poanicuana huohuipea-aicapoa peacuana che oema'nei oja huohuijjima yajjijo oya Jesosa e'ejojonei Quito Eyacuiñajjija huoojea ojjaña nahue'yojji poani.
42009022	O shajja-ajjajji poanicuana huohuitiicapoa jama ba'a: —Eya Dejjapojji epo quijje queaneenee acaje'yo cuaa. Judío dejja etii poanicuaa eya cajaanei acaje. Moisesja tehuehuohuijji poani dejjacuaa, Eyacuiñajjija equi-aijo chacochacopoquiani etii poanicuaa pea-ai eya cajaanei acaje. Majoya quijje eya quecuameecaje'yo cuaa. Jamatii eya tres cahuime huiso emano'yo jaa shequije'yo.—
42009023	Jesosaa huohuitiicapoa cuana jama ba'a: —Joya e shajja-ajjajji posapoanicuana ojayanei eba'ejjijotii jjashahuabatiiquicapoquiajja. Jiquio ecua dejjaa acui ecuiata'apee abocani edojojji o quecuacaje'yohuasijje jama pea-aiya e shajja-ajjajji poani ba'epoquije ojjaña pojjajo, ejjanahuequi'yojji pojjeama poaje queacamajaneejo.
42009024	Ojjaña joya ojayanei eba'ejjijo jjanahuequipoquianicuana ecuea echacojji eajji pojjeama. Comacuanaja eba'ejji peajja bacaje Eyacuiñajjiya. Ojjaña joya jjanahuequiajja poanicuana ecuea echacojji yajjijo ca Eyacuiñajjiya comacuanajaya eba'ejji queapamenee bacaje.
42009025	Joya ema'tii jayojjacuana ba'epoquiani quea-aquianahuisonee epojji, cua ohua sacani huisotii jjeshejji pea-ai. Majoya oya mano'yomajje, ¿a'a queapame nequije'yo Cuaqui-aiyasijje? Chojja.
42009026	Joya ecuea epeejji queabicho poani ejo, ecuea esohuijo pea-ai, eya, Dejjapojji epo queabicho poaje ojo e quijje poeo'oyamajje. Eya Eyajo queaca'aneetii queasajajanee nequi, ecue Chii queaca'aneeja jeaja'amee poeje o'oya. Ecue Chiija ángel queapameneenee queaca'anee ejeaja'acuananijje ojee poeje o'oya.
42009027	Eyaya e'ejojonei quiana huohuiaña. Becaa quiaa jiquiojo mano'yojjima eshe nequiya Eyacuiñajjiya ojjaña huoojeacapoquianitii baje.—
42009028	Majoya aje quijje ocho cahuime huiso jjayejjequiajo, Jesosaa Pedro, Santiago, Juan pea-ai eyiyo quea-ao nequiyasijje dojosohuaquicapoa onijjetii Eyacuiñajjinijje mimiya.
42009029	Jesosa Eyacuiñajjinijje mimianitii oya pea cojja ponanapoa. Oya queacojjajijinee poa eshequi queajijineenee nequiani jama. Oja daqui quea-oshesiyoja'anee pea-ai ponanapoa.
42009030	Majoya beca dejja ma yahuajonei Eyacuiñajjija esohuihuohuijji poa dejja: Moisés, Elías pea-ai jjanequija'aquiapoa Jesosanijje mimimimiani.
42009031	Majo o mimimimianijo Jesosanijje Moisés, Elías pea-ai queasajajanee poani pea-ai bacapoa Juanya, Pedrohua, Santiagohua pea-ai. Moisés, Elías pea-ai mimimimiapoa Jesosanijje o mano'yojjijo yajja oya acaje'yo cuaa Jerusalén meshijo nequi.
42009032	Pedro, Santiago, Juan pea-ai queacojjacahuinee poa, jamatii cahuijjima poa. Jesosaja eyami queasajajanee, Moisesja, Eliasja pea-ai bacanequiapoa.
42009033	Majoya Jesosa Moisesnijje Eliasnijje mimimimipajea'yapoa. Moisés, Elías pea-ai jjeyanei poquije'yo bamajje Pedrohua Jesosa huohuiajjacapoa jama ba'a: —Emeshimesenei, queapame eseya jiquiojo ani. Miya sapoanijo ecuaa tres equisisicuana jjeya huanasohuaje. Oe miquea epojji, pea ca Moisesja, pea ca Elías anijji ecuaa jjeya huanasohuaje.— Jamatii Pedro mimijeanaje, jjashahuabaquijjima.
42009034	Pedro onijje mimianijotii bo quea-oshesiyoneeya nequioqueñamajje Pedro, Santiago, Juan pea-ai queyacañapoa. Bohua queyacañajje oya queameteneenee poa.
42009035	Shajja-ajjacapoa cuaa botejjee nequi oe mimije jama ba'a: —Jiquio ecue Bacuaejja, ecue babaca. Jamajjeya oya shajja-ajjaneicue.—
42009036	Esohui jama mimije shajja-ajjajeahua Jesosa oenei nequi bacapoa cuaa. Chama'nei pea poa onijje nequi. Majoya aje quijje eyiyojo nequi jaaoquequi'yomajje Pedroja, Santiagoja, Juanja pea-ai peacuana huohuijjimatii poa ma ohua eyiyojo nequiya bacanaje huisotiijo.
42009037	Majoya aje pea pojjajo Jesosa eyiyojo nequi jaaoque'yajo queahuisoneeneecuana poecapoa o baa oque jjachichaquiya.
42009038	Oe dejjaa onanijje poeya janobajjimanei Jesosa huohuiajjacapoa jama ba'a: —Esohuihuohuijji, jiquio ecue bacuaejja oenei bacue o jja-ajaquimee'yojji.
42009039	Oe eshahuamaseya oja yamiyasijje nobiquimajje niñepoquimeecani, sasiameecani, huapameecani enabajje. Oya queanee pomeecani oja yamijo nequiya oya cuayaqui'yoajjajjejojo.
42009040	Eyaya mi shajja-ajjajji poanicuana huohuiajjaneineinaje oja o shahuamase ecue bacuaejjaja yamijo nequi huoojeacuayamee'yojji nisho. Jamatii ojaya huoojeacuaya'yojjima poanaje cuanaja, enequitii.—
42009041	Majo nequiya Jesosaa huohuicapoa cuana jama ba'a: —Miquianaya jiquio eshe ba'ecacuana queamimishica'atii poani. Miquianaya ejo jjashahuabaqui'yoajjatii ba'epoquiani. Eya miquiananijje enequitiitiijji pojjeama jiquio meshijo.— Majoya Jesosaa ma dejja jama acapoa ba'a: —Jiquiacua jjeyahuanei mique bacuaejja jjequicue eque.—
42009042	Dejjasho'i Jesosaque jjanequichipiquiñajeahuajotii eshahuamaseya oya niñepoquimeecao'oyajje oya meshiyasijje jaabichajeaquiapoa. Majoya Jesosaa eshahuamase esho'ija eyamijo nequi tecueacajje oya cuayananaqui'yapoa oja esohuijo. Majoya Jesosaa dejjasho'i quea-aja'yo oja chii quiaca'yapoa sapa niñema'yo.
42009043	Ojjaña majo nequicacuana jjabaneineiquicapoa Jesosajo Eyacuiñajji queaca'aneeneeya oya jama ameeca'yonaje bamajje. Majo anicacuana jjabaneineiquianijotii Jesosaa dejjasho'i shahuamase yamima'yo pomeecanajejo, ohuaya o shajja-ajjajji poanicuana huohuicao'oyapoa jama ba'a:
42009044	—Jiquio esohui jjeya eyaya quiana huohuije, shajja-ajjaneineicue, a'a oe pajea'yojji. Eya Dejjapojji epo iñameecaje cuaa dejjacuanaja equecuamee'yojji.—
42009045	Jamatii o shajja-ajjajji poanicuanaja queaquehuatii poa ma esohui yajja poanijje Eyacuiñajjija ojaya queaja'a pomeejjima poanajejojoya. Queamete poa cuana Jesosajo ojaya esohui yajja poanijje ehuohuiajjajji.
42009046	Majoya aje Jesosa shajja-ajjajji poanicuana ojee jjamimicuiajeanobiquicapoa ache queaca'a ebionei etii nequije ebajjijo.
42009047	Jesosaa ojaya ejjashahuabaquijji queaquehua poani bamajje oe dejjasho'i iyaacapoa opejjeneimijijje enequijji.
42009048	Majoya o shajja-ajjajji poanicuana huohuicapoa jama ba'a: —Ojjaña joya jiquio dejjasho'i queapame ja'ajjequijji poani ecuea bajjanijo, eya pea-ai queapame ja'acajjequiani. E queapame ja'ajjequijji poanicuaa e huoojeajji epo pea-ai queapame ja'acajjequiani. Joya miquiananijje ani oyaneitii queaca'a pojjeama jjabaquiani, comaya Eyacuiñajjiya queaca'a ebionei etii enequijji bacani.—
42009049	Majoya Juanya Jesosa huohuicapoa jama ba'a: —Esohuihuohuijji, ecuaaya pea dejja banaje, ohuaya miquea bajjanijo eshahuamasecuana huoojeacuayajeameeca'yani. Oya pea, esenijje nequiajja. Jamajjeya ecuaaya oya eshahuamase huoojeacuayajeamee'yojjima anaje.—
42009050	Jesosaa ca oya huohuicapoa jama ba'a: —¡Chojja, a'a jama ameejjima ajji! Joya esejo jjaniñebaquiajja poanicuana comacuanaya ese chacosahuajji poani pea-ai.—
42009051	Epojja Jesosa sohuaqui'yojji Eyahuasijje poechipiajo, oya jjashahuabaquiapoa epoquio'oyajjijo Jerusalén meshiyasijje. Jesosa pea jjashahuabaquime posapo-ajjanei poa Jerusalén meshiyasijje epoquijji.
42009052	Jamajjeya ebionei ohuaya huoojeacapoa dejjacuana Samaria meshiyasijje equi o cahuichichajji baa.
42009053	Jamatii ma meshijo ba'eca Samariacuiñajjicuana Jesosa jjequinobiasapo-ajjaneipoa oya Jesosa Jerusalén meshiyasijje poquianijojoya.
42009054	O shajja-ajjajji poani Juan, Santiago pea-ai Jesosa cajaa acaje bamajje jama acapoa ba'a: —Emeshimesenei, miya jama sapoanijo ecuaa Eyajo jaa cuaquijiji jeaoqueameeje jiquio dejja mi sapo-ajja poanicuana dahuajea'yojji.—
42009055	Oya queaquehua jama mimiani shajja-ajjacapoa. Majoya Jesosaa oya bajeamajje tecueacapoa.
42009056	Majoya pea meshiyasijje poquiapoa cuana.
42009057	Majoya aje oe dejjaa Jesosanijje ejeojjijje poquijeya oya huohuiajjacapoa jama ba'a: —Emeshimesenei, eya minijjetii nequipoquisapoani cua mi poquije meshicuanahuasijje ojeetii minijje epo'yojji.—
42009058	Jesosaa oya saja-acapoa jama ba'a: —Bacue, ebiocuiñajji samaoja jjani o jaajji ejaa. Cuichojjicuanaja pea-ai eja yani. Jiquio eya Dejjapojji epoja caca oe ecuea chama' equi e jomishocapoquijji.—
42009059	Majoya aje Jesosaa pea dejja huohuicapoa jama ba'a: —Enijjetii po'yocue.— Ohuaya ca Jesosa saja-acapoa jama ba'a: —Emeshimesenei, eya ebionei ecue chii mojeaa capoquisahua.—
42009060	Jesosaa oya saja-acapoa jama ba'a: —Chojja, jjeyaneitii oe enijje po'yocue. Joya emano'yo jayojja poanicuaa comaaya emano'yocuana camojeaquicahua. Miña ca oe poquicue esohui Eyacuiñajjiya ojjaña huoojeacapoquianitii peacuana huohuiya.—
42009061	Pea dejjaa Jesosa huohuicapoa jama ba'a: —Jesosa eya minijjetii nequipoquije minijje epo'yojji. Jamatii eya ebionei capoquisahua ecue huapa pojjeamacuana huohuina'yohua.—
42009062	Jesosaa oya saja-acapoa jama ba'a: —Dejjaa oja pala dojocanaje chacohua. Majoya oya pea jjashahuabaquime poanaje, chacojjima acanaje. Jamaya queaquehua. Oya jayojja joya dejja Eyacuiñajjijo chacochacosapoani, majoya cajaa acani. Comaya queapame pojjeama Eyacuiñajjiya ojjaña huoojeacapoquianitiijo echacochacopoqui'yojji.—
42010001	Majoya aje Jesosaa pea dejjacuana 72 huisome babacacapoa. Macuanaya ohuaya huoojeacapoa queahuiso meshicuanahuasijje ebionei esohui huohuiya Jesosa cuama poquijjimahuajo. Beca dejja ojee, pea beca dejja ojee epoquijji, jamaya ohuaya huoojeacapoa cuana. Majoya quijje Jesosa ma meshicuanahuasijje poquipea-aije.
42010002	Ma dejjacuana huoojeajjimahua Jesosaa huohuicapoa cuana jama ba'a: —Ojjaña meshijo queahuisoneenee Eyacuiñajjija esohui shajja-ajjapojjima'nei ba'eca, jamatii oepojjinei dejja enequi o sohuihuohuiquijji poani. Jiquio ecua bobi ebanacuana queahuisoneenee jahuanaje, apoa poanaje esejja'yojji, jamatii oepojjinei dejja enequi esejja'yojji jama pea-aiya poani majo ba'eca. Eyacuiñajji equemese jayojja poani, jamajjeya Eyacuiñajjinijje mimicue oja dejjacuana queahuiso ehuoojeajjijo ona sohuihuohuiquiya.
42010003	Jamajjeya poquicue quiana. Eyaya quiana huoojeaña queacamajanee poaje meshiyasijje. Jiquio ecua ovejaja bacuacuana ebiocuiñajji queamasenee nequiyasijje poquiani jama pea-aiya quiana poaje.
42010004	A'a bejjo, bobi, bolsa aquiana biojji pea-ai dojojji. Jeojjishejee pea-ai a'a beca dojojji. A'a peacuananijje ejeojjijje poquije nequiñaquijji onijje emimimimijji.
42010005	Peaja equiyasijje nobiquimajje ebionei esohui ojo queapame añaquicue jama ba'a: “Miquiana jiquio equijo ba'eca queaquijijjijaji Eyacuiñajjiya capomeecahua.”
42010006	Ma equijo ba'ecacuana queapame queneama poanijo, miquianaja esohui o queaquijijjijaji ba'ejjijo Eyacuiñajjiya jama pomeesahuacaje oya. Ma equijo ba'eca queapame pojjeama poajo ca Eyacuiñajjija miquea esohui o queaquijijjijaji ba'ejjijo pomeejjima acaje.
42010007	Oe equijotii anipoquicue. Ojaya bobi ijjiapoquiacue, eishijjicuana ishipoquiacue. Jiquio ecua dejjaa pea dejja ojo chacochacoani sosequiacani jamaya ohuaya miya bobiacaje miya oque esohui huohuije sosejje. A'a pea equiyasijje anipoquijji.
42010008	Pueblo bañaquimajje onaja equiyasijje quiana jjequinobiacajjequiajje, oja quia bobicuana ijjiacue queabihuiya.
42010009	Ma meshijo emanocuana jaaca jja-ajameequi'yocue. Majoya huohuicue cuana esohui jama ba'a: “Eyacuiñajjiya ojjañacuana huoojeacapoquijetii epojja beshahuanei apoa, poechipinaje.”
42010010	Majaajjicuaa quiana cajaa acajje, miquianaja esohui shajja-ajjasapo-ajjajjejojo, ¡a'a ma meshijotii nequijji! Oja equijo ani cuayaqui'yomajje jama acue cuana ba'a:
42010011	“Miquianaja meshi ecuanaja ejeojjijo ani meshipohui cuia'iyajajeanaje'yo miquiana jjabaquijji shajjama'nei jayojja poanijo. Miquiaaya ecuana cajaa aña, jamajjeya ecuanaja miquiana esohui ehuohuijji pojjeama. Jamatii jiquio esohui shajja-ajjaneicue. Eyacuiñajjiya ojjaña huoojeacapoquijetii epojja beshahuanei apoa, poechipinaje” jamaya acue cuana.
42010012	E'ejojonei miquianaya huohuiaña jama ba'a: Ma epojja Eyacuiñajjiya ojjaña huoojeacapoquijetii poeajo, ma meshicuiñajjicuana shajjama'nei jayojja poanaje Eyacuiñajjiya queaneenee pomeecaje'yo, jiquio ecua Sodomacuiñajjicuana queaneepishana pomeecaje'yo jama pojjeama queaneenee pomeecaje'yo cuana.
42010013	—¡E'ejojonei miquianaya Corazincuiñajjicuana, Besaidacuiñajjicuana queaneenee Eyacuiñajjiya pomeecaje'yo miquianaya pea jjashahuabaquime po'yoajjatii poanajejojoya miquianaja mimishijo! Ecuea dejjaja ajjima'neineicuana Tirocuiñajjicuanaja ebajji, Sidoncuiñajjicuanaja ebajji pea-ai ea poanajejojjemo macuiñajjicuana pea jjashahuabaquime poca'yoquiae oja mimishijo. Macuiñajjicuaa daquisha'a o queayeno poani oja mimishijo jjabaquijji huoshocaquiae, cuaquipohui pea-ai oja sapajo iyacaquiae.
42010014	Quijje ojjaña meshijo ba'ecacuanaja mimishi ja'anei Eyacuiñajjiya huohuicaje'yo o queaneenee pomee'yojji epojja poeajo miquianaya Corazincuiñajjicuana, Besaidacuiñajjicuana pea-ai Eyacuiñajjiya queaneenee pomeecaje'yo. Ma ecua ohuaya Tirocuiñajjicuana, Sidoncuiñajjicuana queaneepishana pomeecaje'yo jama pojjeama pomeecaje'yo.
42010015	Miquianaya pea-ai Capernaúm meshijo ba'ecacuana queaca'a jjabaquiani Eyahuasijje epoqui'yojji nisho. Chojja de, jama pojjeama quiana poaje'yo. Jeajeameecaje'yo quiana Cuaqui-aiyasijje Eyacuiñajjiya— jamaya Jesosaa huohuicapoa.
42010016	Majoya Jesosaa oja esohuihuohuijji poanicuana huohuicao'oyapoa jama ba'a: —Ojjaña joya miquiaaya huohuije esohui shajja-ajjajji poani ecuea esohui ohuaya shajja-ajjapea-aicani. Joya miquiana cajaa ajji poani, e cajaa ajji poani pea-ai. Comacuaaya e huoojeajji epo Eyacuiñajji cajaa apea-aicani.— Majoya Jesosaa esohui huohuijeyocajo ma 72 huisome dejjacuana poquicapoa.
42010017	Majoya aje quijje ojjaña ma 72 dejjacuana queabihuiya poe'yomajje Jesosa jama huohuime acaña'yapoa ba'a: —Emeshimesenei, ojjaña eshahuamasecuana pea-ai ecuanaja esohuijo jjashajja-ajjaquinaje miquea bajjanijo ecuaa huohuiajje.—
42010018	Majoya Jesosaa huohuicapoa cuana jama ba'a: —E'ejojonei jamaya miquiaaya eshahuamasecuana a'yonaje ebionei eshahua Satanás bajjani Eyajo ani meshiyasijje oque'yapoajojoya. Jiquio ecua pojjejje queaquemonee meshiyasijje oqueani jama eyaya oya bapoa.
42010019	Eyaya quiana queaca'anee pomeenaje peyocuanajo, ajicuanajo miquiaaya poquijeya quishiajje, jamatii ojaya miquiana queanee pomeejjima poanaje. Eshahuamasecuanaja pea-ai miquiana queanee epomeejji pojjeama poanaje. Chama' poanaje miquiana queanee pomeejji.
42010020	Jamatii ¡a'a mahuisojotiinei queabihuinee pojji eshahuamasecuana miquianaja esohuijo jjashajja-ajjaquiani jjabaquimajje! Miquianaya ca oe queabihuinee pocue miquianaja bajjani Eyajo etehue jaajojoya eba'etiitiipoqui'yojji.—
42010021	Manei eshequi nequijotii ani Edojjoshahuapameya Jesosa queabihuinee pomeecapoa, jamajjeya oya Eyacuiñajjinijje jama mimime poa ba'a: —Ecue Chii, miya Emeshimesenei poani, eojjañamese ojjaña Eyajo nequica, meshijo anica pea-ai miyaya huoojeapoquiañatii. Dejjacuana joya oyaneitii queasapaja'a poani jjabaquiajjacuana, esho'iquiana jama, miyaya comacuanaya bameesahuanaje miquea ejjashahuabaquijjicuana. Joya oyaneitii queasapaja'a poani jjabaquianicuana joya etii poanija huohuimajamaja poanicuana pea-ai ca miquea ejjashahuabaquijjicuana bameesahuajjima anaje. Jama pomeesaya miyaya anaje ma dejjacuanaya. Jamajjeya eyaya miya bihuiaña— jama mimime poa Jesosa oja Chiinijje.
42010022	Majoya Jesosaa o shajja-ajjajji poanicuana huohuicapoa jama ba'a: —Ecue Chiiya ojjañatii aquianacuana eya quiacanaje. Chama'neinei dejja eya Ebacuaejja baneineijji poani. Ecue Chii oeneija caca oe eya ebaneinei. Oya jayojja che oema'nei cuanaja ecue Chii ebaneinei pea-ai. Ecuea oeneija Ebacuaejjaja caca oe oya ebaneinei. Ecuea epeejjicuanaja cua eya bameesa-anaje cuanaja ecue Chii eba queaja'a.—
42010023	Majoya Jesosaa o shajja-ajjajji poanicuanahuasijje jjabajeaquimajje huohuicapoa jama ba'a: —Miquianaya caca oe queabihuinee poani miquianaja ecojjaneiya jjeya queahuiso bañajojoya.
42010024	E'ejojonei eyaya quiana esohui huohuiaña queahuiso Eyacuiñajjija esohuihuohuijji poacuaa, pea emeshimesecuaa queaja'a basa-acapoa jiquio miquiaaya jjeya queaja'a baña huisotiiya. Yahuajonei bajjimaneitii poa cuanaja. Jiquio miquiaaya queaja'a shajja-ajjaña esohui ohuaya shajja-ajjasa-acapoa, oya esohuiya. Yahuajonei ojaya shajja-ajjajjimaneitii poa.—
42010025	Majoya aje oe Moisesja tehuehuohuijji poani dejja poquiapoa Jesosanijje mimiya. A'a Jesosa queaquehua mimije ebajji nisho huohuiajjaquicapoa jama ba'a: —Esohuihuohuijji, ¿yajja acuae iña che pocajji Eyahuasijje eba'etiitii'yojji?—
42010026	Jesosaa oya saja-acapoa jama ba'a: —¿Yajja poani Moisesja tehue? ¿Ache esohui Moisesja tehuecuana miyaya chacoaña?—
42010027	Moisesja tehuehuohuijji poani dejjaa oya saja-acapoa jama ba'a: —Jama poani Eyacuiñajjija esohui Moisesja tehue ba'a: “Emeshimesenei, mique Eyacuiñajji poani, comaya queajeaneenee apoquiacue ojjaña miquea equijijjijo, miquea ejjashahuabaquijjijo, mique eyamijo pea-ai queajeanee oya apoquiacue. Ojjaña mipejjejo ba'eca pea-ai queajeanee acue jiquio ecua miya queajeanee jjanahuebaquiani jama pea-aiya oya apoquiacue”.—
42010028	Jamajjeya Jesosaa oya saja-acapoa jama ba'a: —E'e, queaja'anee eya saja-anaje. Jamajjeya miya jiquio ecua saja-anaje jama ba'yanijotii miya Eyahuasijje ba'etiitiije'yo.—
42010029	Majoya Moisesja tehuehuohuijjiya oyaneitii mimishima' poani peajo ejjabameequijji nisho Jesosa huohuiajjacao'oyapoa jama ba'a: —¿A'ya acuae epejjejo ba'e poani?—
42010030	Jesosaa oya saja-acapoa jama ba'a: —Ee, eyaya miya huohuije. Oe dejja Jerusalén meshijo nequi ejeojjijje poquinaje Jericó meshiyasijje. Majoya aje ejeojjijje poquiani siipojji dejjacuaa oya cuianeineiajjaca'yonaje. Oja daqui huijjeacanaje, ojjaña ojaya aquianacuana siica'yonaje pea-ai. Cuianeineiajjaca'yajje dejja beshahuanei manopoqui'yani jeacana'yonaje cuaa.
42010031	Majoya aje oe Eyacuiñajjija equi-aijo echacochacopoquijji poani dejja oya ejeojjijje poquipea-ainaje. Dejja queaneenee jaa manopoqui'yani bamajje o jaasahua ejeojjijje jamatii jjajeatepenanaquinaje o yejjenanajji.
42010032	Majoya aje quijjepishana pea dejja Levija osecua poani poquipea-ainaje oya ejeojjijje. Dejja queaneenee jaa manopoqui'yani bamajje o jaasahua ejeojjijje pea-ai jamatii jjajeatepenanaquinaje o yejjenanajji.
42010033	Majoya aje quijje pea, Samariacuiñajji dejja poquipea-ainaje oya ejeojjijje. Dejja queaneenee jaa manopoqui'yani bamajje oya queayenonee jjashahuabaquinaje ma dejjajo o shicuijji.
42010034	O jaahuasijje poquimajje ojaya esicuana shicuicanaje eseiya, uvajjajjasesenaa. Shicuimajje oja sicuana bebocanaje daquisisiya. Majoya dejja oja mapichijo huanasohua'yomajje dojocanaje peaja equiyasijje bejjo sosejje ma mecajje ecahuichichajji. Majo jaaya samariacuiñajji dejjaa oya jaahuanacanaje.
42010035	Majoya pea pojjajo Samariacuiñajji dejjaa equimese beca eso'dojjo quiamajje jama acanananaje ba'a: “Jiquio dejja jaahuanacue ecuea cuentajo. Jiquio bejjojo sosequiajeyojjimajo, eyaya ojaya cuenta sosequiajeyohuaje'yo miya o jaahuanaje sosejje.”—
42010036	Majoya Jesosaa Moisesja tehuehuohuijji poani huohuiajjacapoa jama ba'a: —Tres dejjaa dejja queaneenee jaa manopoqui'yani, siipojjicuanaja cuia-ajja'yo jaa, bacanaje. ¿Ache dejjaa queapame oya acanaje, oya opejjejo ba'e jayojja acanaje?—
42010037	Moisesja tehuehuohuijji poani dejjaa oya saja-acapoa jama ba'a: —Joya dejjaa ma pea queaneenee jaa manopoqui'yani bamajje queayenohua asahuacanaje, comaaya.— Majoya Jesosaa oya huohuitiicapoa jama ba'a: —Jamajjeya oe miyaya oya jayojja Samariacuiñajji dejjaa acanaje jayojja apoquiacue cuana.—
42010038	Majoya Jesosaa o shajja-ajjajji poanicuananijje ejeojjijje poquijeya oe aldea bacañaquiapoa. Oe eponaa, Marta bajjaniya, oya ja'acajjequiapoa oja equiyasijje.
42010039	Martaja eshehuemese aniapoa María bajjani. Oya Jesosa bamajje o ani jeojjipejjeneijo anioqueñapoa oja esohui ohuaya huohuicaje shajja-ajjajji.
42010040	Marta ca quea-echacojjihuiso poa ma poeyanaje cuana bobiajji. Jamajjeya oja shehue Jesosanijje eanioque ani bamajje jjanequichipiquiapoa Jesosanijje emimijji. Marta jama poa ba'a: —Emeshimesenei, ecue shehue jiquiojo minijje aniya eya chacosahuapajeacanaje. Jamaya queapame pojjeama. Che oya huohuicue e chacosahuao'oyajji.—
42010041	Jesosaa Marta saja-acapoa jama ba'a: —Marta, Marta, shajja-ajjacue mo. Miya queayeno jjashahuabaquipoquianitii miquea echacojji queahuiso anijo.
42010042	Oenei ma queapameneejo jjashahuabaquicajji. Mariaa maya babacacanaje. Jamajjeya jiquio queapamenee ojaya poani peaja ejjeshe'yojji pojjeamatii poaje.—
42011001	Majoya aje oe pojjajo Jesosa Eyacuiñajjinijje mimijeyoajo oe o shajja-ajjajji poani dejjaa huohuiajjacapoa jama ba'a: —Emeshimesenei, ecuana huohuicue achajja Eyacuiñajjinijje emimijji jiquio ecua Juanya o shajja-ajjajji poanicuana huohuicanaje, jama pea-ai huohuimeya ecuana acue.—
42011002	Jesosaa oya saja-acapoa jama ba'a: —Eyacuiñajjinijje mimisapomajje mimicue jama ba'a: Ecuanaja Chii-ai, Eyajo nequi queahuisocuaa miya queaca'aneetii nequipoquiani cabacahua. Miya ojjañacuana huoojeapoquiajjitii poecuajicue.
42011003	Ojjaña pojjajotii ecuana bobi quiacue queapame eba'epoquijji.
42011004	Ecuanaja mimishicuana miyaya pajea'yocue ecuana queamimishi ajji epo oja mimishi ecuaaya pajea'yañajojoya. Ecuana che nahueneicue onaa queamimishi epomeeca poanijje.— Jamaya Jesosaa huohuicapoa achajja Eyacuiñajjinijje mimime pocajji.
42011005	Jesosaa huohuitiicapoa cuana jama ba'a: —E'e pojja'a oe miquianaja epeejji enequi. O ecahui jaajo mecashononei miyaya oja equiyasijje poquimajje jama añaquije ba'a: “Epeejji, che iña tres pahui quiacue. Quijje eyaya miya quiaje'yo miya quianaje sosejje.
42011006	Jjeyanei ecuea epeejji queahuesha nequi ejeojjijje poeyanaje ecue equiyasijje. Chama'neinei ecuea bobi o bobiajji.” Jamaya miya poaje.
42011007	Ecuea ebanei miquea epeejjiya ecahui jaa shequimajje miya jama acaje ba'a: “A'a ecuana ishe'ajji. Esecue eca'a nequi. Ecuana ecahui jaa, ecuanaja bacuacuana pea-ai. Eya enequisohuajji pojjeama poaje mi pahui quiajji.”
42011008	Bacue, miquea epeejji nequisohuasapo-ajja poaje mi pahui quiajji, jamatii nequisohuaje miya huohuiajjamajamajajje. Ojjaña cua miya huohuiajjaje huiso aquianacuana quiacaje.
42011009	Jamajjeya eyaya miquiana huohuiaña jama ba'a: Eyacuiñajji oe huohuiajjaneicue cua miquiaa saña huisojotii oja quiajji. E'ejojonei oya huohuiajjaneicue jiquio ecua dejjaa oja aquiana ejjajeaqui sa-ajjanei'yomajje baca'yani jama pea-aiya oya acue. Jamajjeya Eyacuiñajji huohuiajjamajamajaneitiicue jiquio ecua dejja esecuejjanijo taaanequiani enobiquijji, jama pea-aiya pocue. Jama quiana pomajamajajo Eyacuiñajjiya equi secuejjani ca'apejocaje miquiana nobiquijji.
42011010	Jamajjeya joya dejjaa o huohuiajjamajamajajji poaniya Eyacuiñajjija quiacuana jjeshecaje. Joya e'ejojonei o sa-ajjaneijji poani Eyacuiñajjiya queapame ba'emeesahuacaje. Joya esecuejo nequi taaamajamajajji poani Eyacuiñajjiya equi secuejjani ca'apejocaje o nobiquijji.
42011011	—Bacue, miquiana echiimese poani miquianaja bacuacuaa nahuoo huohuiajjacajje oja ijjiajji, ¿a'a peyo quiame? ¡Chojja de!
42011012	Ohua cachinajja huohuiajjacajje oja ijjiajji, ¿a'a aji quiame? ¡Chojja de! Jama poca-ajja.
42011013	Miquiaaya jamatii queamimishi epohua aquianacuana queapame quiapoquiaña miquianaja bacuacuana ohua huohuiajjacajje. Eyacuiñajjiya miquianaja Chii Eyajo queapameneenee nequiya ca quiana ca oe oja Edojjoshahuapame quiacaje ojjaña joya o huohuiajjaneijji poanicuana.—
42011014	Majoya aje quijje Jesosaa dejja eshahuamase yamijji bacapoa. Eshahuamaseya ma dejja mimi'yoajjatii pomeecapoa. Jamajjeya Jesosaa ma eshahuamase cuayameequica'yajo, dejja mimi'yapoa. Majotii anicacuana Jesosaa dejja mimimeecaje'yo bamajje jjabaneineiquicapoa ojo.
42011015	Pea becacuana ca majo ani jama poa Jesosajo ba'a: —Beelzebuhua, eshahuamasecuanamese poaniya, Jesosa queaca'a pomeecani eshahuamasecuana cuayameequi'yojji dejjacuanaja yamijo nequi.—
42011016	Peacuaa majotii aniya a'a Jesosa e'ejojonei Eyacuiñajjija huoojeanei poani ebajji huohuiajjacapoa ojaya pea dejjaja ajjima'neinei oja eajjijo, a'a Eyacuiñajjiya oya queaca'aneetii pomeecani ebajji pea-ai.
42011017	Jesosaja ma dejjacuanaja ejjashahuabaquijji queaquehuanee ebatii poa, jamajjeya ohuaya huohuicapoa cuana jama ba'a: —Bacue, oecuiñajjicuana onijjejaajjineinijje jjaquecuaquimajje, chama'yo poaje. Oya jayojja pea-ai poaje oopana huapa pojjeamacuana ojee jjaquecuaquimajje, chama'yo pea-ai poaje.
42011018	Ebionei eshahua Satanás ojayanei eshahuamasecuana huoojeacuayajea'yojji poanijjemo, oya queaca'a ojjañacuana huoojeapoquiajji pojjeama pome. E'ejojonei miquianaya ejo jjaniñebaquiani jama ba'a: “Beelzebuhua oya Jesosa queaca'anee pomeecani eshahuamasecuana huoojeacuaya'yojji epojji” jamaya quiana mimiani ejo queaquehuaneenee.
42011019	Miquiaaya eya jama aña Beelzebuhua eya queaca'a pomeecani. Jamajjeya, ¿aya shai mi shajja-ajjajji poanicuana queaca'a pomeecani eshahuamasecuana cuayameequi'yojji epojji? Mi shajja-ajjajji poanicuanaja eba miquianaya caca oe queaquehuatii jjashahuabaquiani ejo.
42011020	Eyacuiñajjija Edojjoshahuapameya caca oe eya queaca'a pomeecani eshahuamasecuana huoojeacuayajea'yojji epojji, Beelzebuhua pojjeama. Ohuaya eya queaca'a pomeecani bamajje queaja'a bapea-aije quiaa Eyacuiñajji ojjañacuana huoojeapoquiatiisapoani jjeya.
42011021	—Shajja-ajjacue pea esohui ebameesahuajji. Dejja queaca'aneeya baase'beca mejjiya, cohuijjijjiya pea-ai equi cuiñacani siipojjicuana enobiqui poanijje aquiana siiya. Jamajjeya aquiana queapamenee equijotii aniani, ecuiña.
42011022	Majoya quijje pea dejja queaca'aneenee poeje pojja'a oja equiyasijje ma ecua ebionei dejja iyeca'a jama pojjeama. Ma ebionei dejja equi cuiña-ajja poequi cuiacaje'yo. Oja baase'beca, ecohuijji pea-ai oja equicuiñajji nisho jjeshejeacaje'yo. Majoya equiyasijje nobiquimajje aquiana siicaje, dojocaje'yo.
42011023	—Ojjaña joya ecuea ejjashahuabaquijji asapo-ajjanei poanicuaa ecuea echacojji pea-ai ameejjima acani. Joya peacuana eque poemeesapo-ajja poanicuaa comaaya peacuana quea-ehuesha nequimeecani pea-ai.— Jamaya Jesosaa esohui huohuicapoa.
42011024	Jesosaa huohuitiicapoa cuana jama ba'a: —Oe eshahuamase dejjaja yamijo nequi ehuoojeacuayajea'yo poquiani meshi queajabohuasijje majotii ani'yohua nisho. Majoya o ani'yojji epojji meshi chama' bamajje oya jjashahuabaquiani jama ba'a: “Eya huacuaya poquije'yo dejjaja eyamiyasijje, ma e anicoojji poanajeyasijje.”
42011025	Ma o anicoojji poanaje dejja ojaya equi jayojja bacani. Jamajjeya oya huacuaya epoqui'yojji o anicoojji poanaje dejja shahuaba'yomajje poquije'yo. Jiquio ecua equi ecuiashaba'yo queaboejea ani jayojja eshahuamaseya dejjaja yami se-ejjama'yo ani bacañaje'yo.
42011026	Jamajjeya ma eshahuamaseya pea onijje eshahuamasecuana, siete huisome queamasenee, ma dejjaja yamiyasijje ojee onijje enobipea-aiquijji dojocaje. Majoya dejjaja eyamiyasijje nobiqui'yomajje queacamajanee, queanee pea-ai dejja acaje eshahuamasecuaa, ma ecua ebionei oya oenei eshahuamase yamijji poanaje jama pojjeama oya acaje— huohuicapoa Jesosaa.
42011027	Jesosaa esohui huohuicanijotii, oe epona, majo ona ejjachichaqui nequicajo, jama taaame poa ba'a: —Queabihuinee poani ma epona mi mejojji, mi tojjoajji poa.—
42011028	Jesosaa oya saja-acapoa jama ba'a: —E'e, oya queabihuinee. Joya ecuea esohui shajja-ajjamajje oya jayojja ba'epoquianicuana caca oe queabihuineenee poani.—
42011029	Queahuisoneeneecuana jjachichaquipoquiapoa Jesosaque. Jamajjeya ohuaya huohuicapoa cuana jama ba'a: —Miquianaya caca oe jjeya jiquio meshijo ba'eca queamimishica'anee poani. Miquiaaya huohuiajjamajamajaña ecuea dejjaja ajjima'neinei eao'oyajji miquianaja a'a eya e'ejojonei Eyacuiñajjija huoojea poani ebajji. Chojja, Eyacuiñajjiya eya jama ameejjima acaje. Oenei caca oe eyaya aje. Ma ecua yahuajonei esohuihuohuijji Jonás acapoa jama pea-aiya eya poaje.
42011030	Eyacuiñajjiya dejjaja ajjima'neinei acapoa Jonasjo oja esohui Ninivecuiñajjicuanaja queaja'a ebajji. Oya jayojja Eyacuiñajjiya oenei dejjaja ajjima'neinei acaje ejo Dejjapojji epojo jjeya ojjaña eshe ba'ecacuanaja queaja'a ebajji eya oja huoojea poani ojjaña nahue'yojji epojji.
42011031	Quijje epojja ojjaña meshijo ba'ecacuanaja oja mimishicuana ja'anei Eyacuiñajjija ehuohui'yojji poeje. Ma pojjajo emeshimese eponaa ma yahuajonei ba'yapoa shequi'yomajjeya, jiquio jjeya eshe queamimishitii ba'ecapoquianicuana huohuicaje'yo ja'anei oja mimishi. Oya ma epona yahuajonei eshe aniahua queahueshaneenee eeno poeanimijijje poeapoa emeshimese Salomonya esohui queaja'anee huohuicaje shajja-ajjaa. Jiquio jjeya eya huohuiaña esohui ca queaja'anee poani ma ecua yahuajonei Salomonya emeshimese epona huohuicapoa esohui jama pojjeama, queaja'apishana.
42011032	Oya jayojja pea-ai quijje epojja ojjaña meshijo ba'ecacuanaja oja mimishi ja'anei Eyacuiñajjija ehuohui'yojji poeajo Ninivecuiñajjicuaa ma yahuajonei Jonasja esohui shajja-ajjacapoa cuaaya shequi'yomajje jiquio jjeya eshe queamimishitii ba'ecapoquianicuana huohuicaje'yo ja'anei oja mimishi. Jonasya sohuihuohuicajje ojjañacuana pea jjashahuabaquime poca'yapoa oja mimishijo. Jiquio jjeya eya huohuiaña esohui ca queaja'anee ma ecua yahuajonei Jonasya huohuicapoa jama pojjeama, queaja'apishana. Jamatii quiana ecuea esohui shajja-ajjasapo-ajjanei poani. Jamajojoya aje quiana macuaaya miquianaja mimishicuana ja'anei huohuicaje'yo.— Jama huohuimeya acapoquiapoa cuana Jesosaa.
42011033	Jesosaa esohui huohuipea-aicapoa cuana jama ba'a: —Chama'nei ojjañacuanaja cuaquijiji edahuahuojje jijiqui enequiaquehuajji cajondojjohuasijje. Eyahuasijje caca oe nequiacajji ejeaja'anequijji joya equiyiyedojjohuasijje nobiquije cuanaja ebajji queaja'a.
42011034	Miquianajaya ecojjacuana eyami queaja'a pomeejji poani jiquio ecua cuaquijijiya jeaja'acani jama. Jamajjeya ecojjacuana queapame poanijo miquianaya queaja'a ba'epoquije. Miquianajaya ecojjacuana queapame pojjeama poanijo ca quea-aapo jayojja quiana ba'epoquije.
42011035	Jjajaahuananeineiquicue miquianaja ecojja queapametii epojjijo quea-aaponee jayojja eba'epoqui poanijje.
42011036	Miquianaja ecojja queapame poanijo queaja'anee ba'epoquije, quea-aapo jayojja jama pojjeama. Jiquio ecua cuaquijijiya ojjaña jeaja'acani queaja'a ebajji jama pea-aiya quiana queaja'anee ba'epoquije.—
42011037	Jesosaa majo ani esohui huohuipajeacajo, oe fariseo dejjaa oya iyaacapoa oja equiyasijje onijje eijjiaijjiajji. Jamajjeya Jesosa oja equiyasijje nobiquimajje mesapejjejo jaaoqueñaquiapoa.
42011038	Judío etiiquianaja esohui etehue jaa achajja eme shacuaneicajji bobi ijjiajji queapame. Jamajjeya Jesosaa oya jayojja eme mishacuacani bamajje fariseo dejja jjabaneineiquiapoa Jesosa queamimishi poani posojo.
42011039	Jamajjeya Emeshimeseneiya Jesosaa oya huohuicapoa jama ba'a: —Miquiana fariseo dejjacuana eyamibiajjetii jjabaquiani queapame poani. Miquianaja eyamiquipajje eyiyedojjojje ca queamimishitii poani. Quea-aquianajeaneenee ba'epoquiani. Miquianaya jiquio ecua plato, caneco pea-ai ebiajjejjetii shacuacani cuaa queaboejea epojji jamatii eyiyedojjojje shacuajjima queajehuetii poani, jama jayojja quiana queamimishinee ba'e.
42011040	Sapadojjoma' jayojja quiana poani. ¿A'a acuae quianaja eba Eyacuiñajjiya eyami panacapoa, joya eyamiquipajo nequi panapea-aicapoa?
42011041	Ebionei eyamiquipajje sapadojjojje queajjashahuabaquija'a pocue. Majoya miquiana aema'cuana aquiana o ba'emeesahuajji quiajo, miquiana queapame poani bacaje cuaa. Miquianaja yamidojjojo nequi ejjashahuabaquijji queapame poaje, queaboejea jayojja.
42011042	—E'ejojonei miquianaya fariseocuana queaneenee poaje'yo quijje. Miquiaa aquiana bejjocuanaya oepojji décima parte Eyacuiñajjija esohui jama iyashiñaña o quiajji. Bobi shicuijji, bobi huajji pea-ai nahueamanei iyashiñaña bisonei décima parte Eyacuiñajji quiajji pea-ai. Jamaya miquianaya ba'epoquiani Moisesja tehuecuana jayojja. Ma pea Eyacuiñajjija esohuicuana etehue jaa peacuana queapame ba'emeesahuacajji, Eyacuiñajji queajeaneenee acajji pea-ai. Jamaya miquiana ba'eajja. Ojjañatii Eyacuiñajjija esohui jayojja ba'ecapoquijji oepojjinei jayojja pojjeama.
42011043	—E'ejojonei miquiana fariseo dejjacuana queaneenee poaje'yo quijje. Miquiana judiocuanaja equi-ai ejjachichaquijji aniyasijje nobiquimajje ehuiyasijje anioqueñani equii-anijji queapamenee nequijo ojjaña majo anicaja miquiana ebajji. Miquiana ejeojjijo nequi pea dejja jjacuianohuequiñani mi esohui queapame ajjequijji bamajje queabihuinee poani.
42011044	—Miquiana fariseo dejjacuana queaneenee poaje'yo quijje. Miquiana ebiajjejje queapame poani jamatii miquianaja eyamiquipajje queamimishinee poani. Miquiana joya ecua emano'yocuana jaajji meshi jama. Peacuanaja ma meshi emano'yocuana jaa bajjimajo cuamaya poaequiani. Oya jayojja joya miquiananijje mimiani dejjaja bajjima poani miquiana eyamiquipajje queamimishinee.— Jamaya huohuicapoa fariseo dejjacuana.
42011045	Majoya oe Moisesja tehuehuohuijji poani dejjaa Jesosa huohuicapoa jama ba'a: —Esohuihuohuijji, jiquio esohui miyaya fariseocuana añajo ecuana pea-ai niñebaña.—
42011046	Jamajjeya Jesosaa oya huohuipea-aicapoa jama ba'a: —Miquianaya Moisesja tehuehuohuijjicuana pea-ai queaneenee poaje'yo quijje. Jiquio ecua aquiana queabiquieneenee abomeeajjacani cuaa jamatii oya asahuajjimanei oya jayojja miquiaaya queahuisonee esohui huohuineineipoquiaña cuana o jjashajja-ajjaquipoquijji nisho.
42011047	—Miquianaya Moisesja tehuehuohuijjicuana queaneenee poaje'yo quijje miquianaja etiiquiana jayojja queamimishitii popoquianijjejojoya. Eyacuiñajjija esohuihuohuijjicuana ma yahuajonei nequiapoa miquianaja etiiquiaa quecuaca'yapoa. Jjeya miquiaaya ojaya esa'biajje mei queapame nequianaje o shahuabapoquia'yojji.
42011048	Miquianaja etiiquianacuaa Eyacuiñajjija esohuihuohuijjicuana quecuaca'yapoa. Jjeya miquiaaya ojaya esa'biajje mei queapame nequiacanaje o shahuabapoquia'yojji. Jamajjeya miquiana jjabameequiani onajo miquianaja etiiquiana jayojja queamimishinee poani quiana. Jjashahuabaquiani quiana miquianaja etiiquianacuaa queapame acapoquiapoa.
42011049	—Jamajjeya Eyacuiñajjiya queaja'anee jjashahuabaquianitiiyajjejojoya jama huohuime acapoa cuana ba'a: “Eyaya judiocuanaja meshiyasijje huoojeaje esohuihuohuijjicuana, ecue babaca dejjacuana pea-ai majo ba'ecacuana sohuihuohuiajjaa. Judiocuaa ecue huoojeacuana cajaa acaje. Becacuana queacamajanee pomeecaje, peacuana ca quecuacaje'yo” jamaya Eyacuiñajjiya huohuicapoa.
42011050	Jamajjeya quiana jiquio eshe ba'ecacuana Eyacuiñajjiya queaneenee pomeecaje'yo ma queahuiso oja esohuihuohuijji poacuana quecuaca'yapoa cuaa sosejje. Oja ena' cuayameequica'yapoa jiquio meshi ohua panacajeahuajo, jjeya pea-ai.
42011051	Ebionei Abel cuiaca'yapoa. Majoya oe-ejjenei Zacarías quecuaca'yapoa oya Eyacuiñajjija equi-aiquiquibojo nequi altar Eyacuiñajji bihuiajjipejjejo nequi. Queahuisoneenee Eyacuiñajjija esohuihuohuijji poacuana quecuacapoqui'yapoa cuaa. Jamajjeya Eyacuiñajjiya jjeya jiquio eshe ba'ecacuana queaneenee pomeecaje'yo oja esohuihuohuijji poacuana miquianaja etiiquiaa quecuacapoqui'yapoa sosejje.
42011052	—E'ejojonei miquianaya Moisesja tehuehuohuijji poanicuana queaneenee poaje'yo quijje. Ojjaña Eyacuiñajjija esohui Moisesja tehuecuana jaa miquianaja queanahuenee peacuanaja ebajji. Jamatii miquianaja queaquehuatii poani, oja esohui etehue jayojja ba'eajja, peacuana oja esohui etehue jayojja ba'emeesapo-ajja aña pea-ai.—
42011053	-
42011054	Jesosaa esohui jama huohuijeyocajo, fariseo dejjacuana, Moisesja tehuehuohuijjicuana pea-ai queaquenenee onijje mimiapoa. Jesosa queahuisonee esohui huohuiajjacapoa cuaa a'a ohua queaquehua saja-acaje ebajji nisho o napameejji nisho.
42012001	Majotiiya jjachichaquicapoa queahuisoneenee dejjacuana, eponacuana pea-ai yajja sicome yajji. Jjacuiajeashiñajeaquinequiapoa peacuanaja eyamijo queahuisoneenee poajjejojo. Ma meshijotiiya aje Jesosaa huohuicapoa ebionei o shajja-ajjajji poanicuana oopana jama ba'a: —Jjajaahuananeiquicue quiana oe fariseo dejjacuanajo. Comacuana ca Eyacuiñajjija epeejjinisho, e'ejojonei pojjeama. Ojaya ejjashahuabaquijji queaquehua pahui shejjeemeejji jayojja peacuana o jayojja queaquehua pomeejji poani.
42012002	Ojjañacuanaja mimishi cua oja huanaquehua jaa queaja'a huohuicaje'yo quijje. Cua oja iyaquehua ani pea-ai bacaje'yo cuaa quijje queaja'a.
42012003	Oya jayojja ojjaña ma miquianaya quea-aapojo esohui quehuajje miminequinaje, quijje epojjajo queaja'anee huohuicaje'yo. Ojjaña esohui ma miquiana jjashajjahuohuiquinaje miquianaja equidojjojo ani esecuejjani eca'a nequijo oya esohuitiiya ja'anei taaaje cuana esecueyasijje ona ejjachichaqui anicaja eshajja-ajjajji.—
42012004	Jesosaa huohuipea-aicapoa cuana jama ba'a: —Miquianaya ecuea epeejjicuana, pea esohui huohuiaña. A'a queamete pojji miquianaja eyaminei peaja equecua'yojjijo. Miquiana quecuaca'yajo mahuisotii quiana queanee acaje'yo, queanee eabeca'yojjitii pojjeama poaje.
42012005	Jjeya eyaya quiana huohuije ajeo queametenee pocajji. Eyacuiñajjijonei ca quiana ca oe queametenee pocajji. Oya oenei queaca'aneetii nequiani dejjacuana manomee'yojji oja edojjoshahua jeajeamee'yojji Cuaqui-aiyasijje. Jamajjeya o oeneijoya queametenee pocajji.
42012006	—Bacue, beca eso'dojjojo cinco cuichojji anohui jjeshecani cuaa. Oya anohui sosema' jayojja poani, dejja, epona jama pojjeama. Jamatii Eyacuiñajjija eba ojjaña anohuicuana, oya oe anohui pajeapajea'yoajja.
42012007	Miquianaya ca ojaya ebaneinei, joya ecua anohuicuana jama pojjeama. Miquianaja sapajo ehuojjaña ojaya ebanei ache huiso nequi miquianaya ojaya ebaneineijojoya. Jamajjeya a'a queamete pojji. Eyacuiñajjiya miquiana queanahuenee bacani anohuicuana jama pojjeama.—
42012008	Jesosaa huohuipea-aicapoa cuana jama ba'a: —Eyaya quiana huohuiaña, ojjaña joya bichoamanei poani emimijji dejjacuana ani cojjaneijo jama ba'a: “Eya ca iña Jesosaja epeejji poani,” macuanajoya eyaya, Dejjapojji epohua, Eyacuiñajjija angelcuana cojjaneijo bichoamaa huohuipea-aije jama ba'a: “Oya caca e'ejojonei ecuea epeejji poani.” Jamaya aje ojo.
42012009	Ojjaña joya mimiani dejjacuana ani cojjaneijo jama ba'a: “Eya ca iña Jesosaja epeejji pojjeama” macuanajoya caca oe Eyacuiñajjija angelcuana cojjaneijo eyaya huohuipea-aije ba'a: “Ecuea ca coma bajjimanei poani, ecuea epeejji pojjeama oya.” Jamaya eya poaje ojo.
42012010	—Dejjacuana eya Dejjapojji epojo queatainee mimianijo Eyacuiñajjija coma mimishi cuijeaca'yojji. Eyacuiñajjija Edojjoshahuapamejo queatainee mimiajo caca oe comaja mimishi ecuijea'yojjitii pojjeama poaje.
42012011	—Quijje miquiana judiocuanaja equi-ai ejjachichaquijji aniyasijje etii poanicuanaja ebajji a'a queamimishi poanaje dojocajje pea dejjacuana etii poanija pea-ai enapameejji o ani cojjaneiyasijje ohua dojocajje, a'a queayenotii jjashahuabaquijji ache esohui shai mimije etii poanicuananijje ejjanahuequijji.
42012012	Miquiana o cojjaneijo emimijji nequiajo Eyacuiñajjija Edojjoshahuapameya miquiana esohui queaja'a mimimeesahuacaje— jamaya Jesosa poa.
42012013	Majoya aje oe dejjaa ona ejjachichaqui anicajo Jesosa huohuicapoa jama ba'a: —Esohuihuohuijji, ecue dohue huohuicue ecue chiija quijjojea ecuea epo'yojji aquianacuana ojaya e equia'yojji.—
42012014	Jesosaa oya saja-acapoa jama ba'a: —Dejja, ¿aya eya bajjanicanaje a'a queamimishi poani, a'a queapame poani ehuohuijji? ¿Aya eya peaja meshi, aquianacuana quiapoquiajji epojji nequimeecanaje pea-ai? Ayapishana.—
42012015	Majoya Jesosaa ojjaña majo anica huohuicapoa jama ba'a: —A'a jjashahuabaquijjitii quea-aquianahuisonee epojjijo. Eseya ma aquianacuana queahuisojotii pojjeama queapame ba'epoquije. Majoneitii pojjeama eseya eshe ba'epoquiani.—
42012016	Majoya Jesosaa pea esohui ebameesahuajjijo huohuipea-aicapoa cuana jama ba'a: —Oe dejja quea-aquianahuisonee nequiya queahuisonee oja banacuana jahuajo sejjameeca'yonaje cuana.
42012017	Ma dejja quea-aquianahuisonee jjashahuabaquinaje jama ba'a: “¿Yajja eyaya aje? Jiquio esejja'yocuana achacua huanameeje queahuisoneeneejojoya.”
42012018	Majoya oya jjashahuabaquinaje jama ba'a: “E'e, ecuea eba yajja aje. Eyaya ebionei equicuana queabiso ecuea aquianahuanajji poanaje quecuajeabichajeameeje'yo. Majoya equicuana queaquemonee eyacua iyameeje'yo ojjaña ecuea esejja'yocuana huanajji, ojjaña ecuea pea aquianacuana iyajji pea-ai.
42012019	Jama pomajje eya jjabaquije jama ba'a: Eyaya aquianacuana queahuisoneenee huanamee'yonaje queashequiajahuiso e queapamenee ba'epoquijji bobijji queabihuinee. Majoya eya chacochacojjimatii ba'epoquije, ijjiaijjiapoquije, ishi-ishipoquije. Majoya queabihuitii ba'epoquije” jamaya poanaje.
42012020	Majoya Eyacuiñajjiya oya huohuicanaje jama ba'a: “Miya sapadojjoma' jayojja jjashahuabaquiani. Jjeya miya jiquio mecajjetii manoje'yo. Jiquio miquea queahuisoneenee aquianacuana eiya'yo jaa, ehuana'yo jaa pea-ai, mi queabihui nequipoquijji nisho poanaje, jjeyahua quijjojeaje. ¿Ajea shai poaje'yo miquea bajjima? Peaa jjeshecaje'yo.”—
42012021	Majoya Jesosaa ma dejjajo esohui oe-ejjenei huohuicapoa jama ba'a: —Jama pea-aiya poaje'yo ojjañacuana joya jiquio meshijo ba'e aquiana queahuiso chichapoquijjijo jjashahuabaquianitiicuana. Oya jjashahuabaquiajjanei aquiana Eyajo ani echichapoquijjijo.—
42012022	Majoya aje Jesosaa o shajja-ajjajji poanicuana huohuicapoa jama ba'a: —A'a queayenotii jjashahuabaquipoquijji bobicuana jjeshepoquiajjijo, daquicuana ehuoshojjijo pea-ai jiquio meshijo eba'epoquijji.
42012023	Miquianaya bobi ijjiapoquiajjijo, daqui ehuoshopoquiajjijo mahuisojotii pojjeama eshe ba'epoquiani.
42012024	Bacue cuichojjicuana. Oya que bana-ajja, sejjasejja'yoajja pea-ai. Equi iya'yoajja aquiana huanajji. Jamatiiya Eyacuiñajjiya Eyajo nequiya oya queapame bobi quiacapoquiani. ¿A'a ojaya cuichojjicuana oeneiya queajea poani? Chojja de, miquianaya caca oe ojaya queajeaneenee poani cuichojjicuana jama pojjeama.
42012025	Miquianaya queayeno jjashahuabaquipoquianitii mi mano'yojjijo, ¿a'a ma epojja shonoshonomeeje? Chojja, che una hora shonoshonomeejjima aje mi mano'yojji epojji.
42012026	Ma camaja-ama miquiaaya baña queacamajanee eajji, miquiana mano'yojji che una hora miquianaja eshonoshonomeejji pojjeama poaje. Jamajojoya ¿apiojji jjashahuabaquipoquianitii queayeno miquianaja eba'ejji queapame pomeejji nishojo?
42012027	—Bacue shashacuana ebiojo nequi queapame tiiani. Oya caca chacochacoajja, socosocoajja. Jamatii shashacuana queabamenee nequiani, pea pea huo'ome poani. Eyaya quiana huohuiaña ma yahuajonei emeshimese Salomonya daqui queanahue, queasiyonee huoshocapoa jiquio ecua shashacuana jama pojjeama poani, shasha ca queabameneenee.
42012028	Eyacuiñajjiya shashacuana queapame pohuameecapoquiani meshijo enequijji so'o, jamatii quijje oya eyaacuaji'yo dahuajeacani. Ohuaya shashacuana queapame pohuameecapoquiani bamajje, ¿a'a ohuaya miquiana daqui quiacaje ehuoshojji miquiana ojaya queajeaneenee poanijojoya? E'e, quiacaje. Jamatii miquiana oepojjinei jjashahuabaquiani ojo, Eyacuiñajjija miquiana ejaahuanajji pojjeama poso jjabaquiani.
42012029	A'a oe queayeno jjashahuabaquipoquijjitii quiana jama ba'a: ¿A'ya cuae seya jjeya che ijjiaje, ishije pea-ai?
42012030	Eyacuiñajjija esohui bapojjima'cuana jama queayeno jjashahuabaquimeya popoquianitii aquianacuanajo. Miquianaja Chii-ai Eyajo nequija ca ebatii ache queapame miquiana ba'emeesahuajji ojaya equiajji.
42012031	Jamajjeya ebionei miquianaya queaja'a ba'esaneineipocue Eyacuiñajjijo oya ojjañacuana huoojeapoquiajjitii poani. Majoya ohuaya ojjaña miquiana queapame ba'emeesahuajji jiquio meshijo ani quiacapoquije.—
42012032	Jesosaa huohuipea-aicapoa cuana jama ba'a: —A'a quiana oe queamete pojji, ecuea ovejacuana jayojja poani quiana. Miquiana oepojjinei ani, jamatii miquianaja Chii-aiya ojaya ejjashahuabaquijji jama acaje miquianajo. Ohuaya miquiana queaca'a nequimeecaje ohua ojjañacuana huoojeacapoquijetii meshiyasijje.
42012033	Jamajjeya miquianaja aquianacuana quia'yocue bejjo sosejje aema'cuana asahuajji. Jama pomajje miquiaaya aquiana queahuiso chichapoquiaje Eyahuasijje. Aquiana majo ani Eyahuasijje anitiitiipoquije, oe po-ajja. Chama'neinei siipojjicuana cuama, aquiana majo ani ihuiajjaneinei pea-ai.
42012034	Jamajjeya aquianacuana jiquio meshijotii eanijji chichapoquiamajje, jiquio meshijotii ani aquianajo jjashahuabaquipoquijetii. Aquianacuana Eyajo eanijji chichapoquiamajje ca Eyajo eba'epoqui'yojji jjashahuabaquipoquije.—
42012035	-
42012036	Jama huohuime apea-aicapoa Jesosaa ba'a: —Jiquio ecua peajo chacochacoanicuaa o chacomeejji dejja ishoacapoquiani jama pocue. O chacomeejji dejja poquinaje peaja equiyasijje pea dejja jjahuanaquije baa. Ma ojo chacochacoanicuana cuaquijijicuana dahuahuojjemajje cahuijjimatii anichichanaje. O chacomeejji dejjaa poe'yomajje esecuejjani ca'ajji cuiaqueyacaña'yajo esecuejjani ca'ajji ca'apejonanacaje cuaa.
42012037	O chacomeejji dejjaa oya eshetii cahuijjima ani baña'yomajje queabihuinee poaje. E'ejojonei eyaya miya huohuiaña, o chacomeejji dejjaa ma ojo chacochacoanicuana oja mesajotii animeemajje ojaya bobinei iyacuayacaje o bobiajji.
42012038	Queabihuinee poaje cuana oya cahuijjimatii anichichanaje mecashono, jjapojjaquiyasijje pea-ai o chacomeejji dejja ishoapo-aninajejjejojo.
42012039	Eyaya pea esohui huohuipea-aije miquianaja queaja'a epojji ba'a: Equimeseja ache mecashono siipojji oja equiyasijje poeje ebajjemo oya cahuijjimatii aniya siipojji oja equiyasijje nobimeequijjima acame.
42012040	Oya jayojja miquianaja pea-ai bajjima acheshono eya, Dejjapojji epo, poeje o'oya. Jamajjeya apoa epotii ba'epoquicue quiana. Ojjañacuanaja bajjimajo, eya epoejji pojjeama poso acanijo eya poeje o'oya— jamaya esohui huohuicapoa Jesosaa.
42012041	Majoya aje Pedrohua Jesosa huohuiajjacapoa jama ba'a: —Emeshimesenei, jiquio esohui ebameesahuajjijo huohuinaje oopana ecuanaja eshajja-ajjajji, ¿a'a ojjañacuanaja shajja-ajjacajji pea-ai?—
42012042	Jesosaa oya saja-acapoa jama ba'a: —Equimeseya pea meshiyasijje poquijjimahuaa dejja oja equijaahuanajji epojji queasapaja'a, hueya-ama babacacanaje. Majoya oya huohuicanananaje ma ojo chacochacoanicuana bobi oja equiapoquiajji.
42012043	Ma dejja queabihuinee poaje equimeseya oya hueya-ama chacochacoani bacaña'yajje ma ohua o huohuicanananaje oja echacojjijo.
42012044	E'ejojonei eyaya quiana huohuiaña, joya hueya-amanei chacochacoani baña'yomajje equimeseya coma dejjaya ojjaña oja aquianajaahuanajji epojji nequimeecaje. Majoya ohuaya queahuiso oya sosequiacapoquije.
42012045	Ma dejja oja equijaahuanajji poani pojja'a queaquehua jjashahuabaquimajje jama poaje ba'a: “Jjeya ca dejja jiquio equimese epoecuaji'yojji pojjeama. Quijje pojja'a poeje'yo oya.” Majoya ohuaya onijje chacochacoanicuananijje quenequenemajje cuiasejjajeacaje. Majoya oya chacochacoajja poaje, ijjiaijjiapoquije, ishi-ishije, huooje pea-ai.
42012046	Equijaahuanajji poani dejja jamatii equimesejo o jjashahuabaquijjimanei nequijo, ache pojjajo shai oya poeje'yo ojaya bajjimanei poanijo pea-ai, equimese poeje'yo o ba'yohua. Equimeseya oja equijaahuanajji poani dejja queamimishitii poani baña'yomajje queaneenee pomeecaje'yo oya. Ohuaya oya queahuesha huoojeacaje'yo ma ojjaña oja epeejjinisho poanajecuana huoojeaca'yapoa meshiyasijjeya.
42012047	—Equijaahuanajji poani dejjaja ebatii poanaje equimeseja esohui echacojjijo jamatii oya jayojja ohua mi-ajeyocajo equimeseya oya queaneenee cuiasejjajeameecaje queahuisonee.
42012048	Equijaahuanajji poanija pojja'a bajjima poanaje equimeseja esohui echacojjijo. Majoya oja esohui ohua mi-ajeyocajo equimeseya oya oepojji cuiasejjajeameecaje. Ma dejja Eyacuiñajjiya ojaya echacojjijo queahuiso bameesahuacani coma dejja hueya-ama chacochacocajji Eyacuiñajjijo ojaya ebajojoya. Ma dejja Eyacuiñajjiya aquiana queahuiso quiacani ojo echacochacojji coma dejja ojjaña Eyacuiñajjiya oya ameesa-acani huisotiijo chacochacocajji.—
42012049	Jesosaa huohuitiicapoa cuana jama ba'a: —Eya poeapoa ojjañacuanaja oja mimishi queaja'anee huohui'yohua jiquio ecua cuaqui queaquemonee dahuahuojjecani cuaa ojjaña aquianacuana quiyojea'yojji jamaya. Eya queabihui pome jiquio cuaqui queaquemonee yahuajoneitii edahuahuojje poajojjemo.
42012050	Jamatii ebionei ecuea queacamajaneenee poaje. Majo jjaishoaquianiya eya queayenoneenee poani.
42012051	A'a quiana oe ejo jjashahuabaquijji jama ba'a: “Oya Jesosa poeyanaje ojjañacuiñajjicuana ojee queabei ba'emee'yohua.” Chojja, majo pojjeama eya poeyanaje jiquio meshiyasijje. Eya epoejojoya dejjacuana ojee queabei pojjeama ba'eje oya jayojja pea-ai jjashahuabaquime po-ajjajjejojoya ejo.
42012052	Jjeyanei, quijje pea-ai beca huapa pojjeamaneicuana oya jayojja jjashahuabaquime pojjeama poaje ejo. Oe equijo ba'e tres pojja'a queapame jjashahuabaquije ejo, beca pojja'a ca queaquehuatii jjashahuabaquije ejo.
42012053	Pea equicuanajo ba'eya echiimesecuaa ebacuaejjacuana botiama acaje ejo oya ecuea epeejji poanijojoya. Oya jayojja ebacuaejjacuaa oja chiicuana botiama acaje ejo. Enaesecuaa oja bacuasecuana botiama acaje ejo. Oya jayojja ebacuasecuaa oja naecuana botiama acaje ejo. Oya jayojja oja osecuaja naecuaa oja anocuana botiama acaje ejo. Oya jayojja eanomesecuaa oja osecuaja naecuana botiama acaje ejo oya ecuea epeejji poanijojoya.—
42012054	Jesosaa huohuitiicapoa cuana oja esohui shajja-ajjaa poetii anicuana jama ba'a: —Miquiaaya bocuana quea-aapo nequi poeje bamajje huohuiaña ena poeje. Majoya ena poaje.
42012055	Majoya beni eeno poeanimijijje poeajo aña queaquiyonee poaje jjeya. Majoya queaquiyonee poaje.
42012056	¡Miquiana caca oe Eyacuiñajjija epeejjinisho poani! Jiquio bocuana eyatahuatahuajo nequi, beni pea-ai baña queaja'a ebajji achajja epojja mecahuajje nequije. A'a ena poeje, a'a queaquiyonee poaje pea-ai queaja'a baña. Jamatii Eyacuiñajjija esohui ebameesahuajjicuanajo queaja'a jjashahuabaquiajja quiana a'ya oja huoojea ojjaña nahue'yojji poani miquianaja bajjima, queaquehuatii poani.—
42012057	Jesosaa huohuipea-aicapoa cuana jama ba'a: —Miquianaja eba achajja queapame eba'epoquijji. Jamajjeya, ¿yajjajje shai oya jayojja pea-ai queapame miba'epoquiani?
42012058	Eyaya esohui ebameesahuajji huohuije. Joya mi napameesapojjinijje ebionei mimiqui'yocue minijje ejjabeimeequi'yojji dejja etii peacuana a'a queapame a'a queamimishi huohuijji aniyasijje poquijjimahua. Miya mijjabeimeequi'yajje ohuaya etii poanicuana huohuicaje mi jeanobiameejjijo.
42012059	E'ejojonei eyaya miya huohuiaña. Miya majotii ejjajeanobiaquijji equijo ani ecuayaqui'yojji pojjeamatii poaje bejjo mi cuayaqui'yojji sosejje miquiajeyomajje— jama huohuimeya acapoa Jesosaa.
42013001	Jesosa esohui huohuipoequijotii Galileacuiñajjicuana quecuameeca'yonaje bajji poanajecuana majotii ejjachichaqui anipea-aiapoa. Jesosa huohuicapoa cuaa jama ba'a: —Emeshimese Pilatohua Galileacuiñajji dejjacuana quecuameeca'yonaje ehuone enaa jehui'yo Eyacuiñajji quiapoequijo. Jamajjeya ma dejjacuanaja ena' cuayaqui'yonaje ehuonecuanaja enatejjeehua'.—
42013002	Jama poaje shajja-ajjamajje Jesosaa huohuiajjacapoa cuana jama ba'a: —Miquiana jjashahuabaquiani joya Galileacuiñajji dejjacuana jjeya mano'yonaje oya queamimishica'anee poanajejjejojoya. Pea onijjejaajji queamimishipishana poanijojoya miquecuameeca'yonaje.
42013003	¡Chojja de! majo pojjeama, miquianaya pea-ai manoje'yo pea jjashahuabaquime mipo'yomajje miquianaja mimishijo.
42013004	Jjashahuabaquicue ma 18 israelita dejjacuanajo Jerusalén meshijo Siloé meshibisoneimijijje ba'e cuiaca'yonajejo equi quea-aonee nequiya jaabichaqui'yomajje. Miquiana jjashahuabaquiani ma dejjacuana queamimishica'a poanijojoya cuiaca'yonaje equi-aiya. Pea onijjejaajjicuana queamimishipishana poanijojoya micuiaca'yonaje.
42013005	¡Chojja de! majo pojjeama. Jamajjeya miquianaya pea-ai manoje'yo pea jjashahuabaquime mipo'yomajje miquianaja mimishijo.—
42013006	Jesosaa pea esohui ebameesahuajjijo huohuicapoa cuana jama ba'a: —Oe dejjaja higo acui ebana oja quejo nequinaje. Jamajjeya oya poquinaje a'a oja higo jjajjanaje ba-ajjaa. Ma higo acui jjajjama'neinei nequi bacanaje.
42013007	Jamajjeya ohuaya oja quejaahuanajji poani dejja huohuicanaje jama ba'a: “Eya tres shequiajame huiso poemajamajanequiani jiquiacua higo acui a'a oya jjajjanaje ba-ajjaa. Jjajja-ajjatii baña. Jamajjeya jajajea'yocue. ¿Apiojji jiquio higo acui jamatii nequije, jjajja-ajja?”
42013008	Majoya aje oja quejaahuanajji poani dejjaa oya huohuicanaje jama ba'a: “Equemese, che jiquio eshequiajajo higo acui canequisahua. Eyaya meshi o nequiquibopejjejo jajachajjaje, macaja see iyaje o quibojo o jjajjameejji.
42013009	Majoya pojja'a queapame jjajjaje. Majo mijjajjajo ca miyaya jajajeameeje'yo”.— Jama huohuimeya acapoa.
42013010	Majoya aje oe ejomishocajji sábado epojjajotii Jesosaa judiocuanaja equi-ai ejjachichaquijjijo aniya esohui huohuica-aniapoa cuana.
42013011	Majo anipea-aiapoa oe epona eshahuamase yamijji. Dieciocho shequiajame huisotii eshahuamaseya oya epi nequisohuameejjimatii acapoquiapoa, ejjamo'aaqui'yotii oya animeecapoquiapoa.
42013012	Jesosaa epona jama bamajje oya iyaacapoa oque epoejji. Oya poeajo Jesosaa jama acapoa ba'a: —Miquea eyami queapame pomee'yonaje, she. Epinei mi jjeya poaequije'yo.—
42013013	Majoya Jesosaa epona oja emeya napacajeahuajo oya epi nequinana'yapoa, jjamo'piqui'yapoa. Jamajjeya ohuaya Eyacuiñajji bihuiacapoa.
42013014	Jesosaa epona ejomishocajji sábado epojjajotii jja-ajameequica'yonaje bamajje ma judioja equi-ai ejjachichaquijji jaahuanajji etii poani dejja queaquenenee poa Jesosanijje. Jamajjeya ohuaya huohuicapoa majo ejjachichaqui anicacuana jama ba'a: —Seis cahuime huiso epojjajo chacochacocapoquijji. Ejomishocajji epojjajo ca chacochacoca-ajja. Joya queamano poani caca oe poecue jja-ajameequi'yohua ma seis epojja echacochacojjijotii. A'a majo poejji ejomishocajji epojjajotii.—
42013015	Oya jama acajo Emeshimesenei Jesosaa tecueacapoa cuana jama ba'a: —Eyacuiñajjija epeejjinisho jja quiana coma, ¿a'a miquiaaya macayahuecuana, mapichisho'icuana pichojeaña ejomishocajji sábado epojjajo ena ishiya edojojji? E'e, pichojeaña.
42013016	Bacue, ebionei eshahua Satanás eshahuameseya jiquio epona, Abrahamja osecua ejjamo'aaquitii, ejeyo'yo jayojja animeecapoquinaje queashequiajahuisonee, 18 shequiajame huiso. ¿A'a oya queapame pomeeca'yoajja jiquio ecua ejeyo'yo ani pichojeaca'yoajja jama acajji ejomishocajji epojja poanijojoya? Chojja, oya queapame pomeeca'yojji jamatii ejomishocajji epojjajo.—
42013017	Jesosaa esohui jama huohuime acajje o botiamanei poanicuana queabicho pocapoa, peacuana ca queabihuinee poa Jesosaa dejjaja ajjima'neinei ohua acaje bamajje.
42013018	Jesosaa huohuipea-aicacuanapoa pea esohui jama ba'a: —¿Ae jayojja poani ma quijje Eyacuiñajjiya ojjaña huoojeacapoquianitiijo? Eyaya miquiana esohui ebameesahuajji huohuije miquianaja queaja'a ebajji ae jayojja poani.
42013019	Eyacuiñajjiya ojjañacuana huoojeacapoquianitii jama poani ba'a: ma ecua dejjaa oenei eso' mostaza bajjani banacanaje oja quejo jamaya. Majoya pohua'yomajje queaquemonee tii-aonaje, pea acuicuana jama pojjeama. Jamajojoya aje cuichojjicuana anioquequiani oja aajo eja iyajji, ejomishocajji pea-ai.—
42013020	Jesosaa huohuipea-aicapoa cuana jama ba'a: —¿Ae jayojja poani Eyacuiñajjiya ojjañacuana huoojeacapoquianitiijo? Pea esohui ebameesahuajjijo miquianaja queaja'a ebajji huohuije.
42013021	Jama poaje ba'a: Jiquio ecua pahui shejjeemeejji poani jamaya. Eponaa oepojjinei pahui shejjeemeejji iyacani harina queahuiso aniyasijje pahui yajji. Jamatiiya oepojjineiya ojjaña harina eiñahuahuo ani shejjeemeejeyocani— jama huohuimeya acapoa cuana.
42013022	Majoya aje Jesosaa Jerusalén meshiyasijje ejeojjijje poquijeya sohuihuohuicanequiapoa queahuiso pueblojo ba'eca, queahuiso aldeajo ba'eca pea-ai.
42013023	Jesosa esohui huohuipoequitii oe dejjaa oya huohuiajjacapoa jama ba'a: —Emeshimesenei, ¿a'a che oepojjineicuana Eyacuiñajjiya nahuecaje'yo?— Jesosaa oya saja-acapoa jama ba'a:
42013024	—Jamatii queacamajanee poanijo, nobicue esecuejjanibisoneijje. Eyaya quiana huohuiaña, queahuisoneecuana enobijji nisho po-ajjajo ijjianasicaje, jamajjeya nobijjimatii poaje cuana.
42013025	Quijje equimeseya equidojjojo nequiya esecuejjani ca'acaje'yo. Miquianaya ca esecuejo taaamajamajanequije jama ba'a: “Emeshimesenei, esecuejjani che ca'apejocue ecuana nobiquijji.” Majoya ohuaya saja-acaje jama ba'a: “Ecuea miquianaya bajjimanei, achejje poe shai quiana.”
42013026	Majoya miquianaya jama poneineije ba'a: “Ecuana minijje ijjiaijjianaje, enabiquia pea-ai ishinaje ojeeya. Ecuanaja equiquibocuanajo nequiya miyaya esohui huohuinaje.”
42013027	Jamatii ohuaya saja-acaje cuana jama ba'a: “Ecuea miquianaya bajjima achejje poe shai. ¡Miquianaya queamimishinee jamajje queahueshatii nequi'yocue ejo!”
42013028	Eyacuiñajjiya ojjaña huoojeacapoquianitii meshi Eyahuasijje Abraham, Isaac, Jacob, ojjaña pea Eyacuiñajjija esohuihuohuijji poacuana enobiqui'yo nequi baje quiaa. Majoya queayenoneenee paneineije, ese' ijjiayaije'yo pea-ai queaquenenee poaniyajjejojo ejeajea quea-ohueshatii enequi'yojji jjabaquimajje.
42013029	Ojjaña peajaajjicuana queahuisonee poecaje. Poecaje eeno poeanimijijje ba'eca, eeno poquianimijijje ba'eca, eshequi jaasohuanimijijje ba'eca, eshequi oquequianimijijje ba'eca pea-ai. Queahuisoneecuana poecaje Eyacuiñajjiya ojjaña huoojeacapoquianitii meshi Eyahuasijje fiestajo bobi ojee ijjiaa eanioque aniya.
42013030	Majoya becacuana joya ca'a-ama bacani cuaa, oe-ejjenei nequi jayojja, comacuanaya ma pojjajotiiya Eyacuiñajjiya ebionei ehuijo nequimeecaje. Peacuana ca queaca'anee jjabaquiani ehuijo nequi ma pojjajotiiya Eyacuiñajjiya comacuanaya oe-ejjenei nequimeecaje.—
42013031	Majo esohui huohuipoequiya fariseo dejjacuaa Jesosa huohuicapoa jama ba'a: —Jjeyahuanei emeshimese Herodesya miya quecuamee'yosa-acani. Jamajjeya poquicuajicue pea meshiyasijje.—
42013032	Jesosaa oya saja-acapoa jama ba'a: —Miquiaa huohuiquicue emeshimese Herodes, peacuana dasiajji poani dejjaya jama ba'a: “Jesosaa miya jama acani ba'a: Bacue, jjeya jiquio pojjajo, mecahuajje pea-ai eyaya eshahuamase peacuanaja eyamijo nequi huoojeacuayajeaje'yo, emanocuana jja-ajaquimeeje'yo pea-ai. Majoya ma mecahuajje eya apoa poaje, ecuea echacojjicuana ajeyoje'yo.” Jama huohuime añaquicue oya Herodes.—
42013033	Majoya Jesosaa huohuitiicapoa majo ejjachichaqui anicuana jama ba'a: —Eya Jerusalén meshiyasijje ejeojjijje poquiani jiquio pojjajo, mecahuajje pea-ai. Majoya ma mecahuajje Jerusalén meshi bañaquije. Queahuiso Eyacuiñajjija esohuihuohuijji poacuana Jerusalén meshijotii manocapoqui'yapoa, eya majo pea-ai manoje'yo Jerusalén meshijotii.
42013034	—Jerusalencuiñajjicuaa, miquiaaya Eyacuiñajjija esohuihuohuijji poacuana cuiapoqui'yapoa. Oja huoojeacuana esohui yejji poa jajahuejjajea'yapoa quiaa. Eyaya quiana iyaa-ajjamajamajapoquianaje ejo ejjanahuemeequi'yojji nisho. Jiquio ecua cachinaa oja bacuacuana iyaaca'yani oja aaquimejjejje enequijji jama pea-ai epojji nisho quiana eyaya a-ajjamajamajanaje. Miquianaya ca poesapo-ajjatii poanaje eque.
42013035	Bacue, jjeya miquianaja meshi miquiana anijji poani se-ejjama'yo poaje. Eyacuiñajjija miquianaya eba'emeesahuajji pojjeama poaje. Eyaya quiana esohui jama huohuime aña jjeya eya miquiaaya bapajeaje'yo so'o. Quijjepishana esohui ejo jama huohuime aje quiaa ba'a: “Emeshimesenei Eyacuiñajjiya queapamenee ca-acapoquiahua oja huoojea ese nahue'yojji poani.” Esohui ejo jama amajje eya baje o'oya quiaa— jama huohuime acapoa cuana Jesosaa.
42014001	Majoya aje oe ejomishocajji sábado epojjajo Jesosa poquiapoa oe fariseo etii poanija equiyasijje onijje ijjiaijjiaa. Pea fariseocuana ca jjajaadojoquinequiapoa Jesosajo ae o poaje ebajji.
42014002	Majotii pea-ai Jesosa cojjaneijo oe dejja eyami shejjee'yo aniapoa.
42014003	Jamajjeya Jesosaa Moisesja tehuehuohuijji poanicuana, fariseocuana huohuiajjacapoa jama ba'a: —¿A'a queapame ejomishocajji sábado epojjajotii dejja queamano poani jja-ajameequica'yojji, a'a jja-ajameequica'yoajja pojja'a?—
42014004	Jamatii fariseo dejjacuana, pea etii poanicuana pea-ai Jesosa saja-ajjimatii aniapoa. Majoya Jesosaa dejja eyami shejjee'yo napamajje oja emeya oya shacuashacuameeca'yapoa, oya queapame ponana'yapoa. Majoya oya acapoa jama ba'a: —Poqui'yocue miquea equiyasijje.—
42014005	Majotii nequiya aje Jesosaa fariseo dejjacuana, pea etii poanicuana pea-ai huohuiajjacapoa jama ba'a: —Miquianaja bacua jjaniyasijje oqueajo, mique macayahue pojja'a oqueajo, ¿a'a miquiaaya oya jjequisohuacuajije'yo jamatii ejomishocajji epojja poanijotii? ¡E'e poquije quiana!—
42014006	Ojaya esohui shajja-ajjamajje yajja saja-ame yajji etii poanicuana jjabaquiapoa.
42014007	Jesosaa baneicapoa ma fariseoja iyaacuana bobi ijjiaa oja equiyasijje poeje. Oja iyaacuana poemajje oyatii anioquenaje equii-anijji queapamenee nequijo jamatii equimeseja oya huohuijjima. Jamajjeya Jesosaa niñesheacapoa cuana jama ba'a:
42014008	—Miquiana dejja jjahuanaquije baa bobi ijjiaa equiyasijje nobiquimajje, a'a jamatii anioqueñajji equii-anijji queapamenee nequiyasijje dejja jjahuanaquijechipineiyasijje. Pea oja iyaa miya jama pojjeama ojaya epeejjinei, etii poani pojja'a poepea-aije majo eanioqueñajji.
42014009	Majoya miquiana iyaajji poanaje dejjaa poeje mi huohuiya jama ba'a: “Jiquio equii-anijji o aniñajji poanaje, mi anijji pojjeama. Oya mique ejjocojo jjeya anioqueje.” Majoya miya nequisohuamajje queabicho poquije queahuesha oe-ejjenei equii-anijji nequiyasijje ani'yohua.
42014010	Jamajjeya miya iyaacajo, equiyasijje nobiquimajje dejja jjahuanaquije queahueshanee anioquequicue oe-ejjenei equii-anijji nequiyasijje. Majoya ma miya iyaacanaje dejja poeje mi huohuiya jama ba'a: “Epeejji, poecue jiquiacua equii-anijji queapamenee nequiyasijje dejja jjahuanaquijechipineiyasijje.” Majoya minijje ma mesajo anicacuaa esohui queapame mijo acani shajja-ajjacaje.
42014011	Joya oyaneitii queaca'anee jjabaquiani dejja, comaya Eyacuiñajjiya ca'a-ama pomeecaje. Pea ca joya oyaneitii ca'a-ama jjabaquiani dejja, comaya Eyacuiñajjiya queaca'anee pomeecaje.—
42014012	Jesosaa ebobimesecuana huohuipea-aicapoa jama ba'a: —Fiesta bobi ijjiajji ojee queahuisonee bobi apoa ameemajje, noe dahuajeyomeemajje, a'a iyaajji miquea epeejjicuana, mique dohuecuana, mique huapa pojjeamacuana, mipejjejo ba'ecacuana, dejjacuana quea-aquianahuisonee pea-ai a'a iyaajji. Macuaaya miya oja equiyasijje iyaapea-aicaje quijje esosejje oja bobi ijjiaa.
42014013	Miyaya bobi queahuisonee apoa ameemajje, noe dahuajeyomeemajje ojee eijjiajji ca iyaacue aema'cuana, jeojjihuojjacuana, jeoajjacuana, cojjama'cuana pea-ai.
42014014	Majoya miya queabihui poaje jamatii miyaya oya iyaanaje, esosejje pojjeama. Ojaya equiyasijje bobi queahuiso ijjiapea-aiya miya iyaajjima poaje comajaya. Jamajjeya Eyacuiñajjiya miya sosequiacaje ojjaña oja mimishima'yo epocuana emano'yo jaa shequimeecaje'yo epojja poeajo— huohuicapoa Jesosaa.
42014015	Jesosaa esohui jama huohuicaje shajja-ajjamajje oe dejjaa oja mesapejjejo aniya Jesosa huohuicapoa jama ba'a: —¡Ojjaña joya nobiquijecuana Eyacuiñajjiya ojjañacuana huoojeacapoquianitii meshi Eyahuasijje bobi ojee ijjiaa queahuiso peacuananijje queabihuinee capo'yahua!—
42014016	Majoya aje Jesosaa esohui ebameesahuajjijo huohuicapoa jama ba'a: —Oe dejjaa bobi queahuisonee apoa ameecaje, noe dahuajeyomeecaje ojee eijjiajji. Jamajjeya ohuaya ojo chacochacoani dejja huoojeacanaje queahuisocuana huohuiya bobi ijjiahuajji ojee.
42014017	Majoya quijjepishana ojjaña bobi apoa'ya ani bamajje ebobimeseya ojo chacochacoani dejja huoojeacao'oyanaje ojjaña oja iyaacuana huohuiya jama ba'a: “Poecue, ojjaña bobi jjeya apoa'ya ani eijjiajji, noe edahua apoa'ya pea-ai.”
42014018	Jamatii oja iyaacuana poesapo-ajja poanaje oja bobi ojee ijjiaa. Ebionei oja iyaa dejjaa esohui acanaje jama ba'a: “Jjeyanei eyaya meshi jjeshenaje, ma meshiya eya baquisa-aña. A'a enijje che queaquene pojji acue e oque mipoeajo.”
42014019	Pea oja iyaa dejjaa ca esohui jama acanaje ba'a: “Eyaya 10 macayahue jjeshenaje ecue meshi chacopoquiajji, jamajjeya eya poquije so'o ecue meshi maca chacomeeya. A'a enijje che queaquene pojji acue e oque mipoeajo.”
42014020	Pea oja iyaa dejjaa ca esohui jama acanaje ba'a: “Eya jjeyanei jjahuanaquinaje, jamajjeya eya epoejji pojjeama oque ijjiaijjiaa.”
42014021	Jamajjeya ojo chacochacoani dejjaa poe'yomajje ebobimese dejja huohuicaña'yonaje yajjajje shai mipoeani cuana oque ojee ijjiaijjiaa. Oja esohui shajja-ajjamajje ebobimese dejja queaquenenee poanaje. Jamajjeya ojo chacochacoani dejja huohuicanaje jama ba'a: “Jjeyahuanei poquicue ciudadhuasijje majo ba'eca ejeojjiaijje, ejeojjisisijje pea-ai aema'cuana, jeojjihuojjacuana, jeoajjacuana, cojjama'cuana pea-ai ecuea bobi ojee eijjiajji iyaaa.”
42014022	Quijjepishana ojo chacochacoani dejjaa oya huohuicaña'yonaje jama ba'a: “Ecuea etii, eyaya miquea esohui huohuiquinaje, apoa anaje. Jamatii peacuana anijji yani so'o ejjoco.”
42014023	Jamajjeya ebobimese dejjaa ojo chacochacoani dejja huohuicao'oyanaje jama ba'a: “Queahuesha huohuiquicue ejjaba'echejjequi ba'eca ejeojjijo ecuea equiyasijje epoejji bobi ojee ijjiaa. Poeneineimeecue cuana ecue equi cuiojji.
42014024	Eyaya huohuiaña che oema'neinei ma eyaya ebionei iyaameenaje cuana nobije ecue bobi ijjiaa.” Mahuisoya ebobimese dejjaa huohuicanaje.—
42014025	Queahuisoneeneecuaa Jesosa equijje acapoquiapoa, jamajjeya Jesosaa oque jjabajeaquimajje huohuicapoa cuana jama ba'a:
42014026	—Shajja-ajjacue, dejjacuaa e shajja-ajjajji posapoaniya oja chii queajeapishana acajji ojaya eya queajeaneenee poanijojoya. Oja nae, oja huanase, oja bacuacuana, oja dohuecuana, oja jjo'icuana, ojaya eyami pea-ai queajeapishana acajji ojaya eya queajeaneenee poanijojoya. Joya eya queajeapishana ajji poanicuana e shajja-ajjajji pojjeama poaje.
42014027	Ojjaña joya queanee posapo-ajja poanicuana ejo, jiquio ecua dejja acui ecuiata'apee o manomeecaje'yo meshiyasijje abosapo-ajja poani jayojja, comaya ca e shajja-ajjajji epojji pojjeama poaje. Ojjaña joya eya jayojja pea-ai jjashahuabaquime posapo-ajja poanicuana ca e shajja-ajjajji epojji pojjeama poaje.
42014028	Pea esohui ebameesahuajji huohuije jama ba'a: Miquiaaya equi-aoao iyasohuasa-amajje, ¿a'a jamatii iyacuajije ache sosehuiso poaje eiyajeyojji bajjimajo? Chojja. Ebionei anioquemajje tehueje ache sosehuiso poaje ojjaña aquianacuana jjeshejji equi-aoao iyasohuajeyojji. Mahuiso miquea bejjo echicha bamajje equi-aoao iyaje.
42014029	Peacuaa pojja'a equi-aoao jamatii iyasohuasa-acaje bejjo ojjañatii eiyajeyojji bajjimahuajo. Majoya quijje equi-ao-ao iyasohuapishanamajje chacochacopajeaje'yo bejjo eiyajeyojji chamajo. Jamajjeya ma equi-aoao eiyasohuapishana ejeana'yo nequi bamajje, soadojocaje cuaa ma dejja equi-aoao eiyasohua-aoajjajji poanaje.
42014030	Jama poaje cuana ojo ba'a: “Joya dejjaa equi-aoao iyasohua-ajjacanaje, jamatii ojaya iyajeyojjima poanaje.”
42014031	Pea esohui ebameesahuajji huohuipea-aije jama ba'a: Oe emeshimese pea emeshimesenijje jjaquecuaquisapomajje oja meshi nahuejo, ¿a'a jamatii oja soldadocuana sicojjimatii huoojeacame? Chojja. Ebionei oya anioquemajje jjashahuabaquije ojaya soldadocuana 10 mil huisome, a'a queaca'a poaje ejjaquecuaquijji pea emeshimeseja soldadocuananijje 20 mil huisonijjeya.
42014032	Ma emeshimeseya ojaya soldadocuana, 10 mil huisome, oepojji nequi bacaje 20 mil huisome soldadocuananijje ejjaquecuaquijji. Jamajjeya pea emeshimese ma onijje ejjaquecuaquijji poaje queahueshatii nequijo ohuaya huoojeacaje dejja oque o jjabeimeequi'yohua, onijje jjaquecuaquijjima epojji.
42014033	Oya jayojja miya jjashahuabaneiquicue e shajja-ajjajjitii epojjijo. Miya e shajja-ajjajjitii posapomajje mique aquianacuanajo jjashahuabapajeaquica'yojji.—
42014034	—Sane queapamenee poani bobi shicuijji. Jamatii sane jjaseseamaquiajo, ¿achajja queapame bobi shicuijji po-o'oyame? Achajjapishana.
42014035	Peajja po'yani seseama pomajje, meshicuana queapame pomeejji pea-ai pojjeama poaje. Ebanacuana pohuameesahuajji peajja po'yani jjaseseamaquimajje. Jeajeacajji. Jamajjeya cua shajja-ajjasapoaniya jiquio esohui shajja-ajjaneicue.—
42015001	Queahuiso Roma emeshimeseja yajji bejjo chichapoquiajji dejjacuana, pea dejjamimishicuana pea-ai Jesosaque jjachichaquicapoa oja esohui shajja-ajjasapomajje.
42015002	Jamajjeya fariseo dejjacuaa, Moisesja tehuehuohuijji poani dejjacuaa oya Jesosa niñebacapoa jama ba'a: —Jesosaa dejja mimishicuana onijje animeecani, queapameya ja'acajjequiani, onijje ijjiaijjiani pea-ai.—
42015003	Majoya Jesosaa pea esohui ebameesahuajji huohuicapoa cuana jama ba'a:
42015004	—Oe miquiana jiquiojo 100 huisome ovejajji poaniya majoya oe miquea oveja cuaquishonaje bamajje, ¿yajja aje'yo? ¿A'a acuae miyaya 99 huisome ovejacuana jeananaje so'o ma oenei ecuaquisho oveja sa-ajja'yohua? E'e de, poquije miya o sa-ajja'yohua.
42015005	Miquea oveja ecuaquisho ba'yomajje queabihuineeya oya mique ebe'ojjojo huanasohuamajje yeje'yo equiyasijje.
42015006	Equi bañaqui'yomajje jjachichaquimeeje miquea epeejjicuana, mipejjejo ba'eca pea-ai. Majoya huohuiñaje'yo cuana jama ba'a: “Enijje queabihuinee pocue ecuea oveja ecuaquisho nequi eyaya ye'yonaje.”—
42015007	Jesosaa huohuitiicacuanapoa jama ba'a: —Dejjamimishicuana jiquio ecua ovejacuana jayojja poani. Jamajjeya eyaya quiana huohuiaña, queabihuineenee poani Eyajo nequicacuana oe dejjamimishiya ohua oja mimishi cajaa acaje Eyacuiñajjija epo'yojji bamajje. Queabihuipishana poanicuana ca ma pea 99 dejjacuanajo ma oyaneitii queapame poso ba'epoquiani jjabaquijjicuanajo.—
42015008	Jesosaa huohuipea-aicapoa cuana jama ba'a: —Oe eponaja eso'dojjo queanahueneenee 10 huisome aninaje. Majoya oe eso'dojjo jjajeaquiajo oya queayenotii majo jjashahuabaquipoquije. Ohuaya cuaquijiji dedonanamajje equi jjapashineijje cuiashabacaje oja eso'dojjo queanahueneenee ba'yojji.
42015009	Majoya ojaya eso'dojjo ba'yomajje oja epeejjicuana, opejjejo ba'ecacuana pea-ai iyaacaje ehuohuijji jama ba'a: “Enijje queabihuinee pocue ecuea eso'dojjo queanahueneenee ejjajeaqui ani eyaya ba'yonaje.”
42015010	Jama pea-ai eyaya quiana huohuiaña queabihuineenee poani Eyacuiñajjija angelcuana dejjamimishiya ohua oja mimishi cajaa acaje Eyacuiñajjija epo'yojji bamajje.—
42015011	Jesosaa pea esohui ebameesahuajji huohuipea-aicapoa cuana jama ba'a: —Oe dejja bacuaejja beca nequinaje.
42015012	Majoya aje ebacuaejja esho'iya oja chii huohuicanaje jama ba'a: “Ecue chii, jjeyahuanei mo aquianacuana quiacue ma mi mano'yajo quijje ecuea poaje'yo huisotii.” Jamajjeya echiimeseya oja bacuaejja ma quijje ojaya epo'yojji huisotii aquianacuana, meshi pea-ai quiacanaje.
42015013	Majoya aje pea pojjajo ebacuaejja esho'iya ojjaña oja chiija quia pea dejjacuana quiaca'yonaje bejjo sosejje. Ma bejjojoya oya queahuesha poquinaje pea meshiyasijje. Ma pea meshijo nequiya ojaya bejjo ojjaña quiajeajeyocapoquinaje queamimishihuiso eba'epoquijjijo.
42015014	Jamaya ojjaña ojaya bejjo ohuaya quiajeajeyocapoquinaje, chama'yo poanaje. Majoya ma meshijoya bobi chama'nei poanaje. Queahuisoneecuana majo ba'eca bobi chamajo queashoenee pocanaje. Oja ebacuaejja esho'i pea-ai queashoeneenee poanaje.
42015015	Jamajjeya ohuaya ma meshijo nequi dejja huohuiajjacanaje ojo echacochacojji. Majoya oya huoojeacanaje oja cuichicuana nequiyasijje oja cuichicuana cuiñaa.
42015016	Majo queashoeneenee aniya ohuaya cuichicuanaja bobi ijjiasa-acanaje. Jamatii oya majo ani bobi quiajjimaneinei poanaje cuanaja. Oya queacamajanee aninaje.
42015017	Majoya quijje oya queaja'a jjashahuabaqui'yonaje esohuiquipajje jama ba'a: “Ecue chiija equijo bobi queahuisoneenee ani ojjaña pojjajo ojjaña oja equijo ba'ecuanaja ijjiapoquiajji, ojo chacochacopoquianicuanaja pea-ai. Oja bobi ojo chacochacopoquianicuaa ijjiajeyojjima acani. Eya ca quiojotii ani bobiyasijje poaje'yo queashoeneenee pomajje.
42015018	Jamajjeya eya jjeya poquije'yo huacuaya ecue chiija equiyasijje. Eyaya oya añaquije'yo jama ba'a: Ecue chii, eya queamimishi poanaje Eyacuiñajjinijje, minijje pea-ai.
42015019	Eya mique bacuaejja poani jjabaquiajja jjeya queamimishi poanajejjejojoya. Jamajjeya eya jamatii mijo echacochacopoquijji pomee'yocue. Jama huohuime eyaya ecue chii añaquije'yo” jama jjashahuabaquimeya poanaje oya.
42015020	Jamajjeya ma meshi jiña'yomajje oya ejeojjijje poe'yonaje oja chiija equiyasijje. —Majoya aje echiimeseya oja bacuaejja queahueshanee poeje'yo bacanaje. Oya queamano eshihui'yo poeje'yo bamajje oja chii queayenonee jjashahuabaquinaje ojo. Jamajjeya ohuaya oque cuajicuajinanamajje mapacajjequi'yonaje, shemo tojjocajjequi'yonaje queabihuineeya.
42015021	Majoya ebacuaejjaa oja chii jama acaña'yonaje ba'a: “Ecue chii, eya queamimishi poanaje Eyacuiñajjinijje, minijje pea-ai. Eya mique bacuaejja poani jjabaquiajja jjeya queamimishi poanajejjejojoya.”
42015022	Jamatii oja chiiya ojo chacochacopoquianicuana majo ani huohuicanaje jama ba'a: “Jjeyanei daqui queanahuenee jjequicue o huoshomee'yojji. Emebajji pea-ai queapame jjequicue oja emejo eiyajji. Jeojjishejee pea-ai huoshomeecue.
42015023	¡Macayahuesho'i cua eseinei jjeyahuanei jjequicue ecuia'yojji! ¡Ecue bacuaejja poe'yonajejo se ojee queabihuinee ijjiaijjiaje, quebanei se poaje!
42015024	Jiquio ecue bacuaejja emano'yo jayojja poanaje jjeya oya poe'yonaje, ecuaquisho'yo jayojja oya poanaje, jjeyanei jjaja'aqui'yonaje” jamaya oja chii poa. Jamajjeya queahuisocuana fiesta aa ojee bobi ijjiaa poeyanaje.
42015025	—Echahuamese poe'yajo oja o'i queahuesha aninaje queyasijje poqui. Majoya ohuaya poe'yaniya shajja-ajjacaña'yonaje queahuisocuana fiesta poequi, iñaqueyacani, cuiaqueyacani pea-ai quebanei epojji shajja-ajjacaña'yonaje.
42015026	Jamajjeya ohuaya oe oja chiijo chacochacopoquiani dejja iyaacanaje ehuohuiajjajji ae poequi cuana.
42015027	Ma oja chiijo chacochacopoquiani dejjaa oya huohuicanaje jama ba'a: “Mique chahua jjeya poe'yonaje. Jamajjeya mique chiiya macayahuesho'i esei cuiameeca'yonaje queabihuiya oja bacuaejja mano'yojjima, quea-aja poe'yonajejojoya.”
42015028	Majoya eo'imese queaquenenee poanijjejojo equiyasijje nobiña'yojjimatii poanaje. Jamajjeya oja chiiya esecueyasijje cuayaquimajje oya equiyasijje enobiquimee'yojjinisho huohuiajjaneineicanaje.
42015029	Ebacuaejja etiiya oja chii jama huohuime acanaje ba'a: “Bacue, queashequiajahuiso minijje chacochacopoquinaje, miquea esohuijo jjashajja-ajjaquipoquinaje. Jamatiineinei eya miquea ovejayahuesho'i che oema'nei quiajjimaneinei poanaje ecuea epeejjicuananijje ojee queabihui eijjiajji.
42015030	Jjeya mique bacuaejja pea poe'yonaje. Mique bejjo quiajeajeyocapoquinaje queamimishihuiso eba'epoquijjijo, eponanijje ejaajji sosejje. ¡Jamatii oya queamimishihuiso epo bihuiajjequi'yojji miyaya macayahuesho'i eseinei cuiamee'yonaje!”
42015031	—Majoya echiimeseya oya jama acanaje ba'a: “Ecue bacuaejja, miya queapame enijjetii nequipoquiani. Ojjaña jiquio ecuea aquianacuana miqueanei poani.
42015032	Eseya ca jjeya queabihuinee pocajji bobi ojee ijjiacajji. Mique chahua emano'yo jayojja poanaje oya jjeya poe'yonaje. Oya ecuaquisho'yo jayojja poanaje jjeya oya jjaja'aqui'yonaje.” Jamaya oja chiiya acanaje oja bacuaejja etii.—
42016001	Majoya aje Jesosaa o shajja-ajjajji poanicuana huohuicapoa pea esohui ebameesahuajji jama ba'a: —Oe dejja quea-aquianahuisonee nequiya pea dejja oja aquianajaahuanajji epojji nequimeecanaje. Majoya quijje peacuana dejja quea-aquianahuisoneenijje miminaje. Jama mimime poanaje ba'a: “Jiquio dejja mique aquianajaahuanajji poani miquea aquianacuanajo queapame pojjeama chacochacoani. Miquea aquianacuana queapame pojjeama jaahuanacani” jamaya acanaje cuaa.
42016002	Jamajjeya dejja quea-aquianahuisonee poaniya oja aquianajaahuanajji dejja iyaameemajje jama huohuime oya acanaje ba'a: “¿Yajjajje shai dejjacuana mijo jama mimime poani enijje ba'a?: Ohuaya mique aquianacuana queapame pojjeama jaahuanaña. Jamajjeya ecuea aquianacuana ache huiso ani ebajji, cuentacuana pea-ai tehuecue ojjañatii. Majoya miya mique tehue e quia'yomajje ecuea aquianajaahuanajji popajeaje'yo.”
42016003	Majoya aje dejja oja aquianajaahuanajji poani jjashahuabaquinaje jama ba'a: “¿Yajja acuae jjeya eya poca'yojji e chacomeejji dejjaa eya chacopajeameeca'yajje? Eya ca'a-ama poani meshi chacopoquiajji epo'yojji, queabicho peacuanaja bobijo, bejjojo pea-ai ememepoqui'yojji.
42016004	¡E'e de, ecuea eba yajja eya poaje! Eya jjeya quea-epeejjihuiso pocajji. Majoya eya oja equiyasijje ja'acajjequije cuaa jamatii dejja quea-aquianahuisoneeya eya chacopajeameeca'yonaje” jamaya jjashahuabaquinaje.
42016005	Jamajjeya ohuaya ojjaña ma cuentajji poanicuana o chacomeejji dejjajo oe iyaa acapoqui'yonaje onijje emimi'yojji. Ebionei oja iyaa dejja huohuiajjaca'yonaje jama ba'a: “¿Ache huiso miquea cuenta enequi e chacomeejji poani dejjajo?”
42016006	Oya saja-acanaje jama ba'a: “Ecuea cuenta enequi olivo esei 100 turriles queacuata sosejje.” Majoya oya huohuicanaje jama ba'a: “Ma-aje jiquio papeni miquea cuenta tehuejji. Jiquio papenijo jjeyahuanei tehueo'oyacue miquea cuenta iyehuiso jjeya nequi'yo, 50 turriles olivo esei sosejje, 100 pojjeama'yo.”
42016007	Majoya pea dejja cuentajji huohuiajjapea-aica'yonaje jama ba'a: “¿Ache huiso miquea cuenta enequi e chacomeejji poani dejjajo?” Oya saja-acanaje jama ba'a: “Ecuea cuenta enequi 100 arrobas anosoai sosejje.” Majoya oya huohuicanaje jama ba'a: “Ma-aje jiquio papeni miquea cuenta tehuejji. Jiquiojo jjeyahuanei tehueo'oyacue miquea cuenta iyehuiso jjeya nequi'yo, 80 arrobas anosoai sosejje, 100 pojjeama'yo.”
42016008	Majoya eaquianamese dejja oja aquianajaahuanajji poani dejja jama poani oja cuentajo shajja-ajjamajje oya queasapaja'a poani jjashahuabaquinaje. Ohuaya ojjaña cuentajjicuana ojaya epeejji pomeecanaje cuenta iyehuiso tehuemee'yomajje. Eyacuiñajjima' jayojjacuana jiquio meshijo ba'eca ojayanei echacojji yajjijo queasapaja'a poani. Eyacuiñajjija epeejjicuana ca jama pojjeama. Oya queasapaja'apishana poani Eyacuiñajjija echacojji yajji.— Jama huohuimeya acapoa Jesosaa.
42016009	Majoya Jesosaa huohuitiicapoa cuana jama ba'a: —Jamajjeya eyaya quiana niñesheaña jama ba'a: Jiquio meshijo ani aquianacuanajo peacuana ba'emeesahuacue miquea epeejjicuana queahuiso epojji. Majoya miquea aquianacuana jiquio meshijo ani oe po'yajo mi ba'etiitii'yojji meshiyasijje anije miquea epeejjicuana mi ja'ajjequi'yojji.
42016010	—Dejja joya queaja'anee chacochacoani peajo oja aquianacuanajaahuanajji poani jamatii oepojjinei ani. Quijje pea-ai oya jayojja queaja'anee chacochacopoquije ojo oja aquianacuana queahuiso poajo. Pea dejja joya queaquehua peajo chacochacoani oja aquianacuanajaahuanajji poani jamatii oepojjinei ani, oya jayojja queaquehua chacochacopoquije ojo oja aquianacuana queahuiso poajo.
42016011	Jamajjeya miquiana queaquehua chacochacopoquiani jiquio meshijo anitii aquianacuanajo ma quijjepishana oe poaje'yo aquianacuanajo, ¿a'a Eyacuiñajjiya miquiana quiacaje ma queapameneenee ojo echacochacojji ma oe po'yoajjaneinei aquiana? ¡Chojja de!
42016012	Jamajjeya miquiana queaquehua chacochacopoquiajo Eyacuiñajjija quia aquianacuanajo, ¿a'a Eyacuiñajjiya quiana quiacaje pea aquiana queapameneenee miqueanei echacochacojji? ¡Chojja de!
42016013	—Bacue, oe dejja beca o chacomeejji poanijo oya pojjajotii chacochacoca-ajja. Ojaya oe o chacomeejji dejja queabotinee poaje, pea ca botiama poaje. Oe dejjajo chacochaconeije ojaya esohui jayojjaya, peajo ca chacochacoajja poaje. Jamajjeya Eyacuiñajjijo, bejjo queahuiso yajjijo pea-ai ojee chacochacoca-ajja.— Jama huohuimeya acapoa Jesosaa.
42016014	Fariseo dejjacuaa queabejjojeajjejojo Jesosa soadojocapoa oja esohui shajja-ajjamajje.
42016015	Majoya Jesosaa huohuicapoa cuana jama ba'a: —Miquiana jjabameequiani queapame jayojja peacuanaja cojjaneijo, Eyacuiñajjija ca miquianaja ejjashahuabaquijji queamimishi poani ebaneinei. Joya miquiaaya queapamenee bapoquiaña ebiajjejjetii, Eyacuiñajjija ca coma botiamaneinei poani.—
42016016	Jesosaa huohuipea-aicapoa cuana jama ba'a: —Eyacuiñajjija quia esohui Moisesja tehue, ma quijje Eyacuiñajjiya oja esohuihuohuijji poacuana tehuemeecapoquiapoa esohuicuana pea-ai queashequiajahuiso huohuicapoquiapoa cuaa Juan ona iñajeanobiajji dejja poejjimahuajo. Majoya aje Juanya pea esohui queapamenee huohuicoocanaje cuana ma Eyacuiñajjiya ojjañacuana huoojeacapoquianitiijo esohuiya. Yahuajopishana Juanya esohui jama huohuime acanaje, jjeya pea-ai oya esohuiya huohuicani cuaa. Queahuisocuana ma esohui shajja-ajjamajje Eyacuiñajjiya ojjañacuana huoojeacapoquianitii meshi Eyahuasijje poquisaneineipoanaje, jjeya pea-ai.
42016017	Quijje oe pojjajo jiquio meshi, eyatahuatahua pea-ai chama' pomeecaje'yo. Eyacuiñajjija esohui ma ohua Moisés tehuemeecapoa esohuiya, caca oe oe po'yoajjaneinei, che bisoneicuanama' chama' pojjeama poaje'yo. Ojjañatii jaatiitiipoquije.—
42016018	Jesosaa huohuipea-aicapoa cuana jama ba'a: —Dejja joya oja huanase hueijji poani majoya pea eponajo jjahuanaqui'yajo Eyacuiñajjiya oya peacojjojji poani bacani. Oya jayojja pea-ai Eyacuiñajjiya dejja peacojjojji poani bacani epona ehuei ani huana'yojji poani.—
42016019	Jesosaa esohui ebameesahuajji huohuipea-aicapoa cuana jama ba'a: —Oe dejja quea-aquianahuisonee nequinaje. Ohuaya daqui queanahuenee, queasiyonee huoshocapoquinaje. Ojjaña pojjajo bobi queahuisonee ijjiacapoquinaje ojee oja epeejjicuananijjeya.
42016020	Pea dejja ca aema'neinei, Lázaro bajjani, queachijihuisonee aninaje pea-ai. Oya dejja quea-aquianahuisoneeja esecuejjanipejjejo anipoquinaje.
42016021	Ma dejja aema'neineiya onaja ijjiasejja bobi, meshiyasijje eoquequi ani ijjia'yosanei acanaje queashoeneeyajjejojo. Majotii o anijo iñahuehuacuana oque poenequinaje o chiji siohua.
42016022	Majoya quijje oe pojjajo dejja aema'neinei mano'yajo, angelcuaa oja dojjoshahua jjequisohuaca'yonaje meshi queapameneenee Eyahuasijje. Oya etiiquiana Abrahamchipineijo aniqui'yonaje queapametii enequipoqui'yojji. Majoya ma dejja quea-aquianahuisoneenee poanaje manopea-ai'yajo, mojeacanaje cuaa.
42016023	Dejja quea-aquianahuisoneenee poanajeja edojjoshahua poqui'yonaje ma emano'yocuana queaneeneetii po'yoqui meshiyasijje. Majo ani jjabajeasohuaquimajje ohuaya queahueshaneenee Lázaro Abrahampejjeneijo eanioque ani bacanaje.
42016024	Majoya oya taaanaje jama ba'a: “Ecue chii, Abraham, ejo queayenonee pocue e queapame asahuajjijo. Che Lázaro eque huoojeacue so'o ena oja emejo bisonei yemeecue ecue yana choenajjajji. Eya queaquiyoneenee, queanabatajaneenee jiquio cuaqui-aijo nequi'yo.”
42016025	Abrahamya ca oya saja-acanaje jama ba'a: “Ecue bacuaejja, miyaya eshe nequiahua queahuisoneenee aquianacuana mi queabihui ba'epoquijji chichapoquianaje. Lázaro eshe nequiahua ca queaneetii queacamajanee anipoquinaje aema'neinei. Jjeya ca oya jiquiojo queabihuinee nequi'yo neeama'yo. Miya caca oe queaneeneetii po'yoqui.
42016026	Ecuana mique poquisapojjijjemo poquimeejjima acame, ¿achejje ejjayejjequijji? Huejja queaquemoneenee jaa, queadoeneenee pea-ai. Miquiana mamijijje ani'yo ecuanaque poemeemeeajja queadoeneenee poanijojoya.”
42016027	—Majoya dejja quea-aquianahuisoneenee poanajeya Abraham huohuiajjaneineicanaje jama ba'a: “Lázaro che huoojeacue ecue huapa pojjeamaque.
42016028	Ecue dohuecuana cinco huisome nequi jocuama. Lazarohua ecue dohuecuana esohui cahuohuicahua jiquiacua e queaneenee po'yoquiyasijje o epoepea-ai'yo poanijje.”
42016029	Abrahamya ca oya saja-acanaje jama ba'a: “Eyacuiñajjija esohui queahuiso etehue jaa ma yahuajonei ohua Moisés tehuemeecapoaya, ma oja esohuihuohuijji poacuana tehuemeecapoquiapoa pea-ai ejaa. Jamajjeya oya ma esohuicuanajo cajjashajja-ajjaquiahua.”
42016030	Dejja quea-aquianahuisoneenee poanajeya oya saja-acanaje jama ba'a: “Ecue chii Abraham, oja esohui etehue oeneitiijo pojjeama oya jjashahuabaquije'yo. Oe dejja emano'yo jaa eshequi'yo nequi bamajje ca ecue dohuecuana pea jjashahuabaquime poaje'yo oja mimishijo ma bamajjeya.”
42016031	Abrahamya ca oya saja-acao'oyanaje jama ba'a: “Mique dohuecuana Eyacuiñajjija esohui Moisesja tehuecuana ejaatiijo mijjashahuabaqui'yomajje, oya jayojja dejja emano'yo eshequi'yo nequi bamajje jjashahuabaqui'yoajja poaje pea-ai.”— Jama huohuimeya acapoa Jesosaa.
42017001	Jesosaa o shajja-ajjajji poanicuana pea esohui huohuitiicapoa jama ba'a: —Yani queahuisonee jiquio meshijo dejja, eponacuana pea-ai pea queamimishi pomeesapojji poani. Joya dejja pea queamimishi pomeesapojji poani caca oe ¡queaneenee nequimeecaje'yo!
42017002	Ojjaña ecuea epeejji joya ca'a-ama eyacua queamimishi pomeesapojjicuana comaya canaajeyocahua mei-aijo bae-ai enaojjo queadoeneeyasijje edojonobiajeameequi'yojji ohua o queamimishi epomeeca cuahuajo. Jamaya queapame pome ojaya pea queamimishi pomeejjima yajji, Eyacuiñajjija oya queaneeneetii pomee'yojjima yajji.
42017003	Jamajjeya, ¡jjabaneiquicue quiana oe achajja ba'epoquiani!— Jesosaa huohuipea-aicapoa cuana jama ba'a: —Mique dohue minijje queamimishi poajo, niñesheacue oya pea jjashahuabaquime epo'yojji oja mimishijo. Ohua oja mimishi cajaa acajo oja mimishi pajea'yocue.
42017004	Oya minijje queamimishi pomajamajani oya pojjajotii, siete huisome pojja'a, oja mimishi pajea'yocue o siete huisome minijje mimi'yajo oja mimishi cajaa yajjijo.— Jama huohuimeya acapoa Jesosaa.
42017005	Majoya Jesosaja babaca ona sohuihuohuiquinequijji poanicuaa oya huohuiajjacapoa jama ba'a: —Ecuana queaja'anee jjashahuabaquimee'yocue mijo queaca'a etiipoquijji.—
42017006	Jamajjeya Emeshimesenei Jesosaa saja-acapoa cuana jama ba'a: —Miquianaya e'ejojonei ejo jjashahuabaqui'yani. Jamatii oepojjinei jiquio ecua mostaza eso'bisonei quemoajjaya e'ejojonei ejo jjashahuabaqui'yani jjabaquimajje jiquio acui huohuije jama ba'a: “Jjajjequichiyojeaquicue bae-ai enahuasijje enequi'yojji.” Jama huohuime miya ajje oya cuamaya nequije'yo— jamaya huohuicapoa Jesosaa.
42017007	Jesosaa huohuitiicapoa cuana jama ba'a: —Joya mijo chacochacopoquiani dejja queahuesha poqui meshi teohua, ovejacuana jaahuanaa o poe'yajo, ¿a'a acuae miyaya esohui jama aje ba'a: “Anioquecue eijjiaijjiajji. Ma-aje bobi?”
42017008	Chojja, miyaya oya jama aje ba'a: “Jjeya ecuea bobi cuacuacue. Majoya bobi apoa'ya eque yecue iyacuayamajje. E ijjiaijjiajeyoajo, majoya miya ijjiaijjiapea-aije” jamaya miyaya oya aje.
42017009	Joya mijo chacochacopoquiani dejja miquea esohuijo jjashajja-ajjaquiani bamajje, ¿yajjajo miyaya oya jama aje ba'a: “Jamaya queapamenee miyaya aña?” Yajjajopishana.
42017010	Oya jayojjaya Eyacuiñajjija esohuijo jjashajja-ajjaquipoquiani jjabaquimajje jama jjashahuabaquime pocue ba'a: “Eseya ca Eyacuiñajjijo chacochacopoquiani jamajjeya oja esohuijo jjashajja-ajjaquipoquiani, mahuisotiiya. Jamajjeya eseya queapamenee poani jjabaquica-ajja.” Jama jjashahuabaquime oe pocue— huohuicapoa Jesosaa.
42017011	Majoya aje Jesosa Jerusalén meshiyasijje ejeojjijje poquije Samaria meshimijisahuajje Galilea meshimijisahuajje pea-ai jjayejjequinanapoa.
42017012	-
42017013	Majoya oe aldeahuasijje poquijeya Jesosaa diez dejjacuana queamanonee nequi leprajo oque poeje bacajjequiapoa. Jesosa queahueshatii poeje bamajje taaapoa cuana jama ba'a: —Jesosa, esohuihuohuijji, ¡ecuanajo che queayenonee pocue ecuana jjajeameequi'yojji!—
42017014	Majoya aje Jesosaa oya bamajje saja-acapoa cuana jama ba'a: —Poquisocue Eyacuiñajjija equi-aijo chacochacopoquiani dejjacuanaque jjabameequiya.— Majoya cuama poquijetiiya Jesosaa jjajeameequica'yapoa cuana.
42017015	Oenei dejja ma queamano poanaje leprajo jjajeameequica'yonaje jjabaquimajje, huacuaya Jesosaque poeje'yohua Eyacuiñajji bihuiacajebe'yapoa janobajjimanei.
42017016	Jamajjeya oya Jesosa nequipejjejotii oja ecuioshajjajo anioqueña'yomajje bahua jaaoqueapoa meshiyasijje o huohui'yojji jama ba'a: —Jamaya Jesosa, miyaya queapamenee eya jjajeameequi'yonaje.— Ma dejja Samariacuiñajji poa.
42017017	Majotii nequiya Jesosaa oya huohuiajjacapoa jama ba'a: —Ojjañatii diez huisome dejjacuana lepra epo eyaya jjajeameequi'yonaje. ¿Achacua shai ma pea nueve dejja nequi?
42017018	Oenei jiquio judío pojjeama dejja huacuaya poeo'oyanaje Eyacuiñajji bihuiaa. Peacuana ca huacuaya poe'yojjima.—
42017019	Majoya Jesosaa oya jama acapoa ba'a: —Nequisohua'yocue. Majoya poqui'yocue miquea equiyasijje. Miya e'ejojonei ejo jjashahuabaqui'yonajejojoya eyaya miya leprajo jjajeameequi'yonaje.—
42017020	Fariseo dejjacuaa Jesosa huohuiajjacapoa jama ba'a: —¿Acheshono shai Eyacuiñajjiya ojjañacuana huoojeacapoquianitii epojja poeje?— Ohuaya saja-acapoa cuana jama ba'a: —Ojjaña meshijo ba'ecacuanaja ecojjaja ebajji pojjeama Eyacuiñajjiya ojjaña huoojeacapoquianitii epojja poeajo.
42017021	Chama'neinei dejja jiquio meshijo queaja'a jiquio jama epojjijo ojaya ese ehuohuijji jama ba'a: “Bacue, jiquiojotii Eyacuiñajjiya ojjañacuana huoojeacapoquiani apoa, poeyanaje.” Jama pojja'a ba'a: “Bacue, cuamaya Eyacuiñajjiya ojjañacuana huoojeacapoquiani apoa, poeyanaje.” Chojja, jjeyanei Eyacuiñajjiya miquiananijje nequiya ojjañacuana huoojeacapoquianitii. Oya jjeyanei epoe nequi.—
42017022	Majoya Jesosaa o shajja-ajjajji poanicuana huohuicapoa jama ba'a: —Quijje miquianaya eya, Dejjapojji epo, queaca'aneetii queasajajanee nequi poeje o'oya basaneineipoaje, jamatii eya ebajji pojjeamatii poaje jama poeje'yo.
42017023	Quijje becacuaa esohui acaje ejo jama ba'a: “Jiquiacua oya jjeya epoe.” Pea jama poaje ba'a: “Jocuama ca oya jjeya epoe.” Jamatii a'a onijje poquijji o baa, eya Dejjapojji epo sa-ajjaa ohua siajje acajje.
42017024	Eya caca oe e'ejojonei Dejjapojji epo poeo'oyajo queaja'anee ojjañacuaa bacaje. Jiquio ecua baasiyohua ojjaña eyatahuatahuahuasijje queahueshayee jeaja'ajeacani, jama pea-ai eya poeje o'oya bacaje ojjaña meshijo ba'ecacuaa.
42017025	Ebionei eya, Dejjapojji epo, jiquio meshijo jjeya eshe nequicacuaa queaneenee acaje, eya cajaaneinei apea-aicaje cuaa.
42017026	Eya, Dejjapojji epo, poeo'oyajo queahuisocuana jamatiiya e ishoapojjima'tii ba'ecapoquije. Ma ecua yahuajoneinei Noenijjejaajjicuana ba'ecapoquiapoa jamatii ena queaquemonee eoquejjijo jjashahuabaquijjimatii ba'e, jama pea-aiya pocaje queahuisocuana e poeo'oyajo.
42017027	Yahuajoneinei ena queaquemonee oja oquemeejjimahuajo Noenijje ba'eca ojjañacuana ijjiaijjiapoquiapoa, ishi-ishipoquiapoa, jjahuanaquicapoquiapoa pea-ai queabihui jayojja. Jama ba'emeya pocapoquiapoa cuana Noé bishe'aiyasijje nobiquijji epojja poeajo Eyacuiñajjija esohuijo jjashahuabaquijjimatii ba'ecapoquiapoa. Majoya Noé bishe'aiyasijje enobiqui anijo ena queaquemonee oquemeecapoa. Jamajojoya ojjañatii ma esecuejotii nequicacuana hui'ijeaca'yapoa.
42017028	Oya jayojja yahuajoneinei Lotnijje jaajjicuana ijjiaijjiapoquiapoa, ishi-ishipoquiapoa, aquianacuana jjeshecapoquiapoa, quiacapoquiapoa pea-ai, eso'cuana banacapoquiapoa, equicuana iyacapoquiapoa pea-ai Eyacuiñajjija esohuijo jjashahuabaquijjimatii ba'eya.
42017029	Majoya Lot Sodoma meshijo ba'e o cuayaqui'yonaje epojjajotii Eyacuiñajjiya eyajje queahuisoneenee cuaquijiji meitejjee oquemeecapoa. Ojjaña Sodomacuiñajjicuana dahuajeaca'yapoa.
42017030	Oya jayojjaya poaje cuana Eyacuiñajjija esohuijo jjashahuabaquijjimatii ba'ecapoquije epojja e Dejjapojji epo poecuajio'oyajo.
42017031	—Ma epojja apoa poajo, miquianaya queahueshanee poquicuajinanacue. Joya equiquibo esecuejo nequi, a'a miquea equiyasijje nobiqui'yojji aquiana equijotii ani jjequicuayaa. Joya quejo chacochacoquicuana a'a equiyasijje poe'yojji.
42017032	A'a pajea'yojji yahuajoneinei Lotja ehuanase yajja oya po'yapoa.
42017033	Ojjaña joya ojayanei eba'ejjijo jjanahuequipoquianicuana ecuea echacojji eajji pojjeama, comacuanaja eba'ejji peajja bacaje Eyacuiñajjiya. Ojjaña joya jjanahuequiajja poanicuana ecuea echacojji yajjijo Eyacuiñajjiya comacuanajaya eba'ejji queapamenee bacaje.
42017034	—Eyaya quiana e'ejojonei huohuiaña e poeo'oyajjijo mecajjetii jama poaje ba'a: Beca oya camajo jaa, oe jjequisohuacuajicaje'yo, pea ca camajotii jaajeaje.
42017035	-
42017036	Oya jayojja pea-ai epojjajo jama poaje ba'a: Beca eponaa anosoai quecuapashacanijo, oe epona jjequisohuacuajicaje'yo, pea ca majotii anijeaje.— Jamaya Jesosaa huohuicapoa cuana.
42017037	Majoya oya huohuiajjacapoa cuaa jama ba'a: —¿Achacua jama poaje'yo, Emeshimesenei?— Oya saja-acapoa jama ba'a: —Miquiaaya be'ocuana queahuisonee cuabesa ba'e bamajje jjashahuabaquiani cuamaya oe emano'yo ihui jaa. Oya jayojja jiquio jama poaje shajja-ajjamajje queaja'a baje quiaa achacua shai jama acaje.—
42018001	Jesosaa esohui ebameesahuajjijo huohuipea-aicapoa cuana ojaya queaja'a epojji mimimajamajacapoquijji Eyacuiñajjinijje. Mique mimi jayojja mi-acuajicajo jamatii majo mimipajeaca'yoajja.
42018002	Jamajjeya Jesosaa huohuicapoa cuana jama ba'a: —Oe meshijo dejja etii poani peacuana a'a queapame, a'a queamimishi poani huohuijji nequinaje. Oya Eyacuiñajji shahuaba-ajjatii nequipoquinaje, ojjaña dejjacuanajo meteama nequipoquinaje pea-ai.
42018003	Ma meshijo oe epona eahuemano'yo anipea-ainaje. Oya ma dejja etii poani nequiyasijje poemajamajanequinaje o huohuiajjaa jama ba'a: “E botiama ajji poani dejjaa ecue meshi jjesheca'yonaje. Jamajjeya miyaya oya sosequiamee'yocue ecue meshi jjesheca'yonaje sosejje.”
42018004	-
42018005	Jamatii queacahuihuisonee ma dejja etii poani epona eahuemano'yoja esohui shajja-ajjasapo-ajjatii poanaje. Majoya quijjenei epona eahuemano'yo oque poemajamajanequinajejojoya dejja etii poani jama jjashahuabaquime poanaje ojo ba'a: “Eya Eyacuiñajji shahuaba-ajja, ojjaña dejjacuanajo eya meteama nequipoquiani, jamatii jiquio epona eahuemano'yohua oya esohuiya huohuiajjamajamajacanijo eyaya ma dejja oja meshi jjeshe'yojji poanaje sosequiameeje'yo peacuaa eya queapame pojjeama ebaca poanijje. Majoya epona eahuemano'yo eque poepajeaje'yo.”—
42018006	Jesosaa huohuitiicapoa cuana jama ba'a: —Dejja etii poaniya epona queapame acanaje jamatii oya Eyacuiñajji shahuaba-ajja nequiya.
42018007	Oya jayojja pea-aiya oja babacacuana epojjajo mecajje pea-ai onijje mimitiipoquiani bamajje Eyacuiñajjiya queapame acaje, jaahuanacapoquije. ¿A'a acuae Eyacuiñajjiya oja babacacuana nahuecuajijjima acaje? Chojja.
42018008	Eyaya quiana huohuiaña, Eyacuiñajjiya oya nahuecuajicaje shonoshonojjimaneiya. Quijje eya, Dejjapojji epo, poeo'oyamajje, ¿a'a eyaya dejja, eponacuana pea-ai jiquio meshijo ba'e ejo jjashahuabaqui'yanitii bañaje? ¿A'a ejo jjashahuabaquipajea'yonaje bañaje pojja'a?—
42018009	Jesosaa pea esohui ebameesahuajjijo huohuipea-aicapoa joya dejjacuana oyaneitii queapamenee poso jjabaquianicuana niñesheajjijo. Coma dejjacuaa peacuana botiama acani oyatii mimishiama poso jjabaquianiyajjejojo. Jamajjeya Jesosaa huohuicapoa cuana jama ba'a:
42018010	—Beca dejja Eyacuiñajjija equi-aiquiquibohuasijje poquinaje onijje mimiya. Oe dejja fariseo poani. Pea ca bejjo chichapoquiajji Roma emeshimeseja yajji poani.
42018011	Fariseo dejja epi nequi Eyacuiñajjinijje miminaje jama ba'a: “Eyacuiñajji, eyaya miya bihuiaña pea dejjacuana jama pojjeama nequiya. Peacuana ca siipojji poani, queamimishica'a, peacojjojji poani pea-ai. Joya ecua dejja jomajo ani bejjo chichapoquiajji poani Roma emeshimeseja yajji jama pojjeama ca eya poani.
42018012	Eya beca cahuime huiso bobi ijjiapojjima' ani minijje emimijji ojjaña semanacuanajo. Ojjaña bejjo, aquiana pea-ai cua eya jjeshepoquiaña huisotii, huanapoquiaña oepojji miquea yajji. Diez huisome jjeshemajje, eyaya oe huanapoquiaña miquea yajji, jamaya eyaya queapame apoquiaña” jama mimime poanaje fariseo dejja Eyacuiñajjinijje.
42018013	Pea dejja Roma emeshimeseja bejjo chichapoquiajji poanaje ca fariseo dejjajo queahueshapishana nequinaje Eyacuiñajjinijje emimijji. Queayenonee pomajje jjabajeasohuaquiajja poanaje eyahuasijje, jjase'ocuiaqueyaquipoquinaje pea-ai oja mimishijo queayenojje. Jama mimime poa Eyacuiñajjinijje ba'a: “Eyacuiñajji, eya queamimishihuiso jjabaquiani. A'a eya che queanee pomeejji jamatii ecuea mimishi queahuiso nequijo.”—
42018014	Jamajjeya Jesosaa huohuicapoa cuana jama ba'a: —Eyaya miquiana huohuiaña, jiquio dejja Roma emeshimeseja yajji bejjo chichapoquiajji poani oja equiyasijje poqui'yo oja mimishima'yo bacanaje Eyacuiñajjiya. Fariseo dejja ca cho, oja mimishijjitii bacanaje. Jamaya poanaje ma beca dejja. Ojjaña joya oyaneitii queapamenee queaca'anee poso jjabaquijjicuana Eyacuiñajjiya oya pameama, ca'a-ama jjabameequicaje ojjañacuanajo. Joya oyanei queapame pojjeama, ca'a-ama jjabaquianicuana ca Eyacuiñajjiya oya queapame, queaca'a jjabameequicaje ojjañacuanajo.—
42018015	Majoya aje esho'iquiana yecapoa cuaa Jesosa aniyasijje esho'iquianaja sapabiajje oja eme ehuanajji Eyacuiñajjinijje emimijji o queapame ajjijo. Jamatii Jesosa shajja-ajjajji poanicuaa ma esho'iquiana yejji poanajecuana tecueacapoa oja esho'iquiana yejjima yajji.
42018016	O jama tecueame acaje shajja-ajjacapoa Jesosaa. Jamajjeya o shajja-ajjajji poanicuana iyaamajje oya jama acapoa ba'a: —¡Chojja! ¡A'a esho'iquiana yejji poanicuana tecueajji! Ohuaya cayecahua eque. Bacue ojjaña jiquio ejo ani esho'iquiana jjashahuabaqui'yani jayojja comaya nobiquije'yo Eyacuiñajjiya ojjañacuana huoojeacapoquianitii meshi Eyahuasijje.
42018017	E'ejojonei ojjaña joya esho'iquiana jjashahuabaqui'yani jayojja mipomajje Eyacuiñajjiya ojjañacuana huoojeacapoquianitii meshi Eyahuasijje enobiqui'yojjitii pojjeama poaje.—
42018018	Majoya aje oe dejja etii poaniya Jesosa huohuiajjacapoa jama ba'a: —Esohuihuohuijji queapamenee, ¿ae ecuea acajji eba'etiitiipoqui'yojji Eyahuasijje?—
42018019	Jesosaa oya saja-acapoa jama ba'a: —¿Yajjajje eya queapamenee poani huohuiaña? Che oeneinei enequi queapameneetii nequipoquiani, oya ca Eyacuiñajji.
42018020	Miquea ojjaña Eyacuiñajjija esohui Moisesja tehuecuana eba jama poani ba'a: A'a pea eponanijje jaajji miquea huanase pojjeamanijje. A'a pea dejja quecua'yojji. A'a siipojji. A'a peacuanajo siajje pojji oya queamimishi poani. Mique chii, mique nae pea-ai queapamenee apoquiacue, oja esohuijo oe jjashajja-ajjaquicue.—
42018021	Majoya aje ma dejjaa Jesosa huohuicapoa jama ba'a: —E'e, ojjaña jiquio miya huohuinaje huisotii esohui jayojjaya eya ba'epoquiani, esho'yahuatii.—
42018022	Jesosaa oya jama mimime poaje onijje shajja-ajjamajje oya jama apea-aicapoa ba'a: —Jiquio jjeya eya mi huohuije miquea acajji mi Eyahuasijje eba'etiitiipoqui'yojji. Jamaya acue ba'a: Poqui'yosocue miquea equiyasijje ojjaña miquea aquianacuana peacuana quia'yohua bejjo sosejje. Majoya aema'cuana mique bejjo quiajeyo'yocue o asahuajji. Jama poajoya Eyacuiñajjiya mi queabihui ponequi'yojji queahuiso quiacaje quijje Eyahuasijje nequi'yajo. Jamajjeya ojjaña mique bejjocuana quiajeyo'yomajje poecue eque enijje po'yohua.—
42018023	Jesosaa jama huohuime acajje ma dejja queacojjayenonee ponanapoa quea-aquianahuisonee poanijjejojo.
42018024	Jesosaa oya queayenonee poquije'yo bamajje huohuicapoa cuana jama ba'a: —¡De, queacamajanee poani dejjacuana quea-aquianahuisonee poanija epoqui'yojji Eyacuiñajjiya ojjañacuana huoojeacapoquianitii meshi Eyahuasijje!
42018025	Bacue, camello ehuone queaquemonee. Queacamajanee agujaquii huejjajje camelloja ejjayejjequijji. Jama pea-aiya queacamajaneenee poaje dejja quea-aquianahuisoja epoqui'yojji Eyacuiñajjiya ojjaña huoojeacapoquianitii meshi Eyahuasijje.—
42018026	Ma Jesosaja esohui shajja-ajjajji poanajecuaa oya huohuiajjacapoa jama ba'a: —¡De! Jamajojjemo, ¿ache dejja shai Eyahuasijje poqui'yome?—
42018027	Jesosaa saja-acapoa jama ba'a: —Dejjacuana oyaneitii nequi ejjanahuequi'yojji pojjeamatii poaje Eyahuasijje epoqui'yojji. Eyacuiñajjija caca oe oya nahueca'yojji; chama'neinei ojaya queacamaja eajji.—
42018028	Majotii nequiya Pedrohua Jesosa huohuicapoa jama ba'a: —Ecuaaya ca ojjañatii ecuanaja huapa pojjeamacuana, aquianacuana pea-ai jeana'yonaje minijje epo'yojji.—
42018029	Jesosaa oya saja-acapoa jama ba'a: —E'ejojonei quiana eyaya esohui huohuiaña. Ojjaña joya oja equi, oja huanase, oja dohuecuana, oja jjo'icuana, oja chii, oja nae, oja bacuacuana pea-ai jiñajji poani Eyacuiñajji ojjañacuana huoojeapoquianitii poanijo echacochacojji.
42018030	Comaaya jjeya jiquio meshijotii nequiya jjeshecaje queahuisoneenee ma ecua ohuaya jeacana'yonaje huisoajja jama pojjeama. Eyacuiñajjiya queahuisoneenee quiacaje. Quijje pea-ai oya ba'etiitiimeecaje'yo onijje Eyahuasijje.—
42018031	Jesosaa oja babaca ona sohuihuohuiquinequijji poani 12 huisome dejjacuana iyaacapoa oopana ehuohuijji jama ba'a: —Jjeya se Jerusalén meshiyasijje poquije. Ma meshijo ma ecua yahuajonei esohuihuohuijji poacuaa tehuecapoa yajja eya Dejjapojji epo acaje'yo cuaa, oya jayojjaya eya acaje'yo cuaa.
42018032	Ma meshijo nequica dejjacuaa peajaajji judío pojjeama etii poanicuana eya quiacaje ojaya enapameejji. Majo nequi eya soadojocaje cuaa, eya mata-acaje cuaa, cojja cuichojeapea-aicaje.
42018033	Eya daasa cuiasejjajeacaje jjono ejeapashajjajjaa. Majoya eya manomeecaje'yo. Jamatii eya tres cahuime huiso emano'yo jaa shequije'yo— jama huohuimeya acapoa Jesosaa oja babaca dejjacuana.
42018034	Jamatii oja babaca dejjacuanaja queaquehuatii poa Jesosaja esohui, ajeo oya mimiani poso jjashahuabaquiapoa cuana, ojaya queaja'a pojjeama poa.
42018035	-
42018036	Majoya Jesosa Jericó meshiyasijje poechipiajo oe dejja cojjama' ani ejeojjisahuajo memeaniya shajja-ajjacapoa queahuisocuana ejeojjijje jjayejjequije. Jamajjeya huohuiajjacapoa cuana ajeo queahuisocuana jjayejjequiani.
42018037	Oya saja-acapoa cuaa jama ba'a: —Oya Jesosa Nazaretcuiñajji jjeyanei jiquiojje jjayejjequije.—
42018038	Jamajjeya dejja cojjama' ani taaapoa jama ba'a: —Jesosa, Davidja osecua, ¡che ejo queayeno jjashahuabaquicue e queapame pomee'yojji!—
42018039	Queahuisocuaa ma Jesosanijje poquijeya cojjama' dejja tecueacapoa oya mimima' ejeca-ani'yojji nisho. Jamatii oya taaamajamaja-aniapoa jama ba'a: —Davidja osecua, ¡che ejo queayeno jjashahuabaquicue e queapame pomee'yojji!—
42018040	Jamajjeya Jesosaa nequiñaquimajje cojjama' dejja oque yemeecapoa. O nequichipineiyasijje yecajo Jesosaa oya huohuiajjacapoa jama ba'a:
42018041	—¿Yajja ecue asa acuae mi poani?— Dejja cojjamaa oya saja-acapoa jama ba'a: —Emeshimesenei, eya che jjacojjaja'ameequi'yocue.—
42018042	Jesosaa oya huohuicapoa jama ba'a: —¡Jjeya queacojjaja'anee po'yocue! Miya e'ejojonei ejo jjashahuabaqui'yonajejojoya queacojjaja'anee po'yonaje.—
42018043	Jesosaa jama huohuime acajeahuajotii, dejja cojjama' queacojjaja'a ponana'yapoa. Majoya ohuaya Jesosa equijje acapoa Eyacuiñajji bihuiacaniya. Ma dejja cojjama' ani queacojjaja'a po'yonaje bajji epocuaaya Eyacuiñajji bihuiapea-aicapoa.
42019001	Majoya Jesosa ciudad Jericó meshi bañaquimajje, ejeojjijje jjayejjequiapoa.
42019002	Ma meshijoya aje oe dejja quea-aquianahuisonee Zaqueo bajjani nequiapoa. Oya oe Roma emeshimeseja yajji bejjo chichapoquiajjicuanaja etii poa.
42019003	Zaqueo Jesosa jjayejjequije basaneineipoa, jamatii queahuisoneecuaa Jesosanijje poeya oya queyacapoa. Zaqueo queachi'a poajjejojo Jesosa mibacapoa.
42019004	Jamajjeya oya ehuineiyasijje cuajicuajimajje acuiyasijje sohuaquiñaquiapoa majjeya Jesosa poeje bajjequijji eyajo aniya.
42019005	Majoya Jesosaa jjayejjequijeya Zaqueo acuijo esohuaqui ani bajeasohuacapoa. Oya huohuicapoa jama ba'a: —Zaqueo, jjeyahuanei nequioque'yocue. Eya jjeyanei miquea equiyasijje poquije ijjiaijjiaa, cahuiya pea-ai.—
42019006	Jamajjeya Zaqueo nequioquecuaji'yapoa. Ohuaya queabihuiya Jesosa oja equiyasijje jjequinobiacajjequiapoa.
42019007	Jesosa cuama poquije bamajje queahuisocuaa oya niñebacapoa jama ba'a: —Oya dejjamimishija equiyasijje poquiani ijjiaijjiaa, cahuiya pea-ai— jamaya acapoa cuaa.
42019008	Majoya quijjepishana Jesosa oja equijo ani Zaqueohua nequisohuamajje Emeshimesenei Jesosa huohuicapoa jama ba'a: —Emeshimesenei, bacue. Ojjaña ecuea aquianacuana, bejjo pea-ai sicoje. Majoya eyaya ojjaña iyatepeje beca oya huisoajjaya epojji. Oe ecueatii poaje, pea ca aema'cuana quiaje'yo. Eyaya peacuanaja bejjo siipoquianaje eya jjabaquiani. Jamajjeya eyaya oya bejjo quiaje'yo queahuisonee jama ba'a: Oe eso'dojjo siinaje sosejje eyaya quiaje'yo cuatro eso'dojjo. Jamaya eyaya quiaje'yo cuana.—
42019009	Majoya aje Jesosaa oya huohuicapoa jama ba'a: —Jjeyanei Eyacuiñajjiya jiquio equijo ba'ecuana nahueca'yonaje jiquio dejja Abrahamja osecua jayojja queaja'anee jjashahuabaquianijojoya.
42019010	Eya, Dejjapojji epo, caca majoya poeyanaje queahuisoneecuana ecuaquisho jayojja ba'eca sa-ajjaa, ona nahue'yohua.—
42019011	Jesosaa esohui huohuicanitii shajja-ajjapoquiajji poanicuana queahuiso queaquehua jjashahuabaquicapoa Jesosajo. Ohua Jerusalén meshi bacañaquiajo Eyacuiñajjiya Jesosa ojjañacuana huoojeapoquiajji epomeecaje'yo poso acapoa. Jamajjeya Jesosaa esohui ebameesahuajjijo huohuicapoa cuana.
42019012	Jama huohuime acapoa cuana ba'a: —Oe dejja etii poani emeshimeseja osecua nequinaje. Oe pojjajo oya poquinaje pea meshiyasijje jocuama pea etii poanicuanaja oya emeshimese epomeejji. Majoya pea etiiya oya emeshimese pomeecajje poeje'yo.
42019013	Ohuaya poquijjimahua diez ojo chacochacoani dejjacuana iyaacanaje ojaya eso'dojjo queasosehuiso quiajji ojaya queahuiso epomeejji. Ohuaya huohuicanananaje cuana jama ba'a: “Jiquio eso'dojjo queasosehuisojo chacomeeneicue cuana pea eso'dojjo queahuiso jjeshepoquiajjijo e epoquijo.”
42019014	Jamatii oja meshijo ba'ecacuanaja dejja oja emeshimese epojji botiamanei poanaje. Jamajjeya huoojeacanaje cuaa pea dejjacuana ma oya poquije meshiyasijje dejja etii poanicuana huohuiñaquiya jama ba'a: “Jiquio dejja ecuanaja emeshimese epojji cajaa. A'a oya ecuanaja emeshimese epojji pomeejji.”
42019015	—Jamatiijojoya dejja ma onaja botiamanei etii poanicuaa oya oja emeshimese epojji pomeecanaje. Majoya ohuaya huacuaya poe'yomajje oja meshiyasijje, ma diez ojo chacochacoani dejjacuana, oja eso'dojjo queasosehuiso jjeshejji poanajecuana, iyaameeca'yonaje. Ohuaya huohuiajjaca'yonaje cuana ache huiso eso'dojjo jjeshecapoquinaje cuaa oja chacomee sosejje eba'yojji.
42019016	Ebionei ojo chacochacoani dejjaa o cojjaneijo nequimajje huohuica'yonaje jama ba'a: “Emeshimese, miquea eso'dojjo queasosehuiso chacomeemajje eyaya pea diez oya huisoajjaya eso'dojjo queahuiso jjeshenaje.”
42019017	Emeshimeseya oya saja-acanaje jama ba'a: “Jamaya queapame, miya ecuea yajjijo chacochacoani queapame. Miya queapamenee hueya-ama chacochaconaje ecue quia eso'dojjojo, jamajjeya eyaya miya etii epojji pomeeje, diez huisome pueblo meshicuana huoojeapoquiajji miya pomeeje.”
42019018	Majoya pea ojo chacochacoani dejjaa o cojjaneijo nequimajje huohuica'yonaje jama ba'a: “Emeshimese, miquea eso'dojjo queasosehuiso chacomeemajje eyaya pea cinco oya huisoajjaya eso'dojjo queahuiso jjeshenaje.”
42019019	Jamajjeya emeshimeseya oya huohuicanaje jama ba'a: “Eyaya miya etii epojji pomeeje, cinco huisome pueblo meshicuana huoojeapoquiajji epojji miya queapame chacochaconajejojoya.”
42019020	—Majoya pea ojo chacochacoani dejjaa ca o cojjaneijo nequimajje huohuica'yonaje jama ba'a: “Emeshimese, ma-aje miquea eso'dojjo. Eyaya daquisisijo bebomajje jaahuananeineinaje.
42019021	Miyaya queacamajanee chacomeeme apoquiaña cuana, o jomishocameeajjaneinei miya poani. Miyaya peacuanaja bana queahuisonee sejjamee'yaña cuana miqueanei epojji. Majoya miya peacuanaja chacojo quea-aquianahuisonee popoquiani. Jamajjeya eya queametenee poanaje mique quia eso'dojjojo echacomeejji.”
42019022	Jamajjeya emeshimeseya oya huohuicanaje jama ba'a: “De, miya queajjashahuabaquiquehuanee. Miyaya eya jama anaje eyaya queacamajanee chacomeeaña cuana, jomishocameejjimaneinei. Eya peaja sejja'yojo, peaja chacojo pea-ai quea-aquianahuisonee popoquiani. Jamaya miyaya eya baña.
42019023	Jamajjeya eya jama poani bamajje miquea ecue quia eso'dojjo queasosehuiso, ¿yajjajo shai mihuanaquinaje ma pea dejjacuaa bejjo huanacani equi queaca'anee ani banco bajjaniyasijje? Miquea cuama ehuana pea-ai poanajejojjemo ecuea eso'dojjo queahuisopishana tiiquiae majo jaajjejojoya.”
42019024	Majoya emeshimeseya pea ojo chacochacoanicuana majo ani jama acanaje ba'a: “Jiquio nequi dejjaja eso'dojjo jjeshe'yocue. Majoya joya diez huisome eso'dojjo jjeshejji poanaje dejja quia'yocue.”
42019025	Majoya aje emeshimese huohuicanaje cuaa jama ba'a: “¡Emeshimese, ma dejjaja eso'dojjo queahuisonee ani, diez huisome!”
42019026	Emeshimeseya saja-acanaje cuana jama ba'a: “Joya queapame chacochacoanicuaa o chacomeejjija esohui jayojja queahuiso aquianacuana jjeshecapoquije o sosejje. Joya queapame pojjeama chacochacoanicuaa o chacomeejjija esohui jama pojjeama ca oja aquianacuana jamatii oepojjinei ani jjeshejeacaje'yo cuaa.
42019027	Emeshimeseya huohuipea-aicanaje jama ba'a: Jjeya jjequicue ojjaña joya e botiamanei poanicuana. Macuanaya miminaje pea etii poanicuananijje e emeshimese pomeejjima yajji nishojo. Majoya e cojjaneijo nequi quecua'yocue.” Jama huohuime emeshimeseya acapoa cuana.— Jamaya Jesosaa esohui ebameesahuajjijo huohuicapoa cuana.
42019028	Majoya ciudad Jericó meshijo nequi esohui huohuijeyomajje, Jesosa ejeojjijje Jerusalén meshiyasijje epoquijji jjajjeshequiapoa.
42019029	Majoya quijje Jesosa pueblo Betfagé meshi, pueblo Betania meshi pea-ai iyehueshanei nequi Olivos bajjani eyiyoiyeao nequiquibopejjeneijo nequiñaquiapoa. Majo aniya Jesosaa beca o shajja-ajjajji poani jama huohuime acapoa huoojeajjimahua ba'a:
42019030	—Poquicue so'o jiquio ese nequi cojjaneijo ani pueblohuasijje. Majo nequiya oe mapichija bacuayahuesho'i ejeyo nequi, dejjaja eanijji ajjima'nei baje. Maya mapichi pichomajje yecue jiquiacua eque.
42019031	Majo anicacuaa miya jama huohuiajjacajje ba'a: “¿Apiojji quiaa mapichi pichoaña?” ohua jama acajje, jama acue quiaa ba'a: “Emeshimeseneiya oya sacani.”—
42019032	Majoya aje Jesosa shajja-ajjajji beca poquiapoa. Ma Jesosaa o huohuicanaje huisotiiya oja esohui jayojjaya acapoa.
42019033	Mapichi pichocanijo emapichimesecuaa oya huohuiajjacapoa jama ba'a: —¿Apiojji quiaa ecuanaja mapichi pichoaña?—
42019034	Ohuaya saja-acapoa jama ba'a: —Emeshimeseneiya oya sacani.—
42019035	Majoya mapichisho'i Jesosaque dojocapoa. Oja daqui-ao mapichisho'ija daasabiajje iyamajje Jesosa anisohuaquimeecapoa.
42019036	Jesosa mapichisho'ija daasabiajje ani ejeojjijje Jerusalén meshiyasijje poquianijo queahuisocuaa oja daqui-ao huanacapoa ejeojjijo o queapame bihuiajjequijji.
42019037	Majoya Jesosa Jerusalén meshiyasijje poquiani Olivos bajjani eyiyoiyeao nequijje nequioquequiapoa. Ma doce Jesosa shajja-ajjajji poani dejjacuaa, peacuana Jesosanijje poquianicuaa pea-ai po-oquequianiya Eyacuiñajji janobajjimanei bihuiacapoquiapoa queabihuineeya. Jamaya acapoa cuaa queaba'ihuiso Jesosaa dejjaja ajjima'neinei acapoquinaje bamajje.
42019038	Jama bihuiame acapoquiapoa cuaa ba'a: —Eyacuiñajji Emeshimeseneiya queapamenee ca-acahuatii oja huoojea Emeshimese epojji. Oya Eyajo nequi ojjaña nahue'yojji esohui jiquio meshiyasijje yejji poani. ¡Eyacuiñajji Eyajo nequi ejjabihuiaquitii!—
42019039	Majoya aje iyehuiso fariseocuaa majo anicacuananijje nequiya Jesosa huohuicapoa jama ba'a: —Esohuihuohuijji, minijje poquicanicuana tecueacue, a'a cuana jama taaame pomeejji.—
42019040	Jesosaa saja-acapoa fariseocuana jama ba'a: —Eyaya quiana huohuiaña, jiquio enijje poquicanicuana jama taaajjimajojjemo jiquio ani meicuana caca oe taaame e bihuiajji— huohuicapoa Jesosaa.
42019041	Jerusalén meshichipinei bañaquimajje Jesosa queayenonee poñapoa. Oya papoa Jerusalén meshicuiñajjicuanajo.
42019042	Jama mimime poa macuanajo ba'a: —Jjeyanei eyaya miquiana queaja'a bameesa-aña ojjaña Eyacuiñajjiya acani miquiana nahue'yojji. Jamatii miquianaja queaquehuatii poani, ebajji pojjeama pea-ai quianaja poaje.
42019043	Quijje epojja poeje miquiana queacamajanee po'yojji. Miquiana botiamanei poani soldadocuaa jiquiacua Jerusalén meshiyasijje poemajje miquianaja ciudad meija peei nequi queyajeyocañaje. Majoya miquiana queyaneineicaje ojjañacuana jiquio meshijo ba'eca ecuayaqui poanijje.
42019044	Majoya quijje jiquio ciudad meija peei, equicuana pea-ai quecuajeabichajeajeyocaje'yo cuaa. Che oema'nei mei pea meibiajje nequije. Queahuisonee jiquio meshijo ba'ecacuana quecuajeyocaje'yo cuaa pea-ai. Jamaya miquianaya acaje'yo miquiana ojo jjanahuemeequisapo'yoajjatii poanijojoya. Eyacuiñajjiya miquiana nahue'yojji nisho huoojeacapoajo jamatii jjabaquijjima poanaje— Jesosaa huohuicapoa cuana.
42019045	Majoya aje quijje Jesosa nobiquiapoa Eyacuiñajjija equi-aiquiquibohuasijje. Ma equiquibojoya Jesosaa dejjacuana ehuonecuana enaa jehui'yojji quiapoequi bamajje huoojeacuayajeacapoa.
42019046	Jesosaa jama tecueama acacuanapoa ba'a: —Eyacuiñajjija esohui jama poani: “Jiquio equi-ai ecuea enijje emimipoquijji ani. Miquiaaya caca siipojjicuana anijji anaje.”—
42019047	Ojjaña pojjajo Jesosaa Eyacuiñajjija equi-aiquiquibojo aniya esohui huohuica-aniapoa cuana. Jamatii Eyacuiñajjija equi-aijo chacochacopoquiani etii poanicuaa, Moisesja tehuehuohuijji poanicuaa, Jerusalencuiñajji etii poanicuaa pea-ai Jesosa quecuapanacapoa quehuajje.
42019048	Jamatii bajjima poa cuanaja achajja o quecuamee'yojji acajji queahuisoneecuaa Jesosaja esohui shajja-ajjaneitiisa-acapoajojoya.
42020001	Majoya aje oe pojjajo Jesosaa Eyacuiñajjija equi-aiquiquibojo aniya esohui queapame huohuicanijo Eyacuiñajjija equi-aijo chacochacopoquiani etii poanicuana, Moisesja tehuehuohuijjicuana pea-ai, ojee poecapoa pea judío etii poanicuananijje Jesosa aniyasijje.
42020002	Jesosa huohuiajjacañapoa cuaa jama ba'a: —¿Ajea esohuijo acuae mi poeyanaje jiquiacua ona sohuihuohuiya, jiquio ehuone quiapoequicuana huoojeacuayajeaa pea-ai? ¿Ajea huoojea acuae mi?—
42020003	Etii poanicuaa jama acajje Jesosaa jama huohuime acapoa etiicuana jama ba'a: —Ebionei eyaya miquiana esohui huohuiajjapea-aije so'o. Saja-acue mo,
42020004	¿aya shai Juan huoojeacanaje ona enaojjohuasijje iñajeanobiaa, a'a Eyacuiñajjiya, a'a dejjacuaa?—
42020005	Majotii ani etii poanicuana onijje etii poanicuananijje oopana mimimimiapoa jama ba'a: —Eseyaya jama saja-ame ajo ba'a: “Eyacuiñajjiya oya Juan huoojeacanaje.” Jama saja-ame ajo ohuaya eseya jama acaje ba'a: “Jamajjeya ¿yajjajo shai miquiaaya oja esohui mishajja-ajjanaje?”
42020006	Eseyaya jama saja-ame ajo ba'a: “Juan Eyacuiñajjija huoojea pojjeama, oya ca dejjacuanaja huoojea poanaje.” Jama saja-ame ajo, ojjaña jiquio ejjachichaqui anicacuaa eseya jajahuejjajeacaje'yo mei-aiya quenequenemajje. Juan Eyacuiñajjija huoojea esohuihuohuijji e'ejojonei poanaje bacanitii cuaa.—
42020007	Majoya ojee mimijeyomajje etii poanicuaa Jesosa jama acapoa ba'a: —Ecuanaja bajjima, ajea huoojea shai poanaje Juan ona iñajeanobiaa enaojjohuasijje.—
42020008	Jamajjeya dejja etii poanicuana saja-acapoa Jesosaa jama ba'a: —Miquianaja bajjimajo ecuea ehuohuijji pojjeama pea-ai poaje ajea esohuijo ona sohuihuohuiya, jiquio ehuone quiapoequicuana Eyacuiñajjija equi-aiquiquibojo ani huoojeacuayajeaa eya poeyanaje.—
42020009	Majoya quijjepishana Jesosaa esohui ebameesahuajjijo pea huohuicapoa cuana jama ba'a: —Oe dejja equemeseya oja quejo uvajjono banameecanaje. Majoya ojo chacochacoani dejjacuana oja uvajjajja que ache echacojji ojaya acajji huohuinanamajje oya poquinaje queahuesha pea meshiyasijje.
42020010	Majoya quijje uvajjajjacuana oja banamee jahuajo, equemeseya pea ojo chacochacoani dejja huoojeacanaje cuamaya oja meshijo uvajjajja aniyasijje oja sejja ma ojayanei yajji huisotii jjequi'yohua nisho. Jamatii uvajjajja chacochacoani dejjacuaa oja huoojea dejja cuiamajje huacuaya huoojeacuayajeaca'yonaje emejjeetii.
42020011	Jamajjeya equemeseya pea ojo chacochacoani dejja huoojeacao'oyanaje oja sejja ma ojayanei yajji jjequi'yohua nisho. Oya pea-ai mata-amajje cuiacanaje cuaa. Majoya huoojeacuayajeaca'yonaje oya jayojja pea-ai emejjeetii.
42020012	Majoya quijje equemeseya pea ojo chacochacoani dejja huoojeacao'oyanaje. Oja quejo chacochacoani dejjacuaa oya pea-ai cuianeineimajje huoojeacuayajeaca'yonaje huacuaya jamatii pea-ai.
42020013	—Majoya equemeseya jama acanaje ba'a: “¿Yajja ecuea acajji? Jiquio ecue bacuaejja ecuea queajeanee poani, eyaya huoojeaje. Jamajje pojja'a oya ecue bacuaejja poani bamajje ecue quejo chacochacoani dejjacuaa queapame acajjequije.”
42020014	Jamatii oja bacuaejjanei poeje bamajje ca oja que chacopo-anicuana ojee mimimiminaje jama ba'a: “Bacue, jiquio poeje dejjaa ojjaña jiquio meshi mesenacaje'yo, ojayaneitii poaje'yo oja chii mano'yajo. Jamajjeya oe jjeyahuanei oya ejjacuiajeaqui'yo. Majoya jiquio meshi esejayatii poaje'yo.”
42020015	Jamajjeya equemeseja bacua poeajo oja que chacochacoanicuaa oya iñaca'ajeacajjequinaje. Majoya oya uvajjajja quejo ani queahueshapishana dojomajje cuiahuejjajeaca'yonaje cuaa.— Jesosaa esohui huohuijeyomajje majo ejjachichaqui anica huohuiajjacapoa jama ba'a: —¿Yajja jjashahuabaquiani quiana equemeseya oja quejo chacochacoanicuana acañaquije?—
42020016	Jesosaa huohuitiicapoa jama ba'a: —E'ejojonei oja queyasijje poquimajje ojjaña oja quejo chacochacoanicuana quecuajeameecaje'yo. Majoya ohuaya pea dejjacuana oja que chaco'yojji epojji bacaje'yo.— Jesosa jama poaje shajja-ajjamajje etii poanicuaa jama acapoa ba'a: —¡Chojja, jama ameemeesapo-ajjaneinei!—
42020017	Jesosaa ca judío etii poanicuana jjabajeaquimajje jama huohuime acapoa ba'a: —Jamajjeya, ¿yajja poanijje jiquio Eyacuiñajjija esohui jama poani ba'a?: “Jiquio mei-ai equi-ai peeijji enequiacoo ani queapame cajaa acanaje equi iyajji cuaa. Jamatiiya Eyacuiñajjiya onaja cajaa'ya oya mei-aiya nequiasohuaca'yonaje.”
42020018	Dejja joya mei-ai aniyasijje oquemajje jjacuiasejjajeaquije'yo ma mei-aijo. Ma dejja o anibiajje oquemajje mei-aiya jajapashajeacaje'yo— jamaya huohuicapoa Jesosaa.
42020019	Eyacuiñajjija equi-aijo chacochacopoquiani etii poanicuana, fariseo dejjacuana pea-ai Jesosaa esohui ebameesahuajjijo jama huohuime acani shajja-ajjamajje jjabaquiapoa Jesosa ojo mimiani. Jamajjeya Jesosanijje queaquenenee pomajje o ejeanobiameejjijo jjashahuabaquiapoa ma pojjajotii. Jamatii etii poanicuaa oya mi-iñameecapoa ona queahuiso ejjachichaqui anica yajjajo.
42020020	Majoya ma judío etii poanicuaa pea dejjacuana huoojeacapoa a'a Jesosaa queaquehua huohuicaje baa. Ma dejjacuaa Jesosa esohui queaquehua huohuimeesa-acapoa Roma emeshimesejo. Ohua esohui queaquehua huohuicajo oya etii poanicuaa iñameecaje edojojji Roma emeshimeseja nequimee dejja etii poaniyasijje oja o queanee pomeeya.
42020021	Jamajje oja huoojea dejjacuaa Jesosa huohuiajjacapoa jama ba'a: —Esohuihuohuijji, ecuanaja eba miyaya e'ejojonei esohui aña, miya siajje po-ajjanei, pea dejja minijje ejjapeequijjijo pojjeama huohuiaña cuana. Miyaya e'ejojonei Eyacuiñajjija esohui oenei huohuiaña.
42020022	Jamajjeya ecuana huohuicue, ¿a'a esejaya eso'dojjo quiacapoquijji Roma emeshimese Cesarja yajji ma ohua tehuemeecanaje huisotii, a'a quiaca-ajja pojja'a? ¿Yajja miya poani?—
42020023	Jesosaja ebatii poa ojaya ejjashahuabaquijji o queaquehua huohuimeejjijo nisho. Jamajjeya ohuaya jama saja-ame acapoa cuana ba'a:
42020024	—Bameecue mo ache eso'dojjo acue quiaa emeshimeseja yajji quiapoquiaña. ¿Ajea ecojja jiquio, ajea bajjani etehue jaa?— Saja-acapoa cuaa jama ba'a: —Roma emeshimeseja ecojja jiquio ani.—
42020025	Majoya Jesosaa jama huohuime acapoa cuana jama ba'a: —E'e, ojaya ecojja yani, oja bajjani etehue jaa pea-ai jiquio eso'dojjojo. Jamajjeya cua Roma emeshimeseya sacani oja tehuemee huisoajjatiiya eso'dojjo oya quiapoquiacue quiaa. Eyacuiñajji pea-aiya oe quiapoquiacue cua ohua mi quiameesa-acani huisotii— jamaya saja-acapoa Jesosaa.
42020026	Ojjaña joya oja esohui queaja'anee huohuicaje shajja-ajjajji poanajecuana jjabaneineiquicapoa ojo. Esohui queaquehua Jesosa huohuimeejjimanei acapoa. Jamajjeya mimima' anica'yapoa.
42020027	Majoya aje saduceocuana poquiapoa Jesosa baa. Saduceo dejjacuana queaquehua jjashahuabaquipoquiapoatii dejjacuana mano'yomajje eshequi'yojjitii pojjeama poaje. Jamajjeya ma esohuijoya mimiapoa cuana Jesosanijje jama ba'a:
42020028	—Esohuihuohuijji, yahuajonei Moisesya jama tehuecapoa ba'a: “Dejja cua bacuama'tii nequi mano'yajo oja chahuaa oja quijjojea ehuanase huanacaje'yo. Oja jeajo oja o'i bacuajji poaje. E'ejojonei oja o'ija jea jayojja ebacua bacaje cuaa” jama tehuemeya Moisesya yahuajonei acapoa.
42020029	Bacue, ecuanaja meshijo siete huisome dejja nequiapoa o dohue pea-ai. Ma ebionei etii dejja edohuemese jjahuanaquiapoa. Jamatii bacuama' nequi oya mano'yapoa.
42020030	Jamajjeya oja chahuaa oquiquishi'yojjiya oja huanase huanaca'yapoa.
42020031	Oya jayojja pea-ai oja chahua bacuama'tii nequi manopea-ai'yapoa oya eponajotiiya. Oya jayojja pea-aiya pea oja chahua poa. Ojjañatii o dohue pea-ai oya jayojjaya bacuama'tii nequi manocapoqui'yapoa oya eponajotii ejjahuanaqui nequi.
42020032	Majoya aje oe-ejjenei ma epona manopea-ai'yonaje.
42020033	Jamajjeya ecuaa miya huohuiajjaña, ¿ache oja dohueja ehuanase poaje ma epona shequi'yomajje? Ojjaña o dohue pea-ai siete huisomeya ma oe eponaya huanacapoqui'yapoa.—
42020034	Jesosaa saja-acapoa cuana jama ba'a: —Jiquio meshijo ba'ecacuana eponacuana jjahueaquiani, dejjacuana jjahuanaquiani pea-ai.
42020035	Joya Eyacuiñajjiya shequimeecaje'yo cuana eba'etiitiipoqui'yojji ma ohua ojjañacuana huoojeacapoquianitii meshi Eyahuasijje dejja, eponacuana pea-ai ca ejjahuanabecaquio'oyajjitii pojjeama poaje'yo, ejjahueabecaquio'oyajjitii pojjeama poaje'yo cuama.
42020036	Macuana emanobeca'yojji pojjeamatii poaje oya angelcuana jayojja pea-aiya pojea'yojjejojoya. Eyacuiñajjija bacuatii popoquije oya shequi'yonajejjejojoya.
42020037	Ohuaya Moisesya eseya bameecapoa pea-ai emano'yocuana shequimeecaje'yo. Eyacuiñajjiya tata quiyojeyoajjajo Moisés jama huohuime acapoa ba'a: “Eya ca iña Eyacuiñajji ma Abrahamya, Isaacya, Jacobya pea-ai bihuiacapoquianitii Eyacuiñajjitiiya poani.”
42020038	Jamajjeya esejaya ebatii oya Eyacuiñajji emano'yocuanaja pojjeama poani, oya caca eshe ba'ecacuanaja Eyacuiñajji nequi. Ohuaya ojjañatii eshe bacani joya eseya emano'yo baña cuana pea-ai.—
42020039	Majoya beca Moisesja tehuehuohuijjicuaa Jesosa jama acapoa ba'a: —Esohuihuohuijji, miyaya esohui queaja'anee huohuinaje.—
42020040	Jamajjeya ma dejjacuaa Jesosa esohui huohuiajjapajeaca'yapoa oya queaquehua jjahuohuimeequiajjapoajojoya.
42020041	Majoya aje Jesosaa Moisesja tehuehuohuijjicuana huohuiajjacapoa jama ba'a: —¿Yajjajje jama huohuime acani cuaa jama ba'a: “Eyacuiñajjija huoojea ojjaña nahue'yojji epojji Davidja osecua poaje?”
42020042	Davidya, Eyacuiñajjija esohui Salmosjo tehuecapoa jama ba'a: “Emeshimesenei Eyacuiñajjiya jama huohuime acanaje ecue Emeshimesenei ba'a: Ecuea ebañeimijijjetii anioquecue.
42020043	Quijje eyaya ojjaña mi cajaa ajji poanicuana, mi sapo-ajja poanicuana huoojeapoquiajji epojji pomeeje.”
42020044	Emeshimese Davidya Eyacuiñajjija huoojea ojaya Emeshimesenei poani bacapoa. Ohua o jama bacajo, ¿achajjajo oja huoojea Davidja osecuanei pome?— jama huohuime acapoa Jesosaa.
42020045	Majoya ojjaña majo anica cojjaneijo Jesosaa o shajja-ajjajji poanicuana huohuicapoa jama ba'a:
42020046	—Jjajaahuananeineiquicue quiana oe Moisesja tehuehuohuijjicuanajo. A'a oya jayojja pea-ai posapojji. Oya peacuanajo jjabameequisapomajje ohuaya daqui quea-aonee queanahuenee huoshocani. Moisesja tehuehuohuijjicuana queabihuinee poani peacuaa oya esohui queapame ojo huohuicajje ojjaña ejjachichaqui anicajo. Judiocuanaja equi-ai ejjachichaquijji aniyasijje nobiquimajje ehuiyasijje anioqueani equii-anijji queapamenee nequijo. Oya jayojja ojee eijjiaijjiajji equiyasijje nobiquimajje anioqueñani equimesepejjeneijo oya queaca'anee poani peaja ebajji.
42020047	Jamatii epona eahuemano'yocuanaja equicuana ohuaya jjesheca'yani siajjejo. Peacuanaja ebajji oya queasohui-aoneenee miminishoani Eyacuiñajjinijje. Jamajjeya oya queaneenee pomeecaje'yo quijje oya queamimishitii poanajejojoya.—
42021001	Jesosaa Eyacuiñajjija equi-aiquiquibojo aniya bacapoa dejja quea-aquianahuisoneecuaa bejjo Eyacuiñajjija yajji iyanobiacaje cajoncuanahuasijje.
42021002	Ohuaya bapea-aicapoa oe epona eahuemano'yohua che oepojjineinei, beca eso'dojjo iyanobiacaje cajonhuasijje Eyacuiñajjija yajji.
42021003	Majotii aniya Jesosaa huohuicapoa cuana jama ba'a: —Eyaya e'ejojonei esohui aña. Eyacuiñajjiya jiquio eahuemano'yoja eso'dojjo oja quia queahuisoneenee jayojja bacani. Ma pea quea-aquianahuisocuanaja bejjo oja quia ca Eyacuiñajjiya oepojji jayojja bacani.
42021004	Joya quea-aquianahuisoneecuaa bejjo queahuiso quiacani, jamatii ojaya bejjo esejja pea queahuiso ejaatii. Jiquio eahuemano'yohua ca ojjañatii ojaya bobi jjeshejji nisho eso'dojjo oepojji ani quiajeyocanaje.—
42021005	Majo ani becacuana mimimimiapoa Eyacuiñajjija equi-ai queapameneejo ojjaña meicuana queapamenee enequijojo. Onaja quiacuana queasosehuiso Eyacuiñajji bihuiajji majo ani queapamenee poani bapea-aicapoa cuaa. Majoya Jesosaa huohuicapoa cuana jama ba'a:
42021006	—Ojjaña jiquiojo ani Eyacuiñajjija equi-aijo miquiaaya jjeyanei baña huisotii quijje chama'neinei poaje'yo. Ojjaña meicuana quecuajeabichajeajeyocaje'yo cuaa. Chama'neinei che oema'nei mei pea meibiajje eanijji poaje'yo.—
42021007	Majoya Jesosa huohuiajjacapoa cuaa jama ba'a: —Esohuihuohuijji, ¿acheshono shai jama Eyacuiñajjija equi-ai acaje'yo cuaa? ¿Ae shai bacaje cuaa ma epojja poechipiajo?—
42021008	Jesosaa saja-acapoa cuana jama ba'a: —Jjajaahuananeineiquicue quiana oe peacuanaja esohuijo. A'a jjadasiameequijji quiana pea dejjacuanajo. Queahuisocuana poemajje jama quiana anishocañaje ba'a: “Jiquia aje eya Eyacuiñajjija huoojeaneiya miquiana nahue'yojji epojji.” Peacuaa mi ca jama anishocañaje ba'a: “Jjeya epojja oe-ejjenei apoa, poeyanaje.” Ohua esohui jama acajo, a'a oya equijje ajji, ¡a'a onijje po'yojji!
42021009	Miquiaaya shajja-ajjaje queahuisocuana jjaquecuaquicaje'yo onijjejaajjicuananijje, peajaajjicuananijje pea-ai, a'a queamete pojji quiana majoya. Jamaya acapoquije queahuisojaajjicuaa oe-ejjenei epojja poechipijjimahuajo, apoa pojjima' so'o.—
42021010	Jesosaa huohuitiicapoa cuana jama ba'a: —Eyaya oya esohuiya huohuio'oyaña jama ba'a: Oejaajjicuana jjaquecuaquicaje'yo peajaajjicuananijje. Oe meshicuiñajjicuanaja soldadocuananijje pea meshicuiñajjicuanaja soldadocuananijje jjaquecuaquicaje'yo.
42021011	Queahuiso meshiyasijje meshi huehuahuehuaneije. Queahuiso meshiyasijje majo ba'ecacuana bobiyasijje pocaje'yo. Queahuisocuana pea-ai manocaje'yo emanomeejjicuanajo. Eyatahuatahuajo nequiya ma ojjañacuanaja bajjimaneitii poani bacaje cuaa. Queameteneenee pocaje jama bamajje.
42021012	—Ma quijje queacamajaneenee epo'yojji poejjimahuajo miquiana napacaje cuaa. Sa-ajjacaje cuaa miquiana queanee pomeejji. Judiocuanaja equi-ai ejjachichaquijji aniyasijje quiana dojocaje. Cuamaya etii poanicuana cojjaneijo nequimeemajje miquiana jeanobiameecaje. Miquiana nequimeecaje pea-ai Roma emeshimese cojjaneijo miquiana queanee pomeejji ejo jjashahuabaqui'yanijojoya.
42021013	Ma etii poanicuaa miquiana jama acajje ecuea esohui queaja'a huohuije etii poanicuanaja shajja-ajjajji.
42021014	A'a jjeya jjashahuabaquijji so'o ache esohui mi jjanahuequijji etii poanicuanaja cojjaneijo nequiya huohuije.
42021015	Miquiana o cojjaneijo nequijo eyaya miquiana huohuimeesahuaje esohui queaja'anee etii poanicuanaja yajja saja-ame miya yajji. Mimima'yo anije.
42021016	Quijje miquianaja huapa pojjeamaneicuaa, echiimeseya, enaeseya, edohuemesecuaa, epeejjicuaa pea-aiya quiana dejjamasecuana iñameecaje. Beca quiana quecuapea-aicaje'yo cuaa.
42021017	Ojjaña meshijo ba'ecacuaa miquiana botiamanei acaje ejo jjashahuabaqui'yanijojoya.
42021018	Jamatii eyaya ojjaña quiana, ojjaña miquianaja ehuojjaña pea-ai nahuepoquiajetii.
42021019	Jamajjeya oe onaa queacamajanee queanee pomeecajje queaca'atii nequipoquicue ejo. Eyacuiñajjiya e'ejojonei miquiana ba'emeesahuacaje.
42021020	—Soldadocuana queahuisoneenee Jerusalén meshiyasijje poe ojjaña meshimijijje ejjanequiyiyoqui nequica bamajje e'ejojonei miquianaja eba poaje jjeyanei Jerusalencuiñajjicuana quecuajeyocaje'yo cuaa, ojjaña equicuana quecuajeabichajeacaje'yo pea-ai.
42021021	Jamajjeya joya provincia Judeajo anica cacuajicuajipoqui'yahua eyiyocuanahuasijje. Joya ciudad Jerusalenjo ba'eca cacuayananacuajiqui'yahua. Joya Jerusalencuiñajjicuana cua epoqui poanaje, poeca'yoajja oja equiyasijje.
42021022	Ma quijje ba'icuanajo Eyacuiñajjiya ojjañacuana queacamajaneenee pomeecaje'yo oja mimishijo ma ecua yahuajonei Eyacuiñajjija esohuijo tehuecapoa jayojjaya acaje'yo.
42021023	¡Queacamajanee poaje joya oejji ani eponacuanaja, joya tojjojo ba'e bacuajji anicacuanaja pea-ai equehuapoquicuaji'yojji! Ojjaña meshijo ba'ecacuana queacamajaneenee pocaje'yo, queaneenee pomeecaje'yo pea-ai ojjañacuanaja mimishijo.
42021024	Queahuisocuana yacuajeacaje'yo cuaa baase'becaa. Peacuana ca emejeyo dojojeacaje'yo queahuisojaajjicuanaja meshiyasijje ojo echacochacopoqui'yojji. Judío pojjeamacuana Jerusalén meshijotii nequicaje'yo. Eyacuiñajjiya macuana majotii nequimeecaje'yo ma ohua huohuicanaje eshequiaja huisotii.—
42021025	Jesosaa huohuitiicapoa cuana jama ba'a: —Ma yahuajo onaja bajjima'neinei poanajeya bacoocaje queahuisocuaa ma pojjajotii yajja poaje'yo eyajo nequi eshequi, ba'i, majametacuana pea-ai. Bae-aijo beni queaquemonee, enashajoai jjaqueyaquije queashajjaquijjonee poequi shajja-ajjacaje cuaa. Jamajojoya ojjañacuana jiquio meshijo ba'eca queameteneenee pocaje'yo. Ojjañajaajjicuana yajja acuae pocajji jjashahuabaquime pocaje jama poaje bamajje.
42021026	Yajja jiquio meshi acaje'yo jjashahuabaquimajje shemanonanaje cuana metejo. Ojjaña eyatahuatahuahuasijjeyee huehuahuehuaje janobajjimanei.
42021027	Majoya ojjaña meshijo ba'ecacuana jjabajeasohuaquije eyahuasijje. Ja'anei bacaje Dejjapojji epo botejjee nequioqueje queaca'aneetiiya jeaja'aja'acaoqueje meshiyasijje.
42021028	Jiquio esohui eya jama huohuiañajo queabihuinee pocue. Majoya jjabajeasohuaquicue eyahuasijje miquiana jjeshe'yojji nequioqueje miquiana nahue'yohua jjeyahuanei.—
42021029	Jesosaa esohui ebameesahuajji higo acuijo huohuipea-aicapoa jama ba'a: —Baneineicue higo acui ebana, ojjaña pea acuicuana pea-ai.
42021030	Oja aacuana shasha'yani eiña'yojji bamajje miquiaaya baña nayaja poechipi'yani. Miquianaja ebatii poani nayaja poeje jamatii peaja huohuijjima.
42021031	Oya jayojja jiquio eya huohuiaña jama poaje bamajje miquianaja eba poaje Eyacuiñajjiya ojjañacuana huoojeacapoquijetii epojja poechipi'yani.
42021032	—Eyaya quiana e'ejojonei huohuiaña. Eyacuiñajjiya jiquio eya huohuiaña esohui huisotii oya jayojjaya ajeyocaje'yo jiquio jjeya judiocuana eshe ba'eca manojeyojeyo'yojjimahuajo.
42021033	Oe pojjajo eyatahuatahua, majametacuana nequijji epo, chama'yotii poaje. Jiquio meshi pea-ai, ojjaña ba'ecacuana nequijji epo, chama'yotii poaje. Ecuea esohui caca oe jiquio eyaya aña anitiitiipoquije'yo. Ojjañatii ecuea esohuicuana ajeyoje'yo.
42021034	—Mique sapadojjo nahueneicue. A'a jjashahuabaquitiitiipoquijji mahuisonei miquianaja eba'ejjijo, jiquio meshijo anica aquianacuanajo. A'a queamimishi ba'ejji, a'a huoojji pea-ai. A'a epojja Jesosa poeo'oyajji miquiana apoa pojjeama nequiya poemeejji.
42021035	A'a ba'ejji jiquio ecua ebiocuiñajjicuana acuichaaa oja jeojji ijjiaca'yani jama. Oya jamatii poaequiequi majo jjashahuabaquijjima ijjiaca'yani. Jamaya epojja e poeo'oyajji quehuajje poecuajije ojjañajaajjicuanaja bajjima.
42021036	Jamajjeya miquiana jjeyanei jamatii ma epojja queacamajaneenee epo'yojji poejjimajo apoa epo'yo ba'ecue. Eyacuiñajjinijje mimitiianicue miquiana queaca'a pojjijo. Queacamajanee epo'yojji poeajo mimicue Eyacuiñajjinijje miquiana nahue'yojji jiquio jjeya eyaya miquiana huohuinaje huisotiijo. Majoya ba'icuana queacamajanee epo'yojji oe poajo miquianaya eya Dejjapojji epoja cojjaneijo nequije enahue'yo— jamaya Jesosa poa.
42021037	Ojjaña pojjajo Jesosaa sohuihuohuicanequiapoa cuana Eyacuiñajjija equi-aiquiquibojo nequiya. Sinecuanei ca oya poquiapoa Olivos bajjani eyiyoiyeao nequiyasijje cahuiya.
42021038	Jamajjeya queahuisocuana mecajjeahuanei Eyacuiñajjija equi-aiquiquibohuasijje poquimajamajapoa Jesosaja esohui shajja-ajjaa.
42022001	Majoya aje epojja poechipi'yapoa judiocuanaja fiesta eshahuaba'yojji ma yahuajonei Eyacuiñajjiya oja etiiquianaja ebacuacuana nahuecapoajo. Siete cahuime huiso judiocuaa pahui shejjeemeejjima ojee ijjiacaje.
42022002	Eyacuiñajjija equi-aijo chacochacopoquiani etii poanicuaa, Moisesja tehuehuohuijji poanicuaa pea-ai Jesosa queahuiso quecuapanacapoa quehuajje o manomee'yojji jamatii oya iñameejjima acapoa ona queahuisoneenee anica yajjajo.
42022003	Jesosaja babaca dejjacuana ona sohuihuohuiquinequijji poani 12 huisome dejjacuana poa. Majoya ebionei eshahua Satanás bajjani nobiquiapoa oe Jesosaja babaca dejjaja eyamidojjohuasijje, Judas Iscariote bajjanija eyamidojjohuasijje.
42022004	Majoya Judas poquiapoa Eyacuiñajjija equi-aijo chacochacopoquiani etii poanicuana baa, Eyacuiñajjija equi-aijaahuanajji etii poanicuana baa pea-ai. Acheshono ohuaya Jesosa iñameesahuacaje onijje mimiya poquiapoa.
42022005	Ohua iñameesahuacaje shajja-ajjamajje ma etii poanicuaa queabihuineeya Judas huohuicapoa eso'dojjojo ache huiso oya quiacaje Jesosa iñameesahuajji sosejje.
42022006	Majoya Judas oja huohui mahuiso eso'dojjo jjeshecaje shajja-ajjamajje jjashahuabaquiapoa acheshono queapame poaje Jesosa iñameesahuajji ona Jesosa aniyasijje queahuiso jjachichaquijjimajo.
42022007	Fiesta eshahuaba'yojji ma yahuajonei Eyacuiñajjiya judío etiiquianaja ebacuacuana nahuecapoajo poe'yajo judiocuanaja pahui shejjeemeejjima ijjiacajji poa. Ma pojjajotii pea-aiya oveja naa jehuica'yojji poa cuanaja ojee eijjiajji fiestajo.
42022008	Majoya aje Jesosaa Pedro, Juan pea-ai huoojeajjimahua huohuicapoa jama ba'a: —Poquicue quiana bobi apoa aa ojee eijjiajji eshahuaba'yojji ma yahuajonei Eyacuiñajjiya eseja etiiquianaja ebacuacuana nahuecapoajo.—
42022009	Pedrohua, Juanya pea-ai Jesosa huohuiajjacapoa jama ba'a: —¿Achacua shai, ajea equijo bobi apoa acajji ojee eijjiajji?—
42022010	Jesosaa saja-acapoa jama ba'a: —Poquicue Jerusalén meshiyasijje. Majo nequiya oe dejja oja meshimisijo ena nequi dojocaje baje. Maya equijje acue so'o o nobiquije'yo equiyasijje ebajji.
42022011	Majoya equimese jama acue ba'a: “Esohuihuohuijjiya jama huohuiajjame acani ba'a: ¿Ache equecuayijjiyasijje ecuaa bobi ojee ijjiaje ecue babaca 12 huisome dejjacuananijje?”
42022012	O jama huohuiajjame miquiaa ajje equimeseya huohuicaje ache equecuayijji queaquemo queapame eyajo apoa'ya ani eijjiaijjiajji ojee. Jomajo bobi apoa acue eseja ijjiajji ojee— jamaya acapoa Jesosaa.
42022013	Majoya aje becaa oja babaca dejjaa poquimajje Jerusalén meshiyasijje bacañaquiapoa ojjaña ma Jesosaa o huohuicanaje huisotii cuamaya. Majoya bobi apoa acapoa fiesta eshahuaba'yojji ma yahuajonei Eyacuiñajjiya etiiquianaja ebacuacuana nahuecapoajo.
42022014	Majoya aje quijjepishana Jesosa 12 huisome oja babaca dejjacuananijjetii equiyasijje nobiquimajje mesapejjejo jaañaquiapoa.
42022015	Majotii jaaya Jesosaa huohuicapoa cuana jama ba'a: —Eya onaja manomee'yojjimahua miquiananijje jiquio bobi ijjiasaneipoanaje eshahuaba'yojji yahuajonei Eyacuiñajjiya eseja etiiquianaja ebacuacuana nahuecapoajo.
42022016	Eyaya quiana e'ejojonei huohuiaña, jiquio bobi eshahuaba'yojji ma yahuajonei Eyacuiñajjiya ebacuacuana nahuecapoajo ecuea eijjiabeca'yojji pojjeamatii poaje Eyacuiñajjiya ojjañacuana huoojeacapoquijetii epojja poejjimahuajo.—
42022017	Majoya Jesosaa caneco iñanequiamajje Eyacuiñajji bihuiacapoa. Oja babaca dejjacuana huohuicapoa jama ba'a: —Jiquio oe canecojo nequi uvajjajjana'. Oepojjinei ishimajje peacuana quiapoquiacue ojjaña jiquio jaaja oepojji eishipoquiajji.
42022018	Eyaya miquiana huohuiaña ecuea uvajjajjana' eishibeca'yojji pojjeamatii poaje Eyacuiñajjiya ojjañacuana huoojeacapoquijetii epojja poejjimahuajo.—
42022019	Majoya Eyacuiñajji bihuiamajje Jesosaa pahui mijicapoa. Oja babaca dejjacuana pahui quiajeyomajje Jesosa jama poa onijje ba'a: —Jiquio pahui ecuea eyami jayojja poani. Eyaya ecuea eyami quiaña emano'yojji miquiana nahue'yojji. Ijjiacue. Quijje pea-ai jamaya apoquiacue e shahuabapoquia'yojji.—
42022020	Bobi ijjiajeyomajje oya jayojja pea-aiya Jesosaa esohui acapoa uvajjajjanajo jama ba'a: —Jiquio canecojo nequi ecuea ena' jayojja poani. Jamaya Eyacuiñajjija esohui eyacua miquiana ojaya'yo epojji ecuea enaa queaca'atii pomeecaje, epajea'yojji pojjeama.
42022021	Jamatii oe dejja ecuea epeejjinisho jiquiojo ani enijjetii ijjiaijjiani e iñameesahuajji poaje.
42022022	E'ejojonei yahuajonei Eyacuiñajjija ebatii poa jamaya eya Dejjapojji epo manomeecaje'yo cuaa. Jamatii queayenoneenee poaje'yo ma dejja e iñameesahuajji poaje. Oya queaneenee ponequije'yo oja mimishijo.—
42022023	Majoya aje pea huohuiajja, pea huohuiajja acapoquiapoa majo onijje anicaa aya shai oya iñameesahuacaje ebajji nisho.
42022024	Majo ani Jesosaja babaca dejjacuana ojee jjamimicuiajeanobiaquiapoa ebajji ache majo ani dejja ebionei queaca'anee nequije bacaje cuaa.
42022025	Jamajjeya Jesosaa huohuicapoa cuana jama ba'a: —Jiquio meshijo nequica etii poanicuana queabishaanee poani ojjaña oja meshijo ba'eca huoojeapoquiajji epojji. Ojo mimije shajja-ajjasapoani etiicuana jama ba'a: “E'ejojonei ohuaya etiiya ecuana ba'emeesahuacani queapamenee.”
42022026	A'a oe miquiana jama pea-ai posapojji. Pea jjashahuabaquime pocue jama ba'a: Ebionei queaca'a nequi etii poani dejja cajjashahuabaquiahua jiquio ecua esho'iquiana jjashahuabaquiani jama. Esho'iquiana ca'a-ama jjabaquiani. Joya ebionei queaca'a nequiani dejja cachacochacoahua peacuanajo ojo chacochacoani jayojja.
42022027	Jiquio meshijo ba'ecacuaa ¿ache dejja queaca'anee etii poani bacani? ¿A'a joya mesajo bobi ijjiajji poani, a'a joya bobi iyacuayajji poani? ¿Ache? Bobi ijjiajji poani ca queaca'anee bacani cuaa. Eya caca quio miquiananijje nequi miquianajo chacochacoani.
42022028	—Miquiana enijjetii nequipoquinaje jamatii eya queacamajanee nequi, jiñajjima aña quiaa.
42022029	Jiquio ecua Eyacuiñajjiya ecue Chiiya eya nequimeecaje peacuana huoojeapoquiajji epojji, jama pea-aiya miquiana nequimeecaje peacuana huoojeapoquiajji epojji.
42022030	Epojja ecuea ojjañacuana huoojeapoquiajjitii epojji poeajo ecuea mesajotii enijje ijjiaijjiaje. Miquiana 12 etii queaca'a nequije ojjaña Israelcuiñajji 12 huisome jaajjicuana huoojeapoquiajji epojji.—
42022031	Majoya Emeshimesenei Jesosa jama poa Pedronijje ba'a: —Simón, shajja-ajjacue mo. Ebionei eshahua Satanás bajjaniya Eyacuiñajji huohuiajjacanaje Satanasja miquiana queacamajanee pomeejjijo. Eyacuiñajjiya e'e acanaje. Jiquio ecua anosoai equecuapojo jeashajacani cuaa shaama' epojji jama pea-aiya ebionei eshahua Satanasya miquiana queacamajaneenee pomeecaje e cajaa a'yojji nisho.
42022032	Jamajjeya eya Eyacuiñajjinijje mimineinaje mi ejo ejjashahuabapajeaqui'yo poanijje. Majoya quijje pea jjashahuabaquime po-o'oyamajje mique mimishijo pea e shajja-ajjajji poani mique dohuecuana queaca'a nequimeesahua'yocue.—
42022033	Majoya aje Simonya oya huohuicapoa jama ba'a: —Emeshimesenei, mi jeanobiacajo, mi quecuaca'yajo eya ca iña minijjetii nequipoquije'yo ejeanobia jaa, manopea-aije'yo minijjetii.—
42022034	Jesosaa ca oya saja-acapoa jama ba'a: —Pedro, eyaya miya huohuiaña, jiquio mecajjetii cachinayahue taaajjimahuajo miyaya eya mique bajjima nisho aje. Tres huisome miyaya bajjima nisho aje ejo.—
42022035	Majoya Jesosaa oja babaca dejjacuana huohuiajjacapoa jama ba'a: —Yahuajo eyaya miquiana queahuiso meshiyasijje huoojeanaje bejjoma'nei, bolsama' pea-ai. Huoojeanaje miquianaja yamijo ba'e daquijjinei, ejeojjishejee ehuosho pea-ai, mahuiso. Jamajjeya, ¿ache aquiana mi queapame ba'epoquijji chama' poanaje?— Saja-acapoa cuaa jama ba'a: —Achepishana.—
42022036	Jesosaa huohuitiicapoa cuana jama ba'a: —Jjeya quiana ca yahuajo jama pojjeama poaje. Jjeya joya bejjojji poaniya dojocue, bolsajji poaniya dojocue. Miya baase'becama' nequi mique daqui-ao quiacue baase'beca jjeshejji.
42022037	Eyaya quiana huohuiaña, ojjaña ma ejo tehuecapoa huisotii esohuiya jjeya eyaya ajeyoje'yo. Yahuajoneinei Eyacuiñajjija esohuihuohuijji poacuaa ejo tehuecapoa esohui jama ba'a: “Oya pea dejja queamimishineenijje ojee queaneenee nequije.” E'e, ojjaña ma ejo tehuecapoa huisotii esohuiya eyaya ajeyoje'yo.—
42022038	Majoya Jesosa huohuicapoa cuaa jama ba'a: —Emeshimesenei, jiquia aje beca baase'beca.— Ohuaya saja-acapoa jama ba'a: —Ma huisotiiya esohui majo emimijji.—
42022039	Majoya aje Jesosa equijo ani cuayaquimajje poquiapoa Olivos eyiyoiyeao nequiyasijje, ma o poquinequinajeyasijjeya. Oja babaca dejjacuaa oya equijje acapoa.
42022040	Cuama bañaquimajjeya Jesosaa oja babaca dejjacuana huohuicapoa jama ba'a: —Jjeyahuanei Eyacuiñajjinijje oe mimineineicue miquiana queamimishi epo poanijje.—
42022041	Majoya Jesosa oenei poquiyeepishanapoa, jiquio ecua dejjaa meisisi jeacani hueshajjaya. Oja ecuioshajjajo anioqueñaquiapoa Eyacuiñajjinijje emimijji.
42022042	Jama mimime poa ba'a: —Ecue Chii, miya ejo jama sapomajje a'a eya queaneenee amee'yojji, a'a eya manomee'yojji. Jamatii cua miqueanei ejjashahuabaquijji poani ejo acue, a'a ecueanei ejjashahuabaquijjijo eya nahuejji.—
42022043	O majo mimianijo oe ángel Eyajje nequioque jjanequija'aquiapoa o queaca'anee pomeesahuajji.
42022044	Jesosa queayenoneenee jjashahuabaquiani oja Chiinijje mimineineianiapoa. Oya mimineianitii shishineiapoa. Eyamina'huo'ohuo'o jayojja oja shishi queaquemo oquequi ba'yapoa meshiyasijje.
42022045	Majoya aje Jesosa mimijeyomajje nequisohua'yapoa. Oya poquiapoa oja babaca dejjacuana baa. Ojjañacuana ca oma queayenoneenee pomajje cahui jaapoa.
42022046	Jamajjeya Jesosaa huohuiajjacapoa cuana jama ba'a: —¿Apiojji acuae quiana ecahui jaa? Anisohua'yocue oe Eyacuiñajjinijje emimineineijji miquiana queamimishi epo poanijje.—
42022047	Jesosa oja babaca dejjacuananijje mimianijotii queahuisoneecuana poecapoa o nequiyasijje. Judas bajjaniya, oe Jesosaja babaca dejjaaya, ojjaña onijje poecuana huiyecapoa. Majoya oya jjanequichipiquiñapoa Jesosaque o shemo tojjojji.
42022048	Jamajjeya Jesosaa oya huohuiajjacapoa jama ba'a: —Judas, eya Dejjapojji epo miyaya queajeanee jayojja aña. ¿Apiojji jamaya eya iñameesahuaña?—
42022049	Ma Jesosanijje nequi dejjacuaa ohua jama acaje bamajje huohuiajjacapoa oya jama ba'a: —Emeshimesenei, ¿a'a ecuana jjeyanei baase'becajo jjajajameequi'yosa-aña?—
42022050	Majo nequiya oe Jesosaja babaca dejjaa Eyacuiñajjija equi-aijo chacochacopoquiani ebionei etii poanijo chacochacoani dejjaja ebañeimijijje nequi eshajja jajasejjajeacapoa.
42022051	Jesosaa ca oya huohuicapoa jama ba'a: —¡Chojja de! A'a oe jjajajaqui'yojji onijje, mahuiso.— Majoya Jesosaa ma dejjaja eshajja oja emeya napacajje jjajeananaqui'yapoa.
42022052	Majotii nequiya Jesosaa Eyacuiñajjija equi-aijo chacochacopoquiani etii poanicuana, Eyacuiñajjija equi-aijaahuanajji etii poanicuana, pea etii poanicuana pea-ai ma o iñaa poecuana huohuiajjacapoa jama ba'a: —¿Apiojji acuae quiana poeyanaje eque baase'beca mejji, acui mejji pea-ai e iñaa? ¿A'a jja iña queamase, siipojji? ¡Chojja de!
42022053	Ojjaña pojjajo eya Eyacuiñajjija equi-aiquiquibojo nequipoquinaje miquiananijjetii, jamatii eya iñajjima quianaja poanaje. Jjeya ca miquiana queamimishineenee epojji epojja apoa, epoe. Edosiquiana quea-aaponeejo chacochacoani miquiana queamimishi pomeejji.—
42022054	Majoya aje Jesosa iñamajje dojocacuaapoa Eyacuiñajjija equi-aijo chacochacopoquiani ebionei etii poanija equiyasijje. Pedrohua Jesosa onaa dojocaje queahueshapishana equijje acapoquiapoa.
42022055	Eyacuiñajjija equi-aijo echacochacopoquijji ebionei etii poanija equiquibojo cuaqui dahuahuojjecanajeyasijje dejjacuana eponacuana pea-ai cuaquipejjejo jjayoquianiapoa. Majo pea-aiya Pedro anioqueñaquiapoa.
42022056	Majotii aniya oe eponaa peajo chacochacopoquianiya Pedro cuaquipejjejo jjayoquiani baneineimajje, huohuicapoa cuana jama ba'a: —Jiquio ani dejja aje Jesosanijje pea-aiya ponequinaje.—
42022057	Eponaa jama acajje ca Pedrohua Jesosa oja bajjima nisho acapoa jama ba'a: —Epona, ecuea oya bajjimaneinei.—
42022058	Majoya quijjepishana oe dejjaa oya bamajje huohuipea-aicapoa jama ba'a: —Miya pea-ai aje Jesosanijje nequipoquinaje.— Ohua jama acajje Pedrohua Jesosa oja bajjima nisho acao'oyapoa jama ba'a: —¡Chojja de! Eya pojjeama, Jesosanijje nequipoquijjima.—
42022059	Majoya quijjepishana una hora poajo pea dejjaa huohuipea-aicapoa cuana oya esohuiya jama ba'a: —E'ejojonei jiquio ani dejja Jesosanijje nequipoquinaje. Oya Galileacuiñajji pea-aiya.—
42022060	Ohua jama acajje Pedrohua Jesosa bajjima nisho acao'oyapoa jama ba'a: —Dejja, ¡chojja! Ecuea oya bajjimanei ajeo shai miya jama mimime poani ejo.— Pedro jama mimime poequijotii cachinayahue taaapoa.
42022061	Majotii nequiya Emeshimesenei Jesosaa jjabajeaquimajje Pedro baneineicapoa. Pedrohua shahuabacuajica'yapoa ma Jesosaa o esohui huohuicanaje jama ba'a: “Jiquio mecajje cachinayahue taaajjimahuajo miyaya tres huisome esohui eya bajjima nisho aje.”
42022062	Jamajjeya Pedro majo ani cuayaqui'yomajje paneineiapoa.
42022063	Majoya aje Jesosa cuiñapoequi dejjacuaa oya soadojocapoa, cuianeipea-aicapoa oja emeya.
42022064	Majoya Jesosa cojja bebomajje ejjabaqui poanijje oya shemo cuiasejjajeacapoa cuaa oja emeya. Jama acajo Jesosa huohuiajjacapoa cuaa jama ba'a: —¿Aya miya shemo cuiasejjajeacani, acheya? Huohuipo-ajja.—
42022065	Jesosa queahuisonee mata-acapoa cuaa.
42022066	Majoya aje jjapojjaquiajo Eyacuiñajjija equi-aijo chacochacopoquiani etii poanicuaa, Moisesja tehuehuohuijjicuaa, pea judío etii poanicuaa pea-ai jjachichaquimajje Jesosa dojocapoa Judío Etii Poanicuana Junta Suprema bajjanija cojjaneijo nequimeeya. Majo nequi Jesosa huohuiajjacapoa cuaa jama ba'a:
42022067	—Ecuana huohuicue, ¿a'a miya Quito, Eyacuiñajjija huoojea ojjaña nahue'yojji poani?— Jesosaa saja-acapoa cuana jama ba'a: —Eya e'e poajo, eya siajje poani poso aje quiaa.
42022068	Eya huohuiajjajje miquianaja eya esaja-ajji pojjeama pea-ai.
42022069	Jamatii jjeya, quijje pea-ai eya Dejjapojji epo Eyacuiñajji queaca'aneetii poanija ebañeimijijje anitiitiipoquije'yo.—
42022070	Majoya ojjaña etii poanicuaa oya huohuiajjacapoa jama ba'a: —Jamajjeya, ¿a'a miya Eyacuiñajjija Bacuaejja poani?— Jesosaa saja-acapoa jama ba'a: —E'e, joya ecua miquiana poanaje jamaya eya.—
42022071	Jesosa jama poajo judío etii poanicuana onijje etiicuananijje oopana mimimimiapoa jama ba'a: —A'a peacuana iyaajji o queamimishinee poani huohuijji. Oja enabajo queamimishinee mimiani shajja-ajjanaje, oya Eyacuiñajjija Bacuaejja poani ecuaa shajja-ajjanaje.—
42023001	Majoya aje ojjaña etii poanicuaa nequisohua'yomajje Jesosa dojomeecapoa emeshimese Pilatoque, Pilatoja oya a'a queamimishi poani ehuohuiajjajji.
42023002	Majoya Pilatoque poquimajje oya jama huohuime acapoa cuaa ba'a: —Ecuaa jiquio dejja queatai mimiani shajja-ajjanaje. Ohuaya queahuiso ecuananijjejaajji queaquehuaneenee jjashahuabaquimeecani. Jama acanaje ba'a: “A'a Roma emeshimeseja yajji bejjo quiajji.” Jamaya acanaje pea-ai ba'a: “Eya Quito, Eyacuiñajjija huoojeanei miquianaja emeshimese epojji.”— Jama huohuimeya acañaquiapoa cuaa Jesosajo.
42023003	Jamajjeya Pilatohua oya Jesosa huohuiajjacapoa jama ba'a: —¿A'a miya judiocuanaja emeshimese poani?— Jesosaa saja-acapoa jama ba'a: —E'e, joya ecua miya huohuiajjanaje jama pea-aiya eya poani.—
42023004	Majotii nequiya Pilatohua Eyacuiñajjija equi-aijo chacochacopoquiani etii poanicuana, queahuisonee ejjachichaqui anicacuana pea-ai huohuicapoa jama ba'a: —Ecuea oya bajjimanei ache oja mimishijo shai oya queanee ameecajji, ¡chama'!—
42023005	Jamatii judío etii poanicuaa Pilato huohuineitiicapoa jama ba'a: —Esohui ohua queatainee huohuicajje ojjaña jiquio provincia Judea meshijo ba'eca shajjama' poani Roma emeshimeseja esohuijo. Ebionei ohuaya esohui huohuicoocanaje provincia Galilea meshijo nequiya. Majoya oya esohuitiiya queatai huohuicapoquianitii jjeya jiquiacua.—
42023006	Majoya judío etii poanicuanaja esohui shajja-ajjamajje Pilatohua huohuiajjacapoa cuana jama ba'a: —¿A'a jiquio dejja Galileacuiñajji poani?—
42023007	Jesosa Galileacuiñajji poani bamajje Pilatohua oya Herodes dejja etii nequiyasijje huoojeacapoa Herodes Galileacuiñajjicuana huoojeapoquiajji poanijojoya. Oya Herodes Antipas bajjani Jerusalén meshiyasijje iyehuiso cahuime epoe aniapoa.
42023008	Majoya Jesosa oque yecaje bamajje Herodes queabihuinee poa, queacahuihuisonee oya Jesosa basapoanajejjejojoya. Queahuisocuaa esohui Jesosajo huohuicani shajja-ajjacapoquinaje ohuaya, jamajjeya dejjaja ajjima'neinei a'a ohua acaje ebajji onijje mimisapoa.
42023009	Jesosa oque yecajo Herodesya queahuisonee oya huohuiajjacapoa. Jamatii oya Jesosaa saja-ajjimanei acapoa.
42023010	Majotii nequiya Eyacuiñajjija equi-aijo chacochacopoquiani etii poanicuaa, Moisesja tehuehuohuijjicuaa ma Jesosa Herodesque yejjicuaa pea-ai Jesosa queamimishinee poani huohuineineicanequiapoa janobajjimanei.
42023011	Jamajjeya Herodesya oja soldadocuaa pea-ai Jesosa peajja poso amajje oya soadojocapoa. Majoya Jesosa daqui queanahuenee huoshomeecapoa oya onaja emeshimese nisho eajji, esoadojojji. Majoya aje Herodesya Jesosa Pilatoque huoojeacao'oyapoa huacuaya.
42023012	Yahuajo Pilatoja Herodes botiamanei poa. Herodesja Pilato botiamanei pea-ai poa. Majoya Jesosa Herodesque yecanaje pojjajotii oya Pilatonijje jjapeequiapoa.
42023013	Majoya Pilatohua jjachichaquimeecapoa Eyacuiñajjija equi-aijo chacochacopoquiani etii poanicuana, pea judío etii poanicuana, pea Jerusalencuiñajjicuana pea-ai oque.
42023014	Pilatohua jama huohuime acapoa cuana ba'a: —Miquiaaya jiquio dejja eque yemeenaje. Ohuaya shajjama' pomeecani cuana miquiaaya aña. Majoya eyaya oya huohuiajjaneinaje miquiana cojjaneijo nequiya. Jiquio miquiaaya huohuiaña oya queamimishinee poani caca oe ecuea oja mimishi bajjimaneinei.
42023015	Herodesja oja mimishi bajjimaneinei pea-ai poani, jamajjeya ohuaya Jesosa eque huoojeacao'oyanaje. Jamajjeya oya bacue quiaa, chama'neinei oja mimishi o manomee'yojji.
42023016	Jamajjeya eyaya oya daasa cuiasejjajeameeje jjono ejeapashajjajja sa' queashejjijjiya. Majoya oya pichojeameeje'yo epoqui'yojji— jamaya Pilato poa.
42023017	Ojjaña shequiaja judiocuanaja fiesta eshahuaba'yojji ma yahuajonei Eyacuiñajjiya judío etiiquianaja bacuacuana nahuecapoajo poe'yajo, Pilatohua oe judiocuanaja babaca dejja ejeanobia ani huoojeacuayameecapoqui'yapoa.
42023018	Pilatohua Jesosa huoojeacuayameecaje'yo huohuicajje ma Pilatoque ejjachichaqui nequicacuana taaacanequiapoa ojee jama ba'a: —¡Chojja! Coma dejja ca camanoqui'yahua. Barrabás oe huoojeacuayamee'yocue epoqui'yojji— jamaya poa cuana.
42023019	Roma etii poanicuaa Barrabás bajjani dejja jeanobiacapoa ohua Jerusalén meshijo nequica queahuisocuana ojee romano soldadocuananijje jjaquecuaquimeecanajejojoya, ohua pea dejja quecuaca'yonajejojoya.
42023020	Majoya Pilatohua Jesosa ehuoojeacuayamee'yojjijo nisho huohuiajjacao'oyapoa cuana.
42023021	Jamatii ojjaña majo ejjachichaqui nequicacuana janobajjimanei taaacanequiapoatii jama ba'a: —¡Oya acui ecuiata'apeejo me cacajeameecue emano'yojji! ¡Oya acui ecuiata'apeejo me cacajeameecue emano'yojji!—
42023022	Pilatohua oya esohuiya huohuiajjacao'oyapoa cuana jama ba'a: —¿Ajeo shai, ache oja mimishijo shai oya manomeeca'yojji? Oja mimishi chama'neinei o manomee'yojji. Jamajjeya eyaya oya daasa cuiasejjameeje jjono ejeapashajjajja sa' queashejjijjiya. Majoya huoojeacuayameeje'yo.—
42023023	-
42023024	Jamatii ojjaña majo ejjachichaqui nequicacuana janobajjimanei taaacanequiatiiapoa queashajjaquijjoneenee jama ba'a: —Oya acui ecuiata'apeejo me cacajeameecue emano'yojji.— Jamajjeya Pilatohua tehuecapoa Jesosa manomee'yojji ona queahuisonee janobajjimanei taaamajamajacaquijojoya.
42023025	Majoya Pilatohua Barrabás judiocuanaja babaca, ejeanobia ani, huoojeacuayameeca'yapoa. Oya ejeanobia aniapoa ohua Jerusalén meshijo nequica queahuisocuana ojee romano soldadocuananijje jjaquecuaquimeecanajejojoya, ohua pea dejja quecuaca'yonajejojoya. Majoya Pilatohua ma ojo ejjachichaqui nequicaja esohui Jesosa manomee'yojjijo shajja-ajjamajje oya soldadocuana quiacapoa.
42023026	Majoya aje soldadocuaa Jesosa ejeojjijje queahuesha dojocaniya emanomee'yojji, oe dejja Simón bajjani ejeojjijje poeje bacapoa. Oya Simón Cirenecuiñajji dejja Jerusalén meshijo nequiapoa. Jamajjeya soldadocuaa Simón acui Jesosa me cacajeajji abomeecapoa Jesosaquiquishijji edojojji.
42023027	Queahuisoneecuana, eponacuana pea-ai Jesosaquiquishijji poquiapoa. Eponacuana Jesosajo queayenoneenee paneineipoquiapoa iñapacapoquiapoa pea-ai janobajjimanei.
42023028	Jamajjeya Jesosaa jjabajeaquimajje eponacuana huohuicapoa jama ba'a: —Jerusalencuiñajji eponacuana, a'a jja oe ejo pajji. Miquianajo, miquianaja bacuacuanajo pea-ai caca oe queayenonee pocue.
42023029	Eyaya miquiana e'ejojonei huohuiaña, epojjacuana queacamajanee epo'yojji poeajo jama huohuime acaje cuaa ba'a: “Queabihuinee pocue cuana joya jjamejoquiajjatii poani eponacuana, joya oja bacua ecuaya chama'nei, joya oja bacua chama'nei etiimeejji pea-ai oja bacua queaneenee epojji pojjeama poajejojoya” jama poaje cuana.
42023030	Ma epojjacuana queacamajanee epo'yojji poeajo macuiñajjicuana taaacaje jama ba'a: “¡Eyiyocuana, oquecue ecuanabiajje ecuana jja-aniquehuaquijji, ecuana jjaqueyaquijji!” jama poaje cuana.
42023031	Jjeya oe dejja jamatii oja mimishi chama'nei nequi queaneenee aca'yani cuaa. Quijje ca ojjaña queamimishineecuana queaneeneetii nequije'yo, jiquio ecua dejja oja mimishi chama'nei nequi queaneenee aca'yani jama pojjeama, macuana queaneeneetii poaje'yo.— Jama huohuimeya eponacuana Jesosaa acapoa.
42023032	Soldadocuaa beca dejja queamimishinee dojopea-aicapoa me cacajeaa acui ecuiata'apeejo ba'e manomee'yohua ojee Jesosapejjejotii.
42023033	Majoya aje eyiyoiyeao “Sapajjii anijji meshi” bajjaniyasijje bañaquimajje, Jesosa acui ecuiata'apeejo me cacajeacapoa cuaa, oja jeojjijje pea-ai. Ma beca dejja queamimishinee pea-ai pea acui ecuiata'apeejo me cacajeapea-aicapoa cuaa oja jeojjijje pea-ai Jesosa ba'epejjejotii. Oe oja ebañeimijijje, pea ca oja shanimijijje ba'ehuanasohuacapoa cuaa.
42023034	Majoya Jesosaa acui ecuiata'apeejo ba'e oja Chiinijje mimiapoa jama ba'a: —Ecue Chii, jiquio ejjachichaqui anicacuanaja mimishi cuijea'yocue jiquio eya manomeeca'yani ojaya bajjimaneijojoya.— Majoya aje soldadocuaa hue'ecapoa ebajji aya Jesosaja daquicuana jjeshecaje'yo.
42023035	Majotii nequiya Jesosa bacanequiapoa cuaa, etii poanicuaa pea-aiya. Jama soadojome oya acanequiapoa cuaa ba'a: —Ohuaya peacuana nahuecapoquinaje. Jamajjeya oya e'ejojonei Quito, Eyacuiñajjija huoojeanei ojjaña nahue'yojji epojji, Eyacuiñajjija babaca poani jjabaquimajje oyaneitii cajjanahuequi'yahua o mano'yojjijo.—
42023036	Soldadocuaa soadojopea-aicapoa Jesosa. Majoya ohuaya uvajjajjana' queasesepase taposisijo jeasohuamajje oja nabachipineiyasijje Jesosa ishiajjameecapoa.
42023037	Ma soldadocuaa huohuicapoa jama ba'a: —Miya e'ejojonei judiocuanaja emeshimese poanijo, ¡miyaneitii jjanahuequi'yocue emano'yo poanijje!—
42023038	Jesosa sapa ba'e biacuapishana acuisisijo etehue jaapoa jama ba'a: —Jiquio dejja judiocuanaja emeshimese poani.—
42023039	Majoya aje oe dejja queamimishinee ma onijje acui ecuiata'apeejo ba'eya Jesosa niñebacapoa jama ba'a: —Miya e'ejojonei Quito, Eyacuiñajjija huoojea ojjaña nahue'yojji poani jjabaquimajje miyanei jjanahuequi'yocue, ecuana pea-ai nahue'yocue emano'yo poanijje.—
42023040	Majoya ma peamijijje dejja queamimishinee onijje acui ecuiata'apeejo ba'eya oya niñeshea-ajjacapoa jama ba'a: —¿A'a acuae miya meteama Eyacuiñajjijo? Eseya Jesosa jayojja pea-ai acui ecuiata'apeejo manomeeca'yani cuaa.
42023041	Eseya queaneenee manopoqui'yani queamimishinee poanajejjejojoya, ma sosejjeya. Eseja mimishijo eseya manomeeca'yojji acui ecuiata'apeejo ba'e. Jiquio dejjaja caca oe oja mimishi chama'neinei o manomee'yojji.—
42023042	Maneitii ohuaya Jesosa huohuicapoa jama ba'a: —Jesosa, eya shahuaba'yocue miya ojjañacuana huoojeapoquiajjitii nequi'yomajjeya.—
42023043	Jesosaa oya saja-acapoa jama ba'a: —E'ejojonei eyaya miya huohuiaña, jiquio pojjajotii miya enijjetii nequije'yo meshi queapameneenee Eyahuasijje.—
42023044	Majoya aje eshequi biacojjajjanei nequijo ojjaña meshiyasijje quea-aaponee ponanapoa. Majoya quijje sinecuanei a las tres jjaja'aqui'yapoa.
42023045	Ma sinecua quea-aapotii nequijo daquimoo, equecuayijjijji'ya Eyacuiñajjija equi-aijo ba'e, oyatii beca pea-ai epojji jjaisajeananaquiapoa meshiyasijjeyee.
42023046	Majoya aje Jesosa janobajjimanei taaapoa Eyacuiñajjijo jama ba'a: —Ecue Chii, ecuea Edojjoshahua eyaya miya quiaña miquea e jaahuanajji.— Majoya Jesosa taaasajeamajje mano'yapoa, chama'yotii poa.
42023047	Majotii nequiya soldadohuohuijji poani capitanya Jesosa manoje'yo bamajje, Eyacuiñajji bihuiacapoa. Jama acapoa ba'a: —E'ejojonei jiquio dejjaja mimishi chama'nei poanaje o manomee'yojji.—
42023048	Ojjaña majo ejjachichaqui nequicacuaa Jesosa manoje'yo bamajje queayenoneenee poquije'yohua ese'o cuiaqueyacapoqui'yapoa o yenojo.
42023049	Jesosaja epeejjicuana, eponacuana pea-ai joya provincia Galilea meshijje Jesosanijje poe ca queahueshapishana aniya Jesosa baca-aniapoa, poqui'yojjima poa so'o ca oma.
42023050	-
42023051	Oe dejja queapame, queajjashahuabaquija'a nequi José bajjani poa. Oya Arimateacuiñajji poa. Pueblo Arimatea meshi provincia Judea meshijo aniapoa. Ohuaya ishoacanequiapoa Eyacuiñajji ojjañacuana huoojeapoquiajjitii poani acheshono poeje o'oya. Oya judío etii poanicuana Junta Suprema bajjanicuananijje nequipea-aiapoa, jamatii José oya jayojja pea-ai jjashahuabaquime pojjeama poa Jesosa manomee'yojjijo.
42023052	Ma dejja Joseya Pilatoque poquimajje Jesosaja eyami huohuiajjacapoa ehuananobiajji meijjaniyasijje.
42023053	Pilatohua e'e oya acajje Jesosaja yami ohuaya jjequioqueameeca'yapoa. Majoya Joseya daquiosheai eyacuaneiya Jesosa bebocapoa. Oya bebomajje Joseya huananobiameecapoa meijjani ejajapejjahuasijje. Ma meijjani eyacua jaa poa, pea emano'yocuana huananobiajji ajjima'nei poa.
42023054	Ma epojja sinepoquianijo judiocuana epojja sábado ejomishocajji mecahuajje epojjijo jja-aquicapoa.
42023055	Eponacuana ma provincia Galilea meshijo ani Jesosanijje poecuana, poquiapoa meijjani baa, achajja Jesosaja eyami huananobiacanaje meijjaniyasijje baa.
42023056	Majoya equiyasijje poqui'yomajje eponacuaa shiyeshiye quijje Jesosa yami shajji apoa acañaqui'yapoa. Majoya ejomishocajji sábado epojjajo eponacuana jomishocapoa ma ecua Moisesya yahuajonei tehuecapoa esohui jayojja.
42024001	Majoya aje ejomishocajji epojja jjayejjequiajo domingo epojja jjapojjaquianijo mecajjeahuanei eponacuana meijjani jaahuasijje poquio'oyapoa oja apoa'ya shiyeshiye mejji.
42024002	Ma eponacuaa meijjani jaahuasijje poquimajje mei queaquemo enaba cuiaca'ajji'ya enequiashiña'yo nequi bacañaquiapoa.
42024003	Majoya eponacuaa meijjanidojjohuasijje nobiquimajje Emeshimesenei Jesosaja eyami chama' bacañaquiapoa.
42024004	Jesosaja eyami chama' bamajje eponacuana queayenonee ponanapoa. Yajja Jesosa po'yonaje poso jjashahuabaquiapoa. Majotii beca dejja jayojja queadaquioshesiyoja'anee opejjejo nequi bajeacapoa eponacuaa.
42024005	Eponacuana queametenee ecuioshajjajo anioquecuajimajje bahua jaaoqueapoa meshiyasijje. Ma beca dejja jayojjaa jama acapoa oya ba'a: —¿Apiojji shai dejja eshe nequi'yo sa-ajja'yaña emano'yocuana huananobiajji meijjaniyasijje?
42024006	Chama' jjeya oya jiquiojo. ¡Oya ca shequi'yonaje! Shahuaba'yocue ma ohua provincia Galilea meshijo nequiya quiana huohuicanaje esohui jama ba'a:
42024007	“Judío etii poanicuaa eya Dejjapojji epo dejjamimishicuana iñameecaje. Majoya dejjamimishicuaa eya acui ecuiata'apeejo me cacajeacaje emano'yojji. Jamatii tres cahuime huiso pomajje eya shequije'yo” jama huohuiajjameya quiana acanaje Jesosa mano'yojjimahua nequiya— jama huohuimeya acapoa ma beca dejja jayojjaa.
42024008	Ohua jama acajje eponacuaa Jesosaja esohui shahuabaca'yapoa ma o huohuicanaje esohuiya.
42024009	Majoya aje eponacuaa meijjanijo ani poqui'yomajje ojjaña ma o beca dejja jayojjaa Jesosajo esohui huohuicanaje huisotii Jesosaja babaca ona sohuihuohuiquinequijji poani 11 huisome dejjacuana, pea Jesosaja epeejjicuana pea-ai huohuicañaqui'yapoa.
42024010	Eponacuana ma esohui huohuiñaqui'yojji poacuana ma bajjani poa ba'a: María Magdalena, Juana, María Santiagoja nae, pea eponacuana pea-ai.
42024011	Jesosaja babaca dejjacuaa ca ma eponacuanaja esohui e'ejojonei pojjeama poso acapoa. Eponacuana jamatii bajjimajo queaquehuanee mimiani poso acapoa cuaa.
42024012	Majoya aje Pedro nequisohuamajje cuajicuajipoquiapoa meijjani baa. Meijjani bañaquimajje yeeajjacapoa eyiyedojjohuasijje Jesosaja eyami chama'. Oenei daquiosheainei Jesosa bebojji'ya ani bacañaquiapoa, maneiya. Majoya Pedro equiyasijje poe'yomajje jjabaneineitiiquinequiapoa yajja shai Jesosa po'yonajejo.
42024013	Ma pojjajotiiya aje beca dejja Jesosa shajja-ajjajji poanaje ejeojjijje poquiapoa pueblo Emaús meshiyasijje. Emaús Jerusalén meshi iyehueshanei aniapoa 11 kilómetros hueshame.
42024014	Ma beca dejja ejeojjijje poquije mimimimipoquiapoa ma Jesosa aca'yonaje huisotiijo.
42024015	O mimimimipoquianijotii Jesosa jjanequichipiquiapoa onijje ejeojjijje epoquipea-aijji.
42024016	Ma beca Jesosa shajja-ajjajji poanajeya Jesosa bacapoa, jamatii oya pea dejja poso acapoa.
42024017	Majotii nequiya aje Jesosaa oya huohuiajjacapoa jama ba'a: —¿Ajeo miquiana mimimimipoquinaje ejeojjijje?— Majoya aje ma beca dejja queacojjayenonee nequiñaquiapoa so'o.
42024018	Oe majo nequi dejja Cleofás bajjaniya Jesosa huohuiajjacapoa jama ba'a: —¿A'a che miya oenei Jerusalén meshijo aninajeja bajjima yajja acanaje cuaa jomajo jiquio epojjacuanajo?—
42024019	Jamajjeya Jesosaa huohuiajjacapoa jama ba'a: —¿Yajja acanaje cuaa?— Saja-acapoa jama ba'a: —Jesosa Nazaretcuiñajji dejja, Eyacuiñajjija esohuihuohuijji queaca'aneetii nequinaje. Ohuaya dejjaja ajjima'neineicuana acapoquinaje. Queasohuipojaneeya huohuicapoquinaje ojjañaja cojjaneijo nequiya. Queahuisocuaa, Eyacuiñajji pea-aiya queabihuiya oya bacapoquinaje.
42024020	Jamatii Eyacuiñajjija equi-aijo chacochacopoquiani etii poanicuaa, pea eseja etii poanicuaa pea-ai oya iñameecanaje Roma etii poanija a'a oya queamimishinee poani ebajji. Majoya Roma etii poanicuaa oya acui ecuiata'apeejo me cacajeameecanaje o mano'yojji.
42024021	Ecuaaya esenijje judiocuana romano dejjamasecuanajo Jesosaa nahuecaje'yo poso anaje. Jamatii oya yahuajopishana mano'yonaje, tres cahuime huiso oya emano'yo jaa jjeya.
42024022	Eponacuana jiquio pojjajo mecajjeahuanei meijjani jaahuasijje poquinaje Jesosa yami ehuananobia ba'yohua nisho. Poe'yomajje ecuana jjajjasohuaquimeecanaje.
42024023	Ojaya pa Jesosaja eyami ba'yojjimatii poanaje, jamajjeya oya equiyasijje poecuaji'yonaje. Beca ángel pa jjaja'aquinaje oque. Ma angelya eponacuana huohuicanaje Jesosa shequi'yonaje, oya jjeya eshe nequi'yo.
42024024	Majoya quijjepishana pea ecuananijje nequicuana poquipea-ainaje meijjani jaahuasijje. Oya jayojja bacañaquinaje ma ecua eponacuaa huohuicanaje jama jayojjaya. Jesosa emano'yo jaa ba'yojjimatii pea-ai poanaje cuanaja.— Jamaya Jesosa huohuicapoa.
42024025	Majoya aje Jesosaa oya huohuicapoa jama ba'a: —Miquiana queasapaca'a jayojja poani. Eyacuiñajjija esohuihuohuijjicuanaja tehuecuanajo queaja'a jjashahuabacuajiquiajja quiana.
42024026	¿A'a acuae miquianaja bajjima Quito Eyacuiñajjija huoojea ojjaña nahue'yojji epojji queaneenee manoca'yojji poanaje? Majoya Eyacuiñajjiya oya queaca'aneetii, queasajajanee nequimeecaje'yo.—
42024027	Majoya Jesosaa oya huohuineicapoquiapoa ebionei Moisesja tehuecuanajo, ojjaña ma pea Eyacuiñajjija esohuihuohuijji poacuanaja tehuecuanajo pea-ai. Ohuaya huohuicapoa ma esohui etehuecuana Eyacuiñajjija huoojea ojjaña nahue'yojji epojjijo tehuecapoa cuaa.
42024028	Majoya aje pueblo Emaús meshi bañaquimajje ma beca Jesosa shajja-ajjajji poanaje dejja majotiiya aniñaquiapoa. Jesosa ca oenei ejeojjijje epoquijji nisho po-ajjapoa.
42024029	Jamajjeya Jesosa shajja-ajjajji poanaje beca dejjaa oya jama acapoa ba'a: —Ecuananijjetii anicue jjeya, sinenaje coma. Jjeya queamisi popoquiani.— Jamajjeya Jesosa oja equiyasijje nobiquiapoa onijje ecahuichichajji.
42024030	Majotiiya Jesosaa onijje mesapejjejo eanioque aniya pahui iñacapoa. Eyacuiñajjinijje mimimajje pahui mijicapoa onijje ani dejja quiajji.
42024031	Jesosaa jama acaje bamajje ma beca dejjaa e'ejojonei Jesosa eshe majo ani queaja'a bananaca'yapoa. Majoya Jesosa jjachamananaquiapoa.
42024032	Ma beca dejja ojee mimimimiapoa jama ba'a: —Jesosaa eseya Eyacuiñajjija esohui etehue queaja'anee ejeojjijje huohuicajebenajejo eseya queabihuineenee poanaje.—
42024033	Jamajjeya ma beca dejja ma mecajjetii poquio'oyapoa ejeojjijje Jerusalén meshiyasijje. Cuamaya 11 huisome Jesosaja babaca dejjacuana, pea o shajja-ajjajji poanajecuana pea-ai ojee ejjachichaqui ani bacañaquiapoa.
42024034	Majo anicacuaa oya huohuicajjequiapoa jama ba'a: —E'ejojonei Jesosa shequi'yonaje. Oya jjanequija'aqui'yonaje Simonjo.—
42024035	Jamajjeya ma beca Jesosa bapea-ai'yojji poanaje dejjaa huohuipea-aicapoa cuana ojjaña ma Jesosaa ejeojjijje esohui huohuicapoquinaje huisotiiya. Huohuipea-aicapoa cuana achajja oya e'ejojonei Jesosanei poani baca'yonaje Jesosaa onijje mesapejjejo aniya pahui mijicanajejo.
42024036	Majotii ona mimimimianijo Jesosa ejjachichaqui anicayiyesamaneijo jjanequija'aqui'yapoa. Jama acapoa cuana ba'a: —Queaquijijjijajinee pocue quiana.—
42024037	Ojjaña majotii anicacuana jjajjasohuaneineiquiapoa ojo, oya Jesosa dojjoshahua poso acacuaapoa.
42024038	Jamajjeya Jesosaa huohuicapoa cuana jama ba'a: —¿Ajeo acuae quiana queameteneenee poani? ¿Apiojji acuae eyanei pojjeama poso aña quiaa?
42024039	Baneineicue ecuea eme o miji pea-ai, ecuea ejeojji o miji pea-ai. Jiquia aje eya Jesosaneiya poani. Eya napacue miquianaja emeya, eya baneicue. Edojjoshahua caca yamima', sama' pea-ai. Miquiaaya eya baña edojjoshahuanei pojjeama. Eya ca iña yamijji, sajji miquiana jayojja.—
42024040	Jama huohuime amajjeya Jesosa jjamebameequi'yapoa, jjajeojjibameequi'yapoa.
42024041	Majo anicacuana Jesosa baneineimajje queabihuinee po-ajjacapoa, jamatii jjashahuabaneiqui'yojjima oya Jesosa e'ejojonei eshequi'yo nequijo. Jamajjeya Jesosaa huohuiajjacapoa cuana jama ba'a: —¿A'a acue che bobi yani ecue ijjiajji?—
42024042	-
42024043	Majoya oya nahuoo edahua quiacajo Jesosaa ijjiacapoa ojjaña majo anicaja cojjaneijo aniya.
42024044	Majoya ohuaya huohuicapoa cuana jama ba'a: —Eya queaneenee manomeeca'yonaje cuaa ma ecua eyaya miquiana huohuinaje mano'yojjimahua nequiya, jamaya. Oya jayojja eya aca'yonaje cuaa ma ecua Eyacuiñajjiya Moisés, pea oja sohuihuohuijji poa dejjacuana, peacuana Salmos bajjani tehuejji poacuana pea-ai tehuemeecapoquiapoa jama. Ma esohuicuana ejo ajeyocanaje cuaa.—
42024045	Esohui jama huohuimajje Jesosaa majo anicacuana Eyacuiñajjija esohui ojo queaja'a bameeca'yapoa.
42024046	Majoya Jesosaa huohuitiicapoa cuana jama ba'a: —Eyacuiñajjija esohui tehuecapoa cuaa ejo jama ba'a: “Quito, Eyacuiñajjija huoojea ojjaña nahue'yojji poani manomeecaje'yo cuaa. Majoya oya tres cahuime huiso emano'yo jaa shequije'yo.
42024047	Majoya Quitoja bajjanijo queahuisocuana poquicaje ojjaña meshiyasijje majo ba'ecacuana sohuihuohuiya ona pea jjashahuabaqui'yome epojji oja mimishijo. Eyacuiñajjija oja mimishicuana cuijea'yojjijo ebionei sohuihuohuicaje cuaa Jerusalencuiñajjicuana.” Jama tehuemeya acapoa Eyacuiñajjija esohuihuohuijji poacuaa.
42024048	Jjeya miquiaaya ojjañajaajjicuana huohuiquicue ojjaña ma miquiaaya banaje huisotii, ojjaña ma miquiaaya shajja-ajjanaje huisotii esohui pea-ai.
42024049	Eyaya quiana Eyacuiñajjija Edojjoshahuapame quiaje jiquio ecua ecue Chiiya huohuicapoa jamaya. Jamajjeya jiquiojotii Jerusalén meshijo anisocue Edojjoshahuapame poeje ishoa-anijji. Edojjoshahuapame Eyajje nequioqueje miquianaque nequinobiquiya miquiana queaca'a nequimeesahuapoquiajji epojji.—
42024050	Majoya aje Jesosaa ma ejjachichaqui anicacuana Jerusalén meshijo ani dojocapoa pueblo Betania meshiyasijje. Majotii ani Jesosa eme jeasohuamajje Eyacuiñajjinijje mimiapoa ojaya epeejjicuana majo anica oja queapame epomeejjijo.
42024051	Onijje mimianitii Eyacuiñajjiya Jesosa dojosohuaquica'yapoa Eyahuasijje.
42024052	Majo ejjachichaqui anicacuaa ecuioshajjajo nequiya Jesosa bihuiacapoa. Majoya queabihuinee poquio'oyapoa Jerusalén meshiyasijje huacuaya.
42024053	Eyacuiñajjija equi-aiquiquibo nequiya Eyacuiñajji bihuiacapoquiapoa cuaa.
43001001	Ebionei ojjaña aquianacuana oja panajjimahuajo maya Esohui bajjani enequitiiapoa. Oya Eyacuiñajjinijje enequitiipea-aiapoa. Oya Eyacuiñajji pea-aiya poani.
43001002	Ebionei oya Esohui enequitiiapoa Eyacuiñajjinijje.
43001003	Eyacuiñajjiya onijje pea-aiya ojee ojjaña aquianacuana panacapoa. Chama'neinei aquianacuana jiquio meshijo oja pana pojjeama enequi.
43001004	Ohuaya Esohui bajjaniya ba'etiitiimeecaje'yo queahuisoneecuana Eyahuasijje. Oya ojjaña meshijo ba'ecacuana jeaja'apoquiajji poanitii.
43001005	Ohuaya dejjacuana, epona mimishicuana pea-ai quea-aaponee jayojja ba'eca jeaja'acani. Jiquio ecua eshequiya jeaja'acani jamaya ohuaya queaja'a pomeecani cuana. Oya queaja'atii nequipoquiani, quea-aapojo oya jjachimeequi'yoajja poani.
43001006	Majoya aje quijje Eyacuiñajjiya oe dejja huoojeacapoa ma bajjani ba'a: Juan.
43001007	Eyacuiñajjiya ebionei Juan huoojeacapoa queahuisocuana sohuihuohuiya ma ojjaña ba'ecacuana jeaja'apoquiajji poanijo. Jamajjeya Juanya esohui huohuicanequiapoa cuana ejjashahuabaqui'yojji ojo, ojjañacuana jeaja'apoquiajji poanijo.
43001008	Juan caca oe ojjañacuana jeaja'apoquiajji epojji pojjeama poa. Oya ca ehuoojea poa ojjañacuana jeaja'apoquiajji poanijo ehuohuijji.
43001009	Ojjaña ba'ecacuana jeaja'apoquiajji poani e'ejojonei jiquio meshiyasijje poeapoa.
43001010	Maya Esohui bajjani jiquio meshiyasijje nequihuapoa. Ojjaña jiquio meshijo ba'ecacuana, aquianacuana pea-ai Eyacuiñajjiya panacapoa onijjeya ojee. Jamatii oja pana dejjacuanaja oya bajjimanei poa oya Eyajje poe.
43001011	Oya oja pana meshiyasijje poeapoa jamatii onijjejaajji judiocuaa oya cajaanei acapoa.
43001012	Jamajjeya ojjaña ma o cajaa ajji pojjima'cuana ojjaña ma ojo jjashahuabaqui'yapoacuana huisotiiya ohuaya Eyacuiñajjija bacua pomeecapoa Jesosaa.
43001013	Eyacuiñajjija bacuacuana poani echiimeseja jeajo pojjeama enaeseja mejojo pojjeama. Ejeajjiya ebacua jeacapoquiani oja ejjashahuabaquijjijotii, Eyacuiñajjija bacuacuana jama pojjeama. Oja bacuacuana poani Eyacuiñajjija ejjashahuabaquijjijo, oja dejjaja eyamijo pojjeama.
43001014	Maya Esohui bajjani Dejjapojji epo yamijji poeapoa jiquio meshiyasijje esenijje nequiya so'o. Ecuaaya oya bapoa queaca'anee queasajajanee nequiani oya Eyacuiñajjija Bacuaejja oenei poanijjejojoya. Ojjaña meshijo ba'ecacuana ohuaya queajeanee acapoquiani. Esohui e'ejojonei ohuaya atiitiicapoquiani, siajje pojjeama.
43001015	Juanya ojo queaja'a huohuicanequiapoa cuana jama ba'a: —Jjeya poeyanaje oe dejja jiquiojo nequi. Ma yahuajo e miminaje ojo jama ba'a: “Oya queapameneenee, eya ca iña queapamepishana, ma ca oe e cuayajjimahuajo oya eanitiiapoajjejojo”— jama huohuimeya acanequiapoa cuana.
43001016	Ohuaya ese queabihui pomeejjicuana quiamajamajacapoquianitii oya queapameneeneeyajjejojoya, eseyatii queapame poanijo pojjeama.
43001017	Yahuajonei Eyacuiñajjiya oja esohui etehue quiacoocapoa oe dejja Moisés bajjani. Quijjenei Eyacuiñajjiya pea esohui eyacua acanaje. Ohuaya Jesosajo queapamenee acapoquiani cuana ojayanei ejjashahuabaquijjijo. Jesosa e'ejojoneitii poani, siajje po-ajjanei.
43001018	Eyacuiñajji Echii-ai ojjañacuiñajjicuanaja oya bajjimaneitii ecojjaja. Jamatii oja Bacuaejja oenei ecuaa bapoquiapoa. Oya Eyacuiñajji pea-aiya poani. Oya Echii-ainijje nequipoquianitii ojee queapamenee. Jesosaa eseya Eyacuiñajji Echii-ai huohuicani achajja shai oya nequipoquiani.
43001019	Majoya aje quijje judío etii poanicuaa Jerusalén meshijo aniya pea judío dejja Eyacuiñajjija equi-aijo chacochacopoquiani poanicuana, o chacosahuajji poanicuana pea-ai huoojeacapoa Juan nequiyasijje o huohuiajjaa. Juanque poquimajje huohuiajjacapoa cuaa jama ba'a: —¿A'ya acuae mi so'o de?—
43001020	Juanya queaja'anee saja-acapoa cuana jama ba'a: —Eya ca iña quio Eyacuiñajjija huoojea ojjaña nahue'yojji epojji pojjeama dejja, quio miquiaa ishoaqui pojjeama dejja.—
43001021	Majoya Juan huohuiajjacao'oyapoa cuaa oya jama ba'a: —Jamajjeya, ¿a'ya cuae mi so'o? ¿A'a pojja'a miya esohuihuohuijji ma yahuajonei emano'yo dejja Elías?— Juanya saja-acapoa cuana jama ba'a: —Chojja de, eya ca iña Elías dejja pojjeama.— Majoya oya huohuiajjacao'oyapoa cuaa jama ba'a: —E'e, yahuajonei Moisesya tehuecapoa pea dejja Eyacuiñajjija esohuihuohuijji quijje poeje. ¿A'a pojja'a miya ma esohuihuohuijji quijje poejeya?— Juanya oya saja-acapoa jama ba'a: —Chojja.—
43001022	Majoya judío dejja etii poanicuanaja huoojeacuaa Juan huohuiajjacao'oyapoa jama ba'a: —¿A'ya cuae mi so'o de, aeneinei acue mi so'o? ¡Ecuana pajjaja oe huohuicue! ¿Yajja judío etiicuana huohuiñaqui'yome ecuaa aje so'o oque poquio'oyamajje? Ohuaya ecuana huoojeacanaje mi baa, mi huohuiajjaneiya.—
43001023	Jamajjeya Juanya saja-acapoa cuana jama ba'a: —Yahuajonei Eyacuiñajjija esohuihuohuijji Isaiasya tehuecapoa jama ba'a: “Quijje oe esohuihuohuijji poeje. Oya taaamajamajanequije se-ejjama' meshijo nequi jama ba'a: Emeshimesenei jjeyanei poeje. Jamajjeya oe apoa pocue ojo ejjashahuabaqui'yojji jiquio ecua ejeojji epijajinei queapojjenee chacocani cuaa pea poejji jama jayojja pocue o poejjijo.” Jamaya Isaiasya yahuajonei tehuecapoa ejo.—
43001024	-
43001025	Majoya aje fariseocuanaja huoojea dejjacuaa Juan huohuiajjacao'oyapoa jama ba'a: —Miya jama poanaje miya Eyacuiñajjija huoojea ojjaña nahue'yojji epojji pojjeama. Miya jama poanaje ma yahuajo esohuihuohuijji emano'yo Elías pojjeama pea-ai. Quijje jiquio poeje esohuihuohuijji ecuaa ishoajjanaje pojjeama miya poanaje pea-ai. Jamajjeya, ¿yajjajo acuaeya oe miyaya iñajeanobiaña cuana enaojjohuasijje?—
43001026	Ma dejjacuaa jama acajje Juanya oya saja-acapoa jama ba'a: —Eyaya iñajeanobiaña cuana enaojjohuasijje. Pea dejja ca jiquio meshijo miquiananijje nequi epoe jamatii miquianaja oya bajjimanei.
43001027	Quijjepishana poeje maya queaca'aneenee. Eya ca iña quio ca'a-ama. Eya jjabaquiani queapame pojjeama ojo echacochacopoquijji oya queapameneeneejojoya.—
43001028	Jamaya ponequiapoa Juan pueblo Betania meshijo nequi, Jordán cuei ojjemijijje nequi. Ma meshijoya Juanya iñajeanobiacanequiapoa cuana enaojjohuasijje.
43001029	Majoya pea pojjajo Juanya esohui huohuicaquijotii Jesosa oque poeapoa. Jesosa poeje bamajje Juanya huohuicapoa cuana ojo jama ba'a: —Bacue oe, oya Eyacuiñajjija huoojea oveja jayojja quijje quecuacaje'yo cuaa ojjaña meshijo ba'ecacuanaja mimishi cuijea'yojji.
43001030	E'e, yahuajopishana huohuinaje quiana jiquio dejjajo jama ba'a: “Quijjepishana pea dejja queapameneenee poeje. E cuayajjimahuajo ca oya eanitiiapoa Eyacuiñajjinijje. Jamajjeya oya queaca'aneenee, eya ca iña ca'a-ama.”
43001031	Ecuea yahuajopishana bajjima pea-ai poanaje oya Eyacuiñajjija huoojea poani. Jjeya ca banaje oya. Jamajjeya Israelcuiñajjicuana enaojjohuasijje eyaya iñajeanobiaña ojaya Eyacuiñajjija huoojea o nahue'yojji ebajjijo.—
43001032	Juanya huohuipea-aicapoa cuana jama ba'a: —Eyaya Eyacuiñajjija Edojjoshahuapame ba'eoqueje huia' jayojja cuabesaoqueani banaje. Majoya obiajjetii aniñanaje.
43001033	Yahuajo ecuea bajjima poanaje oya Eyacuiñajjija huoojea. Majoya obiajje Edojjoshahuapame ba'eoqueje bamajje eyaya shahuaba'yonaje Eyacuiñajjija esohui ma e huohuicanaje peacuana iñajeanobiajjijo enaojjohuasijje. Eyacuiñajjiya eya jama acanaje ba'a: “Edojjoshahuapame ba'eoqueje dejjaja eyamiyasijje miyaya baje. Comaya e'ejojonei ecue huoojea poani. Ohuaya Edojjoshahuapame nequinobiquimeecaje'yo dejjacuanaja eyamidojjohuasijje.” Jamaya eya acanaje.
43001034	Eyaya e'ejojonei oya banaje epoe. Jamajjeya ojjaña miquiana e'ejojonei huohuiaña oya Eyacuiñajjija Bacuaejjanei poani.—
43001035	Majoya aje pea pojjajo Juan Jordán cueisahuajo nequio'oyapoa oya meshiyasijjetiiya beca o shajja-ajjajji poani dejjacuananijje.
43001036	Jesosa jjayejjequije bamajje Juanya o shajja-ajjajji poani beca huohuicapoa ojo jama ba'a: —Bacue oya. Oya Eyacuiñajjija huoojea oveja jayojja quecuacaje'yo cuaa.—
43001037	Majoya Juanja esohui Jesosajo shajja-ajjamajje ma beca o shajja-ajjajji poani dejjacuana Jesosanijje poquiapoa onijje po'yohua.
43001038	Jesosaa Juan shajja-ajjajji poani beca dejja oquiquishijji poeje bajeamajje huohuiajjacapoa jama ba'a: —Epeejji, ¿a'ya acuaeya che saña?— Majoya aje ma beca dejjaa huohuiajjacapoa jama ba'a: —Esohuihuohuijji, ¿ache meshijo acuae mi ba'e so'o?—
43001039	Jesosaa saja-acapoa jama ba'a: —Ocue poeajja enijje, bahuacue.— Jamajjeya Jesosanijje ma beca dejja poquiapoa o ba'eyasijje. Sinecuanei a las cuatro ma o ba'e meshi bacañaquiapoa cuaa. Jamajjeya ma sinecuatiiya Jesosanijje aniapoa.
43001040	Oe ma poquinaje dejja Jesosa ba'eyasijje Andrés bajjani poa. Ohuaya Juanja esohui Jesosajo shajja-ajjacapoa. Andrés Simón Pedroja echahuamese poa.
43001041	Majoya aje mecajjeahuanei Andresya oja o'i Simón sa-ajjacapoa. Oya ba'yomajje huohuicañaquiapoa jama ba'a: —O'i, eyaya Eyacuiñajjija huoojea ojjaña nahue'yojji epojji banaje de.— (Griego esohuijo jama poanijje ba'a: Quito.)
43001042	Majoya aje quijjepishana Andresya oja o'i Simón Jesosa aniyasijje dojocapoa. Simón bamajje Jesosaa oya huohuicapoa jama ba'a: —Ecuea miya eba. Miya pea Juanja bacuaejja, Simón bajjani. Eyaya miquea bajjani jjeya jeatopeje'yo. Pea bajjani mi poaje'yo Cefas bajjani.— (Judío esohuijo jama poanijje ba'a: Pedro.)
43001043	Majoya aje pea pojjajo Jesosa jjashahuabaquiapoa epoquijji provincia Galilea meshiyasijje. Majo nequiya Jesosaa Felipe bacapoa. Oya jama poa onijje ba'a: —Enijje po'yocue.—
43001044	Ma dejjacuana Felipe, Pedro, Andrés pea-ai pueblo Betsaida meshijo nequiapoa.
43001045	Majoya aje quijje Felipeya oja epeejji Natanael bajjani sa-ajjaquicapoa. Oya ba'yomajje huohuicapoa jama ba'a: —Ecuaaya Eyacuiñajjija huoojea ojjaña nahue'yojji epojji banaje. Eyacuiñajjija esohuihuohuijji poacuaa yahuajoneinei esohui tehuecapoa ojo. Moisés pea-aiya esohui ojo tehuecapoa. Oya Jesosa bajjani, Joseja bacuaejja, Nazaretcuiñajji dejja.—
43001046	Natanaelya oya huohuiajjacapoa ba'a: —De, ¿a'a acuae dejjacuana queapame Nazaret meshijo enequica so'o?— Felipeya oya saja-acapoa jama ba'a: —Ocue, poeajja enijje, ba-ajjahuasocue.—
43001047	Jamajjeya Felipe, Natanael pea-ai poquiapoa Jesosa baa. Natanael jjanequichipiquiajo Jesosa mimiapoa onijje jama ba'a: —E'e Natanael, miya Israelcuiñajji dejja e'ejojonei poani. Miya caca siajje po-ajjanei.—
43001048	Ohua jama huohuime acajje Natanaelya oya huohuiajjacapoa jama ba'a: —¿Yajjajo miyaya eya baña queapame poani?— Jesosaa oya saja-acapoa jama ba'a: —Felipeja miya iyaajjimahuajo miya higo acui yajjanajo ani eyaya miquea ejjashahuabaquijji queaja'a banaje.—
43001049	Majoya Natanaelya oya huohuicapoa jama ba'a: —Esohuihuohuijji, e'ejojonei miya Eyacuiñajjija Bacuaejja oenei poani. Miya Israelcuiñajjicuanaja Emeshimesenei poani.—
43001050	Jesosaa oya huohuicapoa jama ba'a: —¿A'a miya e'ejojonei ejo jjashahuabaqui'yani ecuea esohui mijo ma eyaya miya banaje higo acui yajjanajo ani shajja-ajjamajje? E'ejojonei miyaya quijje baje dejjaja ajjima'neineicuana Eyacuiñajjiya e queahuiso ameecaje.—
43001051	Jesosaa jama huohuime apea-aicapoa ba'a: —E'ejojonei eyaya quiana esohui huohuiaña. Miquiaa eyatahuatahua ejjaca'apejoqui nequi bajeasohuaje. Majoya Eyacuiñajjija angelcuana queahuiso jaaoquequiequi, jaasohuaquiequi pea-ai eya Dejjapojji epo nequiyasijje baje.—
43002001	Majoya aje tres cahuime huiso poajo fiesta ejjahuanaquijji acapoa cuaa provincia Galilea pueblo Caná meshijo. Jesosaja enaese María majo pea-ai aniapoa.
43002002	Macuiñajjicuaa Jesosa, o shajja-ajjajji poanicuana pea-ai iyaacapoa o jjahuanaquije ebajji, ojee onijje eijjiaijjiapea-aijji.
43002003	Majoya ojee ijjiaijjianiya uvajjajjana' ishijeyocapoa cuaa. Jamajjeya Jesosaja enaese onijje mimiapoa jama ba'a: —Ojaya uvajjajjana' oe poanaje, ishijeyocanaje cuaa.—
43002004	Jesosaa oja enaese saja-acapoa jama ba'a: —¿Apiojji eya miyaya jama aña uvajjajjanajo? Eya jjeyanei apoa pojjima' nequi so'o jiquio dejjaja ajjima'neineicuana ecuea eajji.—
43002005	Majoya Jesosaja enaeseya ma bobi iyacuayajji poanicuana huohuicapoa jama ba'a: —Ojjaña jiquio Jesosaa huohuicaje esohui huisotii oe acue.—
43002006	Ma equijo seis meshimisiaicuana nequiapoa. Ena queahuiso 60 litros nequijji poa oe meshimisiaijo. Ma enajoya judiocuaa ojaya eme shacuacapoquiapoa ojaya etiiquianaja esohui jayojja eajji.
43002007	Jesosaa bobi iyacuayajji poanicuana jama huohuime acapoa ba'a: —Ena shocue ojjaña meshimisiaicuanahuasijje, cuatajeameecue.— Jamajjeya ma seis meshimisiaicuanahuasijje ena shocapoa, cuatajeameecapoa cuaa.
43002008	Majoya aje Jesosaa ma enashojji poanajecuana jama acapoa ba'a: —E'e, jjeya oepojji meshimisiaijo nequi ena dojocue miquiana huohuijji poani dejja etiiyasijje oja ishiajjajji.— Jamajjeya oepojji ena dojocapoa oque.
43002009	Majoya bobi iyacuayajji huohuijji poani dejjaa ena uvajjajjana' pojji'ya ishiajjacapoa. Jamatii ojaya bajjima poa achacua shai nequi sho ma uvajjajjana' poa. Ma ena shojji poanajecuanaja ca ebatii poa achacua nequi sho ena oja jjequijojoya. Majoya bobi iyacuayajji huohuijji poani dejjaa pea ma jjahuanaquije dejja iyaacapoa.
43002010	Ohuaya huohuicapoa jama ba'a: —Epeejji, ojjaña fiesta ameejji poanicuaa uvajjajjana' queapame, queabiquianee ishimeecani cuana ebionei. Majoya ojjaña jejjeajo ohuaya pea uvajjajjana' queabiquiapishana quiacani. Miyaya caca oe uvajjajjana' queabiquianee, queapamenee nequia'yonaje quijje eishimee'yojji— jamaya poa bobi iyacuayajji huohuijji poani dejja.
43002011	Jamaya Jesosaa ena acapoa uvajjajjana' pojji'ya fiestajo anicacuanaja ishijji provincia Galilea, pueblo Caná meshijo nequiya. Jamaya ohuaya dejjaja ajjima'neinei acoocapoa. Queahuisocuaa bacapoa oya queaca'aneenee nequi. Jesosa shajja-ajjajji poanicuana jjashahuabaqui'yapoa ojo ohua jama acaje bamajje.
43002012	Majoya aje quijjepishana Jesosa pueblo Capernaúm meshiyasijje poquiapoa. Oja nae, oja chahuacuana, o shajja-ajjajji poanicuana pea-ai onijjetii poquiapoa ojee. Oya iyecahuihuiso ma meshijoya aniapoa.
43002013	Queahuiso judiocuana Jerusalén meshijo jjachichaquicapoa fiesta ya'yojjijo eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo. Jamajjeya Jesosa Jerusalenyasijje poquipea-aiapoa.
43002014	Majoya aje Jesosa Jerusalén meshi bañaquimajje Eyacuiñajjija equi-aiquiquibojo nequiñaquiapoa. Majotii nequiya ohuaya dejjacuana oja ehuonecuana quiapoequi enaa jehui'yojji macayahuecuana, ovejacuana, huia'cuana pea-ai bacanequiapoa. Dejjacuaa bejjo pea bejjo sosejje quiapoequi bacanequiapoa pea-ai.
43002015	Jamajjeya Jesosaa iyehuiso jjono jeapashajjajjajeacuajicapoa ma dejjacuana huoojeacuayajeajji. Majoya ma dejjacuana ehuone quiapoequi, oja ovejacuana, oja macayahuecuana pea-ai huoojeacuayajeacapoa esecueyasijje. Ma dejjacuanaja bejjo cuiahuojjojeacapoa meshiyasijje. Ma bejjojaajji poanaje mesacuana jeapajjajeacapoa pea-ai Jesosaa.
43002016	Huia' quiapoequicuana Jesosaa tecueacapoa jama ba'a: —¡A'a jja oe ecue Chiija equi-ai aquiana quiajji jayojja equi ajji! Jamajjeya quiaa huia' quiapoequiya jjeyahuanei aquiana dojocuayaqui'yocue esecueyasijje.—
43002017	Jesosaa jama acaje bamajje o shajja-ajjajji poanicuaa shahuabaca'yapoa Eyacuiñajjija esohui ma yahuajonei Davidya tehuecapoa ojo jama ba'a: “Ecue Chii, miquea equi-ai ecuea queanahueneenee. Miquea equi-ai nahuejo eya manoje'yo.”
43002018	Majoya judío dejja etii poanicuaa Jesosa huohuiajjacapoa jama ba'a: —¿Ajea esohuijo miyaya huoojeacuayajeanaje cuana? Jamajjeya miyaya dejjaja ajjima'neinei jjeyahuanei acue ecuanaja ebajji miya oja huoojea e'ejojonei poani.—
43002019	Jesosaa saja-acapoa cuana jama ba'a: —Bacue, miquiaaya jiquio Eyacuiñajjija equi-ai quecuajeabichajea'yajo eyayenei tres cahuime huisotii iyaje'yo.—
43002020	Judío etii poanicuaa Jesosa saja-acapoa jama ba'a: —¡Chojja de! Queahuisoneenee, 46 shequiajame huisonei, jiquio equi-ai iyajeyocapoquiapoa cuaa. ¿Achajjajo acuaeya equi-ai quecuajeabichajeaca'yajo tres cahuime huisoneitii miyayenei iyacuaji'yome?—
43002021	Jesosa Eyacuiñajjija equi-aineijo pojjeama miminequiapoa, oya ca ojaya eyamineijo miminequiapoa. Quijje oya emano'yo jaa, tres cahuime huiso pomajje shequije'yo.
43002022	Quijjenei Jesosa shequi'yajo o shajja-ajjajji poanajecuaa esohui ma Jesosa miminaje Eyacuiñajjija equi-aiquiquibojo nequi shahuabaca'yapoa, Eyacuiñajjija esohui etehuejo jjashahuabaqui'yapoa pea-ai.
43002023	Judiocuana ojee jjachichaquicapoa fiesta ya'yojjijo eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo. Jesosa pea-ai Jerusalén meshijo nequiapoa. Ma meshijoya Jesosaa queahuiso dejjaja ajjima'neineicuana acapoquiani bamajje queahuisocuana ojo jjashahuabaquica'yapoa.
43002024	Jamatii Jesosaja ma dejjacuanaja ejjashahuabaquijji ebaneitii poa. Becacuana queaquehuatii jjashahuabaquipoquiapoa ojo. Jamajjeya Jesosaa macuanaja ejjashahuabaquijji jayojja mi-acapoa.
43002025	Jesosaa ohuayanei ojjañacuanaja ejjashahuabaquijji bacapoquianitii queaja'anee jamatii oya peaja huohuijjimaa. Ohuaya ojjañacuanaja ejjashahuabaquijji, eyamiquipajje bacapoquianitii queaja'a.
43003001	Oe dejja Nicodemo bajjani fariseo dejja poa. Oya pea judío dejja etiicuananijje jjapeequipoquiapoa.
43003002	Majoya aje quijje oe mecajje Nicodemo Jesosaque poquiapoa o huohuiajjaa. Jama acañaquiapoa ba'a: —Esohuihuohuijji, Eyacuiñajjiya miya dejjaja ajjima'neineicuana ameesahuacani. Jamajjeya ecuanaja eba Eyacuiñajjiya miya huoojeacanaje jiquiacua ecuana sohuihuohuiya. Miya Eyacuiñajjija huoojea pojjeamajojjemo miquea dejjaja ajjima'neineicuana eajjitii pojjeama pome.—
43003003	Jesosaa oya huohuicapoa jama ba'a: —Eyaya miya e'ejojonei esohui huohuiaña. Bacue, Eyacuiñajjija miya cuayameeo'oyajjima nequi ma ohua ojjaña huoojeacapoquianitii meshi Eyahuasijje miquea ebañaqui'yojji pojjeamatii poaje.—
43003004	Jesosaa oya jama huohuicajje Nicodemohua huohuiajjacapoa oya jama ba'a: —¿A'a cuae se dejja etii nequi cuayao'oyame? ¿A'a cuae eseya enaeseja yoneyasijje ba'enobiquio'oyame so'o ebacuasho'i jama ecuayao'oyajji?— Jama epoaje'yo poso jjabaquiapoa.
43003005	Jesosaa oya saja-acapoa jama ba'a: —Nicodemo, e'ejojonei eyaya miya huohuiaña. Ojjaña joya ecuaya o'oya pojjeama enajo, Edojjoshahuapamejo pea-ai, enobiqui'yojji pojjeamatii poaje Eyacuiñajjiya ojjaña huoojeacapoquianitii meshi Eyahuasijje.
43003006	Ojjaña joya enaeseja mejo cuayani yahueja jea oja chii jayojja pea-ai poani, yamijji. Ojjaña joya Eyacuiñajjija Edojjoshahuapamejo cuayao'oyani ca Eyacuiñajjija bacua poanitii. Edojjoshahuapame yamijji poani comacuanaya.
43003007	A'a queaquehua jjashahuabaquijji ecuea esohuijo eyaya miya jama aña ba'a: “Ojjañacuana cuayacao'oyajji.”—
43003008	Jesosa jama pea-ai poa onijje ba'a: —Miyaya beni poequi shajja-ajjaña, jamatii ache huesha beni poeani miquea bajjima. Achacua beni poquije miquea bajjima pea-ai. Jiquio ecua beni achejje shai poeani miquea bajjima jamaya Eyacuiñajjija Edojjoshahuapameya dejja cuayameecao'oyani. Miquea bajjima achajja shai, jamatii e'ejojonei poani.—
43003009	Majoya Nicodemohua Jesosa huohuiajjacao'oyapoa jama ba'a: —E'e pojja'a, ¿achajjajo acuae jama acao'oyame?—
43003010	Jesosaa oya saja-acapoa jama ba'a: —Nicodemo, miya judiocuana sohuihuohuijji poani. Jamajjeya, ¿yajjajo acuaejje jiquio esohui ecuayao'oyajjijo miquea queaquehua poani so'o?
43003011	E'ejojonei eyaya miya huohuiaña. Eyaya miquiana queaja'anee huohuiaña quio ecuanaja eba huisotii esohui. Ma ecuaa queaja'anee banequinaje ecuanaja ecojjaa huohuiaña pea-ai. Jamatii ecuanaja esohui e'ejojonei pojjeama poso miquiaa aña.
43003012	Eyaya quiana huohuiaña achajja ba'epoquiani cuana jiquio meshijo. Jamatii e'ejojonei pojjeama poso ecuea esohui aña quiaa. Jamajjeya, ¿achajja acuae miquiana ecuea esohui Eyahuasijje epoqui'yojjijo jjashahuabaqui'yome poaje?
43003013	—Chama'neinei dejja Eyahuasijje poqui jiquio meshiyasijje poe'yo nequi ese huohuiña'yojji epojji Eyajo. Eyanei caca oe che Eyajje poeapoa jiquio meshiyasijje ma bajjani ba'a: Dejjapojji epo.
43003014	Ma ecua yahuajonei se-ejjama' meshijo aniya Moisesya oja ne peyonisho ba'ehuanasohuajeacapoa acuijo jama pea-ai eya Dejjapojji epo ba'ehuanasohuajeacaje cuaa.
43003015	Jamajjeya ojjaña joya e'ejojonei ejo jjashahuabaquije'yo huisotii Eyacuiñajjiya oya ba'etiitiimeecaje'yo onijje Eyajo— jama huohuimeya Jesosaa Nicodemo acapoa.
43003016	Jesosaa huohuicapoa cuana jama ba'a: —Eyacuiñajjiya ojjaña meshijo ba'ecacuana queajeaneenee acani. Jamajjeya oja Bacuaejja oenei huoojeacapoa meshiyasijje ojjañacuanaja mimishijo mano'yohua. Jamajjeya ojjaña joya e'ejojonei ojo jjashahuabaqui'yanicuana ba'etiitiije'yo onijje Eyajo, ejjasejjaquitii epojji pojjeama poaje'yo Eyacuiñajjijo.
43003017	Eyacuiñajjiya oja Bacuaejja huoojeacapoa ojjaña meshijo ba'ecacuana Cuaqui-aiyasijje huoojea'yohua pojjeama. Oya caca huoojeacapoa ojjaña meshijo ba'ecacuana Cuaqui-aijo nahue'yohua.
43003018	—Jamajjeya ojjaña joya Eyacuiñajjija Bacuaejjajo jjashahuabaqui'yani huisotiicuana e'ejojonei Cuaqui-aiyasijje epoqui'yojji pojjeamatii poaje. Ojjaña joya Eyacuiñajjija Bacuaejjajo jjashahuabaquiajjatii poanicuana caca oe Cuaqui-aiyasijje poquije'yo oya oja Bacuaejja oeneijo mijjashahuabaqui'yonajejjejojoya.
43003019	Eyacuiñajjija huoojea ojjañacuana jeaja'apoquiajji poani poeapoa jiquio meshiyasijje nequiya so'o. Queahuisocuaa oja mimishi queanahuejojoya ojjaña jeaja'apoquiajji poani cajaanei acapoa. Jiquio ecua meca quea-aaponee poani jama pea-aitiiya ba'epoquisatiipoa cuana. Jamajjeya ojjaña joya o jeaja'apoquiajji poani cajaa ajji poanajecuana Cuaqui-aiyasijje ba'etiitiije'yo.
43003020	Ojjaña joya queamimishitii ba'epoquianicuana Eyacuiñajjija huoojea o jeaja'apoquiajji poani cajaanei acani. Oque jjanequichipiquiajja poani oya queamimishinee ba'e peacuaa ebaca poanijje.
43003021	Jamajjeya ojjaña joya esohui e'ejojoneijo jjashajja-ajjaquianicuana jiquio ojjaña jeaja'apoquiajji poaniyasijje nequipoquianitii queachipinee ojee. Jamajjeya o chipineijo nequiajo queaja'a bacaje cuaa Eyacuiñajjiya oya queaja'a ba'emeesahuacapoquiani— jamaya Jesosaa esohui acanequiapoa cuana.
43003022	Majoya aje Jesosa Jerusalén meshijo nequi poquiapoa o shajja-ajjajji poanicuananijje provincia Judea meshiyasijje. Ma meshijo ba'ecacuana Jesosaa o shajja-ajjajji poanicuana pea-aiya iñajeanobiacapoa cuana enaojjohuasijje.
43003023	Juanya pea-ai iñajeanobiacapoa cuana Enón meshijo nequiya ena ma meshijo queahuiso aniapoajojoya. Enón meshi Salim meshichipineijo jaapoa. Dejja queahuisopishana, eponacuana pea-ai Juan nequiyasijje poquiapoa jjaiñajeanobiameequiya.
43003024	Jamaya Juanya acapoquiapoa cuana oya soldadocuanaja ejjajeanobiaquijji equiyasijje jeanobiajjimahua nequiya.
43003025	Majoya aje Juan shajja-ajjajji poanicuana jjamimicuiajeanobiaquiapoa oe judío dejjanijje ejjaiñajeanobiameequijji esohuijo enaojjohuasijje.
43003026	Jamajjeya Juanque poquiapoa o shajja-ajjajji poanicuana onijje mimiya jama ba'a: —Esohuihuohuijji, ma minijje nequinaje dejja Jordán ojjemijiyasijje, ma miyaya ecuana ojo esohui huohuinaje dejja, ma dejjaaya jjeya iñajeanobiapea-aicani cuana enaojjohuasijje. Queahuisoneecuaa oya equijje acani.—
43003027	Juanya o shajja-ajjajji poanicuana saja-acapoa jama ba'a: —Jamaya Eyacuiñajjiya pomeecani cuana Jesosa shajja-ajjajji epo'yojji. Eyacuiñajjija jama pomeejjimajojjemo o shajja-ajjajjicuana chama' pome.
43003028	Miquiaaya eya shajja-ajjanaje queaja'anee eyaya huohuinaje jama ba'a: “¡Eya caca iña quio Eyacuiñajjija huoojea ojjaña nahue'yojji epojji pojjeama! Eyacuiñajjiya eya ebionei huoojeacanaje ojjaña nahue'yojji epojjijo jjeya oya poeje huohuiya” jamaya eyaya quiana huohuinaje.
43003029	Eyaya pea esohui huohuije miquianaja queaja'a ebajjijo. Bacue, dejja jjahuanaquije ahuema' ani eponajo. Oja ehuanase poaje ojo jjahueaquimajje. Jjahuanaquijeja epeejjicuana oya mimije oja emesenanijje o huanajjijo shajja-ajjamajje queabihui poani. Jiquio ecua dejja oja epeejjicuana o jjahuanaquije bamajje queabihuinee poani ojo, jama pea-aiya eya poani jjeya. Eyacuiñajjija huoojea ojjaña nahue'yojji epojji bamajje eya queabihuineenee poani Jesosajo.
43003030	Ojjañacuaa Jesosa cashajja-ajjatiitiicahua. Eque ca capoepajea'yahua cuana. Oya queaca'aneenee, eya ca iña ca'a-ama.—
43003031	Juanya o shajja-ajjajji poanicuana huohuitiicapoa jama ba'a: —Eyacuiñajjija huoojea ojjaña nahue'yojji epojji Eyajo nequi jiquio meshiyasijje poeapoa. Jamajjeya oya queaca'aneetii poani. Eseya ca jiquio meshijo cuaya, dejjaja jea ca'a-amanei. Jamajjeya eseya jiquio meshijoneitii ani aquianacuanajo mimipoquiani. Oya ca Eyajje poe eojjañamese poanitii.
43003032	Ohuaya huohuicani quio oja eba huisotii esohui, quio oja shajja-ajja huisotii esohui pea-ai. Jamatii ojaya esohui e'ejojonei pojjeama poso acani queahuisocuaa.
43003033	Joya Jesosaja esohuijo jjashahuabaqui'yanicuana Eyacuiñajjija esohui e'ejojonei poani pea-ai ohuaya bacani.
43003034	Eyacuiñajjija huoojeaa Jesosaa Eyacuiñajjija esohui oopana e'ejojonei huohuicani. Nahueamanei quiame acanaje cuana Eyacuiñajjiya oja Edojjoshahuapame o queaja'a huohuimeesahuapoquiajji epojji.
43003035	Echii-aiya oja huoojea Ebacuaejja queajeanee acapoquianitii. Ohuaya oya eojjañacuanamese epojji pomeecapoa oya queaca'aneetii poaniyajjejojo.
43003036	Jamajjeya ojjaña joya Eyacuiñajjija Bacuaejjajo jjashahuabaqui'yanicuana ohuaya ba'etiitiimeecaje'yo onijje Eyajo. Ojjaña joya ojo jjashahuabaquisapo-ajjatii poani ca eba'etiitii'yojji pojjeama poaje Eyajo. Comacuana ca Eyacuiñajjiya huoojeacaje'yo Cuaqui-aiyasijje queaneeneetii ponequi'yohua— jamaya poa.
43004001	Majoya aje quijje fariseo dejjacuaa shajja-ajjacapoa Jesosaa queahuisocuana iñajeanobiacani enaojjohuasijje, Juanya ca iyehuisocuana iñajeanobiacani.
43004002	Jesosaa pojjeama ca iñajeanobiacanequiapoa cuana, o shajja-ajjajji poanicuaa caca iñajeanobiacanequiapoa cuana enaojjohuasijje.
43004003	Majoya fariseo dejjacuanaja esohui shajja-ajjamajje Jesosa provincia Judea meshijo nequi poqui'yapoa provincia Galilea meshiyasijje.
43004004	Jamajjeya Jesosa epoqui'yojji huacuaya provincia Galilea meshiyasijje provincia Samaria meshijje jjayejjequi'yapoa.
43004005	Jesosaa Samaria meshijje poqui'yaniya pueblo Sicar meshi bacañaquiapoa. Yahuajonei Jacobya oja bacuaejja José meshi quiacapoa oja osecuacuana ba'epoquijji. Ma meshi oja quiachipineijoya Sicar meshi jaapoa ojee.
43004006	Yahuajonei Jacobya oja quia meshijo enanequijji teohuejjameecapoa cuana. Majoya aje Jesosa ejeojjijje queahueshanee pojebe'yani queamano poa. Jamajjeya oya ma ena eteohuejjapejjeneijo jomishoca-aniñapoa eshequi biacojjajjanei nequijo.
43004007	-
43004008	Jesosa shajja-ajjajji poani dejjacuana ca poquiapoa pueblo Sicar meshiyasijje bobi jjesheya. O shajja-ajjajji poanicuana epoquijo oe samaritana epona poeapoa ena eteohuejjajo nequi ena jjehuaa. Majoya Jesosaa epona huohuiajjacapoa jama ba'a: —Che mo ena quiacue eishijji.—
43004009	Ma eponaa Jesosa saja-acapoa jama ba'a: —Miya judío dejja, eya caca iña samaritana epona. Jamajjeya, ¿apiojji acuae eya huohuiajjaña ena ecuea miya equiajji?— jamaya epona poa. Judiocuana samaritanocuananijje jjapeequiajjaneitii poa, onijje mimiajjaneipea-aipoa.
43004010	Jesosaa epona saja-acapoa jama ba'a: —E'ejojonei, eya miquea bajjimanei. Eyacuiñajjija ejjashahuabaquijji queapamenee ojjañacuanajo miquea bajjima pea-ai. Maya miquea ebajojjemo miya enijje jama mimime pome ba'a: “Che mo oe ena quiacue ecuea eishijji.” Miya jama enijje emimijojjemo eyaya miya ena eba'etiitiipoqui'yojji quiame.—
43004011	Samaritana eponaa oya jama acapoa ba'a: —E'e pojja'a, ecuea etii. Jiquio eteohuejja ena queadoeneenee nequi. Miquea chama' ena jjequisohuajji. Jamajjeya, ¿achacua nequi ena eba'etiitii'yojji eya miyaya quiame ecuea eishijji?
43004012	Eseja etiiquiaa Jacobya jiquio enanequijji jjani teohuejjameecapoa yahuajonei. Ohuaya, oja bacuacuaa, oja ovejacuaa, pea oja huonecuaa pea-aiya ishimajamajacanequianinaje jiquio ena eteohuejjaya. Ecuaaya jiquio nequi ena ishimajamajapoquiañatii pea-ai. ¿A'a miya queajjashahuabaquija'anee jjabaquiani, queaca'anee, Jacob caca queajjashahuabaquija'apishana, ca'a-ama?— Jamaya acapoa ma eponaa Jesosa iyeca'a poani poso bamajje.
43004013	Jesosaa epona saja-acapoa jama ba'a: —Ojjaña quiana jiquio ena ishimajje queanabataja po-o'oyani.
43004014	Ojjaña joya ecue quia ena ishijji poajecuana enabatajabecapoqui'yojjitii pojjeama poaje. Jiquio ecua ena meshiquipajje quea-oshenee cuayaquinequianitii jama pea-aiya oya ba'etiitiije'yo.—
43004015	Majoya eponaa Jesosa huohuicapoa jama ba'a: —Ecuea etii, che mo comaya ena ishimeecue queanabataja epobeca'yojjitii pojjeama ena. Jamajjeya eya jiquiacua ena eteohuejjahuasijje ena jjehuaa epoebecanequi'yojji pojjeamatii poaje'yo.—
43004016	Jesosaa oya jama acapoa ba'a: —E'e poquisocue mique ahue jjequiya.—
43004017	Eponaa Jesosa saja-acapoa jama ba'a: —Ecuea yahue chama', eya ahuema' ani.— Jesosaa oya saja-acapoa jama ba'a: —E'e, miya e'ejojonei huohui poani ba'a: “Chama' ecuea yahue.”
43004018	Ecuea miya eba, miquea yahue cinco huisome yahuajo nequinaje. Jjeya miya jiquio pea dejjanijje jaapoquiani miquea yahuenei pojjeamanijje. Jamajjeya miya e'ejojonei huohui poanaje ba'a: “Ecuea yahue chama'.”—
43004019	Jesosaja esohui shajja-ajjamajje eponaa jama acapoa ba'a: —Ecuea etii, eyaya miya baña e'ejojonei Eyacuiñajjija esohuihuohuijji poani.
43004020	Ecuea etiiquiana samaritanocuaa ecuioshajjajo nequiya Eyacuiñajji bihuiacaninaje jiquiacua jiquio eyiyo nequiyasijje. Miquianaya judiocuana ca jama poani ba'a: “Jerusalén meshijotii caca ecuioshajjajo nequiya Eyacuiñajji bihuiacapoquijji, eyiyohuasijje pojjeama” jamaya miquianaya poani.—
43004021	Jesosaa oya saja-acapoa jama ba'a: —E'ejojonei ecuea esohuijo jjashahuabaqui'yocue. Quijjepishana ecuioshajjajo nequiya Eyacuiñajji bihuiacaje queahuisocuaa jiquiacua jiquio eyiyohuasijje poejjimaa, Jerusalén meshiyasijje poquijjimaa pea-aiya. Jamajjeya ojjaña meshiyasijje ecuioshajjajo nequiya Eyacuiñajji bihuiacaje cuaa.
43004022	Miquiaaya samaritanocuaa ecuioshajjajo nequiya Eyacuiñajji jamatii bajjimajotii oya bihuiajeaña. Ecuaaya caca judío dejjacuaa Eyacuiñajji e'ejojonei bihuiaña. Eyacuiñajjija huoojea ojjaña nahue'yojji epojji ecuananijje jaajjinei judío poaje.
43004023	Jamajjeya jjeyanei queapamenee Eyacuiñajji Echii-ai e'ejojonei bihuiacaje cuaa. Edojjoshahuapameya queaja'anee oya bihuiameesahuacaje cuana. Jamaya Eyacuiñajji Echii-aiya dejjacuana eponacuana oja ecuioshajjajo nequi o bihuiapoquiajji epojji pomeesa-acani.
43004024	Eyacuiñajji edojjoshahuapame poani, oya yamijji pojjeama. Jamajjeya o bihuiapoquiajji poanicuaa e'ejojonei oja ecuioshajjajo nequiya oya bihuiacaje oja cojjaja bajjimajotii. Edojjoshahuapameya e'ejojonei bihuiameesahuacapoquije cuana, ohuayaneitii pojjeama.—
43004025	Majoya ma eponaa jama acapoa ba'a: —Ecuea eba Eyacuiñajjija huoojea ese nahue'yojji epojji poeneije ma bajjani ba'a: Quito. Ohuaya poemajje ojjaña esohui queaja'anee ecuana huohuicañaje.—
43004026	Jesosaa oya jama acapoa ba'a: —Eya ca iña jjeyanei jiquio minijje mimiani dejja e'ejojonei quio Eyacuiñajjija huoojea— jamaya poa Jesosa.
43004027	Majoya aje Jesosa shajja-ajjajji poani dejjacuana bobi jjesheya poqui poe'yomajje Jesosa bacaña'yapoa cuaa oya samaritana eponanijje mimimimiani. O jama poani baña'yomajje jjashahuabaquiapoa cuana jama ba'a: —¿Ajeo shai Jesosa jiquio eponanijje mimimimiani? ¿Ajeo shai poe oya epona jiquiacua?— Jama jjashahuabaquimeya poa cuana, jamatii Jesosa huohuiajjajjimatii nequiña'yapoa cuana.
43004028	Majoya epona oja meshimisi dojojjimatii poquicuaji'yapoa Sicar meshiyasijje macuiñajjicuana huohuiñaqui'yohua Jesosajo.
43004029	Ma meshijo ba'eca eponaa huohuicañaqui'yapoa jama ba'a: —¡Poeajja enijje jiquiacua oe dejja ena eteohuejjapejjejo ani baa! Ohuaya eya ojjaña ecuea eba'ejji ma eya apoquianaje huisotii huohuica'yonaje queaja'anee. E'e pojja'a, ¿a'a shai oya Eyacuiñajjija huoojea ojjaña nahue'yojji epojji?—
43004030	Eponaa jama huohuime acajje ojjaña Sicarcuiñajjicuana poquicuajicananapoa Jesosa baa.
43004031	Macuiñajjicuana poejjimahuajo o shajja-ajjajji poanicuana Jesosanijje jama poa ba'a: —Esohuihuohuijji, ma-aje bobi che jiquio ijjiasocue.—
43004032	Jesosaa ca jama acapoa cuana ba'a: —Ecuea pea bobi yani ecuea eijjiajji jiquio miquianaja bajjima.—
43004033	Jamajjeya o shajja-ajjajji poanicuana ojee mimimimiapoa ba'a: —¿A'a acuae peacuaa ojaya bobi yecanaje eijjiajji?— jama posoya acapoa cuaa.
43004034	Jesosa o shajja-ajjajji poanicuana jama poani shajja-ajjamajje jama poa ba'a: —Eyacuiñajjija, e huoojeajji epoja echacojji ajeyomajje eya queabihui poani jiquio ecua quiana bobi ijjiamajje queabihui poani jama pea-ai. Jamajjeya oja echacojji eyaya ajeyoje'yo.
43004035	Miquianaya jama poani ba'a: “Quijje anosoai sejjaje'yo cuatro ba'ime huiso apoa poajo.” Eyaya caca miquiana huohuiaña jama ba'a: ¡Bacue! Jjeyanei anosoai ejahuanei nequi, apoa esejja'yojji.
43004036	Anosoai sejja'yojji poanicuana equemeseya sosequiacani. Oja sejja'yo jiquio ecua ojjaña Jesosajo jjashahuabaquicaje'yocuana jama pea-aiya poani. Oja sejja'yo poanicuana ba'etiitiipoquije'yo queabihuinee. Jamajjeya eso'quecuajji poanaje dejja, jiquio esejja'yojji poani dejja pea-ai ojee queabihuinee pea-ai poani esejja'yo queahuiso poaje bamajje.
43004037	E'e, jamaya e'ejojonei poanicuana ba'a: “Oe dejjaa eso' quecuacani, quijje pea dejjaa sejjacaje'yo.”
43004038	Jjeya eyaya quiana huoojeaña dejjacuana sohuihuohuiya jiquio ecua anosoai sejja'yohua poquiani cuana jama. Yahuajonei pea esohuihuohuijjicuaa huohuiajjamajamajacaninaje cuana queacamajaneenee. Ebionei jjashahuabaqui'yojjimatii aninaje cuana. Majoya quijje miya esohui huohuiajje jjashahuabaquije'yo cuana peaja yahuajo oya ehuohuitii poanajejjejojoya. Jamajjeya ma ebionei esohuihuohuijji poaninaje dejjacuanaja echacojjijotii queabihui poaje quiana— jamaya poa Jesosa.
43004039	Majoya aje queahuisonee Sicarcuiñajjicuana jjashahuabaquica'yapoa Jesosajo ma eponaa jama huohuime acajje ba'a: “Ohuaya eya ojjaña ecuea eba'ejji ma eya apoquianaje huisotii huohuica'yonaje queaja'anee.”
43004040	Jamajjeya Samariacuiñajjicuana Jesosa ani bañaquimajje jama poñaquiapoa ba'a: —Esohuihuohuijji, ecuananijje che nequisocue.— Jamajjeya Jesosa cahui beca nequiapoa Samariacuiñajjicuananijje oja meshineijotii.
43004041	Jesosaja esohui shajja-ajjamajje queahuiso ma meshijo ba'ecacuana jjashahuabaquica'yapoa ojo.
43004042	Macuiñajjicuana eponanijje jama poa ba'a: —Miqueanei esohui oeneijo pojjeama ecuana jjashahuabaqui'yonaje Jesosajo. Ecuaaya Jesosaja esohui pea-ai shajja-ajjamajje baneinaje oya e'ejojonei Eyacuiñajjija huoojea ojjaña nahue'yojji epojji.—
43004043	Majoya aje Jesosa Samaria meshijo cahui beca nequimajje poqui'yapoa Galilea meshiyasijje.
43004044	Jesosaa huohuicapoa cuana jama ba'a: —Eyacuiñajjija esohuihuohuijji oja meshineijo nequiajo onijjejaajjicuana o shajja-ajjasapo-ajjanei poaje, cajaa oya acaje cuaa.—
43004045	Majoya aje quijje Jesosa Galilea meshi bacañaquiapoa. Galileacuiñajjicuaa Jesosa queabihuinee ja'acajjequiapoa ojaya eba poanajejojoya ma ohuaya acanequinaje Jerusalén meshijo nequiya. Jesosa Jerusalén meshijo nequiapoa ma yahuajonei Eyacuiñajjiya oja etiiquianaja bacuacuana nahuecapoa shahuaba'yojji fiestajo. Jesosaa dejjaja ajjima'neineicuana queahuiso acaqui bacapoa Galileacuiñajjicuaa Jerusalén meshijo aniya.
43004046	Majoya aje quijje Jesosa poquio'oyapoa Caná meshiyasijje, ma ohua yahuajo ejjahuanaquijji fiestajo ena uvajjajjana' pojji acanaje meshiyasijje. Oe dejja etii poani emeshimeseja nequimeeja bacuaejja queamanoneenee jaapoa Capernaúm meshijo.
43004047	Ma dejja etiiya Jesosa Judea meshijo ani epoe'yo Galilea meshiyasijje shajja-ajjacapoa. Jamajjeya Jesosaque poquicuajiapoa o huohuiajjaneiya. Jama acañaquiapoa ba'a: —Jesosa ecuea ebacuaejja esho'i queamanoneenee jaa jjeya. Manopoqui'yani. Poquicuajicue oe ecuea equiyasijje o jja-ajameequi'yohua.—
43004048	Jesosaa oya saja-acapoa jama ba'a: —Miquianaya ecuea dejjaja ajjima'neineicuana eya mi-ajo jjashahuabaqui'yojjimatii nequije.—
43004049	Ma dejja etiiya Jesosa huohuiajjaneineicao'oyapoa jama ba'a: —¡Che oe poecuajicue ecue bacua emanoqui'yo cuahuajo!—
43004050	Jama poajo Jesosaa oya saja-acapoa jama ba'a: —Poqui'yocue miya miquea equiyasijje. Mique bacuaejja jja-ajaquije'yo.— Jamajjeya Jesosaja esohui e'ejojonei shajja-ajjamajje oya poqui'yapoa oja equiyasijje.
43004051	Majoya o poqui'yanijo huacuaya, ojo chacochacoanicuana poeapoa o ba'yohua. Oya poeje'yo bamajje huohuicajjequi'yapoa cuaa jama ba'a: —Mique bacuaejja caca jja-ajaqui'yonaje.—
43004052	Ma dejja etiiya huohuiajjacapoa cuana jama ba'a: —¿Achenei eshequi nequijo, ache pojjajo shai ecue bacuaejja jja-ajaqui'yonaje?— Oya saja-acapoa cuaa ba'a: —Omamecajje eshequi ejjajeapaapishanaquijo, a la una sinecua, oya huoeca'yonaje, yejjecanaje.—
43004053	Ojo chacochacoanicuaa jama acajje ma dejja etii poani jjashahuabaquiapoa jama ba'a: —Ma pojjajotiiya eshequi ejjajeapaapishanaquijotii Jesosaa eya jama acanaje ba'a: “¡Mique bacuaejja jja-ajaquije'yo!”— jama jjashahuabaquime poa oya. Jamajjeya oya, ojjaña oja equijo ba'ecuana pea-ai jjashahuabaquica'yapoa Jesosajo.
43004054	Jamaya Jesosaa pea dejjaja ajjima'neinei acao'oyapoa Judea meshijo nequi Galilea meshiyasijje poeo'oyamajjeya.
43005001	Majoya aje quijjepishana judío dejjacuana poquio'oyapoa Jerusalén meshiyasijje fiesta a'yohua. Jamajjeya Jesosa poquipea-aiapoa Jerusalén meshiyasijje ojee judiocuananijje ijjiaijjiaa.
43005002	Jerusalén meshi meija peei poa. Oe esecuejjani ejaa enobiquijji “Oveja” bajjani poa. Ma esecuejjanipejjejotii enanequijji eteo ebesajji enequipea-aiapoa. Ma enanequijji eteo hebreoja esohuijo acapoa “Betesda” bajjani. Enanequijjisahuajje cinco huisome equisisicuana peeijjima anicapoa.
43005003	Ma equisisijoya queahuiso emanocuana jaacapoquiapoa. Cojjama'cuana, jeojjijjajjacuana, jeo'yoajja, pea pea emanomeejjija iña pea-aicuana majotii jaacapoquiapoa.
43005004	Emanocuaa ángel ishoajjacajaapoa ojaya ena ejeaquejjojji. Cua ebionei emano jaa angelja jeaquejjo enahuasijje aninobiquimajje oya jja-ajaqui'yapoa oeneiya.
43005005	Ma enanequijjisahuajo jaapoa oe jeo'yoajja dejja queashequiajahuisoneenee. Treinta y ocho shequiajame huisotii oya queamanotii jaapoquiapoa.
43005006	Jesosaa ma dejja emano jaa jeo'yoajja bacapoa. Oya queashequiajahuisoneenee emanotii jaa Jesosaja ebatii poa. Jamajjeya oya Jesosaa huohuiajjacapoa jama ba'a: —¿A'a miya jeo'yosapoani?—
43005007	Emano jaa dejjaa jama saja-acapoa ba'a: —Ecuea etii poani, chama' pea dejja e dojocuajijji ena jeaquejjo poaniyasijje e iyanobiameecuajiquijji. Ecapashineijje yeyoyeyopoquianijo, pea emano ebionei besacuajiñaquije.—
43005008	Jesosaa oya jama huohuime acapoa ba'a: —Epeejji, jjeyahuanei nequisohua'yocue. Jeo'yocue. Miquea equipajaajji bebomajje dojo'yocue.—
43005009	Jesosaa oya jama huohuime acajeahuajo, emano jaa dejja jja-ajacuajiquinana'yapoa. Nequisohuanana'yapoa. O quipajaajji poanaje bebomajje dojoca'yapoa. Jesosaa oya jeomeeca'yapoa judiocuana ejomishocajji sábado epojjajotii.
43005010	Majoya aje ma dejjaa jeo'yoajja epo o quipajaajji dojocaje'yo bamajje judío etiicuaa oya tecueacapoa jama ba'a: —Jjeya caca epojja ejomishocajji, ¿apiojji acuaeya miquea equipajaajji dojo'yaña? ¡Aquiana caca jjeya dojoca-ajja jiquio pojjajo!—
43005011	Ma dejja jeo'yoajja epohua saja-acapoa cuana jama ba'a: —Oe dejjaa eya jeomee'yomajje jama acanaje eya ba'a: “¡Miquea equipajaajji abomajje dojo'yocue!” Jamaya eya acanaje ohuaya.—
43005012	Judío etiicuaa oya huohuiajjacapoa jama ba'a: —¿Ae bajjaniya acuae mi huohuicanaje ba'a: “Miquea equipajaajji abomajje dojo'yocue?”—
43005013	Ma dejja jeyo'yoajja epohua saja-acapoa cuana jama ba'a: —Cua'a de. Dejja queahuisoneenee jomajo nequinaje. E jeomee'yojji poanaje dejja jjachamaquinaje ona queahuisojojoya, jamajjeya ecuea oya bajjima.—
43005014	Majoya aje quijjepishana Jesosaa ma dejja oja jeomee'yo baca'yapoa Eyacuiñajjija equi-aiquiquibojo ani. Jama huohuime acapoa oya ba'a: —Jjeya miya quea-ajanee nequi'yo. Jamajjeya oe a'a queamimishi po-o'oyajji. Miya queamimishi po-o'oyamajje queamanoneenee po'yochana.—
43005015	Ma jeo'yoajja epo dejja Jesosa shajja-ajjamajje poqui'yapoa judío etiicuana nequiyasijje. Ohuaya huohuicañaquiapoa cuana jama ba'a: —Jesosa bajjaniya eya jeomeeca'yonaje.—
43005016	Jamajjeya judío etiicuaa Jesosa niñebacapoa ohua ejomishocajji sábado epojjajo emanocuana jja-ajameequica'yonajejojoya.
43005017	Jesosaa judío dejja etiicuana bamajje jama acapoa ba'a: —Ecue Chiiya queapamenee acapoquianitii cuana ejomishocajji epojjajo pea-ai. Jamajjeya eyaya pea-ai queapamenee apoquiañatii ojjaña pojjajo.—
43005018	Ma judío etii poanicuana Jesosa ejomishocajji epojjajo shajjama' jayojja poani bamajje, Jesosaa Eyacuiñajji oja Chii poani huohuicani pea-ai shajja-ajjamajje queaqueneneenee poa onijje. Jesosa quecuamee'yosaneinei acapoa cuaa.
43005019	Jamajjeya Jesosaa jama acapoa cuana ba'a: —Eyaya quiana e'ejojonei huohuiaña. Eyaya, Eyacuiñajjija Bacuaejja oeneiya ecueanei ejjashahuabaquijji pojjeama aña. Eyaya oja Bacuaejjaa ojjaña ecue Chiiya queapamenee acani huisotii bamajje oya jayojja pea-aiya apoquiaña.
43005020	Ecue Chiija eya queajeaneenee poani. Jamajjeya ohuaya eya bameecani ojjaña jiquio ohua ameesa-acani echacojji huisotii. Eyaya jiquio dejjaja ajjima'neineicuana aje bamajje jjabaneineiquije quiana ejo. Miquianaya jama poaje ba'a: “E'e de ecuanaja jiquio ohua acani bajjimanei.” Jamaya poaje quiana ejo.
43005021	Jiquio ecua ecue Chiiya emano'yo jaacuana shequimeecao'oyani jama pea-aiya eyaya shequimeepea-aije'yo cuana ojjaña joya eyaya jama asa-aje cuana.
43005022	Ecue Chii ojjaña dejjacuanaja mimishihuohui'yojji pojjeama poani. Ohuaya eya ojjaña meshijo ba'ecacuanaja mimishihuohui'yojji epojji pomeecapoa.
43005023	Jamajjeya ojjaña joya ecue Chii queapamenee bajji poanicuaa eya pea-ai oja Bacuaejja bacaje queapamenee. Ojjaña joya eya Eyacuiñajjija Bacuaejja queapame pojjeama bajji poanicuana Eyacuiñajji pea-ai, e huoojeajji epo, queapame pojjeama bacaje.
43005024	—E'ejojonei eyaya quiana huohuiaña. Ojjaña joya ecuea esohui shajja-ajjajji poanicuana, e huoojeajji poanija esohuijo pea-ai jjashahuabaquije'yo. Jamajjeya Eyacuiñajjiya ba'etiitiimeecaje'yo comacuanaya enijje Eyajo, ejjasejjaqui'yojjitii pojjeama poaje ojo. Yahuajo macuanaya jjashahuabaqui'yojjima nequi Cuaqui-aiyasijje epoqui'yojji poanaje. Jjeya caca Eyacuiñajjija po'yonaje, e'ejojonei ba'etiitiimeecaje'yo Eyajo.
43005025	E'ejojonei eyaya quiana huohuiaña. Jjeyanei jiquio Eyacuiñajjima' jayojja ba'ecacuana emano'yo jayojja poani. Majoya Eyacuiñajjija Bacuaejjaja esohui shajja-ajjamajje jjashahuabaquije'yo cuana. Cua oja esohuijo jjashahuabaquije'yo huisotiicuana ohuaya ba'etiitiimeecaje'yo Eyajo.
43005026	Ecue Chii ojjañacuana eshe pomeejji poanitii. O jayojjaya pea-ai epojji ohuaya eya ojjañacuana eshe pomeejji acapoa.
43005027	Echii-aiya eya oja Bacuaejja ojjañacuanaja mimishihuohui'yojji pomeecapoa. Eyaya huohuije ache Eyahuasijje poquije'yo, ache Cuaqui-aiyasijje poquije'yo eya e'ejojonei Dejjapojji epo poaniyajjejojoya.
43005028	A'a quiana oe ecuea esohuijo queamete pojji. Quijje ojjaña emano'yocuana ecuea esohui ja'anei shajja-ajjamajje shequicaje'yo.
43005029	Majoya ojjaña emano'yocuana jjanijo jaaca cuayacaje'yo. Ma ojjaña queapame ba'ecapoacuana shequimeecaje'yo eba'etiitii'yojji Eyajo. Ma ca pea queamimishitii ba'ecapoquiapoacuana caca oe shequimeecaje'yo Cuaqui-aiyasijje enequitiitii'yojji.
43005030	—Eyayenei pojjeama ojjañacuanaja mimishi huohuije'yo. Ecue Chiiya eya huohuimeesahuacaniyajjejojoya eyaya ojjañacuana ja'anei huohuije'yo oja mimishi. Ecueanei ejjashahuabaquijjicuana asapo-ajja. Eyaya ecue Chiija, e huoojeajji epoja ejjashahuabaquijji añatii o ejo queabihui epojji.
43005031	Ecueanei esohui miquianaya eya huohuiañajojjemo jama ba'a: “Eya ca iña Eyacuiñajjija huoojea ojjaña nahue'yojji poani” jama ehuohuijojjemo miquianaya queaquehua ejo jjashahuabaquime. Jama poaje ba'a: “Ohuayanei huohuicani, e'ejojonei pojjeama esohui acani pojja'a.” Jamaya miquianaya queaquehua jjashahuabaquime pome ejo.
43005032	Eyacuiñajji, Echii-ai caca enequi e'ejojonei a'ya eya poani queaja'a ehuohuijji. Ecuea eba oja huohui ejo a'ya eya poani e'ejojonei poani.
43005033	Yahuajopishana miquiaaya dejjacuana Juanque huoojeanaje ejo huohuiajjaa ae shai eya. Ohuaya quiana e'ejojonei ejo saja-acanaje.
43005034	¿Apiojji eyaya pea dejja esohui queapame ejonei ehuohuijji ameesa-aje? Jamatii eyaya jiquio Juanja esohui ejo e'ejojonei huohuiaña miquiana queaja'a jjashahuabaqui'yojji miquiana Cuaqui-aijo enahue'yo epojjijo.
43005035	Juan jiquio ecua cuaquijiji mecajje jijinequiani jama ojjaña miquiana sohuihuohuijji ponequinaje. Ebionei miquiaaya ojaya esohui shajja-ajjacuajinaje.
43005036	Juanya esohui ejo queaja'a huohuicanaje jamatii oya dejja poaniya. Ecue Chiiya quiana eya oja huoojea poani bameesahuacani. E'e, ecue Chiiya eya dejjaja ajjima'neineicuana ameesahuacani eya e'ejojonei Eyacuiñajjija huoojea poani miquianaja ebajji.
43005037	Ecue Chiiya e huoojeajji epohua quiana bameecani eya oja huoojea poani. Jamatii miquianaya Eyacuiñajjija esohui shajja-ajjasapo-ajja. Miquianajaya aje oe oja miminei shajja-ajjajjima. Oja cojja quianaja bajjimanei pea-ai poani.
43005038	Eyacuiñajjija esohui huananobia-ajja miquianaja sapadojjohuasijje eya oja huoojeajo jjashahuabaquiajjajjejojoya.
43005039	Miquiaaya Eyacuiñajjija esohui chacomajamajaña, jamatii queaquehuatii jjashahuabaquiani quiana jama ba'a: “Ecuaa esohui chacomajamajañajo Eyacuiñajjiya ecuana ba'etiitiimeecaje'yo Eyajo.” Jama epoaje'yo posoya quiana jjabaquiani. Eyacuiñajjija esohui, ma miquiaaya chacomajamajaña esohui caca e oja huoojea ojjaña nahue'yojji epojjijo tehuecapoa.
43005040	Miquianaya caca oe poesapo-ajjanei eque miquiana ba'etiitiimee'yojjijo.
43005041	—Eya dejjacuanajo jjabihuiameequijji pojjeama chacochacoani.
43005042	Ecuea quiana ebaneinei yajja jjashahuabaquime poani. Miquianajaya Eyacuiñajji queajeanee pojjeama.
43005043	Ecue Chii Eyacuiñajjiya eya huoojeacapoa miquianaque miquiana sohuihuohuiya, jamatii e shajja-ajjasapo-ajjanei poani quiana. Pea dejja ca Eyacuiñajjija huoojea pojjeama jamatii oyatii poejjemo miquiaaya oya shajja-ajjame.
43005044	Miquiaaya pea minijjejaajjicuanaja esohui queapame mijo mimije shajja-ajjasa-aña. Jamatii Eyacuiñajji mijo queapame mimije shajja-ajjasapo-ajja. Jamajjeya, ¿achajja acuae quiana jjashahahuabaqui'yome poaje ejo? Achajjapishana.
43005045	Miquianaya e cajaa ajji poani ecueanei ehuohui'yojji pojjeama poaje ecue Chiija cojjaneijo miquiana nequiajo. Miquianaja etiiquiana Moisesya, ma miquiaaya shahuabaña miquiana nahuejji epojji poso aña dejjaa, ca quiana ca oe huohuicaje'yo ache e cajaa ajji poanaje cuana.
43005046	Miquianaya e'ejojonei Moisesja etehuejo jjashahuabaqui'yanijjemo ecuea esohuijo pea-ai miquiana e'ejojonei jjashahuabapea-aiqui'yome Moisesya e'ejojonei ejo tehuecapoajojoya.
43005047	Moisesja etehuejo miquiana jjashahuabaqui'yojjimatii nequiani. Jamajjeya, ¿achajja acuae quiana ecuea ehuohui esohuijo jjashahuabaqui'yome poaje jamatii nequi?— jamaya Jesosaa sohuihuohuicanequiapoa cuana.
43006001	Majoya aje quijje Jesosa majo ejjachichaqui anicacuana huohuijeyomajje o shajja-ajjajji poanicuananijje besapoquiapoa Galilea bae ojjemijiyasijje. Galilea bae bajjani beca poa Tiberias bajjani pea-ai.
43006002	Queahuisocuaa Jesosaa dejjaja ajjima'neineicuana acapoquije bacapoa. Emano jaacacuana queahuiso ohua jja-ajaquimeecaje'yo bacapoa cuaa. Jamajojoya aje queahuisocuana Jesosanijjetii nequipoquiapoa.
43006003	Majoya Jesosa, o shajja-ajjajji poanicuananijje pea-ai eyiyo nequiyasijje jaasohuaquiapoa. Cuamaya anioqueñaquiapoa.
43006004	Quijjepishana judiocuana jjachichaquicaje'yo Jerusalén meshiyasijje fiesta poechipi'yajo eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo.
43006005	Majoya aje Jesosaa queahuisoneeneecuana oque jjachichaquicaje bamajje jama huohuime acapoa Felipe ba'a: —¿Achacua acuae che bobi jjeshecajji ojjaña jiquio anicacuana bobiajji?—
43006006	Jamaya Jesosaa Felipe acapoa yajja saja-ame Felipeya acaje ebajji. Jesosaja ca ebatii poa ajeo quijje ohuaya bobiacaje queahuisoneecuana.
43006007	Felipeya oya saja-acapoa jama ba'a: —¡De! ¿yajja yajji? ¡Queahuisoneeneecuana anica de! Jiquio ojjañacuana bobiajji yajji queasosehuisoneenee pome. Doscientos huisome eso'dojjo sosejje bobi jjeshecajji jiquio anica queahuisoneenee bobiajji.—
43006008	Majo nequi pea dejja Jesosa shajja-ajjajji poani pea-ai Andrés bajjani, Simón Pedroja chahua jama poa ba'a:
43006009	—Jiquia aje oe esho'i yani. Ojaya cinco huisome pahui, beca nahuoosisi pea-ai ejaa. Jamatii comaya oepojjineinei de. Dejjacuana ca queahuisoneenee nequica.—
43006010	Majoya Jesosaa o shajja-ajjajji poanicuana jama acapoa ba'a: —Ojjañacuana anioquemeecue siponebiajje.— Ma meshijo sipone queahuisonee aniapoa. Jamajjeya ojjañacuana anioquecapoa ma siponebiajjetii. Queahuisoneenee dejjacuana aniapoa ma meshijo ba'a: 5.000 huisome dejjacuana esico.
43006011	Majoya Jesosaa pahui cinco huisome jjeshemajje Eyacuiñajji bihuiacapoa. Majoya o shajja-ajjajji poanicuana pahui quiameecapoa ojjaña ma eanioque anicacuanaja eijjiajji. Jama pea-aiya acapoa nahuoo. Jamajjeya ojjaña ma eanioque anicacuana jejjecapoa.
43006012	Ojjaña majo anicacuana jejjeajo Jesosaa o shajja-ajjajji poanicuana huohuicapoa jama ba'a: —Chicha'yocue joya ojjañaja ijjiajeyojjima ani bobi. A'a joya bobi jeana'yojji majotii ani eihuijeajji.—
43006013	Jamajjeya o shajja-ajjajji poanicuaa bobi chichaca'yapoa ma onaja ijjiajeyojjima ani bobi, eshaja-aiyasijje biocapoqui'yapoa. Queahuisonee poa, 12 eshaja-ai cuatajeameecapoa cuaa ma oepojjinei cinco pahui huisome poanaje pahuiya.
43006014	Jamaya Jesosaa dejjaja ajjima'neinei acapoa. Cinco mil dejjacuana bobiacapoa oepojjinei bobijo. Ma bamajjeya dejjacuana queahuiso ojee mimimimicapoa jama ba'a: —E'ejojonei jiquio Jesosa Eyacuiñajjija huoojeanei ese sohuihuohuijji poani. Ma yahuajonei Moisesya tehuecapoa dejjajo maya jjeya poeyanaje.—
43006015	Jamajjeya ma ejjachichaqui anicacuaaya Jesosa edojojji nisho a-ajjacapoa oja emeshimese enequimeejji. Jesosaja ebatii poa macuanaja ejjashahuabaquijji ojo oya macuanaja emeshimese epojjijo, jamajjeya oya jaasohuaquio'oyapoa eyiyo nequiyasijje oenei aniya.
43006016	Majoya aje quijje sinepoquianijo Jesosa shajja-ajjajji poanicuana poquiapoa bae-aisahuahuasijje.
43006017	Majoya bishe'aiyasijje anisohuaquiapoa cuana ojjemijiyasijje besapoquiya Jesosa poe'yojjimahuajo siñajo. Capernaúm meshiyasijje o shajja-ajjajji poanicuana besapoquianijo eshequi oquequiapoa, jjamisiquiapoa.
43006018	Majoya aje beni queaquemonee poecuajiapoa. Enashajo queaquemonee anicuayameecapoa beni pajijiya.
43006019	Seis kilómetros hueshame bae-ai enabaeyiyesamaneijo yobesa-ajjacapoquiapoa cuaa. Majoya aje Jesosa enabiajje oquiquishijji jeojeojebeje bishe'aiyasijje bacapoa cuaa. Jesosa jama poeje bamajje ojjañacuana queameteneenee poa.
43006020	Jamajjeya Jesosaa jama acapoa cuana ba'a: —¡A'a quiana oe queamete pojji! Eya ca iña quio Jesosaya.—
43006021	Jesosa mimije shajja-ajjamajje queaquijijjijajinee po'yapoa cuana. Majoya bishe'aiyasijje Jesosa nequisohuaquiapoa. Oya nequisohuaquijeahuajo bishe'ai bae ojjemijiyasijje ba'eñacuajinanaquiapoa ma o poquisapoa meshi ejeojjiyasijje.
43006022	Majoya aje pea pojjajo ma Jesosaa bobiacanajecuaa oya sa-ajjaca'yapoa. Bacapoa cuaa ma oenei ba'enaje bishe'aijo Jesosa shajja-ajjajji poanicuananei besapoquinaje, Jesosanijje pojjeama.
43006023	Majoya aje peacuaa pea bishe'aicuana Tiberias ejeojjijo ba'e yebesacapoa. Oja bishe'aicuana ba'eñaquiapoa ma Jesosaa Eyacuiñajji bihuiamajje queahuisoneeneecuana bobiacanaje meshichipineiyasijje.
43006024	Jamajjeya Jesosa, o shajja-ajjajji poanicuana pea-ai chama' bamajje ojjaña majo anicacuana bishe'aicuanahuasijje nequisohuapea-aiquiapoa ma pea besajebenajecuananijje. Majoya ojjañacuana Capernaúm meshiyasijje besapoquiapoa Jesosa sa-ajja'yohua.
43006025	Majoya aje ojjemijiyasijje besapoquimajje Jesosa baca'yapoa cuaa. Jesosa huohuiajjacapoa cuaa jama ba'a: —Esohuihuohuijji, ¿acheshono acuae mi jiquiacua poeyanaje so'o?—
43006026	Jesosaa saja-acapoa cuana queayenohua jama ba'a: —Miquianaya ejo jjashahuabaquiajja jama ba'a: “E'e, Jesosaa dejjaja ajjima'neineicuana acani, jamajjeya oya e'ejojonei Eyacuiñajjija huoojea ojjañacuana nahue'yojji epojji.” Chojja, miquiaaya ca eya sa-ajjao'oyaña bobijonei miquianaya queajejje poanajeyajjejojoya.
43006027	A'a bobi eijjiapoquiajjijoneitii chacochacopoquijji. Miquiaaya ijjiajeyoajje bobicuana oe poani. Pea bobi jayojjajo chacochacopea-aicue eba'etiitiipoqui'yojji bobijo. Eyacuiñajjiya eya dejjaja ajjima'neineicuana ameecani ojjañacuanaja e queaja'a ebajji oja huoojea poani. Jamajjeya eyaya e'ejojonei Dejjapojji poaniya jiquio bobi eba'etiitiipoqui'yojji quiana quiaje.—
43006028	Ma ejjachichaqui anicacuaa Jesosa huohuiajjacapoa jama ba'a: —¿Yajja ecuanajaya acajji Eyacuiñajjijo echacochacojji?—
43006029	Jesosaa saja-acapoa cuana jama ba'a: —Eyacuiñajjiya jama sacani ba'a: Miquiana oja huoojea dejjajo mi nahue'yojji epojjijo, ejoya, jjashahuabaquimee'yosa-acani.—
43006030	Jamajjeya oya huohuiajjacao'oyapoa cuaa jama ba'a: —¿Ache dejjaja ajjima'neinei jjeyanei miyaya aje ecuanaja ebajji mijo ejjashahuabaqui'yojji? ¿Ache miyaya che ame jjeya?
43006031	Ecuanaja etiiquiaa se-ejjama' meshijo aniya pahuisisi eyajje oque ijjiacapoquianinaje. Eyacuiñajjija esohui yahuajonei tehuecapoa jama ba'a: “Ohuaya eyajje oque pahuisisi quiacapoquiapoa cuana” jamaya etehue jaa.—
43006032	Jesosaa saja-acapoa cuana jama ba'a: —Eyaya quiana e'ejojonei huohuiaña. Moisesya pojjeama judiocuana quiacapoquiapoa pahuisisi eyajje oque, Eyacuiñajjiya caca oe pahuisisi quiacapoquiapoa. Jjeya ecue Chiiya Eyajje nequioque pahui eba'etiitiipoqui'yojji e'ejojonei miquiana quiacani.
43006033	Jiquio pahui Eyacuiñajjija quia e'ejojonei Eyajje poeapoa ojjaña meshijo ba'ecacuana ba'etiitiimee'yojji epojji Eyahuasijje.—
43006034	Majoya Jesosa huohuiajjacao'oyapoa cuaa jama ba'a: —Emeshimesenei, ecuana che comaya pahui quiapoquiacue ojjaña pojjajo.—
43006035	Jesosaa saja-acapoa cuana jama ba'a: —Eya caca iña quio pahui eba'etiitiimee'yojji poani pahui. Ojjaña joya e'ejojonei ejo jjashahuabaquije'yocuana queashoe epobeca'yojjitii pojjeama poaje'yo. Ojjaña joya ejo e'ejojonei jjashahuabaquije'yocuana queanabataja epobeca'yojjitii pojjeama pea-ai poaje'yo.
43006036	Eyaya quiana huohuio'oyaña. Miquiaaya eya baña ecojjaa, jamatii ejo jjashahuabaqui'yojjimatii ba'eya.
43006037	Ojjaña jiquio e ecue Chiiya quiacaje huisotiicuana ejo jjashahuabaquicaje'yo. Jamajjeya ecuea cajaatii eajji pojjeama poaje comacuana ojjaña joya ejo jjashahuabaquije'yocuana.
43006038	Eya Eyajje poeapoa ecueanei ejjashahuabaquijji aa pojjeama. Eya caca oe poeapoa ecue Chiija, e huoojeajji epoja ejjashahuabaquijji aa.
43006039	Ecue Chii e huoojeajji epo ejo jjashahuabaquianitii ojjaña oja quia huisotiicuana ecuea enahue'yojji. Oya jjashahuabapea-aiquiani ojjañatii oja quiacuana emano'yo jaa ecuea eshequimee'yojji pea-ai Eyajo eba'etiitii'yojji epojja oe-ejjenei apoa poajo.
43006040	Ecue Chii jjashahuabaquiani ojjaña joya oja Bacuaejja bajji poanicuana, ojjaña joya ojo e'ejojonei jjashahuabaqui'yanicuana ba'etiitiije'yo Eyajo. Jamajjeya eyaya emano'yo jaacuana ojjaña ma ejo ejjashahuabaqui'yo poacuana shequimeeje'yo epojja oe-ejjenei apoa poajo.— Jamaya Jesosaa acapoa cuana.
43006041	Ohua jama huohuime acajje: “Eya ca iña quio pahui Eyajje nequioque” judío etii poanicuana queaquenepishana jjaniñebaquiapoa Jesosajo.
43006042	Ojee mimimimiapoa cuana jama ba'a: —Jiquio caca Jesosa Joseja bacuaejjaya. Esejaya eba oja chii, oja nae pea-ai. ¿Yajjajje shai oya jama poani ba'a: “Eya Eyajje nequioque jiquio meshiyasijje?”—
43006043	Majoya Jesosaa jama acapoa cuana ba'a: —A'a ejo queaquene quiana jjaniñebaquijji.
43006044	Ecue Chiiya e huoojeajji epo oeneiya dejjacuana, eponacuana pea-ai poemeesahuacani eque, oyaneitii pojjeama poeani cuana. Majoya quijje epojja oe-ejjenei apoa poajo eyaya ma ejo ejjashahuabaqui'yo poacuana emano'yo jaa shequimeeje'yo Eyajo eba'etiitii'yojji.
43006045	E'e, Eyacuiñajjija esohuihuohuijji poacuaa yahuajonei esohui tehuecapoa jama ba'a: “Eyacuiñajji ojjañacuana huohuipoquiajji poaje” jamaya tehuecapoa. Jamajjeya ojjaña joya Eyacuiñajjija esohui shajja-ajjajji poanicuana, ojjaña joya oja esohuijo queaja'a jjashahuabaquijji poanicuana pea-ai e'ejojonei eque poeje.
43006046	—Chama'neinei jiquio meshijo ba'ecacuanaja Eyacuiñajji oja ecojjaja eba. Ecueanei caca oe oja Eyajje huoojeaja oya eba.
43006047	E'ejojonei eyaya quiana huohuiaña jama ba'a: Ojjaña joya ejo jjashahuabaqui'yanicuana e'ejojonei ba'etiitiije'yo Eyajo.
43006048	Eya ca iña quio eba'etiitiimee'yojji poani pahui jayojja.
43006049	Miquianaja etiiquiaa yahuajonei eyajje oque pahuisisi ijjiacapoquiapoa se-ejjama' meshijo aniya. Majoya quijje ojjañatii manojeyocapoqui'yapoa.
43006050	Eyaya caca miquianaya huohuiaña pea pahuijo Eyajje nequioquejo. Ma yahuajo se-ejjama' meshijo aniapoa pahuisisi jama pojjeama. Miquianaya jiquio pahui ijjiamajje ba'etiitiije'yo Eyajo.
43006051	Eya ca iña quio pahui eba'etiitiimee'yojji poani Eyajje nequioque jiquio meshiyasijje. Miquianaya jiquio pahui ijjiamajje ba'etiitiije'yo Eyajo. Jiquio eya quiaje pahui ecuea eyaminei poani. Ecuea eyami quiaje ojjaña meshijo ba'ecacuana eba'etiitii'yojji Eyajo— jamaya Jesosa poa.
43006052	Majoya judío etii poanicuana onijje etii poaninijje jjamimicuiajeanobiaquiapoa oja esohuijo jama ba'a: —¡Cheje! ¿Achajjajo acuae ohuaya ojaya eyaminei eseya ijjiameesa-acani? ¡Chojja de!—
43006053	Jesosaa huohuicao'oyapoa cuana jama ba'a: —E'ejojonei eyaya quiana huohuiaña. Ecuea, Dejjapojji epoja, ecue yami ijjiajjimajo, ecue na' ishijjimajo pea-ai Eyajo eba'etiitii'yojji pojjeama quiana poaje.
43006054	Ojjaña joya ecuea eyami ijjiajji poajecuana ecuea ena' ishijji poajecuana pea-ai ba'etiitiije'yo Eyajo. Eyaya ojjaña jama epocuana emano'yo jaa shequimeeje'yo eba'etiitii'yojji Eyajo epojja oe-ejjenei apoa poajo.
43006055	Ecuea eyami bobi e'ejojonei poani. Ecuea ena' e'ejojonei eishijji poani pea-ai.
43006056	Ojjaña joya ecuea eyami ijjiajji poajecuana ecuea ena' ishijji poajecuana pea-ai ecuea'yo poani, enijjetii jjapeequipoquije'yo, eya onijjetii jjapeequipoquije'yo pea-ai.
43006057	Ecue Chii eshetii nequiya e jiquio meshiyasijje huoojeajji epohua eya nequitiitiimeecapoquiani. Eya Eyacuiñajjijotii nequitiitiipoquiani. Jiquio ecua eya Eyacuiñajjijotii nequitiitiipoquiani jama pea-ai ecuea eyami ijjiajji poajecuana ba'etiitiipoquije'yo ejo.
43006058	Yahuajonei miquianajaya etiiquiaa eyajje oja oquemee pahuisisi ijjiacapoquiapoa. Majoya quijje ojjañatii macuanaya manojeyocapoqui'yapoa. Eyaya quiana huohuiaña pea Eyajje nequioque pahuijo. Jiquio pahui caca pea, ma pahuisisi yahuajo miquianajaya etiiquiaa ijjiacapoquiapoa jama jayojja pojjeama. Jiquio pea pahui ijjiamajje ca quiana e'ejojonei ba'etiitiije'yo.—
43006059	Jiquio esohuicuana Jesosaa huohuicanequiapoa Capernaúm meshijo ani judiocuanaja equi-ai ejjachichaquijjijo nequiya.
43006060	Majoya aje oja esohui shajja-ajjamajje queahuisocuana ma Jesosanijje poquinequinajecuana jama poa ba'a: —Ojaya esohui queacamajanee esejaya yajji. ¿Achajja jjashajja-ajjaquime acuae se poaje ojaya esohuijo? ¡Yajja epojji queataaa!—
43006061	Jesosaja ma dejjacuanaja ejjashahuabaquijji queaquehua ebatii poa. Jamajjeya Jesosaa huohuiajjacapoa cuana jama ba'a: —¿A'a quiaa ecuea esohui shajja-ajjamajje cajaa aje miquianajaya queacamajanee poanijojoya?
43006062	Miquianajaya eya e'ejojonei Dejjapojji epo Eyahuasijje ba'esohuaquije'yo ebajojjemo, ¿achajja jjashahuabaquime quiana pome ejo?
43006063	Eyacuiñajjija Edojjoshahuapame ese eshe nequimeejji poani. Eseja eyamineitii ese eshe nequimeeajja. Eyaya quiana esohui huohuiaña Eyacuiñajjija Edojjoshahuapamejo. Miquiana ba'etiitiipoqui'yojjijo pea-ai esohui aña.
43006064	Jamatii quiana becacuana ejo jjashahuabaqui'yojjimatii ani— jamaya poa Jesosa. Yahuajonei Jesosaja ebatiipoa ache huisocuana ojo jjashahuabaqui'yojjimatii poaje. Ojaya ebatii pea-ai poa ache o shajja-ajjajjinisho poani dejjaa oya iñameesahuacaje quijje emanomee'yojji.
43006065	Jesosaa huohuipea-aicapoa cuana jama ba'a: —Jamajojoya eyaya miquiana oya esohuiya huohuinaje. Ecue Chiiya quiana jjashahuabameequi'yojjima acanijjemo ejo ejjashahuabaqui'yojji pojjeamatii pome. Jamaya eyaya quiana huohuinaje— jama acapoa cuana Jesosaa.
43006066	Jamajjeya queahuiso ma onijje poquinequinajecuaa Jesosa cajaa aca'yapoa. Onijje poquipajea'yapoa cuana.
43006067	Majoya aje Jesosaa oja babaca dejjacuana ona sohuihuohuiquinequijji epojji, doce huisometii, huohuiajjacapoa jama ba'a: —¿A'a quiaa iña cajaa apea-aije'yo?—
43006068	Simón Pedrohua oya saja-acapoa jama ba'a: —Emeshimesenei, miquea esohui caca oe e'ejojonei poani eba'etiitii'yojji. Chama' peaja esohui jiquio ecua miquea jama. ¿Aeque epoquijji ecuana?
43006069	Ecuana miquea esohuijo e'ejojonei jjashahuabaqui'yonaje. Ecuanaja ebanei miya Eyacuiñajjija huoojea e'ejojonei poani, mimishima'nei.—
43006070	Jesosaa Pedro saja-acapoa jama ba'a: —Eyaya miquianaya 12 huisome dejja babacanaje ona sohuihuohuiquinequijji epojji. Jamatii miquianaya oe jiquiojo nequi dejja enijje edosiquianaja epeejjitii poani.—
43006071	Jesosa jamaya poa Judasjo, Simón Iscarioteja bacuaejjajo. Oya nequipea-aiapoa ma pea 11 huisome dejjanijje Jesosaja babaca dejjacuananijje. Quijje ohuaya Jesosa iñameesahuacaje bejjo sosejje.
43007001	Majoya aje quijje Jesosa provincia Galilea meshijo nequi oya poquinequiapoa macuiñajjicuana sohuihuohuiya. Oya ca provincia Judea meshiyasijje poquijjima poa majo judío etii poanicuaa oya sa-ajjacapoajjejojoya o quecuamee'yojji.
43007002	Judiocuanaja fiesta ojee ejjachichaquijji poechipi'yapoa. Ocho cahuime huiso fiesta acapoa cuaa ojee. “Equisisi” fiesta bajjani acapoa, español esohuijo bajjani ba'a: “Fiesta de las Casitas.”
43007003	Majoya Jesosaja chahuacuana onijje mimiapoa jama ba'a: —¡A'a jja oe jiquiojo Galilea meshijotii anijji! Judea meshiyasijje oe poquipea-aicue. Cuamaya aje oe mi shajja-ajjajji poanicuaa miyaya dejjaja ajjima'neineicuana aje bapea-aicaje.
43007004	Bacue, dejjacuana ojjañajo jjabameequisapoani oya queaca'a nequiani. Queaja'anee ohuaya esohui huohuicani jjabameequisapoani, quehuajje pojjeama. Jamajjeya miyaya dejjaja ajjima'neineicuana queaja'anee acue ojjañacuanaja ebajji miya queaca'anee poani.—
43007005	Jama huohuimeya oja chahuacuaa Jesosa acapoa Jesosa Eyacuiñajjija huoojea pojjeama poso acapoajjejojoya.
43007006	Jamajjeya Jesosaa oja chahuacuana saja-acapoa jama ba'a: —Eya jjeya apoa pojjeama nequi ojjañacuanajo ejjabameequijji. Miquianaya caca oe jamatii poquiani poquisapomajje.
43007007	Jiquio meshijo nequica dejja mimishicuanaja quiana botiama eajji pojjeama. Eya caca oe botiamaneinei acani cuaa oja mimishi eya queaja'a huohuiañajojoya.
43007008	Jamajjeya poquicue miquiana Jerusalén meshiyasijje ojjaña judiocuananijje fiesta a'yohua. Eya ca jjeya epoquijji pojjeama so'o. Epojja e poquijji poejjima so'o e queaca'a onajo jjabameequijji.—
43007009	Oja chahuacuana huohuijeyomajje Jesosa nequiapoa so'o majotii Galilea meshijotii.
43007010	Majoya aje quijje oja chahuacuana poquiajo Jesosa poquipea-aiapoa judiocuaa fiesta acaje'yohuasijje. Jesosa oja chahuacuanaja bajjimatii jecanequiñaquiapoa Jerusalén meshiyasijje.
43007011	Judío etiicuaa Jesosa Jerusalén meshijo nequi onaa fiesta aca'yoquijo sa-ajjacanequiapoa. Jama poa cuana ojo ba'a: —¿Achacua shai comaya dejja nequi?—
43007012	Queahuisocuana ejjachichaqui ani mimimimicapoa Jesosajo. Becacuana jama poa ojo ba'a: —Oya dejja queapamenee.— Peacuana ca jama poa ojo ba'a: —¡Chojja de! Oya ca queapame pojjeama. Ohuaya ojjaña eseya dasiacani, siajje acani.—
43007013	Ma ejjachichaqui anicacuana esohui queapame ja'anei mimijjima poa Jesosajo judío dejja etiicuana yajjajo.
43007014	Judiocuana cuatro cahuime huiso ojee ejjachichaqui anicajo Jesosa nobiquiapoa Eyacuiñajjija equi-aiquiquibohuasijje esohui huohuiya.
43007015	Majoya aje judío etii poanicuana ohua esohui huohuicaqui shajja-ajjamajje jjabaneineiquiapoa ojo. Jama poa cuana ojo ba'a: —¡De! ¿yajjajo shai joya dejjaja ebaneinei queahuiso esohui? Jiquio eseja esohui etehuehuohuijji poanicuanaja oya sohuihuohuijjimaneinei.—
43007016	Jesosaa saja-acapoa cuana jama ba'a: —Jiquio eya huohuiaña esohui ecueanei pojjeama. Eyacuiñajjija e huoojeajji epoja esohui caca eyaya miquiana huohuiaña.
43007017	Joya dejjaa jiquio queaja'anee Eyacuiñajjija esohui shajja-ajjajji poani dejjaa bacaje eyaya e'ejojonei esohui huohuiaña. Ecueanei esohui pojjeama huohuiaña bacaje.
43007018	Beca dejjacuaa ojayanei ejjashahuabaquijji huohuicani. Jamaya ohuaya acani onajaya oya queapamenee poani ebajji. Pea dejjaa ca esohui huohuicani onajaya oya queapame poani ebajji pojjeama. Ohuaya ca esohui huohuicani o huoojeajji epoja queapamenee o bajji. Coma dejjaaya esohui e'ejojonei huohuicani, siajje pojjeama. Jama pea-aiya eyaya aña.
43007019	¡Bacue! E'ejojonei yahuajonei Moisesya Eyacuiñajjija esohui etehue quiacapoa quiana. Jamatii miquiana ojjaña shajjama'tii jayojja nequipoquiani, jjashajja-ajjaquiajja coma Moisesja tehuecuanajo. ¿Yajjajo shai miquiaaya eya quecua'yosa-aña?—
43007020	Queahuisocuaa oya saja-acapoa ojee aniya jama ba'a: —¡Miya eshahuamase yamijji de! ¿Ache dejjaa shai miya quecua'yosa-acani?—
43007021	Jesosaa jama acapoa cuana ba'a: —Yahuajopishana eyaya oe dejjaja ajjima'neinei anaje ejomishocajji epojjajo bamajje queaquenenee poanaje enijje.
43007022	Bacue jiquio. Yahuajonei Moisesya quiana huohuicapoa miquianaja ebacuaejjasho'ija cuiishasha jehuisejjajjijo ocho cahuime huiso ebacua ecuaya jaajo. (Moisesyanei pojjeama miquiana huohuicoocapoa jamaya eapoquiajjijo. Pea judío etiiquiaa ca jama huohuimeya acoocapoa.) Judío dejjasho'icuana ocho cahuime huiso ecuaya jaa miquiaaya oja cuiishasha jehuisejjameeaña jamatii ejomishocajji sábado epojjajo jaa.
43007023	Miquiaaya Moisesja tehuecuana Eyacuiñajjija quia esohui atiisa-apoquiaña, jamatii miquiaaya dejjasho'ija cuiishasha jehuisejjameeaña ejomishocajji sábado epojjajotiiya. Jamajjeya, ¿apiojji acuae quiana queaquenenee poani enijje eyaya dejja emano jaa jja-ajameequi'yonaje ejomishocajji epojjajotii pea-ai?
43007024	¡A'a eya niñebajji jamatii queaja'anee jjashahuabaquijjima nequiya! Eya baneineimajje miquianajaya ca huohuicajji achajja eya poani, a'a queapame, a'a queapame pojjeama— jama huohuimeya Jesosaa acapoa cuana.
43007025	Majo ani beca Jerusalencuiñajjicuaa jama acapoa ba'a: —Jiquio nequi dejjaya sa-ajjacani cuaa equecuamee'yojji.
43007026	Bacue, ohuaya esohui ja'anei nequiya huohuicani cuana, quehuajje pojjeama, jamatii oya onaja iñameejjima nequiya. ¿A'a acuae judío etii poanicuaa Jesosa Eyacuiñajjija huoojea ojjaña nahue'yojji epojji e'ejojonei bacani pojja'a?
43007027	Ecuanaja ca oya ebanei achejje poe oya. Jiquio Eyacuiñajjija huoojea ojjaña nahue'yojji epojji caca ojjañacuanaja bajjima poaje achejje shai oya poeje— jamaya poa cuana ojo.
43007028	Jama poani cuana shajja-ajjamajje Jesosaa Eyacuiñajjija equi-aiquiquibojo nequiya janobajjimanei huohuicapoa cuana jama ba'a: —¡Jamajjeya miquianajaya eya ebaneijo jjashahuabaquiani! Eba quianaja pea-ai achejje poe eya. Bacue, eya jamatii ecueanei ejjashahuabaquijjijo pojjeama poeapoa, eya ca ehuoojea. Jiquio e huoojeajji epo e'ejojoneitii poani. Miquianajaya oya bajjimaneinei.
43007029	Ecuea oya ebaneinei eya onijjetii nequipoquiapoayajjejojo. Ohuaya caca oe eya jiquio meshiyasijje huoojeacapoa— jamaya huohuicapoa cuana Jesosaa.
43007030	Majoya beca judiocuaa Jesosa eiñajji nisho a-ajjacapoa. Jamatii oya Jesosa napajjima poa cuanaja epojja Jesosa iñajji apoa pojjima'jojoya.
43007031	Pea judiocuana queahuisopishana ca Jesosajo jjashahuabaquica'yapoa. Jama mimime poa cuana ojo ba'a: —¿A'a Eyacuiñajjija huoojeaa ojjaña nahue'yojji epojjiya dejjaja ajjima'neineicuana queahuisoneenee acañame jiquio ecua Jesosaa queahuisopishana jjeya acani jama pojjeama? ¡Chojja de!—
43007032	Fariseo dejjacuaa, pea Eyacuiñajjija equi-aijo chacochacopoquiani etii poanicuana pea-aiya judiocuana queahuiso mimimimiani Jesosajo shajja-ajjacapoa. Jamajojoya aje ma etii poanicuaa Eyacuiñajjija equi-ai queyajji poanicuana soldadocuana huoojeacapoa Jesosa iñaa.
43007033	Majoya Jesosaa jama acapoa cuana ba'a: —Eya miquiananijje jiquiojo iyeba'ihuiso nequije so'o. Majoya eya poquije'yo ma e huoojeajji epo aniyasijje.
43007034	Miquiaaya eya sa-ajjaje'yo. Jamatii eya miquianajaya eba'yojjitii pojjeama poaje ma e anije'yohuasijje miquiana epoqui'yojji pojjeama poajeyajjejojo— jamaya Jesosaa acapoa cuana.
43007035	Ohua jama huohuime acajje judío etiicuana ojee jjahuohuiajjaquiapoa jama ba'a: —¿Achacua shai jiquio dejja poquije'yo esejaya oya ba'yojjima yajji? ¿A'a acuae oya poquije'yo ma judiocuana ejjaba'echejjequi ba'eca'yo meshiyasijje? ¿A'a poquije cuamaya judío pojjeamacuana esohui huohuiya?
43007036	¿Yajja poanijje shai oja esohui jama poani ba'a? “Miquiaaya eya sa-ajjaje'yo. Jamatii eya miquianajaya eba'yojjitii pojjeama poaje e anije'yohuasijje miquiana epoqui'yojji pojjeama poajeyajjejojo.” ¿Yajja poanijje shai maya esohui?— jamaya acapoa cuaa.
43007037	Oe-ejjenei epojja fiesta eajeyo'yojji queapamenee judiocuaa acapoa, pea epojjacuana fiesta yajji jama pojjeama. Majoya Jesosa nequisohuamajje janobajjimanei majo ejjachichaqui anicacuana huohuicapoa jama ba'a: —Cua queanabataja poani quiana poecue eque ena ishiya.
43007038	Eyacuiñajjija esohui jama poani ba'a: “Ojjaña joya ejo jjashahuabaqui'yanicuana jiquio ecua meshiquipajje enaoshe queahuiso cuayaquinequianitii jama pea-ai oya poaje'yo. Oja eyamiquipajje cuayaquipoquije enaoshe jayojja eba'etiitii'yojji.”—
43007039	Jiquio Jesosaja esohui Edojjoshahuapamejo jama poanijje ba'a: Quijje ojjaña joya Jesosajo ejjashahuabaqui'yocuanaja eyamiyasijje Edojjoshahuapame nequinobiquije. Edojjoshahuapame ca poejjima so'o dejjaque nobiquiya Jesosa Eyahuasijje poqui'yojjima poanajejojoya.
43007040	Beca dejja judiocuana Jesosaja esohui shajja-ajjamajje jama poa ba'a: —E'ejojonei jiquio dejja Eyacuiñajjija esohuihuohuijjinei poani.—
43007041	Peacuana ca jama poa ba'a: —Oya e'ejojonei Eyacuiñajjija huoojea ojjaña nahue'yojji epojji.— Pea dejjacuana ca jama poa ba'a: —¡Chojja de! Eyacuiñajjija huoojea ojjaña nahue'yojji epojji provincia Galilea meshijje pojjeama poeje.
43007042	Eyacuiñajjiya yahuajonei oja esohui tehuemeecapoa jama ba'a: “Ecue huoojea ojjaña nahue'yojji epojji emeshimese Davidja osecua poaje. Oya Belén meshijo cuayaje ma yahuajo oja etiiquiana David cuayapoa meshijotii pea-aiya”— jamaya acapoa cuaa.
43007043	Jamajjeya ojjaña majo anicuana oya jayojja jjashahuabaquime pojjeama pocapoa Jesosajo. Becacuana queapame mimiapoa Jesosajo. Peacuana ca queaquehuatii mimiapoa.
43007044	Beca dejjacuaa Jesosa dojosa-acapoa ejeanobiameejji nisho, jamatii oya iñajjima poa.
43007045	Majoya aje Eyacuiñajjija equi-ai queyajji poani soldadocuana poeo'oyapoa fariseo dejja aniyasijje, Eyacuiñajjija equi-aijo chacochacopoquiani etii poani pea-aiyasijje. Jama soldadocuana acajjequiapoa ma o huoojeajji poanajecuaa ba'a: —¿Yajjajo acuae quiaa Jesosa miyenaje ecuanaque?—
43007046	Soldadocuaa saja-acapoa cuana jama ba'a: —¡De, jiquio dejja queapamenee mimiani! ¡Chama'neinei pea dejja oya jayojja mimiani!—
43007047	Jamajjeya fariseo dejjacuaa jama acapoa cuana ba'a: —¡Miquiana pojja'a ojo jjadasiameequi'yonaje pea-ai!
43007048	¿A'a acuae ecuana fariseocuana, peacuana ese huohuijji poani dejja etii poanicuana pea-ai ojo jjashahuabaqui'yonaje so'o? ¡Chojja!
43007049	Jiquio Eyacuiñajjija esohui Moisesja tehuecuana bapojjima'nei dejjacuana ca Jesosajo jjashahuabaqui'yani. Jamajjeya queaneenee capomeeca'yahua macuanaya Eyacuiñajjiya— jamaya judío etiicuaa oja huoojea soldadocuana acapoa.
43007050	-
43007051	Majoya aje fariseo Nicodemohua, ma yahuajo mecajje Jesosaque poquinajeya jama huohuime acapoa cuana ba'a: —Moisesja tehue esohui jama poani ba'a: “Dejja jamatii equecuamee'yojji pojjeama. Ebionei ojaya esohui baneineicajji so'o queaja'anee ehuohuijji, a'a oya queamimishinee poani, a'a mimishiama pojja'a. Ebionei oya baneicajji.”—
43007052	Majoya Nicodemo jama tecueame acapoa cuaa ba'a: —¿Apiojji miya mimiani Galileacuiñajji jama o nahuejo? Eyacuiñajjija esohui yahuajonei etehue baneineicue oe. Majoya e'ejojonei miyaya baje chama'neinei esohuihuohuijji poa Galilea meshijo nequi poe dejja— jama tecueameya acapoa cuaa.
43007053	Majoya aje ojjaña majo anicuana poquica'yapoa oja equiyasijje.
43008001	Majoya aje Jesosa jaasohuaquiapoa eyiyoiyeao nequi Olivos bajjaniyasijje.
43008002	Majoya aje mecajjeahuanei jjapojjaquiajo Jesosa poquio'oyapoa Eyacuiñajjija equi-aiquiquibohuasijje. Queahuisoneecuana jjachichaquicapoa oque. Jamajjeya Jesosaa anioquemajje esohui huohuica-aniapoa ma oque jjachichaquicanaje cuana.
43008003	Majoya Moisesja tehuehuohuijjicuaa, fariseo dejjacuaa pea-ai oe epona peacojjojji poani dojocapoa Jesosaque. Jamajjeya ona ejjachichaqui aniyasijje epona nequiacañaquiapoa ojjaña majo anicaja ebajji.
43008004	Jesosa jama acañaquiapoa cuaa ba'a: —Esohuihuohuijji, jiquio epona pea dejjanijje jaa bacanaje cuaa, ojahuenijje pojjeama.
43008005	Eseja esohuijo Eyacuiñajjija tehuemee jama Moisés poa ba'a: “Epona jajahuejjajea'yocue meiya peacojjojji poani bamajje.” Jamajjeya, ¿yajja acuae miyaya jiquio epona aje?—
43008006	Jamaya Jesosa acapoa fariseocuaa, Moisesja tehuehuohuijji poanicuaa yajja saja-ame ohua acaje ebajji. Jesosaa Eyacuiñajjija oja tehuemee esohui mi-acajo Jesosa dojocaje cuaa judío etii poanicuana cojjaneiyasijje enequijji. Majoya Jesosaa anioquemajje meshipohui tehuecapoa oja emeya.
43008007	Jesosa eanioquetii ani huohuiajjamajamajacanequiapoa cuaa ma eponajo. Majoya aje Jesosaa nequisohua'yomajje huohuicapoa cuana jama ba'a: —¡Joya mimishiamaneinei nequi dejjaa ebionei meiya jajahuejjajeacoocue jiquio ani epona emanojea'yojji!— jamaya poa Jesosa.
43008008	Majoya mimijeyomajje Jesosa anioqueo'oyapoa. Meshipohui tehuecao'oyapoa emeya.
43008009	-
43008010	Jesosaja esohui shajja-ajjamajje judío dejjacuana majo ejjachichaqui anica oe cuayaqui'yo, oe cuayaqui'yo popoquiapoa cuana esecueyasijje. Ebionei dejja ma etiinojinoji nequi ehuidojojji cuayacooquipoqui'yapoa. Majoya ojjañatii cuayaqui'yapoa. Ojjañacuana cuayaqui'yajo Jesosa nequisohua'yomajje epona oenei onaja jeana'yo ani jama huohuiajjame acapoa ba'a: —Epona, ¿aecue cuana? ¿A'a chama'neinei mi jajahuejjajea'yojji epojji?—
43008011	Eponaa Jesosa saja-acapoa jama ba'a: —¡Esohuihuohuijji, chama'neinei cuana! Ojjañatii poquica'yonaje.— Majoya Jesosa jama po-o'oyapoa onijjenei ba'a: —E'e epona, ecuea miya ejajahuejjajeamee'yojji pojjeama pea-ai. Jjeya miya poqui'yocue pea-ai. ¡A'a oe queamimishiya pobeca'yojji!—
43008012	Majoya Jesosaa ojjaña ma ejjachichaqui anica poanajecuana pea esohui huohuicapoa jama ba'a: —Eya ojjaña meshijo ba'ecacuana jeaja'apoquiajji poani. Ojjaña joya e shajja-ajjajji poanicuana queaja'anee ba'epoquije, quea-aapo jayojjatii epopoquijji pojjeama poaje. Queasajajanee poaniya oya queaja'anee jjashahuabameequicapoquijetii.—
43008013	Majoya fariseo dejjacuaa Jesosa jama acapoa ba'a: —¡De! Miyayanei caca oe huohuiaña ae miya poani, peaja huohuijo pojjeama. Jamajjeya jiquio miya aña esohui mijotii peajja, miqueanei.—
43008014	Jesosaa saja-acapoa cuana jama ba'a: —Chojja, jama pojjeama. Eyayanei esohui ejo huohuiaña queapamenee ae eya poani. Ecuea esohui e'ejojonei poani ecuea ebajojoya achejje poe eya. Achacua eya poquije'yo ecuea ebanei pea-aijojoya queapame huohuiaña. Miquianajaya caca oe bajjimanei.
43008015	Miquiaaya eya baneineiaña ehuohuijji ae shai eya poani miquianaja ejjashahuabaquijjineijo. Eya ca iña ecueanei ejjashahuabaquijjijo baneineiajja cuana ae shai oya poani ehuohui'yojji.
43008016	E'ejojonei eya peacuana baneineijji poani ache oja acuana queapame ehuohui'yojji. Echii-aiya e huoojeajji epohua enijje nequiya oja acuana ache queapame poani eya huohuimeesahuacaje'yo queaja'a.
43008017	Moisesja tehue ma miquiaaya apoquiaña esohui jama poani ba'a: “Beca dejja oya jayojja pea-ai mimime poajo ojaya esohui e'ejojonei poani bacaje cuaa.”
43008018	Jamajjeya eyaya e'ejojonei esohui aña eya Eyajje poe. Ecue Chiiya, e huoojeajji epohua, e'ejojonei oya esohuiya apea-aicani ejo.—
43008019	Majo nequi dejjacuaa Jesosa huohuiajjacapoa jama ba'a: —¿Aecue mique Chii?— Jesosaa saja-acapoa cuana jama ba'a: —Miquianajaya eya bajjimanei, jamajjeya ecue Chii miquianajaya bajjimanei pea-ai. Eya miquianajaya ebajojjemo ecue Chii miquiaaya bapea-aime.—
43008020	Jesosaa jamaya sohuihuohuicanequiapoa cuana Eyacuiñajjija equi-aiquiquibojo nequiya ma cajón bejjo chichapoquiajjicuana anijo nequiya. Jamatii judiocuanaja Jesosa iñameejjima poa so'o epojja o Jesosa iñajji apoa pojjima' poajojoya.
43008021	Jesosaa huohuitiicapoa cuana jama ba'a: —Eya poqui'yajo miquiaaya eya sa-ajjaje'yo. Jamatii quiana quijje manopoquije'yo mimishijjitii nequi. Ma e poquije'yohuasijje miquianaya epoqui'yojjitii pojjeama poaje.—
43008022	O jama poajo judío dejjacuana oya oopana jama poa ba'a: —¡De! ¿A'a cuae oyatii Jesosa jjaquecuaqui'yome? Jamajjeya pojja'a oya esenijje jama poanaje ba'a: “Miquianaya eque epoqui'yojji pojjeamatii poaje”— jamaya Jesosa epoaje'yo posoya acapoa cuaa.
43008023	Majoya Jesosaa jama huohuime apea-aicapoa ba'a: —Miquianaya jiquio meshi eba'ejjijotii jjashahuabaquipoquiani, eya ca iña Eyajo nequi poe. Miquianaya ca jiquio meshijotii eba'ejjijo jjashahuabaquipoquiani, eya ca iña miquianaya jama pea-ai pojjeama.
43008024	Jamajojoya aje eyaya quiana huohuinaje jama ba'a: “Miquianaya mimishijjitii nequi manopoquije'yo.” Eya Eyacuiñajjija huoojea pojjeama poso amajje mijjashahuabaqui'yonaje ejo. Jamajjeya quiana mimishijjitii nequi manopoquije'yo.—
43008025	Majoya aje Jesosa huohuiajjacao'oyapoa cuaa jama ba'a: —¿A'ya acuae mi so'o de? ¿Ae dejja miya?— Jesosaa saja-acapoa cuana jama ba'a: —Jjeyanei aje quiana huohuinaje ae eya.
43008026	Ecuea quiana queamimishihuiso poani huohuicajji poanaje. E huoojeajji epohua esohui e'ejojoneitii acani. Jamajjeya ojaya esohuinei huohuije ma e ohua acanaje esohuineiya— jamaya acapoa Jesosaa.
43008027	Ma dejjacuanaja ca bajjimanei poa Jesosaa oja Chii-aijo Eyacuiñajjijo esohui huohuicani.
43008028	Jamajjeya Jesosaa huohuitiicapoa cuana jama ba'a: —Miquiaaya eya, Dejjapojji epo, ba'ehuanasohuajeameemajje baneije ae shai eya poani. Eya ca iña quio. Eya jama poajoya miquiaaya eya baneije ecuea ejjashahuabaquijjinei pojjeama huohuiaña. Quio e ecue Chiiya huohuicani huisotii esohui oya esohuineiya eyaya quiana huohuiaña.
43008029	E huoojeajji epo enijjetii nequipoquiani. Ecue Chiija eya enei eanijji jeana'yojjima poani. Jamajjeya cua ecue Chiiya e ameesa-acani huisotii eyaya apoquiaña o queabihui pojji ejo.—
43008030	Jesosaa jama huohuime acajje queahuiso cuana jjashahuabaquica'yapoa ojo.
43008031	Majoya aje Jesosaa joya ojo jjashahuabaqui'yonaje judiocuana huohuicapoa jama ba'a: —Miquianaya ecuea esohuijo jjashajja-ajjaquipoquimajje e'ejojonei e shajja-ajjajjitii poaje.
43008032	Miquiaaya ecuea esohui e'ejojonei bapoquiaje. Ecuea esohui bamajje queapamenee ba'epoquije. Jiquio ecua dejjacuana ejjeshe peajo chacochacopoquianitii majoya oya huoojeaca'yani, jama pea-aiya quiana poaje'yo queabihuinee.—
43008033	Jesosa saja-acapoa cuaa jama ba'a: —Ecuana caca jiquio Abrahamja osecuaneiya poani. Ecuana ca chacomeejjimanei acanaje cuaa peajo. Jamajjeya, ¿apiojji acuae ecuana huoojeacaje'yo jama aña?— jamaya poa judiocuana Jesosanijje.
43008034	Jesosaa huohuitiicapoa cuana jama ba'a: —E'ejojonei esohui eyaya quiana huohuiaña. Ojjaña miquiana queamimishitii poani jiquio ecua dejja ejjeshe peajotii chacochacopoquiani jama pea-aiya quiana poani miquianaja mimishijo.
43008035	Joya peajo chacochacopoquianitii ejjeshe o chacomeejji poanija equijo aniajja oja bacuanei pojjeama poanijjejojoya. Oja bacuaejjanei ca oja chiija equijotii anipoquiani onijjetii.
43008036	Jamajjeya quiana eyaya Eyacuiñajjija Bacuaejjaa miquianaja mimishijo nahue'yajje queabihui ba'eje. Jiquio ecua dejja ejjeshe peajotii echacochacopoquijji majoya oya huoojeaca'yani, jama pea-aiya quiana queabihui poaje'yo.
43008037	Ecuea ebanei miquianaya Abrahamja osecuanei poani. Jamatii eya miquiaaya jajahuejjajea'yosa-aña ecuea esohui cajaa añajjejojoya.
43008038	Eyaya jiquio esohui aña ma ecue Chiiya e bameesahuacanajeya ehuohuijji. Oya jayojja miquiaaya esohui aña ma miquianaja chiiya quiana huohuicanaje esohuiya.—
43008039	Jesosa saja-acapoa cuaa jama ba'a: —¡Ecuanaja baba caca Abraham bajjani poa!— Majoya Jesosaa huohuicao'oyapoa cuana jama ba'a: —Miquianaya Abrahamja osecua e'ejojonei poaniyajjemo ma miquianaja babaa acapoa jayojja pea-aiya apoquiame.
43008040	Eyaya quiana esohui e'ejojonei huohuiaña ma Eyacuiñajjiya e huohuicanaje esohuitiiya. ¡Jamatiiya quiaa eya jajahuejjajea'yosa-aña! Abraham caca jama pojjima'neinei poa.
43008041	Miquianaya caca oe miquianaja chii jayojjayatii ba'epoquiani queaquehuatii— jamaya poa Jesosa. Majoya aje queaqueneneeya Jesosa huohuicapoa cuaa jama ba'a: —Ecuana ca ahuemaja mejo pojjeama. Ecuanaja Chii-ai caca oe oenei poani, Eyacuiñajji poani.—
43008042	Jesosaa huohuitiicapoa cuana jama ba'a: —Eyacuiñajji miquianaja Chii-ai e'ejojonei poanijojjemo miquiaaya eya queajeanee ame. Eya Eyacuiñajjija huoojea miquiananijje nequi jjeya. Eya ca iña jiquio ecueanei ejjashahuabaquijjijo poe pojjeama nequi. Ecue Chiiya eya huoojeacapoa.
43008043	¿Yajjajo acuae ecuea esohui miquianajaya queaquehuaneetii poani? Miquianaja queaquehuanee poani jiquio ecuea esohui miquiana shajja-ajjasapo-ajjajjejojoya.
43008044	Edosiquiana caca miquianaja chii poanitii. Oya emiquianamesetii nequipoquiani. Ojayanei ejjashahuabaquijji queaquehua asa-añatii quiaa. Edosiquiana pea quecuacoo'yojji poa ebionei, jjeyanei pea-ai oya pea quecua'yojji poanitii. Oya esohui e'ejojoneijo jjashahuabaquiajja, esohui e'ejojonei huohuiajja pea-ai. Oya siajjepoanitii oya siajjepojjijjejojoya. Ohuaya siajje acoocapoa, siajjetii ameecani cuana jjeya pea-ai.
43008045	Jamajojoya aje quiana oe ecuea esohuijo jjashahuabaquiajja eya e'ejojonei poanijojoya.
43008046	¿Ache oe miquiaaya eya queamimishi poani banaje? Eya ca iña mimishiamaneinei poani. Eyaya miquiana esohui e'ejojonei huohuiajjaña, jamajjeya, ¿yajjajo shai mijjashahuabaqui'yani quiana ejo?
43008047	Jamajjeya ojjaña joya Eyacuiñajjija bacua poanicuaa ojaya esohui shajja-ajjaneicani. Miquianaya caca Eyacuiñajjija bacua pojjeama poani, jamajjeya ojaya esohui shajja-ajjasapo-ajjatii poani— jamaya Jesosaa huohuicapoa cuana.
43008048	Majoya aje judiocuaa Jesosa niñebacapoa jama ba'a: —¡E'ejojonei ecuaa miya aña, miya caca samaritano dejja, eshahuamase yamijji de!—
43008049	Jesosaa saja-acapoa cuana jama ba'a: —Chojja, eya eshahuamase yamijji pojjeama. Eya ecue Chiijo queapame mimiani. Miquianaya caca oe ejo queatainee mimiani.
43008050	Eyaya quiana jama aña miquianaya ejo queapame emimijji pojjeama. Ecue Chiiya quiana ejo queapame mimimeesa-acani. Ojjaña joya e sapo-ajja poanicuana ecue Chiiya oja mimishi ja'anei huohuicaje'yo.
43008051	E'ejojonei eyaya huohuiaña jama ba'a: Ojjaña joya ecuea esohuijo jjashajja-ajjaquijji poanicuana emano'yojji pojjeamatii poaje.—
43008052	Jesosaa esohui jama acajje judiocuaa oya saja-acapoa jama ba'a: —¡E'ejojonei jjeya ecuaaya miya baña eshahuamase yamijji de! Abraham, ojjaña Eyacuiñajjija esohuihuohuijji poacuana pea-ai yahuajonei manocapoqui'yapoa. Jamatii miyaya ecuana huohuiaña ba'a: “Ojjaña joya ecuea esohuijo jjashajja-ajjaquijji poanicuana emano'yojji pojjeamatii poaje.” ¡Chojja, jamaya ca queaquehua de!
43008053	¿A'a acuae miya jjabaquiani queaca'aneenee, ecuanaja chii Abraham queaca'apishana? ¡Chojja de! Oya Abraham mano'yapoa. Ojjaña Eyacuiñajjija esohuihuohuijji poacuana pea-ai yahuajonei manocapoqui'yapoa. ¿Ae jayojja miya jjabaquiani?—
43008054	Jesosaa saja-acapoa cuana jama ba'a: —Eyanei queapame mimije ejotii ecuea esohui queapame pojjeama poaje. Ecue Chiiya ca eya queapamenee queaca'anee poani bacani queabihuiya. Ma miquiaaya aña miquianaja poani Eyacuiñajjiya, maaya eya queaca'anee queapamenee bacani.
43008055	Jamatii miquianajaya oya Eyacuiñajji bajjimaneinei poani. Ecuea caca oe oya ebanei. Ecuea Eyacuiñajji bajjimanei jama ehuohuijojjemo eya miquianaya jayojja pea-aiya pome, siajjepojjinei pea-ai pome. E'ejojonei ecuea ca Eyacuiñajji ebanei. Jamajjeya ojaya esohuijo eya jjashajja-ajjaquipoquianitii.
43008056	Miquianaja etiiquiana Abrahamja eba poa eya quijje poeje jiquio meshiyasijje ojjaña nahue'yohua. E poejji epojjajo oya jjashahuabaquipoquitiiyapoa. Majoya oya e epoe bamajje queabihuinee poa.—
43008057	Majoya judiocuaa Jesosa acao'oyapoa jama ba'a: —¡Miya ca mi ca oe esho'i de! Cincuenta shequiajame huiso pojjima'. ¿A'a cuae jje etiiquiana Abraham eshe nequiahua miquea oya eba poa? Chojja. ¡Bajjima miquea de!—
43008058	Jesosaa saja-acapoa cuana jama ba'a: —E'ejojonei eyaya quiana huohuiaña. Abraham cuayajjimahuajotii caca oe eya e'ejojonei enequitiiapoa.—
43008059	Jesosaa jama huohuime acajje judío dejjacuana quenequeneneineiapoa onijje. Jamajojoya aje meicuana iñacapoa cuaa Jesosa jajahuejjajea'yojji nisho. Jesosa ca Eyacuiñajjija equi-aiquiquibojo nequi quehuacuayaqui'yapoa, oya macuanaja iñajjima.
43009001	Majoya aje Jesosaa ejeojjijje poquijeya oe dejja cojjama'tii cuaya ani bacapoa.
43009002	Majo nequiya o shajja-ajjajji poanicuaa Jesosa huohuiajjacapoa jama ba'a: —Esohuihuohuijji, ¿yajjajje acuae jiquio dejja cojjama'tii cuayapoa? ¿A'a oja chiija mimishijo, a'a oja naeja pojja'a, a'a oja mimishineijo pojja'a?—
43009003	Jesosaa saja-acapoa cuana jama ba'a, —¡Chojja de! Oya cojjama'tii cuayapoa oja mimishineijo pojjeama, oja chiija, oja naeja mimishijo pea-ai pojjeama. Oya jamatii cuayapoa cojjama'tii Eyacuiñajji queaca'aneetii poani queahuisocuanaja ebajjijo. Yajja Eyacuiñajjiya oya quijje acaje ebajjijo cuanaja oya jamaya cuayapoa.
43009004	Epojjajo eseya chacochacocajji e huoojeajji epoja echacojjijo. Quijje eseya chacochacopajeaje jiquio ecua meca poeajo dejja chacochacopajeani jamaya.
43009005	Eya jiquio meshijo nequi ojjañacuana jeaja'apoquiajji poani— jamaya Jesosa poa.
43009006	Majoya aje Jesosaa jama huohuime amajjeya meshi cuichocapoa. Meshi cuichoja choe Jesosaa ma cojjama'tii cuaya dejja oja cojja iñapepacapoa meshi choeya.
43009007	Majoya Jesosaa cojjama' dejja huohuicapoa jama ba'a: —Jjeya miya poquicue ecojja shacuaquiya ena nequiyasijje, ma Siloé bajjani ena nequiyasijje— jamaya poa. (Ma enanequijji Siloé bajjani jama poanijje ba'a: Ehuoojea.) Jamajjeya dejja cojjama' poquicuajiapoa enanequijjiyasijje oja ecojja shacuaa. Majoya oya ecojja shacuamajje poe'yapoa oja equiyasijje ejjacojjaja'aqui.
43009008	Opejjejo ba'ecacuaa, pea dejjacuaa ma oya cojjama' yahuajo memeani bajji poanajecuaa pea-ai oya queacojjaja'a baca'yapoa. Jamajjeya ojee mimimimicapoa cuana ojo jama ba'a: —¡De! ¿A'a jiquio dejja jjeya jjabaquinaje ma yahuajo cojjama' eanioque memeaninajeya eseya banajeya?—
43009009	Becacuaa saja-acapoa jama ba'a: —E'e de, oyaya jjeya jjabaquiani.— Peacuaa ca jama poa ojo ba'a: —Chojja de, pea pojja'a coma oya jayojja yamime, oyanei pojjeama.— Majoya ma dejja cojjama'tii cuaya jama poa ba'a: —Eyaneiya iquio ma yahuajo cojjama'tii cuayapoaya.—
43009010	Ohua jama acajje oya huohuiajjacapoa cuaa jama ba'a: —¡De! ¿yajjajje acuae mi jjeya queaja'a jjabaquiani so'o?—
43009011	Ohuaya saja-acapoa cuana jama ba'a: —Ma Jesosa bajjani dejjaa meshi cuichomajje ecuea ecojja ohuaya iñapepacanaje meshi choeya. Majoya eya huoojeacanaje Siloé enanequijjiyasijje ecuea ecojja shacuaa. Jamajjeya eya poquinaje. Ecojja shacuajeahuajo eya jjacojjaja'aquinananaje.—
43009012	Majoya huohuiajjacao'oyapoa cuaa jama ba'a: —¿Achacua comaya dejja nequi?— Ohuaya saja-acapoa jama ba'a: —Cua'a de, ¿achacua shai maya dejja nequi jjeya?—
43009013	-
43009014	Ejomishocajji sábado epojjajotii Jesosaa meshichoe acapoa dejja cojjama' jjabaquijji. Jamajojoya aje oya cojjama'tii cuaya dejja peacuaa dojocapoa fariseo dejjacuanaja ebajji.
43009015	Majo aniya fariseocuaa oya huohuiajjacapoa ebajji yajjajje jjeya oya jjabaquinaje. Dejja cojjama' ejjabaqui nequiya saja-acapoa jama ba'a: —Meshichoeya ohuaya ecuea cojja iñapepacanaje. Ecojja ecuea eya shacuajje jjacojjaja'aquinananaje.—
43009016	Beca fariseocuaa oya jama acapoa ba'a: —Ma dejja mi jjabameequijji poanaje Eyacuiñajjija amee pojjeama poanaje ohuaya ejomishocajji sábado epojjajotii miya jjabameequicanajejojoya.— Pea fariseocuana ca jama poa ba'a: —Oya queamimishi epohuajjemo ojaya jiquio dejjaja ajjima'neinei ajjima'tii pome.— Jamajjeya fariseo dejjacuana Jesosajo oya jjashahuabaquime pojjeama poa.
43009017	Majoya fariseocuaa dejja cojjama'tii cuaya huohuiajjacao'oyapoa ba'a: —E'e pojja'a ohuaya miya jjacojjaja'ameequicanaje, jamajjeya ¿yajja huohui'yome jjeya miyaya aje ojo?— Ohuaya saja-acapoa jama ba'a: —Oya Eyacuiñajjija esohuihuohuijji e'ejojonei poani— jamaya poa.
43009018	Jamatii judío dejja etii poanicuana jjashahuabaquisapo-ajjaneitii poa Jesosaa cojjama'tii cuaya dejja jjacojjaja'ameequicanajejo.
43009019	Jamajojoya aje fariseocuaa dejja cojjama'tii cuayaja chii, oja nae pea-ai iyaacapoa. Jama huohuiajjame acapoa oja chii, oja nae pea-ai ba'a: —¿A'a jiquio mique bacuaejjanei? E'ejojonei ecuana huohuicue so'o, ¿a'a e'ejojonei oya cojjama'tii cuayapoa? ¿Yajjajje acuae oya jjeya jjabaquiani?—
43009020	Oja chiiya, oja naeya pea-ai saja-acapoa jama ba'a: —E'e, jiquio oya ecuanaja bacuaejjanei. Yahuajo oya cojjama'tii cuayapoa.
43009021	Jjeyanei ecuanaja oya bajjima yajjajje oya jjabaquiani queaja'a. Ecuanaja bajjima aya shai oya jjacojjaja'ameequicanaje. ¿Apiojji acuae ecuana miquiaaya huohuiajjaña ojo? Oya oe huohuiajjaquisocue. Oya caca etii, esho'i pojjeama. Jjeyanei aje quiana ohuaya huohuicaje.—
43009022	Jamaya huohuicapoa oja chiiya, oja naeya pea-ai oya judío etiicuanajo queamete poajjejojoya. Judío etii poanicuanaja esohui ehuohui poa jama ba'a: “Ojjaña joya Jesosa e'ejojonei Eyacuiñajjija huoojea ojjaña nahue'yojji epojji ajji poani, ecuaaya oya huoojeacuayaje'yo judiocuanaja ejjachichaquijji equi-aijo ani, enobibecameequi'yojji pojjeama poaje'yo” jamaya judío etiicuana poa.
43009023	Jamajojoya aje cojjama' cuayaja chii, oja nae pea-ai jama poa etiicuananijje ba'a: —Oya oe huohuiajjasocue. Oya caca etii, esho'i pojjeama.—
43009024	Majoya judío etiicuaa ma cojjama'tii cuaya iyaacao'oyapoa ehuohuiajjanei'yojji. Jama oya acapoa ba'a: —Eyacuiñajjiya miya bacani, jamajjeya e'ejojonei ecuana queaja'a huohuicue. Ecuanajaya ebanei oya Jesosa queamimishi poani.—
43009025	Majoya cojjama'tii cuaya dejjaa saja-acapoa cuana jama ba'a: —Ecuea oya bajjimanei, a'a oya Jesosa queamimishi, a'a oya mimishiama pojja'a. Ecuea caca ebaneinei jiquio ba'a: Eya yahuajo cojjama'tii cuayapoa, jjeya ca eya jjabaquiani queaja'a.—
43009026	Oya judío etii poanicuaa huohuiajjacao'oyapoa jama ba'a: —¿Yajja acuae mi acanaje Jesosaa? ¿Achajja amajje miya ohuaya jjacojjaja'ameequicanaje?—
43009027	Ohuaya saja-acao'oyapoa cuana ba'a: —Huohuineinaje aje quiana, jamatii miquianaya ecuea esohui shajja-ajjasapo-ajja. ¿Apiojji acuae quiaaya eya huohui pomeemajamajasa-aña oya esohuiya? ¿A'a quiana e'ejojonei Jesosa shajja-ajjajji posapea-aipoani?—
43009028	Majoya aje judío etiicuaa cojjama'tii cuaya dejja niñebacapoa jama ba'a: —Miya ca jja mi ca oe Jesosa shajja-ajjajji poani. Ecuana ca cho, Moisesja tehuecuana jayojja ecuana ba'epoquiani.
43009029	Ecuanaja ebanei pea-ai Eyacuiñajji mimiapoa Moisesnijje. Joya dejja Jesosa bajjani caca ecuanaja bajjimaneinei achejje shai poe oya.—
43009030	Jama huohuime acajje etii poanicuaa dejja cojjama'tii cuaya jama poa ba'a: —¡Jamaya queaquehuaneenee mimiani quiana! Miquianajaya jiquio dejja Jesosa bajjimaneinei poani achejje shai poe oya. Jamatii e'ejojonei ohuaya eya jjacojjaja'ameequicanaje de.
43009031	Esejaya ebanei Eyacuiñajji mimishicuanaja esohui eshajja-ajjajji pojjeama. Ohuaya caca oe joya o bihuiajjinei poanija esohui joya ojo jjashajja-ajjaquijji poanicuanaja esohui shajja-ajjacani ohuaya.
43009032	Yahuajoneinei, jjeyanei pea-ai chama'nei dejja jiquiojo enequi cojjama' poani jjacojjaja'ameequi'yojji epojji. Che oema'neinei.
43009033	Jiquio dejja Eyacuiñajjija huoojea pojjeamajjemo ojaya dejjaja ajjima'neineicuana eajji pojjeamatii pome— jamaya cojjama'tii cuaya dejja poa judío etiicuananijje.
43009034	Jamajjeya mimijajiapoa cuana cojjama'tii cuaya dejjanijje jama ba'a: —Miya ca mi ca oe mimishijjitii cuaya, ¿apiojji acuaeya ecuana jjabahuejjameequisa-aña miyaya? ¡Chojja de!— Majoya aje oya judioja ejjachichaquijji equi-aijo ani huoojeacuayaca'yapoa cuaa enobibecameequi'yojji pojjeama acapoa.
43009035	Jesosaa cojjama'tii cuaya dejja judioja ejjachichaquijji equi-aijo ani huoojeacuayaca'yonaje shajja-ajjacapoa. Jamajjeya Jesosaa oya ba'yomajje jama huohuiajjame acapoa ba'a: —¿A'a miya e'ejojonei jjashahuabaqui'yonaje joya Dejjapojji epojo?—
43009036	Ohuaya jama acapoa ba'a: —Huohuicue mo ae shai oya. Eya e'ejojonei ojo jjashahuabaqui'yosapoani.—
43009037	Jesosaa oya saja-acapoa jama ba'a: —Miyaya oya banaje. Eya ca iña quio jiquio jjeya minijje mimianiya Dejjapojji epo.—
43009038	Majoya aje ohuaya ecuioshajjajo nequimajje Jesosa bihuiacapoa jama ba'a: —Emeshimesenei, eya e'ejojonei jjashahuabaqui'yani mijo.—
43009039	Jesosaa pea esohui acapoa cuana jama ba'a: —Eya jiquio meshiyasijje poeapoa ojjañacuanaja oja mimishi ja'anei huohui'yohua. Joya cojjama' jayojja poanicuana jjacojjaja'ameequije o queajjashahuabaquija'anee epo'yojji ejo. Eyacuiñajjija esohui bapojjima'cuana eyaya esohui bameesahuaje. Joya Eyacuiñajjija esohui chacojjinisho poanicuana ca jjashahuabaquiajja ejo oyatii queapame poani poso jjabaquianijjejojoya, comacuanaya queaquehua cojjama' jayojja poani. Eyacuiñajjija esohui ecuea oya ebameesahuajji pojjeama poaje— jamaya poa Jesosa.
43009040	Fariseocuana beca ma Jesosanijje nequinaje oja esohui shajja-ajjamajje jama poa onijje ba'a: —¿A'a miyaya ecuanajo huohuiaña? ¿A'a ecuana miyaya cojjama' jayojja pea-ai baña?—
43009041	Jesosaa saja-acapoa cuana jama ba'a: —Miquiana cojjama' jayojja poani jjabaquianijjemo, jiquio ecua Eyacuiñajjija esohui bapojjima' jamajjemo, eyaya quiana jjacojjaja'aquimeeme, queajjashahuabaquija'a pomeeme. Miquiana ca Eyacuiñajjija esohui baneineijji poani jayojja jamatii jjashahuabaqui'yoajja. Jamajojoya aje quiana oe Eyacuiñajjija miquianaja mimishicuana ecuijea'yojii pojjeama poaje— jamaya huohuicapoa Jesosaa.
43010001	Majoya aje quijjepishana Jesosaa pea esohui huohuicapoa jama ba'a: —Eyaya ovejacuanajo huohuije. Bacue, jiquio esohui oveja peeijji'ya esecuejjanijjijo. Joya esecuejjanijje nobiquiajja poanicuana coma queamimishi siipojji poani. Oya huapajje poquiani nobiquiya.
43010002	Joya esecuejjanineijje nobiquiani dejja comaya e'ejojonei ovejacuanajaahuanajjinei poani.
43010003	Esecuejjaniqueyajji poani dejjaa esecuejjani ca'apejocani ovejajaahuanajji poani nobiquijji. Majoya ovejajaahuanajji dejjaa ojaya ovejacuana iyaacani oja bajjanineijo. Ovejacuana o jaahuanajji poanija esohuijo jjashajja-ajjaquiani. Ohuaya dojocuayaquicani esecueyasijje.
43010004	Ojjaña ojaya ovejacuana cuayaquiajo ohuaya huidojocapoquiani. Jamaya ojaya ovejacuana oquiquishijji poquiani ojaya esohui eshajja-ajjaneijojoya.
43010005	Pea dejjanijje o jaahuanajji pojjeamanijje ovejacuana poquiajjanei. Ovejacuana peacuanajo cuajicuajiquehuajeananani queacojjapi peajo ojaya esohui shajja-ajjajjimajojoya.—
43010006	Jamaya Jesosaa esohui huohuicapoa cuana ovejacuanajo queaja'anee o jjashahuabaquimeejji nisho. Jamatii queaquehua poa cuanaja, yajja Jesosaa acani poso jjabaquicapoa cuana ovejajo.
43010007	Jamajjeya Jesosaa huohuicao'oyapoa cuana jama ba'a: —Jiquio esohui e'ejojonei eyaya quiana aña. Eya ca iña esecuejjani jayojja poani ovejacuana nobimeequijji poani, ecuayameequijji pea-ai.
43010008	Ojjañacuana ma e poejjimahuajo poe'yonaje cuana ovejajaahuanajjinisho pohua e'ejojonei pojjeama poanaje. Oya siipojji, queajjashahuabaquitai pea-ai poani. Ovejacuana o jaahuanajjinisho poani dejjajo jjashajja-ajjaquiajja poanaje.
43010009	Eya ca iña esecuejjani jayojja nequi. Ojjaña joya eque poeje cuana nobiquiya eyaya comacuanaya nahueje'yo. Jiquio ecua ovejacuana nobiqui'yani, cuayaquipoquiani pea-ai sipone queapamenee ijjiaa oya jayojja ecue nahue'yocuana eque poeje.
43010010	—Bacue, siipojjicuana poeani oveja siiya, o queanee pomee'yohua pea-ai poeani, o cuia'yohua pea-ai. Mahuisoya asa-acani ohuaya. Eya caca poeapoa ojjañacuana ba'etiitiimee'yohua, queabihuinee ba'etiitiimee'yohua jjeyanei, quijje pea-ai.
43010011	Eya ovejajaahuanajji queapamenee poani. Ovejajaahuanajji queapamenee oja oveja nahuejo manoje'yo.
43010012	Bacue, jiquio pea dejjacuana ovejajaahuanajji poani bejjo yajji sosejjenei chacochacoani, mahuisojoneiya. Ebiocuiñajjicuana queamasenee poeyajo oveja nahuejjima acaje macuaa. Cuajicuajiquehuajeananaje joya bejjojo chacochacoani dejjacuana, ojayanei ovejacuana pojjeama poanijojoya. Majoya ebiocuiñajji queamasenee tohuaje ovejacuana nequiyasijje. Ohuaya jjajeaajajeameequicani ovejacuana queahuesha.
43010013	Joya ovejajaahuanajjinisho poani dejja cuajicuajiquehuajeananani oya bejjo yajjineijo chacochacoanijjejojoya. Jjashahuabaneiquiajja ovejacuana jaahuanajjinei epojji.
43010014	-
43010015	—Eya ca iña ovejajaahuanajji queapamenee poani. Jiquio ecua ecue Chiija eya ebaneinei poani jama pea-aiya ecuea ecue Chii ebaneinei. Jama pea-aiya ecuea ovejacuana ebaneinei poani. Oya jayojjaya ecuea ovejacuanaja eya ebanei, eya pea-ai shajja-ajjaneicani. Eya manoje'yo ecuea ovejacuana nahuejo.
43010016	Pea ovejacuana ecuea enequi jiquiacua eque poejjima so'o. Eyaya oya quijje jjequije pea-ai. Ecuea esohuijo jjashajja-ajjaquimajje ovejacuana eque jjachichaquicaje oe epeei nequiyasijje. Majoya eya ojjaña ovejacuana jaahuanapoquiajji enei nequije.
43010017	—Ecue Chiija eya queajeaneenee poani eya jjaiñameequijejojoya emano'yojji. Majoya quijje eya mano'yomajje shequije'yo.
43010018	Chama'neinei dejja queaca'anee jamatii e manomee'yojji epojji. E jama sapomajje eyaneitii jjaquiaquije onaja manomee'yojji. Dejjacuana queaca'a poanijo pojjeama eya jjamanomeequije'yo. Ecuea eyami ecueanei equiajji emano'yojji. Jamajjeya eya mano'yomajje quijjepishana shequije'yo. Jama ejjapomeequi'yojjiya ecue Chiiya eya jiquio meshiyasijje huoojeacapoa— jamaya Jesosaa acapoa cuana.
43010019	Jesosaja esohui shajja-ajjamajje judío etii poanicuana ojee ani oya jayojja pea-ai jjashahuabaquime pojjeama poa Jesosajo. Beca queapame jjashahuabaquiapoa, peacuana ca queaquehuatii.
43010020	Judiocuana queahuisonee jama poa ojo ba'a: —De, ¿apiojji acuae oya shajja-ajjacani cuaa? Jesosa eshahuamase yamijji de, eniñepoqui'yo jayojja coma dejja.—
43010021	Pea dejjacuana ca jama poa ojo ba'a: —Chojja, dejja eshahuamase yamijji jama mimime po-ajja. ¿A'a cuae eshahuamaseya dejja cojjama'tii cuaya jjacojjaja'ameequicame?— jamaya poa.
43010022	Ma ba'ijoya aje queahuoenee poa Jerusalén meshijo. Judiocuana ojee jjachichaquicapoa fiesta ea'yojjijo Eyacuiñajjija equi-ai apoa acapoa epojja shahuaba'yojji.
43010023	Jesosa majotii Eyacuiñajjija equi-ai shashaquibojje jeojeonequiapoa “Salomonja Equishashaquibo” bajjanijje.
43010024	Majotii o nequijo judío etiicuana oque jjachichaquio'oyamajje oya huohuiajjacapoa jama ba'a: —¿Acheshono acuae ecuana queaja'anee huohuije ba'a: “Eya e'ejojonei Eyacuiñajjija huoojea ojjaña nahue'yojji poani?” ¡Miya e'ejojonei jama poani jjabaquimajje ecuana jjeyanei jamaya queaja'a huohuicue!—
43010025	Jesosaa saja-acapoa cuana jama ba'a: —Huohuimajamaja-ajjanaje aje quiana, jamatii eya miquiaaya e'ejojonei pojjeama poani poso aña. E'e, ecue Chiiya dejjaja ajjima'neineicuana eya ameesahuacani miquianajaya queaja'a ebajji nisho eya e'ejojonei oja huoojea poani.
43010026	Miquiaaya ca eya e'ejojonei pojjeama poani poso aña miquianaya ecuea ovejacuana pojjeama poaniyajjejojoya.
43010027	Ecuea ovejacuaa ecuea esohuinei shajja-ajjacapoquiani. Ecuea oya ebanei pea-ai. Jamajjeya equiquishijjitii poquianicuana enijjetii.
43010028	Eyaya oya ba'etiitiimeeje'yo Eyahuasijje. Pea dejjacuanaja ecuea ovejacuana ejjeshejea'yojji pojjeamatii poaje, chama'nei pea dejja o jjasejjameequi'yojji epojji ejo.
43010029	Ecue Chii e ovejacuana quiajji poani queaca'aneetii nequipoquiani. Jamajjeya chama'neinei pea oja quia ovejacuana jjeshejea'yojji epojji.
43010030	Ecue Chii, eya pea-ai oe jayojja poani. Oya jjashahuabaquime pea-ai ecuana popoquiani— jamaya Jesosaa judío etiicuana huohuicapoa.
43010031	Majoya aje o jama poani shajja-ajjamajje judío etiicuaa mei iñacao'oyapoa Jesosa jajahuejjajea'yojji nisho queaqueneneeya.
43010032	Jesosaa ca jama acapoa cuana ba'a: —Ecue Chiiya eya queahuisonee dejjaja ajjima'neineicuana queapame ameesahuacanaje miquianajaya ebajji. Jamajjeya, ¿ache jiquio dejjaja ajjima'neinei eyaya queapame anajejo sosejje eya jajahuejjajea'yosa-aña quiaa meiya?—
43010033	Judío etiicuaa oya saja-acapoa jama ba'a: —Ecuaaya miya dejjaja ajjima'neineicuana queapame anajejo pojjeama jajahuejjajeaje'yo meiya. Ecuaaya miya jajahuejjajeaje'yo miquea esohui Eyacuiñajjijo queaquehuaneenee huohuiañajojoya. Miya caca dejja pea-aiya, miya Eyacuiñajjinei poani miame.—
43010034	Jesosaa huohuitiicapoa cuana jama ba'a: —Eyacuiñajjija esohui Moisesja tehuecuana ma miquiaa aña esohuijo Eyacuiñajjiya jama acapoa ba'a: “Miquianaya Eyacuiñajji jayojja pea-ai poani” jama tehuemeya acapoa yahuajonei.
43010035	Eyacuiñajjija esohui etehue jaa e'ejojonei poanitii, pea po'yoajjanei. Maya tehuemeecapoa yahuajonei dejjacuana esohuihuohuijjicuanajo jama ba'a: “Miquianaya Eyacuiñajji jayojja pea-ai poani” jamaya tehuemeecapoa Eyacuiñajjiya.
43010036	Eyacuiñajjiya caca oe eya babacacapoa jiquio meshiyasijje ehuoojeajji. Jamajjeya, ¿apiojji acuae miquiaaya eya queaquehuanee Eyacuiñajjijo mimiani poso aña? Eya Eyacuiñajjija Bacuaejja poani huohuiajje miquiana queaquenenee poanaje enijje.
43010037	Bacue, eyaya ecue Chiiya acani jayojja mibamajje a'a ejo jjashahuabaqui'yojji.
43010038	E'e jojonei eyaya jiquio ecua ecue Chiiya acani jama pea-aiya aña. Jamatii eya miquiaaya siajje poani poso aña. Jiquio eyaya anaje queapame dejjaja ajjima'neineicuana bacue quiaa. Eya jama anaje bamajje miquianaya queaja'a jjashahuabaquica'yojji poanaje ejo eya ecue Chii Eyacuiñajji jayojja pea-ai poanijo. Eyacuiñajji eya jayojja pea-aiya poani— jamaya Jesosa poa.
43010039	Ohua esohui jama acajo judío etiicuaa Jesosa eiñajji nisho a-ajjacao'oyapoa. Majoya Jesosa jjanequishiñaquiapoa ojo, iñajjimatii poa cuanaja.
43010040	Majoya aje Jesosa poquio'oyapoa Jordán cuei ojjemijiyasijje, ma yahuajo Juanya ona enaojjohuasijje iñajeanobiacanequinaje meshiyasijje. Majotiiya oya aniapoa.
43010041	Cuamaya queahuisocuana jjachichaquinequiapoa Jesosa bajji. Jama poa cuana ojo ba'a: —Yahuajo dejjaja ajjima'neineicuana Juanaja ajjima'nei poanaje. Jamatii ohuaya jiquio dejja Jesosajo e'ejojonei huohuicanaje— jamaya poa cuana.
43010042	Jamajojoya aje ma meshijo ba'ecacuana queahuiso Jesosajo jjashahuabaquica'yapoa.
43011001	-
43011002	Oe dejja Lázaro bajjani Betania meshijo nequi queamanonee jaapoa. Oja jjo'i Marta, María pea-ai aniapoa onijje ma meshijoya. Yahuajopishana Mariaa Jesosaja ejeojji shiyeshiyeya shamajje oja esao-aohua Jesosaja ejeojji cuicapoa.
43011003	Majoya aje quijje oja no Lázaro queamanonee jaa bamajje ejjo'imese Martaa María pea-aiya oe dejja huoojeacapoa Jesosa huohuiñaquiya Lazarojo. Jama huohuime ameecañaquiapoa ba'a: —Jesosa, miquea epeejji Lázaro oya jjeya queamanoneenee jaa.—
43011004	Jesosa esohui Lazarojo shajja-ajjamajje jama poa ba'a: —Coma emanomeejjija oya epoquijeyomee'yojjitii pojjeama poaje. Quijjepishana Eyacuiñajji, oja Bacuaejja pea-ai queaca'anee queasajajanee nequi ojjañacuanaja ebajji oya jjeya queamanoneenee jaa.—
43011005	Jesosaja Marta, oja shehue María, Lázaro pea-ai queajeanee poa.
43011006	Jamatii Jesosa Lázaro queamanoneenee jaa shajja-ajjamajje majotiiya aniapoa so'o beca cahuime huisotii, poquijjima poa oque.
43011007	Majoya aje Jesosaa o shajja-ajjajji poanicuana jama acapoa ba'a: —Cua'a, Judea meshiyasijje epoqui o'oya.—
43011008	O shajja-ajjajji poanicuaa oya saja-acapoa jama ba'a: —Chojja esohuihuohuijji, yahuajopishana judío etiicuaa ma meshijo nequica dejjacuaa miya jajahuejjajea'yosa-acanaje meiya. ¿A'a mi cuamaya poquio'oyasapoani? ¡De! ¿Ajeo?—
43011009	Jesosaa jama acapoa cuana ba'a: —¿A'a e'ejojonei epojjanei 12 horas poani? Epojjajo eshequiya jeaja'acanijo dejja ejjaquecuasajaquijji pojjeama. Queaja'a oya poquiani eshequija jeaja'ajo.
43011010	Mecajje ca jama pojjeama, quea-aapojo oya jjaquecuasajaquichana epojja pojjeamajojoya.—
43011011	Jesosaa jama apea-aicapoa o shajja-ajjajji poanicuana ba'a: —Esejaya epeejji Lázaro cahui'yonaje. Eya jjeyanei poquije o ishe'a'yohua.—
43011012	Majoya o shajja-ajjajji poanicuana jama poa ba'a: —Emeshimesenei, Lázaro cahui'yomajje jja-ajaquije'yo. Jamajjeya cacahuiquiahua.—
43011013	Jesosaa jama huohuiajjacapoa cuana Lázaro e'ejojonei manonei'yonajejo. O shajja-ajjajji poanicuaa ca Lázaro cahui'yani poso acapoa. Jesosaja esohui queaquehua shajja-ajjacapoa cuaa.
43011014	Jamajjeya Jesosaa queaja'anee huohuicao'oyapoa cuana jama ba'a: —Epeejjicuana, oya Lázaro manonei'yonaje. Chama'yotii jaa.
43011015	Eya Lazaronijje anijjima poanaje o mano'yonaje epojjajo. Jamaya queapame poanaje miquianajo. Jjeya miquianaya eya queaca'anee poani bamajje ejo jjashahuabaquije'yo. Cua'a, jjeya eseyaya oya baquije— jamaya Jesosa poa.
43011016	Majoya aje Jesosa shajja-ajjajji dejja Tomás, ma Becajaa bajjani pea-ai, jama mimime poa peacuananijje ba'a: —Cua'a, Jesosanijje epoqui onijjetii ojee manopea-ai'yohuaya.—
43011017	Majoya aje quijje Lázaro cuatro cahuime huiso onaja huananobia jjanijo jaajo Jesosaa pueblo Betania meshi bacañaquiapoa.
43011018	Betania meshi Jerusalén meshichipineijo ojee jaapoa. Tres kilómetros hueshame jaapoa.
43011019	Queahuiso judiocuana poquicapoa Marta baa, María baa pea-ai o yenoamapishana pomee'yohua oja no mano'yonajejo.
43011020	Jesosa ejeojjijje poeje shajja-ajjamajje Marta cuayananaquiapoa o ja'ajjequiya. María ca eyiyejotii aniapoa, cuayaquijjima ca oma' poa.
43011021	Martaa Jesosa huohuicajjequiapoa jama ba'a: —Jesosa, Emeshimesenei mi jiquiojo enequijojjemo ecue no mano'yojjima poquiae.
43011022	Jamatii ecuea eba jjeyanei pea-ai miya Eyacuiñajjinijje mimianijo cua miya saña huisotii ohuaya acaje.—
43011023	Jesosaa Marta huohuicapoa jama ba'a: —Marta, mique no shequimeecaje'yo.—
43011024	Martaa oya saja-acapoa jama ba'a: —E'e, jamaya ecuea eba oya shequimeecaje'yo quijjenei epojja oe-ejjenei apoa poajo, Eyacuiñajjiya ojjaña emano'yocuana jaa shequimeecaje'yo pojjajo.—
43011025	Jesosaa oya huohuitiicanequiapoa jama ba'a: —Marta, eya ca iña ojjañacuana shequimee'yojji poani. Eya ojjañacuana eshe pomeejji poani pea-ai. Jamajjeya ojjaña joya e'ejojonei ejo jjashahuabaqui'yanicuana oya mano'yomajje ba'etiitiije'yo Eyajo enijjetii.
43011026	Ojjaña jiquio jjeya eshe ba'ecacuana so'o ejo jjashahuabaqui'yanicuana ejjasejjaqui'yojji pojjeamatii poaje ejo. ¿A'a miya jamaya jjashahuabaqui'yani ejo?—
43011027	Oya saja-acapoa jama ba'a: —E'e Emeshimesenei, eya mijo jjashahuabaqui'yani miya Eyacuiñajjija huoojea ojjaña nahue'yojji epojji, Eyacuiñajjija Bacuaejja pea-ai. Mi poejjijo yahuajonei Eyacuiñajjija esohuihuohuijji poacuaa tehuecapoa maya jiquio jjeyanei miya nequi— jamaya Martaa acapoa.
43011028	Majoya aje Marta Jesosanijje mimimajje poquiapoa oja shehue María huohuiya. Ohuaya oja shehue quehuajje huohuiquicapoa jama ba'a: —María, esohuihuohuijji Jesosa jjeya epoe jiquiacua. Ohuaya miya iyaacani oque epoquijji.—
43011029	Majoya aje ohua jama huohuime acajje María nequisohuananamajje poquicuajiapoa Jesosa baa.
43011030	Jesosaja Betania meshi bañaquijjima poa so'o. Jesosa nequiapoa ma o Martanijje mimimiminajejotiiya.
43011031	Queahuiso judiocuana Marianijje mimiapoa o yenoama pomee'yojjijo. Majoya María nequisohuananaje poquicuajije bamajje judiocuana poquipea-aiapoa oquiquishijjitii. María oja no jjanijo ehuananobia jaahuasijje paa poquije poso acapoa cuaa.
43011032	Majoya María Jesosa nequi bañaquimajje ecuioshajjajo anioqueñaquiapoa o nequipejjejo. Jama acañaquiapoa ba'a: —Emeshimesenei, miya jiquiacua epoejojjemo ecue no mano'yojjima poquiae— jamaya María poa onijje queayenonee.
43011033	Jesosa María paneineiani, onijjejaajjicuana pea-ai paneineiani bamajje queayenonee popea-aiapoa. Queaquijijjiyenonee poa.
43011034	Majoya Jesosaa huohuiajjacapoa cuana jama ba'a: —¿Achacua acuae quiaa Lázaro huananobiaquinaje?— Jesosa jama saja-acapoa cuaa ba'a: —Emeshimesenei Jesosa, poeajja jocuama ejjaba-ajjaquiqui— jamaya poa cuana.
43011035	Majoya Jesosa paapoa.
43011036	Judiocuana o pani bamajje jama poa ba'a: —Bacue, Jesosa ojaya Lázaro queajeaneenee poanaje.—
43011037	Becacuana ca jama poa ba'a: —Yahuajo Jesosaa dejja cojjama'tii cuaya jjacojjaja'ameequicanaje. ¿Yajjajje shai oya Jesosa mipoecuajinaje Lázaro jja-ajameequi'yohua? E'e pojja'a de Lázaro mano'yojjima poquiae oya epoecuaji poanajejojjemo.—
43011038	Jesosa queayenonee poquiapoa meijjani huananobiacanajeyasijje. Meijjani nabacapajji'ya mei-ai enequiapoa.
43011039	Majoya Jesosaa jama acapoa cuana ba'a: —Meijjani nabacapajji'ya mei-ai jeacajjajjacue.— O jama poajo Marta, emano'yoja jjo'i, jama poa onijje ba'a: —Chojja Emeshimesenei, oya yahuajopishana mano'yonaje. Cuatro cahuime huiso jaa emano'yo, quea-ihuineenee oya jjeya.—
43011040	Jesosa jama poa onijje ba'a: —Marta, eyaya miya huohuinaje e'ejojonei miya jjashahuabaqui'yomajje Eyacuiñajji queaca'aneetii queasajajanee nequi baje.—
43011041	Majoya meijjani nabacapajji'ya mei-ai jeacajjajjacapoa cuaa. Jesosa eyahuasijje jjabajeasohuaquimajje Eyacuiñajjinijje mimiapoa jama ba'a: —Ecue Chii, eyaya miya bihuiaña ecuea esohui miyaya shajja-ajjañajojoya.
43011042	Ecuea ebanei miyaya ecuea esohui shajja-ajjapoquiañatii. E'e, jamajje eya minijje mimiani ojjaña jiquio anicacuanaja queaja'anee eya ebajji. Eya e'ejojonei mique huoojea ojjaña nahue'yojji poani bacaje cuaa. E'e ecue Chii, mahuiso, apoa— jama mimimeya Jesosa poa oja Chiinijje.
43011043	Eyacuiñajjinijje mimimajje Jesosa taaapoa jama ba'a: —¡Lázaro, cuaya'yocue!—
43011044	Majoya aje Lázaro shequi'yomajje cuaya'yapoa daquiosheja onaja bebotii. Ojaya ejeojji, eme, oja sapa pea-ai ebebotii poa daquiosheja. Jamajojoya aje Jesosaa acapoa cuana jama ba'a: —Daqui o bebojji'ya pichojea'yocue o poqui'yojji.— Majoya aje Lázaro pichojeaca'yajje poqui'yapoa.
43011045	Queahuiso judiocuaa ma Marianijje poquinajecuaa Jesosaa Lázaro emano'yo jaa shequimeecaje'yo bacapoa. Jamajojoya aje queahuisocuana Jesosajo jjashahuabaqui'yapoa.
43011046	Beca judiocuana ca Jerusalén meshiyasijje poquiapoa fariseo dejjacuana huohuiya ma Jesosaa Lázaro emano'yo jaa shequimeeca'yonajejo.
43011047	Jamajjeya Eyacuiñajjija equi-aijo chacochacopoquiani etii poanicuaa, fariseocuaa pea-ai pea judío etii poanicuana Junta Suprema bajjani iyaacapoa ejjachichaquijji emimimimijji onijje Jesosajo. Jama acapoa cuaa ba'a: —¿Yajja acuae seya aje oya, de? Bacue, Jesosaa dejjaja ajjima'neineicuana queahuiso acani.
43011048	Ecuaa oya iñameejjima ajo queahuiso judiocuana ojo jjashahuabaquicaje'yo oya Eyacuiñajjija huoojeanei poani bamajje. Majoya romano dejja etii poanicuaa judiocuana jama poani bamajje oja soldadocuana huoojeacaje eseya judío etii poanicuana huoojeacuayajea'yohua. Eseya etii popajeaje'yo. Eyacuiñajjija equi-ai queapame pea-ai quecuajeabichajeacaje'yo oja soldadocuaa— jama mimimeya judío etiicuana poa.
43011049	Ma shequiajajo oe dejja Caifás bajjani Eyacuiñajjija equi-aijo chacochacopoquiani ebionei etii nequiapoa. Ohuaya judío etiicuana huohuicapoa jama ba'a: —Miquianajaya bajjimaneinei ajeo miquianaya jama mimime poani.
43011050	Oe dejja ojjaña esejo camanoqui'yahua romano soldadocuaa ojjaña ese equecuajeyoca'yo cuahuajje— jamaya Caifás poa.
43011051	Caifás Eyacuiñajjija equi-aijo chacochacopoquiani ebionei etii poani ma shequiajajo nequiapoa. Ojayanei ejjashahuabaquijji pojjeama poa ma ohua Jesosajo huohuicapoa esohui. Eyacuiñajjiya oya jama huohuimeesahuacapoa Jesosajo. Jesosa ojjaña judiocuanajo quijje manoje'yo Eyacuiñajjiya Caifás jamaya jjashahuabaquimeecapoa.
43011052	Jesosa manoje'yo judío dejjacuana oopana nahue'yojjijo pojjeama. Oya ca manoje'yo ojjaña meshijo ba'ecacuanajo ma quijje ojo e'ejojonei jjashahuabaquije'yocuanajo pea-ai. Macuanaya Eyacuiñajjija bacua pea-ai poaje. Majoya quijje Jesosaa ojjaña Eyacuiñajjija bacuacuana ojjaña meshijo ani chichacaje'yo.
43011053	Jamajjeya judío etii poanicuana ma pojjajotiiya ojee jjaquecuapanacooquiapoa Jesosajo.
43011054	Jamajojoya aje Jesosa ona ojee ja'anei anijo poaepajeaqui'yapoa judiocuananijje. Oya ca Judea meshijo nequi poquiapoa pueblo Efraín meshiyasijje, meshijabo anichipineiyasijje. Ma meshijoya oya nequiñaquiapoa o shajja-ajjajji poanicuananijjetii.
43011055	Judiocuanaja fiesta o jjachichaquijji poechipi'yapoa. Jamajjeya ojjaña judiocuana Jerusalén meshijo anicaje ojee ma yahuajonei Eyacuiñajjiya oja etiiquianaja bacuacuana nahuecapoajo shahuaba'yojji. Queahuisonee judiocuana ma Jerusalén meshijonei pojjeama nequica poquicapoa Jerusalén meshiyasijje. Ma judiocuaa Jerusalén meshi bañaquimajje oja mimishijo queaboejea epojji apoa acapoa fiesta ajjimahuajotii oja etiiquianaja esohui jama.
43011056	Ma Jerusalén meshiyasijje poquicapoa judiocuaa Jesosa sa-ajjaneicanequiapoa. Eyacuiñajjija equi-aiquiquibohuasijje ojee mimimimica-aniapoa cuana jama ba'a: —¿Yajja jjashahuabaquime quiana poani Jesosajo? ¿A'a Jesosa poeje pea-ai jiquiacua fiesta po'yohua? ¿A'a epoejji pojjeama pojja'a?— jamaya poa cuana Jesosajo.
43011057	Fariseo dejjacuaa, Eyacuiñajjija equi-aijo chacochacopoquiani etii poanicuaa pea-aiya jama huohuime acapoa cuana ba'a: —Jesosa bamajje oe ecuana huohuicuajihuacue o iñameejji— jamaya poa cuana.
43012001	Seis cahuime huiso judiocuanaja fiesta eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo a'yojjimahuajo Jesosa poquiapoa pueblo Betania meshiyasijje ma Lázaro ba'e meshiyasijje. Yahuajopishana ma meshijoya Jesosaa Lázaro shequimeeca'yapoa.
43012002	Ma meshijotiiya Jesosaja epeejjicuaa bobi queahuiso cuacuacapoa Jesosa queapame ja'ajjequijji. Martaa bobi iyacuayacapoa Jesosa bobiajji, ma onijje poecuana bobiajji pea-ai. Lázaro ca Jesosanijje ijjiaijjiajaapoa mesajo.
43012003	Majoya aje Jesosa ijjiaijjianijo Mariaa shiyeshiye queasosehuisoneeya Jesosaja ejeojji shacapoa. Queahuisonee shacapoa, oe tahuoo shiyeshiye 300 gramos oe acapoa oja ejeojjijo. Mariaa Jesosaja ejeojji shamajje cuica'yapoa oja esao-aohua. Jamajjeya ma equi shiyeshiyeya cuamayee queashiyenee acapoa.
43012004	Majoya aje Jesosa shajja-ajjajji dejja Judas Iscarioteya, ma quijje Jesosa iñameesahuajji poaje dejjaa jama acapoa ba'a:
43012005	—¡De! ¿Yajjajo acuae jiquio shiyeshiye bejjo sosejje miquiacanaje? Ma bejjojoya aema'cuana ba'emeesahuacajji poanaje. Jiquio shiyeshiye queanahuenee poanaje de, queasosehuisonee, 300 eso'dojjo sosejje.—
43012006	Judas ca aema'cuanajo pojjeama jjashahuabaquiapoa. Oya caca Judas siipojji poa. Oya Jesosa shajja-ajjajji poanicuanaja bejjojaahuanapoquiajjinisho poa. Ohuaya bejjo siicapoquiapoa.
43012007	Jamajjeya Jesosaa Judas jama acapoa ba'a: —Judas, a'a jiquio epona tecueajji. Eya quijjepishana manoje'yo. Ohuaya ecuea ejeojji shacanaje shiyeshiyeya e huananobiajji yajji epojjajo quijje.
43012008	Aema'cuana miquiananijjetii nequipoquije. Eya caca oe miquiananijje jiquio meshijotii enequitiitiipoquijji pojjeama poaje.—
43012009	Queahuiso judiocuaa shajja-ajjacapoa Jesosa Betania meshijo nequi. Jamajjeya poquicapoa cuana Jesosa baa, Lázaro, ma Jesosaa shequimeeca'yonaje dejja baa pea-ai.
43012010	Jamajjeya Eyacuiñajjija equi-aijo chacochacopoquiani etii poanicuaa Lázaro pea-ai quecuamee'yosa-acapoa.
43012011	Judiocuaa queahuisohua Lázaro eshequi'yo nequi ba'yomajje onijje judío etii poanija esohui shajja-ajjapajeaca'yapoa Jesosajo ejjashahuabaqui'yojji.
43012012	Queahuiso judiocuana epoqui poa Jerusalén meshiyasijje fiesta a'yohua eshahuaba'yojji ma yahuajonei Eyacuiñajjiya oja etiiquianaja bacuacuana nahuecapoajo. Majoya aje pea pojjajo shajja-ajjacapoa cuaa Jesosa poepea-aije Jerusalenyasijje.
43012013	Jamajjeya jememeiña jayojja cobocapoa cuaa ejeahuanequijji Jesosa bihuiajjequijji. Majoya Jesosa poeje bamajje cuayaquicananapoa cuana o bihuiajjequiya. Jesosa bihuiajjequijji ojjañacuana jjasajeaquicapoa jama ba'a: —Ejjabihuiaqui oya. Eyacuiñajjiya oya queapamenee ca-acahua. Oya Eyacuiñajjija huoojea Eyajje poe. Israel emeshimese, oya queabihuinee capomeecahua Eyacuiñajjiya— jama bihuiameya Jesosa acapoa cuaa.
43012014	Jesosa oe mapichi bamajje oja daasabiajje anisohuaquiapoa. Eyacuiñajjija esohui yahuajonei tehuecapoa jama ba'a:
43012015	“Ojjaña Jerusalencuiñajjicuana a'a queamete pojji. Bacue oya, miquianajaya Emeshimese poeje mapichibiajje ani” jama tehuemeya yahuajo acapoa Jesosajo.
43012016	Ebionei o shajja-ajjajji poanicuanaja queaquehua poa so'o yajja poanijje oja tehue esohui. Majoya quijje queaja'a bacapoa apiojji jama Jesosa acajjequiapoa cuaa quijje Jesosa shequi'yonaje bamajje. Ma esohui yahuajonei ojo tehuecapoa jayojjaya acapoa cuaa.
43012017	Ojjaña ma Jesosaa Lázaro emano'yo jaa shequimeecaje'yo bajji poanajecuaa onijjejaajjicuana huohuicapoqui'yapoa Jesosajo.
43012018	Jamajjeya queahuisoneecuana cuayaquicapoa Jesosa bihuiajjequiya ohua Lázaro shequimeeca'yonaje shajja-ajjamajje.
43012019	Fariseo dejjacuana ca queaquene poa ojo, jamajjeya ojee mimimimicapoa jama ba'a: —Bacue, ¿yajja acuae seya aje? ¡Jiquio queahuisocuana ese shajja-ajjasapo-ajja po'yani, de! Queahuisoneecuana Jesosanijje poquica'yani o shajja-ajja'yosapoani cuana— jamaya ojee mimimimicapoa.
43012020	Ma poquicapoacuana Eyacuiñajji bihuiaa Jerusalén meshiyasijje judiocuana oopana pojjeama poa. Ejjacuiahuaqui poa cuana peajaajjinijje. Becacuana griego dejja poa.
43012021	Majoya aje ma griego dejjacuana Felipe nequiyasijje poquiapoa. Oya Felipe provincia Galilea pueblo Betsaidacuiñajji dejja poa. Ma dejjacuaaya Felipe huohuiajjaneineicapoa jama ba'a: —Felipe, ecuana Jesosa bapea-aisapoani onijje emimijji.—
43012022	Jamajje Felipe poquiapoa Andrés huohuiquiya ma griego dejjacuanajo. Majoya Felipe Andresnijjetii poquiapoa Jesosa huohuiya, griego dejjacuana onijje mimisapoani huohuiya.
43012023	Oja esohui shajja-ajjamajje Jesosaa huohuicapoa jama ba'a: —E'e, jjeya eya apoa Dejjapojji epo queaca'anee queasajajanee nequi ojjañaja eya e'ejojonei ebajji.
43012024	Eyaya e'ejojonei pea esohui huohuiaña jama ba'a: Anosoai meshiyasijje quecuajjima ani, meshiquipajo oja jjii ihuijjima ani pea-ai oyaneitii anije pohua'yojjimatii. Eso' quecuacajje ejjii meshijo ani ca ihuije jiquio ecua oya mano'yani jama, majoya oya pohua'yani ejjii ihuiajo. Queajjajjahuiso poaje tii'yomajje.
43012025	Bacue, joya dejja oja eba'ejjineijo jiquio meshijo jjashahuabaquianitii jiquio ecua anosoai eso' quecuajjima añani jama pea-ai oya poani. Jamatii oya nequipoquije, Eyacuiñajjima' jayojjatii jjashahuabaqui'yoajjanei. Joya pea dejja oja eba'ejjineijo jiquio meshijotii jjashahuabamajamajatiiquiajja poani dejja ca queaja'a jjashahuabaquipoquiani Eyacuiñajjija echacojji yajjijo. Quijje oya mano'yomajje Eyahuasijje nequitiitiipoquije'yo queapame.
43012026	Ojjaña cua ejo chacochacosapoajecuana enijjetii nequipoquica'yojji. Cua e anijo oya anije pea-ai ejo echacochacojji. Joya ejo chacochacoanicuana ecue Chii esohui queapame mimije ojo.—
43012027	Majoya aje Jesosa mimiapoa oja Chiinijje jama ba'a: —Eya jjeya queaquijijjiyenoneenee ani. ¿Yajja huohuime acuae mi aje? ¿A'a jama huohuime acajji so'o ba'a?: “Ecue Chii, nahue'yocue mo quijje ma e queaneenee epojji epojja poeyajo eya queaneenee epo'yo poanijje.” ¿A'a jamaya eya mimicajji? ¡Chojja! Majoya eya jiquio meshiyasijje poeapoa jjaquiaquiya.
43012028	Ecue Chii, ojjañacuana bameecue miya Eyacuiñajji e'enei poani, queaca'aneetii queasajajanee nequi onaja ebajji— jamaya mimiapoa Jesosa. Jesosa jama mimime pojeahuajo Eyacuiñajjiya eyajo nequiya jama acapoa ba'a: —Eya Eyacuiñajji e'enei queaca'aneetii queasajajanee nequi ojjañacuana bameenaje. Oya jayojja eya Eyacuiñajji e'enei queaca'aneetii queasajajanee nequi jjabameequije o'oya ojjañacuanajo— jamaya Eyacuiñajji poa.
43012029	Ojjaña ma Jesosaque ejjachichaqui anicacuaa Eyacuiñajji eyajo nequi mimije shajja-ajjacapoa. Jamatii becacuaa cueiji poani poso acapoa. Peacuana ca jama poa ba'a: —Chojja, ángel coma eyajo nequi Jesosanijje mimiani— jama posoya acapoa cuaa.
43012030	Jamajjeya Jesosaa ma ejjachichaqui anicacuana huohuicapoa jama ba'a: —Jjeya ecue Chii eyajo nequi miminaje miquianaja eshajja-ajjajji, ecueanei shajja-ajjajji pojjeama oya miminaje.
43012031	Jjeya apoa. Eyacuiñajjiya ojjaña meshijo ba'ecacuana ja'anei huohuicaje'yo queamimishi epojeyojeyo. Edosiquiana jiquio meshijo ba'ecacuana queamimishi pomeejjitii poani Eyacuiñajjiya oya huoojeacuayajeacaje'yo.
43012032	Eya acui ecuiata'apeejo ba'ehuanasohuajeacaje cuaa. Majoya eyaya queahuisonee ojjaña meshijo ba'ecacuana poemeesahuaje eque ejo ejjanahuemeequi'yojji.—
43012033	Jamaya Jesosaa esohui acapoa ojjañacuanaja queaja'a ebajji achajja oya manoje'yo.
43012034	Majo nequicacuaa Jesosa jama acapoa ba'a: —Eyacuiñajjiya oja esohui yahuajonei tehuemeecapoa ba'a: Oja huoojea ojjaña nahue'yojji epojji ba'etiitiipoquije'yo. Jamajjeya, ¿apiojji acuae miyaya jamaya aña ba'a?: “E'ejojonei Dejjapojji epo ba'ehuanasohuajeacaje cuaa emanomee'yojji.” ¿Ae shai jiquio Dejjapojji epo?— jamaya Jesosa huohuiajjacapoa cuaa.
43012035	Jesosaa saja-acapoa cuana jama ba'a: —Eya jiquio ojjaña jeaja'apoquiajji poani miquiananijje nequi so'o. Majoya quijje eya poquije'yo. Jamajjeya quiana jjeya jiquio e enequijo so'o queaja'anee jjashahuabaqui'yocue eyaya quiana jeaja'a-aña. Quijjepishana e chamajo quea-aaponee poaje. Cua ejo jjashahuabaqui'yojjimacuana queacamajaneetii ba'epoquije ecuaquisho'yo jama.
43012036	Jamajjeya jjeyanei ojjañacuana jeaja'apoquiajji poanijo jjashahuabaqui'yocue e epoqui'yo cuahuajo. Majoya miquiana ba'epoquije jiquio ecua dejjacuana epojjajotii ba'epoquiani queaja'a jama.— Majoya aje jama huohuime amajje Jesosaa jiñacapoa cuana. Jjabameepajeaqui'yapoa ma dejjacuanajo, ma eponacuanajo pea-ai.
43012037	Jesosaa queahuiso dejjaja ajjima'neineicuana acapoquiapoa queahuisocuanaja cojjaneijo oja queaja'a ebajji. Jamatii ojo jjashahuabaqui'yosapo-ajjatii poa cuana.
43012038	Jamajojoya aje yahuajonei Eyacuiñajjija esohuihuohuijji Isaías bajjaniya esohui tehuecapoa jama ba'a: “Emeshimesenei, ¿ache dejja shai ecuea esohui mijo jjashahuabaqui'yonaje? Achepishana. ¿Aya shai Emeshimesenei queaca'aneetii bacanaje? ¡Ayapishana!” jama tehuemeya acapoa.
43012039	Jamajjeya queahuisocuana Jesosajo jjashahuabaqui'yojjimatii poa. Isaiasya yahuajonei esohui tehuepea-aicapoa jama ba'a:
43012040	“Ohuaya judiocuana cojjama' jayojja pomeecanaje ojo jjashahuabaqui'yojjimatii epojji. Esapadojjojje queajjashahuabaquiquehua pomeecanaje cuana ojo queaja'anee ejjashahuabaqui'yo poanijje. Jamajjeya Jesosaque jjanequichipiquijjimatii poanaje cuana oja mimishi cuijea'yojji.”
43012041	Yahuajonei Jesosa jiquio meshiyasijje poejjimahuajo Isaías dejjaa Jesosa queaca'aneetii queasajajanee nequi bacapoa. Jamajojoya aje ohuaya esohui tehuecapoa ojo.
43012042	Jamatii queahuiso judiocuana, iyehuiso judío etii poanicuana pea-ai Jesosajo jjashahuabaqui'yapoa. Macuanaya peaja cojjaneijo Jesosajo mimijjima poa fariseocuana yajjajo fariseocuanaja oya ehuoojeacuayaca'yo poanijje judiocuanaja ejjachichaquijji equi-aijo ani.
43012043	Ma queametepishana poa dejjacuana onijjejaajji esohui queapame mimije ojonei queabihui epojjijo shajja-ajjasapoa. Eyacuiñajji ojo queabihui pojjijo ca jjashahuabaquijjima poa.
43012044	Jamajjeya Jesosaa ojjaña onijje ejjachichaqui anicacuana janobajjimanei huohuipea-aicapoa jama ba'a: —Ojjaña joya ejo jjashahuabaqui'yanicuana Eyacuiñajji ecue Chiijo e huoojeajji epojo pea-ai jjashahuabapea-aiqui'yani.
43012045	Jamajjeya ojjaña joya e bajji poanicuaa e'ejojonei Eyacuiñajji e huoojeajji epo queaja'a bapea-aicani.
43012046	Eya ojjañacuana jeaja'apoquiajji poani jiquio meshiyasijje poeapoa. Ojjaña cua ejo jjashahuabaquije'yo huisotiicuana quea-aapo jayojjatii eba'epoquijji pojjeama poaje'yo.
43012047	Eya ojjaña jiquio ecuea esohui shajja-ajjanishojji poanicuana queanee pomee'yojji pojjeama poani oja mimishijo. Eya ca jiquio meshiyasijje poeapoa ojjaña meshijo ba'ecacuana nahue'yohua oja mimishijo, ona queanee pomee'yohua pojjeama poe.
43012048	Jamajjeya ojjaña joya e cajaa ajjitii poanicuanaja, joya ecuea esohuijo jjashahuabaquiajjatii poanicuanaja oja mimishi queaja'anee huohuicaje'yo quijje. Jiquio esohui eya huohuinajeya Cuaqui-aiyasijje oya huoojeacaje'yo.
43012049	Jiquio esohuicuana ecueanei pojjeama huohuiaña. Eyacuiñajjija, e huoojeajji epoja esohuinei eyaya huohuiaña quiana. Ohuaya eya huohuimeecani cua ohua e huohuimeesa-acani esohuiya.
43012050	Ecuea ebanei jiquio Eyacuiñajjija, ecue Chiija eba'etiitiimee'yojji esohui poani. Jamajjeya jiquio esohuicuana eyaya huohuiaña ma Eyacuiñajjiya e huohuimeesa-acani huisotiiya.—
43013001	Fiesta eshahuaba'yojji ma yahuajonei Eyacuiñajjiya judío etiiquianaja bacuacuana nahuecapoajo poechipi'yapoa. Jesosaja ebatii poa ojaya jiquio meshi jiña'yojji epojja poechipinaje, oja Chii aniyasijje epoqui'yojji. Jesosaa oja babaca dejjacuana queajeaneetii acapoquiapoa jiquio meshijo nequiya. Ohuaya queajeaneetii acapoquije quijje pea-ai.
43013002	Majoya aje Jesosa oja babaca dejjacuananijje ijjiaijjianijo edosiquiaa Judas, Simón Iscarioteja bacuaejja, queajjashahuabaquiquehua pomeecapoa Jesosa iñameesahuajjijo bejjo sosejje.
43013003	Jesosa jjabaquitiipoquiapoa oya Eyacuiñajjija huoojea, quijje oya huacuaya poquije'yo oja Chii aniyasijje pea-ai. Ojaya ebatii pea-ai poa Eyacuiñajjiya oya Emeshimesenei ojjañacuana huoojeapoquiajji epojji pomeecapoa.
43013004	Majoya aje Jesosa oja babaca dejjacuananijje ijjiaijjiani nequisohuapoa. Oya oja daqui-ao huijeamajje pea daquijo toallajo jjayica'aquiapoa.
43013005	Majoya Jesosaa ena shocapoa enanequijjiyasijje oja babaca dejjacuanaja ejeojji shacuajji. Ojaya ejeojji shacuamajje Jesosaa cuica'yapoa oja ejjayica'aquijji epo daquiyatii.
43013006	Jesosaa oja jeojji shacuacaje bamajje Simón Pedro jama poa onijje ba'a: —Emeshimesenei, ¿a'a cuaeya ecuea ejeojji pea-ai shacuame? ¿Apiojji?—
43013007	Jesosaa oya saja-acapoa jama ba'a: —Jjeya miquea queaquehua apiojji eyaya jama shacuaña. Quijje ca miquea queaja'a poaje.—
43013008	Pedro mimio'oyapoa onijje jama ba'a: —¡De! Ecuea miya ecuea ejeojji eshacuameejji pojjeamatii poaje.— Jesosaa oya saja-acapoa jama ba'a: —Pedro, miya ejo jjajeojjishacuameequiajja pomajje ca miña e shajja-ajjajji pojjeamatii poaje.—
43013009	Jamajjeya Simón Pedrohua Jesosa huohuicao'oyapoa jama ba'a: —E de, Emeshimesenei, ¡a'a oenei ecuea ejeojji shacuajji! Eme pea-ai ecuea sapa pea-ai shacuacue.—
43013010	Jesosaa oya Pedro saja-acapoa jama ba'a: —Joya jjeyanei besacuana ca ebesao'oyajji pojjeama oja yami queaboejeajojoya. Oja jeojjinei ca oe shacuacajji. Oya jayojja pea-aiya quiana po'yani queaboejea. Jamatii quiana ojjañatii pojjeama queaboejea po'yani.—
43013011	Jesosaja eba poa ache dejja onijje poaniya oya iñameesahuacaje bejjo sosejje. Jamajjeya jama mimime Jesosa poa ba'a: “Jamatii quiana ojjañatii pojjeama queaboejea po'yani.”
43013012	Majoya Jesosaa oja babaca dejjacuanaja ejeojji shacuajeyomajje oja daqui-ao huoshoca'yapoa. Oya jaao'oyamajje mesapejjejo oja babaca dejjacuana huohuicapoa jama ba'a: —¿A'a quianaja queaja'a poani yajja poanijje jiquio eyaya miquianaja ejeojji shacuanaje?
43013013	Miquiaaya eya aña ba'a: “Esohuihuohuijji, Emeshimesenei.” E'e, jamaya queaja'a aña quiaa ejo eya Emeshimesenei eojjañamese e'ejojonei poanijojoya.
43013014	¡Bacue! Eyaya, esohuihuohuijjiya, Emeshimeseneiya miquianaja ejeojji shacuanaje. Jamajojoya aje oe miquiaaya pea-ai minijjejaajjicuanaja ejeojji shacuapea-aicue.
43013015	Eyaya jamaya anaje miquianajaya queaja'a ebajji. Jiquio ecua dejja peajo chacochacoani jama pea-aiya eyaya quiana anaje. Jamajjeya miquiaaya peacuana jama pea-aiya acue.
43013016	E'ejojonei eyaya quiana huohuiaña. Joya dejja peajo chacochacoani o chacomeejji etii poani jama pea-ai pojjeama. Oya queaca'apishana, o chacomeejji poani dejja ca queaca'a. Bacue, dejja ehuoojea o huoojeajji epo jama pea-ai pojjeama poani.
43013017	Jjeya ecuea esohui miquianajaya queaja'a. Jamajjeya jiquio ecuea esohuijo miquiana jjashajja-ajjaquimajje queabihuinee ba'epoquije.—
43013018	—Eya ojjaña miquianajo pojjeama jiquio mimiani. Ecuea ebaneinei miquianaya ecue babaca poani. Ma ecua yahuajonei tehuecapoa esohui oya jayojjaya acaje quijje. Jama tehueme acapoa ba'a: “Jiquio jjeya enijje ijiiaijjiani dejja e iñameesahuajji poaje oya.”
43013019	Eyaya quiana huohuiaña jiquio oja jama ajjimahuajo miquianaja queaja'a ebajji ejo eya ca iña eyatiiya poani ma yahuajonei eaniatiiapoaya.
43013020	E'ejojonei eyaya huohuiaña. Joya dejjacuana ecue huoojeacuanaja esohui shajja-ajjajji poaniya eya pea-ai shajja-ajjacaje ma dejjacuaaya. Jamajje ojjaña joya ejo jjashahuabaqui'yanicuana e'ejojonei e huoojeajji epojo pea-ai jjashahuabaquije'yo— jamaya Jesosaa acapoa.
43013021	Jama huohuime amajje Jesosa queayenonee ponanapoa. Oja babaca dejjacuana queaja'a huohuicao'oyapoa jama ba'a: —E'ejojonei quiana huohuiaña, oe jiquiojo enijje ani dejjaa eya iñameesahuacaje eso'dojjo sosejje quijje equecuamee'yojji.—
43013022	O jama huohui pome poajo oja babaca dejjacuana jjababacaquiapoa ebajji acheya shai oya iñameesahuacaje. Bajjimanei poa cuanaja.
43013023	Oe oja babaca dejja, ma Jesosaja queajeanee poani dejja, jaapoa opejjeneijo.
43013024	Majoya Simón Pedroya eme huocapoa ma Jesosapejjeneijo jaa dejja ojaya Jesosa ehuohuiajjajji ache dejjaa oya iñameesahuacaje.
43013025	Jamajjeya ma Jesosaja queajea poani dejja jjajaachipiquiapoa o jaahuasijje ehuohuiajjajji jama ba'a: —Emeshimesenei, ¿ache dejjaa jiquiojo aniya miya iñameesahuacaje?—
43013026	Jesosaa oya saja-acapoa jama ba'a: —Eyaya jiquio pahui emiji enajo iyanobiaje. Cua eya quiaje pahui dejjaa comaaya eya iñameesahuacaje.— Majo aniya Jesosaa pahui emiji enajo iyanobiamajje Judas, Simón Iscarioteja bacuaejja quiacapoa.
43013027	Judasya pahui jjeshecajeahuajo ebionei eshahua Satanás bajjani oja eyamidojjohuasijje nobinanaquiapoa. Jesosa onijje mimiapoa jama ba'a: —Judas, jiquio miya jjeya aje, acuajicue.—
43013028	Jesosaja babaca dejjacuanaja ma onijje ijjiaijjiajaaja ca queaquehuaneetii poa yajjajo shai Jesosaa Judas jama acanaje.
43013029	Judas onijje Jesosa shajja-ajjajji poanicuanaja bejjojaahuanapoquiajji poa. Jamajjeya beca oja babaca dejjacuaa Jesosaa Judas huoojeacani bobi jjesheya fiesta yajjijo poso acapoa. Judas pojja'a aema'cuana bejjo quiaa poquije poso apea-aicapoa cuaa.
43013030	Majoya Judas pahui emiji jjeshemajje poquinana'yapoa. Mecajjetii poa.
43013031	Judas poqui'yajo Jesosa jama poa ba'a: —Jjeya eya jiquio Dejjapojji epo ojjañacuanajo jjabameequije eya queaca'aneetii queasajajanee nequi. Eyacuiñajji queaca'aneetii queasajajanee nequi pea-ai eyaya bameeje cuana ejo.
43013032	Jamajjeya eyaya jiquio Dejjapojji epohua ojjañacuana bameeje Eyacuiñajji queaca'aneetii queasajajanee nequi. Eyacuiñajjiya eya queaca'aneetii queasajajanee nequi pea-ai bameecaje cuana. Jjeyanei ohuaya jamaya acaje.
43013033	Ee, jjeyanei shajja-ajjacue mo, ecue bacuaejjacuana. Eya jjeya jiquio meshijotii miquiananijje iyecahuihuiso nequije so'o. Majoya eya miquiaaya sa-ajjaje'yo. Ma yahuajo eya judiocuana huohuinaje esohui ejo oya sohuiya quiana huohuiaña jama ba'a: “Miquianaya jiquio e poquije'yohuasijje epoquijji pojjeama poaje so'o.”
43013034	Jjeya eyaya quiana pea esohui eyacua eapoquiajji huohuipea-aije jama ba'a: Miquiaaya minijje ecuea epeejjicuana queajeanee apoquiacue jiquio ecua eyaya quiana queajeanee apoquiaña jama pea-aiya quiaa acue cuana.
43013035	Miquiaaya minijje ecuea epeejjicuana queajea apoquiaña bamajje queahuiso cuaa bacaje e'ejojonei miquiana e shajja-ajjajjinei poani.—
43013036	Majoya aje Simón Pedrohua Jesosa huohuiajjacapoa jama ba'a: —Emeshimesenei, ¿achacua acuae mi poqui'yani?— Jesosaa oya saja-acapoa jama ba'a: —Jiquio e poquije'yohuasijje miquea eya jjeya equijje ea'yojji pojjeama so'o. Quijje ca mi ca oe enijje nequipoquije'yo.—
43013037	Pedrohua jama acao'oyapoa ba'a: —Emeshimesenei, ¿yajjajo acuae iña minijje enequipoqui'yojji pojjeama jjeyanei poaje? Eya ca iña apoa ejjaquecuameequi'yojji mi nahuejji epojji dejjamasecuanajo.—
43013038	Ohua jama huohuime acani shajja-ajjamajje Jesosaa Pedro jama acapoa ba'a: —¿A'a e'ejojonei miya apoa ejjaquecuameequi'yojji e nahuejji epojji? Pedro, eyaya miya huohuiaña, jiquio mecajjetii cachinayahue taaajjimahuajo miyaya eya bajjima nisho aje. Tres huisome miyaya esohui aje ejo.—
43014001	Majoya aje Jesosa oja babaca dejjacuananijje mimiapoa jama ba'a: —¡A'a quiana oe queayenotii pojji! Eyacuiñajjijo jjashahuabaqui'yocue. Ejo pea-ai jjashahuabaqui'yocue.
43014002	Ecue Chii ani Eyahuasijje queahuisoneenee equicuana eba'epoqui'yojji yani. Queahuisonee equicuana eba'epoqui'yojji cuamaya chamajojjemo ecuea quiana ehuohuijji pojjeamatii pome. Eya poquije'yo miquiana anijji eba'epoqui'yojji apoa aa.
43014003	Jamajjeya eya poquije'yo miquiana anijji eba'epoqui'yojji apoa ajeyohua. Majoya quijje eya poeje o'oya miquiana dojo'yohua enijjetii. Jamajjeya miquiana ma e anije'yo Eyahuasijje anipea-aije'yo ojee enijjetii.
43014004	Miquianajaya eba ejeojji ma e anije'yohuasijje epoquipea-ai'yojji.—
43014005	Majoya aje Tomasya Jesosa jama acapoa ba'a: —Emeshimesenei, ecuanajaya bajjimanei achacua shai miya poquije'yo. Jamajjeya, ¿ache ejeojjijje shai poquica'yojji mi anije'yohuasijje?—
43014006	Jesosaa oya saja-acapoa jama ba'a: —Tomás, jiquia aje eya ejeojji jayojjaya poani. Eya e'ejojonei esohui poanitii pea-ai. Eya ojjañacuana eshe ba'emeepoquiajji poani. Ejonei jjashahuabaqui'yomajje quiana poquije'yo ecue Chii aniyasijje.
43014007	Miquiaaya eya bapoquiaña queaja'a, jamajojoya aje quiaa ecue Chii bapea-aiaña queaja'a. Jamajjeya miquianajaya oya eba pea-ai poani jjeyanei eya miquiaa bapoquiañajojoya.—
43014008	Majoya aje Felipe jama poa ba'a: —Emeshimesenei, Eyacuiñajji Echii-ai jjeya ecuanaja ecojjaa bameecue. Mahuiso saya ecuana poani.—
43014009	Jesosaa oya saja-acapoa jama ba'a: —¡De! Felipe queaba'ihuiso eya ojee miquiananijje nequipoquiani. ¿Yajjajo acuae miquea eya bajjimatii poani? Cua e bajji poanicuaa oja ecojjaa ecue Chii bapea-aicani queaja'a. Jamajjeya, ¿yajjajo eya huohuiajjaña ecuea miquiana ecue Chii ebameejjijo?
43014010	¿A'a miya jjashahuabaquijjima poani ejo eya ecue Chiinijje nequipoquiani, ecue Chii enijje nequipoquiani pea-ai? Jiquio eyaya miquiana huohuiaña ecueanei esohui pojjeama. Ecue Chiiya enijjetii nequiya oja echacojjicuana eya ameesahuacani, eyayaneitii pojjeama.
43014011	Ecuea esohuijo jiquio eya ecue Chii jayojja pea-ai poani esohuijo jjashahuabaqui'yocue quiana. Maya queaquehua poani jjabaquimajje dejjaja ajjima'neineicuana ma eya anaje bacue. Majoya queaja'a jjashahuabaqui'yocue quiana ejo eya Eyacuiñajji ecue Chii jayojjaya pea-ai poani.
43014012	Eyaya quiana e'ejojonei huohuiaña. Joya ejo jjashahuabaqui'yonajecuana jiquio ecua eyaya aña oya echacojji pea-aiya ohuaya acaje. Pea echacojjicuana pea-ai queahuisonee acapoquije macuaaya. Queapamenee acapoquije ma echacojjiya ma ecua eyaya anaje jama pojjeama e epoqui'yo ecue Chii aniyasijje poajejojoya.
43014013	Jamajjeya cua miquiaaya huohuiajjaña ecuea bajjanijo mimiajo eyaya miquianaja mimi jayojjaya aje. Majoya ejo, Ebacuaejjajo ojjañacuaa Eyacuiñajji queaca'aneetii queasajajanee nequi bacaje. Oya bihuiacapoquije cuaa.
43014014	Jamajjeya eyaya aje cua miquiaaya huohuiajjaje huisotii ecuea bajjanijo enijje mimiajo.—
43014015	Jesosaa oja babaca dejjacuana huohuicao'oyapoa jama ba'a: —Miquianajaya eya queajea poani jjabaquimajje ecuea esohuicuanajo jjashajja-ajjapea-aiquije.
43014016	Eya huohuiajje ecue Chiiya miquiana queaca'a ba'emeesahuapoquiajji huoojeacaje miquiananijje enequipoqui'yojji. Oya Eyacuiñajjija Edojjoshahuapame esohui e'ejojoneitii huohuipoquiajji poani.
43014017	Ojjaña joya ema' jayojjatii ba'ecacuana ca Edojjoshahuapame ecuea equiajji pojjeama poaje ojaya bajjimajojoya, ojo jjashahuabaquiajjajojoya pea-ai. Miquianajaya ca oya eba miquiananijje nequijojoya. Edojjoshahuapame miquiananijjetii nequipoquije'yo miquianaja eyamidojjojotii.
43014018	—Jamajjeya ecuea quiana chiima' jayojja ejea-ajjana'yojjitii pojjeama poaje. Majoya quijje eya poeje o'oya miquiananijje nequi o'oyaa.
43014019	Eya jiquio ema' jayojjatii poanicuanaja ebabeca'yojji pojjeamatii poaje. Miquiaaya caca oe eya baje o'oya ecojjaa. Eya shequije'yo. Jamajojoya aje eyaya quiana shequimeepea-aije'yo quijje.
43014020	Ma pojjajotiiya e jama po'yajo miquiaaya queaja'anee baje eya ecue Chii pea-ai oenei poani. Miquianaya jjabaquije eya miquiananijjetii nequipoqui'yani, miquianaya enijjetii nequipoqui'yani jjabaquije pea-ai.
43014021	Joya ecuea esohuicuana ehuohuijo jjashajja-ajjaquijji poanicuaa comaaya eya queajeanee acani. Joya e queajea ajji poanicuana comacuanaya ecue Chiiya queajeanee acapoquije pea-ai. Eyaya pea-ai oya queajeanee apoquiaje. Joya e queajea ajji poanicuanajo eya queaca'anee poani jjabameequije— jamaya Jesosaa oja babaca dejjacuana huohuicapoa.
43014022	Majoya aje pea Judas bajjani dejjaa, Iscariote pojjeama dejjaa, Jesosa huohuiajjacapoa jama ba'a: —Emeshimesenei, ¿yajjajo acuae mima' jayojja poanicuanajo pea-ai mijjabameequije so'o miya queaca'anee poani? ¿A'a ecuananeijo miya queaja'anee jjabameequiani?—
43014023	Jesosaa oya saja-acapoa jama ba'a: —Joya e queajea ajji poanicuana caca oe ecuea esohuijo jjashajja-ajjaquipoquiani. Ecue Chiiya oya queajeanee acapoquije. Ecue Chii eya pea-ai poeje oque onijjetii enequipoqui'yojji.
43014024	Joya e queajea asapo-ajja poanicuana ca ecuea esohuijo jjashajja-ajjaquisapo-ajjanei poani. Jiquio ecue huohui esohui miquiaaya shajja-ajjaña caca ecuea esohuinei pojjeama. Jiquio ca ecue Chiija esohuinei e huoojeajji epoja esohui.
43014025	—Eyaya quiana jiquio esohui jama huohuimeya aña eya miquiananijje jjeya enequitiiyajjejojoya so'o.
43014026	Quijje Edojjoshahuapame jiquio miquiana ba'emeesahuapoquiajji epojji Eyacuiñajji Echii-aiya oya ecuea bajjanijo huoojeaoqueacaje. Ohuaya miquiana queaja'a shahuabameecapoquijetii jiquio ecue huohui esohui huisotiicuana. Ecuea esohui ohuaya queaja'a bameesahuacapoquije pea-ai.
43014027	—Eyaya poqui'yojjimahuaa quiana queaquijijjijaji pomeeaña. Jamaya quiana eyaya pomeeaña queaquijijjijaji enequipoquijji e poqui'yajo. Jiquio ecua pea dejja jiquio meshijo ba'ecacuana queaquijijjijaji jayojja poani jama pojjeama miquiana queaquijijjijajinee poaje. Jamajojoya aje quiana oe ¡a'a queaquijijjiyenonee pojji! ¡A'a queamete pojji pea-ai!
43014028	Miquiaaya ecuea esohui shajja-ajjanaje eya poquije'yo majoya quijje poeje o'oya miquianaque miquiananijje nequi o'oyaa. E'ejojonei miquiaaya eya queajeanee añajojjemo esohui e ecue Chiique poquije'yo shajja-ajjamajje queabihui quiana pome. Eya queaca'apishana ecue Chii ca queaca'aneetii poani, jamajjeya quiana queabihui pocajji ejo.
43014029	E'e, eyaya quiana poqui'yojjimahuaa huohuina'yaña eya jjeya poquije'yo majoya quijje eya poeje o'oya. Jamaya eyaya quiana huohuina'yaña ejo ejjashahuabaquipoquijjitii quijje e jama poaje'yo bamajje.
43014030	—E'e, mahuisoya. Jjeya ecuea miquiana ehuohuimajamajanequijjitii pojjeama poaje. Edosiquiana, jiquio meshijo ba'ecacuana queamimishi pomeejjitii poani, jjeya poeje. Ohuaya dejjacuana queamimishi epojji huohuicanitii. Oya ca e huoojeajji pojjeamatii poani.
43014031	Jamajjeya eyaya ecue Chiija echacojji apoquiajetii ojjañacuanaja queaja'a ebajji eyaya oya queajeaneetii apoquiaña. Cua ecue Chiiya eya huohuicani esohui huisotii echacojji eyaya ajeyopoquiaje. Mahuiso ecuea esohui. Ee, cua'a nequisohua'yocue epoqui'yo quiojo ani— jama huohuimeya Jesosaa oja babaca dejjacuana acapoa.
43015001	Jesosaa o shajja-ajjajji poanicuana huohuicapoquiapoatii jama ba'a: —Eya jjono emaijje epohua jayojja poani. Ecue Chii ca jjono banajji, o cuiñajji pea-ai jayojja poani.
43015002	Ecue aasisicuana jjajja-ajjatii poajo ecue Chiiya jehuisejjacani jjajja-ajjajojoya. Pea aacuanajje ca jjajjani. Jamajjeya ecue Chiiya beca oja eñacuana tetojeacani queajjajjahuisonee epojji.
43015003	Ecue esohui eya huohuiajje miquiana queaboejea po'yani etetojea jayojja poani.
43015004	Jamajjeya enijjetii jjapeeneiquipoquicue quiana jiquio ecua eya miquiananijje jjapeeneiquipoquiani jamaya. Bacue jiquio jjono aasisicuana. Oya jjonoaijo nequi ejajasejja jaa oyaneitii jjajja-ajja. Oya jayojja pea-aiya miquianaya poaje. Eyacuiñajjinijje jjapeequipajea'yomajje jiquio ecua jjono aasisi ejajasejja jaa jjajja-ajja poani jama pea-aiya poaje quiana.
43015005	—Eya jjono emaijje bana jayojja poani. Miquianaya ca jjono aasisi epohua jayojja poani. Jamajjeya ojjaña joya enijjetii jjapeeneiquipoquianicuana jiquio ecua ebana queajjajjahuiso poani jama pea-aiya oya poaje e onijjetii nequipoquianijojoya. Jamajjeya enijje jjapeepajeaqui'yomajje quiana queapametii eba'epoquijji pojjeama poaje. Jjajjama' jayojjatii poaje.
43015006	Cua enijje jjapeepajeaqui'yonajecuana jiquio ecua jjono aasisi jjajja-ajja jeajeacani jama jayojja poaje cuana. Jiquio ecua jjono aasisi ejehuisejja nojinoji'yajo chichacani cuaa edahuajeajji jama pea-aiya acaje cuana.
43015007	—Jamajjeya quiana enijjetii jjapeequianijo, ecuea esohuijotii jjashahuabaquipoquianijo pea-ai ojjaña cua miquiaaya huohuiajjaña huisotii eyaya aje.
43015008	Jjonoja aasisi queajjajjahuiso bamajje queabihuinee poani cuana. Jamajjeya peacuaa miquianaya queaja'a jjapeequipoquiani enijjetii bamajje ecue Chii bihuiapea-aicapoquije cuaa. E shajja-ajjajjinei poani quiana bapea-aicaje cuaa.
43015009	Eyaya quiana queajeaneetii apoquiaña jiquio ecua eya ecue Chiiya queajeaneetii acapoquiani jama pea-aiya. Jamajjeya enijjetii jjapeequipoquicue miquiana ejo ejjabaquipoquijji ecuea quiana queajeaneetii poani.
43015010	Ecuea esohuicuanajo jjashajja-ajjaquitiipoquimajje queaja'a quiana jjabaquipoquije ejo ecuea quiana queajeaneetii poani. Ecuea ebatii ecue Chiiya eya queajeaneetii acapoquiani eya oja esohuijo jjashajja-ajjaquipoquianijojoya. Jiquio ecua eya jjashajja-ajjaquipoquianitii ecue Chiija esohuijo jama pea-aiya quiana oe pocue ecuea esohuijo.
43015011	—Eyaya quiana jama huohuimeya aña miquiana queabihuinee epojjijo jiquio ecua eya queabihuinee poani jama pea-ai miquiana epojjiya. Majoya achebihuinee ba'epoquije quiana ejo.
43015012	Ecuea esohui queaja'a eba'epoquijji jama poani ba'a: Miquiaaya pea minijje ecue epeejjicuana queajeanee apoquiacue jiquio ecua eyaya quiana queajeaneetii aña jama pea-aiya oya acue.
43015013	Dejja oja epeejji queajeaneenee amajje o nahuejo jjaquiaquije emano'yojji oja jjocojo.
43015014	Miquianaya ecuea esohuijo jjashajja-ajjaquipoquimajje ecuea epeejjinei poani.
43015015	Bacue, joya peajo chacochacoanicuanaja bajjimanei o chacomeejji poanija ejjashahuabaquijji. Jamajjeya eyaya miquiana ejo echacochacojji poani apajeaje'yo. Jjeya ca eyaya quiana aña ecuea epeejjinei poani eyaya quiana ma ecue Chiiya huohuicanaje huisotii esohui huohuijeyonajejojoya.
43015016	Eya ca iña miquianajaya babaca pojjeama nequi. Miquianaya caca oe ecue babaca poani. Jamajjeya eyaya quiana huohuiaña miquiana queaja'a ba'epoquijjijo queajjajjahuiso jayojja epojjijo. Jamatii eba'ejeapoquijjijo pojjeama eyaya quiana huohuiaña. Majoya miquianaya queaja'a ba'epoquiani bamajje cua miquiaaya huohuiajjaje huisotii ecue Chiiya acaje ecue bajjanijo mimiajo.
43015017	Jamajjeya jiquio esohui queaja'a eba'epoquijji eyaya quiana huohuiaña ba'a: Miquiaaya pea minijje ecuea epeejjicuana queajeanee apoquiacue.— Jamaya Jesosaa huohuicanequiapoa cuana.
43015018	Jesosaa huohuicanequiapoatii cuana jama ba'a: —Jiquio meshijotii nequica ema' jayojja poanicuaa miquiana botiamanei acajo miquiaaya baje ebionei eya botiamanei acoocanaje cuaa.
43015019	Miquianaya jiquio Eyacuiñajjima' jayojja poanicuana jama jayojja pea-ai poanijojjemo macuanajaya quiana queajea pea-ai pome miquianaya o jayojja pea-ai poanijjemo. Eyaya ca quiana ca jiquio meshijo onijje nequi babacanaje o jayojja pea-ai epojji pojjeama. Jamajojoya aje quiana macuaaya botiamanei acani jjeya miquianaya jiquio meshijotii nequi o jayojja pea-ai jama pojjeama poanijojoya.
43015020	Shahuabacue jiquio esohui eya miquiana huohuinaje. Joya peajo chacochacoani dejja o chacomeejji etii poani jama pojjeama. Oya queaca'apishana, o chacomeejji etii poani dejja ca queaca'anee. Eya napacanaje dejja mimishicuaa queanee epojji. Jamajjeya miquianaya napapea-aicaje cuaa. Ecuea esohui iyehuisocuaa shajja-ajjacanaje, jamajjeya miquianajaya esohui iyehuisocuaa shajja-ajjapea-aicaje.
43015021	Jamaya quiana dejjamimishicuaa acapoquije ejo ojaya e huoojeajji epo bajjimaneineijojoya.
43015022	—E poejjima poajojjemo, eya mimishicuananijje mimijjima poanajejojjemo pea-ai oya jjabaquijjimatii poquiae queamimishi poani. Jjeya chama' ojaya esohui o queamimishi poani bajjima nisho yajji.
43015023	Jamajjeya ojjaña joya e cajaa ajji poanicuaa ecue Chii pea-ai cajaa acani.
43015024	Jiquio ecuea dejjaja ajjima'neineicuana ajjima'jojjemo dejjamimishicuana queamimishi poani jjabaquijjimatii pea-ai poquiae. Eyaya dejjaja ajjima'neineicuana aje bacanaje cuaa oja ecojjaa. Jamatiijojoya eya cajaa acani cuaa, ecue Chii pea-ai.
43015025	Eya queatai acapoquiani cuaa ma yahuajonei Eyacuiñajjija esohui ejo jama tehueme acapoa ba'a: “Eya cajaanei acanaje cuaa jamatiiya eya ojjañacuananijje queamimishi pojjima'tii nequi.”
43015026	—Miquiana ba'emeesahuapoquiajji epojji Eyacuiñajjija Edojjoshahuapame poeje. Eyaya oya Eyacuiñajjinijje ani huoojeaoqueaje miquianaque. Ohuaya esohui e'ejojoneitii yecaje, jamajjeya Edojjoshahuapameya esohui queaja'a acaje ejo.
43015027	Miquiaaya pea-ai queaja'a esohui huohuipoquiaje cuana ejo ebionei queaba'ihuisonee enijje nequipoquinajeyajjejojoya.— Jamaya Jesosaa huohuicanequiapoa cuana.
43016001	Jesosaa o shajja-ajjajji poanicuana jama huohuime apea-aicapoa ba'a: —Eyaya quiana jiquio esohui huohuiaña quijje miquiana onaa queacamaja pomeecajje ejotii ejjashahuabapajeaqui'yo poanijje.
43016002	Judiocuanaja equi-ai ejjachichaquijjijo ani quiana jeacuayacaje'yo cuaa miquiananijje ani sapo-ajjajjejojoya. Miquiana quecua'yojji poaje dejjacuana Eyacuiñajjiya oya queapame bacani poso jjabaquije.
43016003	Jamaya quiana acaje cuaa eya, ecue Chii pea-ai ojaya bajjimanei poaniyajjejojoya.
43016004	Miquiana onaja jama ajjimahuajo jiquio esohui eyaya huohuiaña miquianajaya queaja'a eshahuaba'yojji ma ecua eyaya huohuinaje jama pea-aiya quiana acaje cuaa quijje. Eya ebionei miquiananijje nequipoquinaje, jamajjeya jiquio esohui yahuajo ecuea quiana huohuijjima poanaje— jamaya Jesosaa acapoa cuana.
43016005	Jesosaa o shajja-ajjajji poanicuana jama huohuime apea-aicapoa ba'a: —Jjeya eya poquije'yo e huoojeajji epo aniyasijje. Miquianajaya eya huohuiajjajjima poanaje achacua eya poquije'yo.
43016006	Eya jama huohuime ajje quiana eya poquije'yo queayenonee poanaje quiana.
43016007	Eyaya e'ejojonei esohui aña. E poqui'yajo miquianaya queapamenee nequije jiquio ecua jjeya e enequijo queapamepishana nequi jama pojjeama. Jamajjeya eya poquije'yo. E mipoqui'yajo jiquio miquianaya ba'emeesahuapoquiajji epojji Edojjoshahuapame epoejjitii pojjeama poaje. Eyaya poqui'yomajje oya huoojeaoqueaje miquianaque.
43016008	Ohuaya poemajje ojjaña joya Eyacuiñajjima' jayojja ba'ecacuana jjabameequicaje oya queamimishi poani. Ohuaya ojjañacuana eya Jesosa queapamenee mimishima'neitii poani bameecaje pea-ai. Ohuaya bameecaje ojjaña joya shajjama'tii jayojja poanicuana Cuaqui-aiyasijje poquicaje'yo mano'yomajje.
43016009	Edojjoshahuapameya ojjañacuana bameepea-aicaje eya queapameneetii, mimishima'neitii nequipoquiani. Majoya jjabaquicaje cuana oyaneitii queamimishi poani ejo jjashahuabaquiajjanei poanajejjejojoya.
43016010	Eya ecue Chii aniyasijje poquije'yo bamajje eya queapameneetii nequinaje bacaje cuaa mimishima'neitii. Majoya eya ebabeca'yojji pojjeamatii poaje cuanaja.
43016011	Edojjoshahuapameya bameepea-aicaje ojjaña joya queamimishitii poanajecuana Cuaqui-aiyasijje poquicaje'yo. Jiquio ecua edosiquiana jiquio meshijo ba'ecacuana queamimishi pomeejjitii poani, quijje Cuaqui-aiyasijje poquije'yo jama pea-aiya oya poaje.
43016012	—Yani ecuea esohui queahuiso miquiana huohuijji. Jjeya quiana ca ecuea ehuohuijji pojjeama poaje miquianajaya queacamaja ebajeyojji.
43016013	Quijje Edojjoshahuapame, esohui e'ejojoneitii yejji poani, poeje. Ohuaya quiana queaja'anee huohuicapoquije ecuea esohui miquianajaya queaja'a ebajji. Ohuaya ojayanei esohui pojjeama huohuicaje. Ojjaña cua Eyacuiñajjiya oya acani esohui huisotiiya ohuaya quiana huohuicapoquije. Ma quijje Eyacuiñajjiya acaje maya huohuipea-aicaje ohuaya miquianajaya queaja'a ebajji.
43016014	Ohuaya Edojjoshahuapameya quiana bameesahuacaje acheca'aneetii achepameneetii pea-ai eya nequipoquiani. Jamajjeya ecue esohui ma eya o anaje esohui huisotiiya ohuaya huohuipea-aicaje oya esohuiya miquianajaya queaja'a ebajji.
43016015	Ojjaña jiquio ecue Chiija poani esohui ecuea pea-aiya poani. Jamajjeya eyaya quiana huohuineinaje Edojjoshahuapameya ecuea esohuinei pea-aiya huohuicaje miquianajaya queaja'a ebajji.
43016016	—Quijjepishana eya miquianaja ecojjaja ebatiinequijji pojjeama poaje so'o. Majoya quijje miquiaaya eya baje o'oya ecojjaa.—
43016017	Ohua jama huohuime acajje beca Jesosa shajja-ajjajji poanicuana ojee mimimimiapoa jama ba'a: —De, ¿yajja poanijje shai oya jama poani esenijje? Eseya acanaje quijjepishana pa esejaya oya ebajji pojjeama so'o poaje. Majoya aje pa seya oya baje o'oya. Oya oja Chii aniyasijje poquije'yo, jamajjeya esejaya oya ebanequijjitii pojjeama poaje eseja ecojjaa.
43016018	¿Yajja poanijje shai jiquio Jesosa poani ba'a: “quijjepishana”? Esejaya queaquehua de, ¿ache cahuihuisojo shai oya jama poani?—
43016019	Jesosaa o shajja-ajjajji poanicuana bacapoa oya huohuiajjasa-acani cuaa ma esohuijoya. Jamajjeya Jesosaa jama acapoa cuana ba'a: —Eyaya quiana huohuinaje quijjepishana miquianajaya eya ebanequitiijji pojjeama poaje so'o. Majoya eya miquiaaya baje o'oya. ¿A'a quianaja jiquio esohui queaquehua poani ejo e ehuohuiajjajji?
43016020	E'ejojonei eyaya quiana huohuiaña quijje miquianaya queayenonee panequije ejo. Jiquio meshijo ba'eca mimishicuana ca queabihuinee poaje. Majoya quijje miquianaya queayenonee nequi queabihuinee poaje'yo.
43016021	Bacue, eponacuana bacuaneemajje queayeno jjashahuabaquiani ebacua queaneenee cuayajejo. Majoya oja bacua cuayajo jjashahuabapajeacuajiqui'yani oya queaneenee poanaje. Oja bacuaejja queapame cuayanaje bamajje oya queabihui po'yani.
43016022	Jiquio ecua epona ebionei bacuaneemajje queayeno poani majoya ebacua cuayajo queabihui po'yani, jama pea-aiya quiana poaje'yo. Jjeya miquianaya queayenonee poaje so'o. Majoya e bao'oyamajje ca quiana ca oe queabihuinee ponanaje'yo ejo. Queabihuitii quiana nequipoquije'yo. Chama' pea poaje miquiana queayenonee pomee'yojji epojji.
43016023	—Majoya quijje miquianajaya ehuohuiajjajji pojjeamatii poaje cua miquiaaya asa-añajo ecuea equiajji. Eyacuiñajjiya quiacaje cua miquiaaya saña huisotii ecuea bajjanijo mimiajo.
43016024	Yahuajo, jjeyanei pea-ai miquianaya ecuea bajjanijo cua miquiaaya sañajo mimijjima poanitii Eyacuiñajjinijje. Jamajjeya miquianaya jjeya mimicue onijje. Majoya ohuaya quiacaje ma ecua miquiana miminaje onijje jamaya. Queabihui quiana poaje onijje mimimajje.—
43016025	Jesosaa o shajja-ajjajji poanicuana jama huohuime apea-aicapoa ba'a: —Eyaya quiana huohuinequinaje jiquio pea esohuicuana ebameesahuajji Eyacuiñajjija esohui miquianajaya queaja'a ebajji. Quijje ca eyaya quiana jama huohuime apajeaje'yo. Eyaya queaja'anee esohui quiana huohuije ecue Chiijo.
43016026	Majoya quijje ma epojja poeyajo miquiaaya ecue Chii huohuiajjaje cua miquiaaya sa-aña huisotiijo ecuea bajjanijo. Eyaya ecue Chii huohuiajjapajeaje miquianajo miquiaayanei oya huohuiajjajejojoya.
43016027	Ecue Chiiya quiana queajeaneetii acapoquiani miquiaaya eya queajeanee pea-ai añajojoya. E oja huoojea poanijo miquianaya jjashahuabaqui'yonajejojoya Eyacuiñajjiya quiana queajeaneetii acapoquiani.
43016028	Eya ebionei ecue Chiinijje nequiapoa. Majoya jiquio meshiyasijje poeapoa. Jjeya eyaya jiquio meshi jiñaje'yo ecue Chii aniyasijje huacuaya nequi'yohua.—
43016029	Majoya aje Jesosa shajja-ajjajji poanicuana onijje mimiapoa jama ba'a: —Jjeya miyaya queaja'anee ecuana huohuiaña ma ecua yahuajo pea esohui ecuana ebameesahuajjijo huohuinaje jama pojjeama.
43016030	Ecuaaya miya baña ojjañacuana miquea ebajeyojeyo ehuohuijji. Jamajjeya ecuanajaya miya ehuohuiajjapoquiajjitii pojjeama poaje'yo. Ecuana mijotii jjashahuabaqui'yani miya Eyacuiñajjija huoojea poani ojjaña miquea ebajeyojeyojojoya.—
43016031	O shajja-ajjajji poanicuana jama poajo Jesosaa oya huohuiajjacapoa jama ba'a: —¿A'a quiana jjeya ejotii jjashahuabaqui'yani?
43016032	Ma yahuajo e jama poanaje epojja poeje jjeya, apoa. Quijjepishana miquianaya jjajeatepequije miquianajaya meshineiyasijje e jeana'yojji eenei. Eya ca iña eenei pojjeama nequije ecue Chii enijjetii nequijojoya.
43016033	Ma miquiana quijje acaje cuaa eyaya jjeya huohuiaña miquianaya queaquijijjijaji epojjijo. Miquianaya enijjetii jjapeequimajje meteama poaje. Jiquio meshijo nequica dejja mimishicuaa miquiana napacaje, queacamajanee acapoquije. Jamatii ohua acaje jjabaquimajje, ¡a'a queamete pojji ojo! ¡A'a quiana oe ojo queayeno jjapomeequijji! Eyaya edosiquiana, ojjaña joya queamimishitii poanicuana pea-ai jeabichajea'yonaje.—
43017001	Jesosa ma esohui huohuijeyomajje jjabajeasohuaquiapoa eyahuasijje. Oya jama mimime poa ba'a: —Ecue Chii, jjeya e mano'yojji epojja apoa. Eya queaca'aneetii queasajajanee nequi ojjañacuanaja ebajji acue. Miya queaca'aneetii queasajajanee nequi ojjañacuaa bapea-aicaje. Eya queaca'aneetii poani bamajje miya pea-ai bihuiacaje queahuisocuaa.
43017002	Eya mique Bacuaejja ojjañacuana huoojeapoquiajji epojji Emeshimesenei epojji pea-ai miyaya nequimeeapoa. Jamajjeya ojjaña mique quiacuana joya ecuea epeejji poanicuanaya eyaya ba'etiitiimeeje'yo minijje.
43017003	Ojjaña joya minijje ba'etiitiije'yocuana jama jjashahuabaquime poani ba'a: Miya Eyacuiñajji oenei e'ejojonei poani. Eya Jesosa pea-ai mique huoojea e'ejojonei poanijo jjashahuabapea-aiqui'yani.
43017004	Eyaya jiquio meshijo ba'ecacuana bameenaje miya queaca'aneetii queasajajanee nequi. Ojjaña ma miya e huohuinaje huisotii ecuea echacojji eyaya ajeyo'yonaje.
43017005	Yahuajoneinei eyatahuatahua, meshi pea-ai panajjimahuajo eya queaca'aneetii queasajajanee enequipea-aiapoa minijjetii. Jamajjeya jjeyanei mi nequiyasijje poqui'yajo eya queaca'aneetii nequimeeo'oyacue ma ecua yahuajo eya minijje queaca'aneetii queasajajanee nequiapoa jama pea-aiya eya pomeeo'oyacue.—
43017006	Jesosa oja Chiinijje mimitiiapoa jama ba'a: —Miyaya babacanaje cuana jiquio meshijo dejja mimishicuananijje ojee ba'e ecuea epo'yojji. Eyaya macuanaya bameesahuanaje achajja miya nequi queaja'a mi bajji. Ma dejjacuanaya miquea ebionei poanaje. Majoya miyaya eya quia'yonaje ecue jaahuanapoquia'yojji. Jamajjeya macuanaya miquea esohuijo jjashajja-ajjaquinaje.
43017007	Jjeya queaja'a bacani cuaa ojjaña jiquio ecuea po'yanicuana mique quia poanaje.
43017008	Eyaya miquea esohui ma miya e anaje huisotii esohui huohuipoquianaje cuana. Majoya jjashahuabaqui'yonaje cuana ecue esohui shajja-ajjamajje. Queaja'a bacanaje cuaa eya minijjetii ani poe, eya mique huoojea poa jiquio meshiyasijje bacanaje cuaa.
43017009	—Jamajjeya eya minijje mimipoquiani macuanajo. Peacuana Eyacuiñajjima' jayojja jiquio meshijo ba'ecacuanajo ca iña minijje emimijji pojjeama. Eya mimiani minijje jiquio mique quia e shajja-ajjajji poanicuanajonei macuanaya miquea pea-ai poanijojoya.
43017010	Ojjañacuana jiquio ecuea po'yanicuana miqueatii pea-aiya. Jamajjeya ojjaña jiquio miquea poani ecuea pea-aiya. Eya queaca'aneetii queasajajanee nequi bacaje jiquio meshijo ba'ecacuaa e shajja-ajjajji poanicuana queaja'a poani bamajje.
43017011	—Eya jiquio meshijo enequipoquijjitii pojjeama poaje. Mique quiacuana ca jiquio meshijotii nequipoquije jamatii e mi nequiyasijje poqui'yajo. Ecue Chii miyaya oenei queapameneetii mimishima'nei queaca'aneetii poaniya jaahuanacue jiquio mique quiacuana. Oya jayojja pea-ai jjashahuabaquime eba'epoquijji pomeesahuacue macuanaya. Jiquio ecua eseya oya jayojja pea-ai jjashahuabaquime poanitii jama epopea-aijjiya oya pomeecue. Miya queaca'ajjejojoya oya jaahuanacue.
43017012	Eyaya jiquio meshijo onijje nequiya jaahuananeineipoquianaje cuana miyaya eya queaca'anee pomeenajeyajjejojoya. Eyaya edosiquiana e shajja-ajjajji poanicuana dojomee'yojjimatii apoquianaje Cuaqui-aiyasijje. Oenei che dojoquehuaca'yonaje quea-ehueshatii enequipoqui'yojji. Ma yahuajonei miquea esohuihuohuijjiya tehuecapoa, oe poquije'yo Cuaqui-aiyasijje, ma dejjaya oenei dojoquehuacaje'yo quea-ehueshatii enequi'yojji.
43017013	—Jjeya eya mi nequiyasijje poquije'yo. Jamajjeya eya jiquio meshijo nequi poqui'yojjimahua e shajja-ajjajji poanicuanajo mimiani minijje o queabihuinee nequipoquijjijo. Jiquio ecua eya queabihuinee nequipoquiani jama pea-aiya e shajja-ajjajji poanicuana queabihuinee nequipoquijjijo eya mimiani minijje.
43017014	Eyaya mique quiacuana miquea esohui queaja'a bameesahuapoquianaje. Jiquio meshijo onijje nequica dejja mimishicuaa e shajja-ajjajji poanicuana botiamanei acoocanaje oya dejjamimishicuana jayojja pea-ai pojjeama poanijojoya. Eya o jayojja pea-ai pojjeama poani.
43017015	Ecuea miya jama ehuohuiajjajji pojjeama poaje e shajja-ajjajji poanicuana jjeya miquea edojopea-ai'yojji Eyahuasijje. Eya ca mimiani minijje e shajja-ajjajji poanicuana jiquio meshijotii nequi so'o edosiquianajo mique o nahuepoquiajjijo.
43017016	E shajja-ajjajji poanicuana eya jiquio meshijo nequicacuana jama pea-ai epojjijo jjashahuabaquiajja. Eya pea-ai oya jama pojjeama poani.
43017017	Queapamenee nequipoquimeecue cuana mijo echacochacojji. Miquea esohui oja sapajo huanameecue. Miquea esohui e'ejojoneitii poani.
43017018	Miyaya eya jiquio meshiyasijje huoojeapoa mimishicuananijje nequiya so'o. Ma ecua eya miyaya huoojeapoa jiquio meshiyasijje nequiya jama pea-aiya eyaya e shajja-ajjajji poanicuana huoojeapea-aije jiquio meshijo ba'ecacuana sohuihuohuiya.
43017019	Eya minijje queapameneetii nequipoquiani e shajja-ajjajji poanicuana asahuapoquiajji epojji miquea esohui e'ejojoneijo. Jamaya eya poani ojaya miquea echacojji queapame eapoquiajjijo.—
43017020	Jesosa oja Chiinijje mimitiiapoa jama ba'a: —Eya jiquio e shajja-ajjajji poanicuanajonei pojjeama mimiani minijje. Cua quijje ejo jjashahuabapea-aiquicaje'yocuanajo eya mimipea-aiani minijje. Jiquio e shajja-ajjajji poanicuaa esohui huohuicajje jjashahuabaquicaje'yocuanajo eya mimiani.
43017021	Ecue Chii, eya minijje mimiani ojjaña ecuea nahue'yocuanajo ojee oya jayojja pea-ai jjashahuabaquime epojjijo jiquio ecua eseya oya jayojja pea-ai jjashahuabaquime poani jama pea-ai epojjijo. O esenijje ejjapeequipoquijjitiijo pea-ai eya mimiani minijje. Ecue nahue'yocuana esenijje queapame jjapeequipoquianitii bamajje dejjamimishicuana queahuiso ejo mique huoojea poanijo jjashahuabaquicaje'yo.
43017022	Eyaya ecue nahue'yocuana queaca'a ba'emeenaje jiquio ecua miyaya eya queaca'anee pomeeañatii jama pea-aiya. Jamaya eyaya pomeenaje cuana jiquio ecua eseya oenei poani jayojja jama pea-ai o pojjiya.
43017023	Eya ecue nahue'yocuananijje jjapeequipoquianitii jiquio ecua miya enijje jjapeequipoquianitii jama pea-aiya. Jamaya eya poani ecue nahue'yocuananijje o oya jayojja pea-ai jjashahuabaquimetii epojjijo. O jama jjashahuabaquime poajo jiquio meshijo ba'ecacuaa queaja'a bacaje eya e'ejojonei mique huoojea jiquio meshiyasijje. Bapea-aicaje cuaa miyaya ecuea epeejjicuana queajeaneetii apoquiaña jiquio ecua miyaya eya queajeaneetii apoquiaña jamaya.
43017024	—Ecue Chii, eyaya jiquio mique quiacuana enijjetii Eyajo nequimee'yosa-aña. Enijje Eyajo nequi'yomajje eya queaca'aneetii queasajajanee nequianitii bacaje mique quiacuaa. Ojjaña aquianacuana meshi pea-ai chamahuajo miyaya eya queajeaneetii apoquiapoa. Jamajjeya eya queaca'aneetii queasajajanee enequipoquijjitii miyaya pomeeapoa yahuajonei.
43017025	Ecue Chii, miya queapameneetii nequipoquiani. Jamatii jiquio meshijo ba'eca mimishicuanaja miya bajjimaneitii poani. Ecuea ca mi ca oe ebanei. Jiquio e shajja-ajjajji poanicuaa caca oe eya queaja'a bacanaje mique huoojea e'enei poani.
43017026	Eyaya e shajja-ajjajji poanicuana queaja'a bameepoquianaje miya Eyacuiñajji queapameneetii poani. Jamaya eyaya apoquiajetii cuana e shajja-ajjajji poanicuanaja peacuana queajeanee eapoquiajjijo. Jiquio ecua miyaya eya queajeaneetii apoquiaña jama pea-ai o epojjijo eyaya oya queajeanee aña. E shajja-ajjajji poanicuana jama poajo eya onijjetiiya jjapeequipoquije— jama mimimeya Jesosa poa oja Chiinijje.
43018001	Majoya aje Jesosa oja Chiinijje mimijeyomajje poquiapoa o shajja-ajjajji poanicuananijje eta'a Cedrón bajjani jaa ojjemijiyasijje. Mamijijjeya bacañaquiapoa cuaa ebanacuana aniyiyejo. Majotiiya aniñaquiapoa Jesosa o shajja-ajjajji poanicuananijjetii.
43018002	Judasja, ma Jesosa iñameesahuajji poajeja eba pea-ai poa ma meshi Jesosa o shajja-ajjajji poanicuananijje cuama jjachichaquipoquinajejojoya.
43018003	Majoya aje cuamaya Judas queahuiso romano soldadocuananijje ma meshiyasijje poeapoa Jesosa aniyasijje. Fariseo dejjacuaa, Eyacuiñajjija equi-aijo chacochacopoquiani etii poanicuaa pea-ai Eyacuiñajjija equi-aiqueyajji poanicuana huoojeacapoa Jesosa iñaca'ajeasahuaa. Ma oja huoojea dejjacuana baase'beca mejji acui mejji pea-ai poeapoa. Cuaquijiji mejji pea-ai poa cuana.
43018004	Jesosaja ebatii poa yajja quijje oya acaje'yo cuaa. Jamajjeya oya poquinanapoa o poejeyasijje. O cojjaneijo nequimajje Jesosaa huohuiajjacajjequiapoa cuana jama ba'a: —¿A'ya quiaa sa-ajjaña?—
43018005	Oya saja-acapoa cuaa jama ba'a: —Jesosa bajjani dejja, oya Nazaretcuiñajji.— Jesosaa saja-acapoa cuana jama ba'a: —Jiquia aje eyaya Jesosaya.— Judas, Jesosa iñameesahuajji poani bejjo sosejje nequipea-aiapoa ma dejjacuananijjetii.
43018006	Jesosa jama poajo ba'a: “Jiquia aje eyaya Jesosaya” ma Jesosa iñaca'ajea poecuana jjajeashiñaquinanapoa. Jaabichajeananaquiapoa meshiyasijje.
43018007	Majoya Jesosaa huohuiajjacao'oyapoa cuana jama ba'a: —¿A'ya quiaa sa-ajjaña?— Jama saja-ame acao'oyapoa cuaa ba'a: —Jesosa bajjani dejja, oya Nazaretcuiñajji.—
43018008	Jesosaa jama acao'oyapoa cuana ba'a: —De, eyaya aje quiana huohuiajjanaje jiquia aje eyaya Jesosaya. Eyanei miquiaaya sa-ajjañajo jiquio e shajja-ajjajji poanicuana capoqui'yahua jjeyahuanei.—
43018009	Jamaya Jesosaa huohuiajjacapoa cuana ma oja Chiinijje miminaje esohui jayojja eajeyo'yojjijo. Oja Chiinijje jama mimime poa ba'a: “Eyaya edosiquiana e shajja-ajjajji poanicuana dojomee'yojjimatii apoquianaje Cuaqui-aiyasijje.”
43018010	Majotiiya Simón Pedro baase'beca mejji nequiapoa Jesosanijje. Ohuaya oja baase'beca jjequihuijjiamajje oe dejjaja eshajja, Malco bajjanija, ebañeimijijje nequi shajja, jajasejjajeacapoa Jesosa nahueajjajo. Oya Malco Eyacuiñajjija equi-aijo chacochacopoquiani ebionei etii poanijo chacochacopoquiapoa.
43018011	Majoya Jesosaa Pedro jama acapoa ba'a: —Pedro, mique baase'beca huacuaya nequiahuosho'yocue. ¿A'a miquea bajjima ecue Chiiya eya queaneenee ameecaje'yo? Eya caca oe eyaneitii jjaiñameequije cuana, epoquiquehuajji pojjeama.—
43018012	Majoya aje soldadocuaa, o huohuijji etii poaniya, Eyacuiñajjija equi-aiqueyajji soldadocuaa pea-aiya Jesosa iñaca'ajeamajje me jeyocapoa jjonohua.
43018013	Majoya oya dojocapoa cuaa Anás bajjani dejjaja equiyasijje. Oya Caifasja baba poa. Ma shequiajajo Caifás Eyacuiñajjija equi-aijo chacochacopoquiani ebionei etii nequiapoa. Jamajjeya Jesosa oque dojocapoa cuaa.
43018014	Ohuaya Caifasya yahuajo judiocuana huohuicapoa jama ba'a: “Oe dejja ojjaña esejo camanoqui'yahua romano soldadocuaa ojjaña ese equecuajeyoca'yo cuahuajje” jamaya oya yahuajo poa Jesosajo.
43018015	Simón Pedrohua, pea Jesosa shajja-ajjajji poani dejja pea-aiya Jesosa equijje acapoquiapoa yajja oya acaje cuaa ebajji. Ma pea dejja Pedronijje poqui Caifasja eba poa. Jamajjeya oya Caifasja equiquibojotii nequimeecapoa ojo chacochacoanicuaa.
43018016	Pedro ca esecuejjanipejjejotii nequiapoa. Oya equiquibojo nequimeejjima acapoa cuaa. Jamajjeya ma pea Jesosa shajja-ajjajji poani dejja, Caifás bajji epo, poquiapoa esecuejjaniqueyajji poani epona huohuiya Pedrojo. Ohua huohuiajjacajje eponaa Pedro nobimeequicapoa equiquibo epeeidojjohuasijje.
43018017	Majoya aje esecuejjaniqueyajji eponaa Pedro jama acapoa ba'a: —¿A'a miya pea-ai Jesosa shajja-ajjajji poani?— Pedrohua oya saja-acapoa jama ba'a: —Chojja ca iña, eya o shajja-ajjajji pojjeama poani— jama nishoya Pedro poa onijje.
43018018	Ma mecajjetiiya aje queahuoenee poa. Jamajjeya Eyacuiñajjija equi-aiqueyajji poanicuaa cuaqui dahuahuojjecapoa ejjayoquijji. Pedro pea-ai jjayoquiapoa onanijjetii ojee cuaquichipineijo.
43018019	Majoya aje Eyacuiñajjija equi-aijo chacochacopoquiani ebionei etii poani dejjaa Jesosa huohuiajjacanequiapoa o shajja-ajjajji poanicuanajo ojaya esohui ehuohuicuanajo pea-ai ebaneijji.
43018020	Jesosaa oya jama acapoa ba'a: —Eyaya esohui huohuinequinaje ja'anei, quehuajje pojjeama, ojjañacuanaja ebajji. Eyaya huohuimajamajanequinaje judiocuanaja equi-ai ejjachichaquijjicuanajo nequiya. Eyacuiñajjija equi-aiquiquibojo nequiya pea-ai huohuinequinaje judiocuana cuamaya jjachichaquianijojoya. Jamajjeya ecuea quehuajje esohui huohuijjima poanaje cuana.
43018021	¿Apiojji acuae eya miyaya jama huohuiajjame aña? Joya e shajja-ajjajji poanicuana oe huohuiajjaquicue. Ohuaya aje mi huohuicaje'yo ma eya huohuinaje esohuiya.—
43018022	Jesosa jama poani shajja-ajjamajje oe Eyacuiñajjija equi-aijaahuanajji poaniya Jesosa oja shemojje cuiasejjajeacapoa emeya. Majoya oya jama poa Jesosanijje ba'a: —¿Apiojji jama mimime poani Eyacuiñajjija equi-aijo chacochacopoquiani ebionei etii poani dejjanijje?—
43018023	Jesosaa oya saja-acapoa jama ba'a: —Eya esohui queatai añajo ca iña oe huohuiajjacueya ¿ache eyaya esohui queatai aña? Eya e'ejojonei esohui añajo, ¿apiojji miyaya eya shemo cuiasejjajeanaje?—
43018024	Majoya aje Anás bajjani etii poaniya Jesosa ejeyotii nequi huoojeacapoa Eyacuiñajjija equi-aijo chacochacopoquiani ebionei etii Caifás aniyasijje oja bajji.
43018025	Jesosa dojocanijo Pedro cuaquipejjejotii nequiapoa ejjayoquijji. Onijje anicacuaa Pedro huohuiajjacapoa jama ba'a: —¿A'a cuae miya o shajja-ajjajji poani pea-aiya?— Pedrohua bajjima nisho acao'oyapoa jama ba'a: —¡Chojja ca iña de! O shajja-ajjajji pojjeama poani.—
43018026	Majoya quijjepishana Eyacuiñajjija equi-aijo chacochacopoquiani ebionei etii poanijo chacochacoaniya Pedro huohuiajjapea-aicapoa. Oya ma shajja jajasejjajeacanajeja huapa pojjeama poa. Oya jama poa Pedronijje ba'a: —Eyaya miya pea-ai banaje Jesosanijje nequiya acuiyiye ebana anijo.—
43018027	Ohua jama acajje Pedrohua Jesosa bajjima nisho acao'oyapoa. O jama pojeahuajo cachinayahue taaapoa.
43018028	Majoya aje mecajjeahuanei Jesosa Caifasja equijo ani etii poanicuaa oya dojomeecapoa romano emeshimese dejjaja equi-aiyasijje. Judío dejjacuana nobiquisapo-ajjapoa oja equi-aiyasijje oya judío dejja pea-ai pojjeamajjejojoya. Judiocuana ojaya equiyasijje enobiquijjemo oya jjabaquiquiae mimishijji. Jama pomajje oya pea pojjajo eijjiaijjiajji pojjeama poaje pea judiocuananijje fiesta eshahuaba'yojji ma yahuajo oja etiiquianaja bacuacuana nahuecapoajo.
43018029	Jamajjeya Pilato Jesosa yecaje bamajje cuayaquinanapoa o dojomeejji poanaje dejjacuananijje mimiya. Ohuaya huohuiajjacapoa cuana ba'a: —¿Apiojji shai miquiaaya jiquio dejja ejeyo yenaje? ¿Ae poanaje oya?—
43018030	O dojomeejji poanaje dejjacuaa Pilato saja-acapoa jama ba'a: —Oya queatainee mimiajjajjemo ecuaaya oya jiquiacua yejjimatii aquiae miquea bajji.—
43018031	Pilatohua oya huohuicapoa jama ba'a: —Miquiaaya jja oe dojo'yocue. Miquianajaya esohuinei etehuejo oya baneineicue enapameejji. Queanee oya ameecue miquiaaya jama asa-amajjeya.— Ma judío dejjacuaa oya jama acapoa ba'a: —Chojja Pilato, ecuana ca quio judiocuana pea dejja manomee'yojji pojjeama jamatiijo mique ecuana huohuijjimajo.—
43018032	Yahuajo Jesosaa huohuicapoa achajja manomee'yome oya acaje cuaa. Oja huohui jayojjaya oya acaje'yo cuaa.
43018033	Majoya Pilatohua oja equi-aiyasijje nobiquimajje Jesosa iyaameecapoa oya ehuohuiajjajji. Jama huohuiajjame acapoa ba'a: —¿A'a miya judiocuanaja emeshimese poani?—
43018034	Jesosaa oya saja-acapoa ba'a: —¿A'a eya jama huohuiajjaña miqueaneitii ejjashahuabaquijjijo? ¿A'a pojja'a peacuaa miya ejo huohuicanaje jamajjeya miyaya eya jama aña?—
43018035	Pilatohua oya saja-acapoa jama ba'a: —¿A'a cuae iña jiquio judío dejja? Chojja de. Minijjejaajjicuaa caca oe Eyacuiñajjija equi-aijo chacochacopoquiani etii poanicuaa pea-aiya miya iñameemajje yecanaje jiquiacua eque. ¿Yajja miyaya anaje cuana?—
43018036	Jesosaa oya saja-acapoa jama ba'a: —Eya ca iña jiquio meshijo emeshimesecuana poani jama pojjeama. Jama pea-ai poanijjemo e shajja-ajjajji poanicuaa jiquio e iñajji poani judiocuana quecuaca'yome e nahuejo. Eya ca iña jiquio meshijo emeshimesecuana jama pea-ai pojjeama.—
43018037	Majoya Pilatohua Jesosa huohuiajjacao'oyapoa jama ba'a: —¿A'a mi jamajjeya emeshimese poani?— Jesosaa oya saja-acapoa jama ba'a: —Miya e'ejojonei poanaje eya emeshimese poani. Majoya eya jiquio meshijo cuayapoa. Jiquio meshiyasijje eya poeapoa ojjañacuana esohui e'ejojonei huohuiya. Jamajjeya ojjaña joya esohui e'ejojonei basapoanicuaa ecuea esohui shajja-ajjacani.—
43018038	Majoya Pilato jama poa ba'a: —Ache shai esohui e'ejojonei poani ecuea bajjima.— Jesosa jama amajje Pilato cuayaquiapoa judiocuana queahuiso nequiyasijje onijje mimiya. Jama huohuime aquicapoa cuana ba'a: —Ecuea bajjimanei ache oja mimishijo shai oya queanee ecuea pomeecajji, ¡chama'!
43018039	Ojjaña shequiajajo eyaya oe dejja ejeanobia ani huoojeacuayamee'yaña epoqui'yojji fiesta eshahuaba'yojji ma yahuajo Eyacuiñajjiya judío etiiquianaja ebacuacuana nahuecapoajo poechipi'yajo. Ojjaña shequiajajo eyaya jamaya apoquiaña miquianaja sa esohuijo. ¿A'a jamajjeya jiquio nequi dejja judiocuanaja emeshimese poani huoojeacuayameeje'yo?—
43018040	Judiocuana ejjachichaqui nequi oja esohui shajja-ajjamajje ojjaña taaasajasajacapoa jama ba'a: —Chojja, Jesosa pojjeama, ¡a'a pichojeamee'yojji! Barrabás dejja oe huoojeacuayamee'yocue— jamaya poa cuana. Oya Barrabás ejeanobia aniapoa pea quecua'yojji epojojoya.
43019001	Majoya aje Pilatohua soldadocuana Jesosa daasa cuiasejjajeameecapoa jjono ejeapashajjajja sa' queashejjijjiya.
43019002	Majoya soldadocuaa acuisha ejahuojja sipimajje Jesosaja sapahuasijje iyape'ejeacapoa. Oja daqui-ao huijjiajeamajje daqui-aohuo'o huoshomeecapoa pea-ai onaja emeshimesenisho epojji.
43019003	Jesosa jama amajje soldadocuaa oya soadojocapoa. Jama acapoa ba'a: —Canequitiitiiahua judiocuanaja emeshimese epojji.— Majoya aje soldadocuaa Jesosaja eshemo cuiasejjajeacapoa oja emeya.
43019004	Pilato cuayaquio'oyapoa judiocuana ejjachichaqui nequicahuasijje onijje mimiya jama ba'a: —¡Bacue! eyaya Jesosa jeacuayameeje miquianaja ebajji chama'nei oja mimishi o queanee pomee'yojji.—
43019005	Majoya aje Jesosa cuayapoa acuisha ejahuojja sapajji ojjañacuanaja oya ebajji. Daqui-aohuo'ojji pea-ai oya nequiapoa. Jesosa cuayajo Pilatohua jama huohuime acapoa cuana ba'a: —Bacue quiaa dejja jiquio nequi.—
43019006	Jesosa nequi bamajje Eyacuiñajjija equi-aijo chacochacopoquiani etii poanicuana, Eyacuiñajjija equi-aiqueyajji poani pea-ai taaapea-aicapoa ojee jama ba'a: —¡Acui ecuiata'apeejo me cacajeameecue emano'yojji!— Majoya Pilatohua ma ejjachichaqui nequicacuana huohuicao'oyapoa jama ba'a: —Miquiaaya jja oe dojocue, acui ecuiata'apeejo oya ba'ehuanasohuajeaquicue emano'yojji. Eya ca cho, ecuea oja mimishi bajjima o manomee'yojji.—
43019007	Ma judiocuana ejjachichaqui nequiya Pilato saja-acapoa jama ba'a: —Oya queamimishinee poani Eyacuiñajjija Bacuaejja poani posojjejojoya. Jamajjeya ecuanaja esohui etehuejo camanoqui'yahua.—
43019008	Judiocuana jama poani shajja-ajjamajje Pilato queametenee poa.
43019009	Oja equi-aiyasijje nobiquio'oyamajje ohuaya Jesosa huohuiajjacapoa jama ba'a: —¿Ache meshijo nequi poe acuae mi?— Jesosaja ca oya saja-ajjima poa.
43019010	Jesosaa misaja-acajje Pilato jama poa onijje ba'a: —¡De! ¿A'a miya enijje emimijji pojjeama? ¿A'a miquea bajjima ecuea mi me cacajeameejji emano'yojji poani? Ecuea mi huoojeacuaya'yojji poani pea-ai.—
43019011	Majoya Jesosaa oya saja-acapoa jama ba'a: —Eyacuiñajjija miya peacuana huoojeapoquiajji etii epojji nequimeejjimajjemo miya e huoojeajji epojji pojjeama pome. Jamajjeya e iñameesahuajji poanaje dejja queamimishineenee poani, miya ca queamimishipishana.—
43019012	Jesosaja esohui shajja-ajjamajje oya Pilato jjashahuabaquinequiapoa o huoojeacuayamee'yojji nishojo. Judiocuana ca jama pomeesapo-ajjanei poa. Pilato taaacapoa cuana jama ba'a: —Miya Jesosa huoojeacuayamee'yajo Roma emeshimese dejja etii poanija epeejji pojjeama miya bacaje cuaa. Oya Jesosa poanaje ba'a: “Eya emeshimese poani.” O jama poaje shajja-ajjamajje Roma emeshimese dejja queaquenenee poaje onijje.—
43019013	Judiocuana jama poani shajja-ajjamajje Pilatohua Jesosa equi-aijo ani cuayameecapoa. Majoya Pilato anioqueapoa equii-anijjijo ma meicuana eiyabame anibiajje. Ma mei eiyabame judiocuaa “Gabata” bajjani acapoa.
43019014	Epojja fiesta eshahuaba'yojji ma yahuajonei Eyacuiñajjiya judío etiiquianaja bacuacuana nahuecapoajo beshahuanei apoa poe'yapoa. Eshequi biacojjajja nequijo Pilatohua judiocuana huohuicapoa jama ba'a: —Jiquia aje miquianaja emeshimese.—
43019015	Judiocuana ca taaasajasajacanequiapoa jama ba'a: —¡Cajaa, camanoqui'yahua! ¡Oya acui ecuiata'apeejo me cacajeameecue emano'yojji!— Ojjaña ejjachichaqui nequicacuana jama taaaquijo Pilatohua oya huohuiajjacapoa jama ba'a: —¿A'a cuae eyaya miquianaja emeshimese acui ecuiata'apeejo me cacajeameeje emano'yojji?— Eyacuiñajjija equi-aijo chacochacopoquiani etii poanicuaa oya saja-acapoa jama ba'a: —Ecuanaja emeshimese oenei enequi Roma emeshimese dejja Cesar bajjani oeneiya. Chama' pea ecuanaja.—
43019016	Jamajjeya Pilatohua soldadocuana huohuicapoa Jesosa me cacajeajji emano'yojji acui ecuiata'apeejo, ma judiocuaa sacapoa jama ya'yojjiya. Majoya Jesosa dojocapoa cuaa.
43019017	Majoya Jesosa cuayaquiapoa o me cacajeajji acui queabiquie abojji epoquijji eyiyoiyeao “Sapajjii anijji meshi” bajjaniyasijje. Ma eyiyoiyeao judiocuanaja esohuijo “Gólgota” bajjani poa.
43019018	Ma meshiyasijje bañaquimajjeya soldadocuaa Jesosa acui ecuiata'apeejo me cacajeacapoa emano'yojji. Majotii pea-ai aje beca dejja o ba'emijijje omiji pea-ai me cacajeapea-aicapoa emano'yojji. Jesosa ca eyiyesamaneijje ba'yapoa.
43019019	Pilatohua esohui tehuemeecapoa Jesosa acui ecuiata'apeejo sapa ba'e biacuapishana ejaajji. Jama tehuemeeme acapoa ba'a: “Jesosa Nazaretcuiñajji dejja judiocuanaja emeshimese poani.”
43019020	Jamajjeya queahuiso judiocuaa ma esohui etehue nequi bacanequiapoa ma o ba'ehuanasohuajeacanaje meshi Jerusalén meshichipineijo nequijojoya. Tres esohuijo tehuemeecapoa ba'a: griego esohuijo, latín esohuijo, hebreo esohuijo pea-ai. Ma tres esohuijo etehue nequiapoa ojjañacuanaja eajji.
43019021	Etehue nequi bamajje Eyacuiñajjija equi-aijo chacochacopoquiani judío etii poanicuaa Pilato huohuiajjacapoa jama ba'a: —A'a jama tehuemeeme ajji ba'a: “Oya judiocuanaja emeshimese poani.” Jama tehuemeeme oe acue ba'a: “Oyaneitii jama nisho poani ba'a: Oya judiocuanaja emeshimese poani.”—
43019022	Pilatohua jama saja-ame acapoa cuana ba'a: —¡Chojja, ecue tehuemee majotiiya cajaahua, oyatii etehueya!—
43019023	Majoya aje soldadocuaa Jesosa acui ecuiata'apeejo ba'ehuanasohuajeamajje oja daqui chichaca'yapoa ejjeshe'yojji. Cuatro soldadocuaa oe jjeshe'yohua oja daqui acapoa. Oja daqui-ao socojjima o jjabeboquijji epo jjeshepea-aica'yapoa cuaa.
43019024	Majotii nequi soldadocuana oopana mimimiminequiapoa jama ba'a: —¡A'a jja oe daqui-ao isajeajji! Jjeya ejjahue'equi ebajji acheya oja daqui-ao jjesheje'yo.— Eyacuiñajjija esohui yahuajonei Jesosajo tehuecapoa jama ba'a: “Ecue daquicuana jjeshecaje'yo cuaa. Majoya jjahue'equije cuana ebajji acheya ecue daqui-ao e jjabeboquijji epo jjeshecaje'yo.” Oja tehue jayojja soldadocuaa ajeyocapoa.
43019025	Jesosaja acui ecuiata'apee nequipejjejotii oja nae, oja naeja a'i pea-ai aniapoa. Pea María Cleofasja ehuanase, María Magdalena anipea-aiapoa.
43019026	Jesosaa oe o shajja-ajjajji poani dejja ma oja queajeanee poanaje oja naenijjetii nequi bamajje, oja nae huohuicapoa jama ba'a: —Comaya dejja mique bacuaejja poaje.—
43019027	Ma o shajja-ajjajji poani dejja Jesosaa huohuipea-aicapoa jama ba'a: —Comaya aje mique nae poaje.— Jamajjeya ma dejjaa Jesosaja nae oja equiyasijje dojoca'yapoa onijje eba'epoquijji.
43019028	Jesosaja eba poa ohuaya ojjaña Eyacuiñajjija ejjashahuabaquijjicuana ajeyoca'yonaje ma ohua Jesosa huohuicapoquinaje huisotii ojaya yajji. Jamajjeya Jesosa jama poa ba'a: —Eya queanabataja.— Ma ecua yahuajonei esohui ojo tehuecapoa jamaya oya poa.
43019029	Majotii enequiapoa uvajjajjana' queasesepase acui ecuiata'apee nequiquibopejjejo tepesisijo sho. Daqui shacashaca uvajjajjana'huasijje iyanobiamajje bebocapoa cuaa acuijo. Majoya acui daqui shacashacajji queachoe jeasohuacapoa Jesosaja enabachipineiyasijje oja jjequibibijji.
43019030	Jesosaa daqui shacashaca uvajjajjana' queasesepasejji jjequibibimajje jama huohuime acapoa ba'a: —Ojjaña apoa ajeyo'yonaje.— Majoya aje Jesosa hui jaaoquemajje acui ecuiata'apeejotii ba'e mano'yapoa.
43019031	Judiocuana ma acui ecuiata'apeejo ba'ecuana ba'emeetiisapo-ajja poa ejomishocajji sábado epojja poechipi'yanijojoya. Oja fiesta eshahuaba'yojji ma yahuajo Eyacuiñajjiya oja etiiquianaja bacuacuana nahuecapoajo poechipipea-ai'yapoa. Jamajojoya aje judío dejja etii poanicuaa Pilato huohuiajjaquicapoa dejjacuana acui ecuiata'apeejo ba'e oja quisesa' ecuiasajajeameejjijo emanocuaji'yojji.
43019032	Jamajjeya soldadocuaa acui ecuiata'apeeyasijje poquimajje ma beca dejja Jesosamijijje ba'eja equisesa' cuiasajajeacañaquiapoa.
43019033	Jesosa ba'eyasijje poquichipimajje soldadocuaa bacañaquiapoa oya emano'yo ba'e. Jamajjeya oja quisesa' cuiasajajeajjima acapoa.
43019034	Jamatii oe soldadohua Jesosa oja dojjojjanijjijje yacuacapoa baase'becaa. Oja dojjojjanijjijje yacuacajeahuajo ena', enaoshe jayojja pea-ai ojee cuayananaquiapoa.
43019035	Eyaya jiquio esohuitehuejji poani dejjaa Jesosa jama acaje banaje ecuea ecojjaa. Jamajjeya eyaya jiquio esohui huohuiaña dejjacuana jjashahuabaqui'yojji ojo, Jesosajo. Jiquio ecue huohui e'ejojonei poani, siajje pojjeama.
43019036	Soldadocuanaja ca Jesosaja equisesa' cuiasajajjima poa. Jamajjeya esohui ma yahuajonei tehuecapoa ojo oya jayojja poa jama ba'a: “Oja sa'cuana cuiasajajjima poaje cuanaja.”
43019037	Pea esohui yahuajonei tehuepea-aicapoa ojo ba'a: “Oya bacaje cuaa dejjamaseja yacua.” Ma ecua yahuajonei esohui tehuecapoa cuaa Jesosajo jama pea-aiya acapoa.
43019038	Majoya aje quijjepishana Jesosa mano'yajo Joseya, pueblo Arimateacuiñajji dejjaa, Pilato huohuiajjaquicapoa oja Jesosaja yami dojojjijo. José Jesosaja epeejji poa jamatii ohuaya quehuajje onijje jjapeequinequiapoa judío etiicuana yajjajo. Pilatohua oya huohuicajje Jesosaja eyami edojojji Joseya maya dojocapoa.
43019039	Nicodemohua, ma yahuajo Jesosanijje mecajje mimimimiapoa dejjaa, yecapoa queahuiso pohuipohui shiyeshiye, mirraja, aloeja pea-ai hua 30 kilo huiso, ojaya Jesosaja eyami pohuijji.
43019040	Jamajjeya Joseya, Nicodemohua pea-ai oja yami dojocapoa. Oja yami daquiosheai shiyeshiyeja pohui bebocapoa. Jamaya judiocuaa acapoquiapoa emano'yocuana huananobiajji.
43019041	Ma soldadocuaa Jesosa acui ecuiata'apeejo ba'ehuanasohuajeacapoa meshichipineijo shashacuana ebana aniapoa. Ma meshijotiiya oe meijjani eyacua jaapoa. Pea emano'yocuana huananobiajji ajjima'neipoa majotii.
43019042	Jamajjeya majotiiya aje Jesosaja eyami huananobiacapoa cuaa ma meijjani queachipinee jaapoajojoya, judiocuanaja epojja ejomishocajji epoechipi'yojojoya pea-ai.
43020001	Majoya aje quijje epojja domingojo mecajjeahuanei quea-aapojotii María Magdalena poquiapoa meijjani jaahuasijje. Mei-ai meijjani enaba cuiaca'ajji'ya enequiashiña ani bacañaquiapoa ohuaya.
43020002	Majoya mei-ai jama nequi bamajje María huacuaya cuajicuajipoqui'yapoa Simón Pedro nequiyasijje, pea Jesosa shajja-ajjajji, ma Jesosaja queajeanee poanaje dejja nequiyasijje pea-ai o huohuiya. Jama huohuime eponaa oya acañaquiapoa ba'a: —Emeshimeseneija oja eyami meijjanijo jaa dojoca'yonaje cuaa. Chama'. Bajjima achacua shai oja yami huananobiaca'yonaje cuaa.—
43020003	Jamajjeya Pedro, pea Jesosa shajja-ajjajji poanaje dejja pea-ai poquicuajinanapoa meijjani jaahuasijje.
43020004	Becatii ojee cuajicuajipoquiapoa. Oe dejja queacuejipashinee cuajicuajipoquiapoa, jamajjeya ohuaya Pedro jiñayeecapoa. Ohuaya meijjani ebionei bacoocañaquiapoa.
43020005	Ohuaya meijjani bañaquimajje yeeajjacapoa ebajji. Jesosa bebojji'ya daquioshe ani bacañaquiapoa. Oya ca nobiquijjima nequiñaquiapoa so'o.
43020006	Majoya aje Pedrohua meijjani bapea-aicañaquiapoa oquiquishijji poquijeya. Pedro ca nobiquiñaquiapoa meijjanidojjohuasijjeyee. Ohuaya daquioshe bapea-aicañaquiapoa.
43020007	Pedrohua daqui ma Jesosa sapa bebojji'ya, pea daqui o yami bebojji'ya ojee pojjeama ani bacapoa. Jesosa sapa bebojji'ya eiyacocua'yo ani bacapoa pea-ai.
43020008	Majoya pea Jesosa shajja-ajjajji poanaje dejja, ma ebionei meijjani bañaquijji poanajeya, nobipea-aiquiapoa. Ma Pedrohua bacanaje huisotiiya bapea-aicapoa. Jamajjeya Jesosa e'ejojonei shequi'yonajejo jjashahuabaquiapoa.
43020009	Jamatii ma beca dejjaja queaquehuatii poa so'o ma yahuajo Eyacuiñajjija esohui tehuecapoa cuaa Jesosajo jama ba'a: “Jesosa emano'yo jaa shequije'yo.” Ma esohuiya ojaya queaquehuatii poa.
43020010	Majoya ma beca Jesosa shajja-ajjajji poanaje dejja poqui'yapoa oja equiyasijje.
43020011	María poqui'yojjimatii ani meijjani esecuepejjejo pa-aniapoa. Majoya oya pa-anitii jjacuiajaanaquiapoa meijjaniyiye yeeajjajji.
43020012	Ohuaya beca ángel daquioshejji Jesosaja eyami ehuananobia jaanajejo ani bacapoa. Oe o sapa jaanajejje aniapoa, pea o jeojji jaanajejje aniapoa.
43020013	Ma beca angelya María jama huohuiajjame acapoa ba'a: —¿Ajeo acuae mi pani?— Mariaa saja-acapoa jama ba'a: —Ecue Emeshimesenei Jesosaja eyami dojoca'yonaje cuaa. Ecuea oya bajjima achacua shai oya huananobiaquica'yonaje cuaa.—
43020014	Ohuaya jama mimime pojeahuaa Jesosa o ani jacajjajje nequi bajeacapoa, jamatii ojaya bajjima poa oya Jesosanei poani.
43020015	Majoya Jesosaa oya jama acapoa ba'a: —¿Ajeo acuae mi pa-ani? ¿A'ya acuaeya sa-ajjaña?— Mariaa Jesosa ma shashacuana ebana meshijaahuanajji poani poso acapoa, jamajjeya oya saja-acapoa jama ba'a: —Miyaya oja yami dojo'yonajejo mo huohuicue achacua miyaya huananobiaqui'yonaje. Eyaya oja yami jjeshe'yosa-aña.—
43020016	Jesosaa oya jama acapoa ba'a: —¡María!— Ohua jama acajje María jjanequijeapajjaquiapoa Jesosa nequiyasijje. Mariaa Jesosa judiocuanaja esohui jama acapoa ba'a: —¡Rabuni!— (Ma esohui jama poanijje ba'a: Ecuea esohuihuohuijji.)
43020017	Majoya Jesosaa María jama acapoa ba'a: —¡A'a mo nahuejji epoqui'yojji! ¡Eya poqui'yojjima nequi so'o ecue Chiique! Jjeya huohuiquicue ecuea epeejjicuana e shajja-ajjajji poanajecuana eya jjeya poquije'yo ecue Chii aniyasijje. Oya miquianajaya Chii-ai pea-ai poani. Oya ecuea Eyacuiñajji poani, miquianaja Eyacuiñajji pea-aiya— jamaya poa Jesosa.
43020018	Jamajjeya María Magdalena poqui'yapoa oja epeejjicuana huohui'yohua ma Jesosaa o acanaje huisotii esohuiya, ma ohua Jesosa eshe nequi'yo baca'yonajejo pea-ai.
43020019	Ma epojja domingo sinepoquianijo aje Jesosa shajja-ajjajji poanajecuana jjachichaquiapoa. Esecuejjani ca'acapoa cuaa judío etiicuana yajjajo. Majoya Jesosa oya ejjachichaqui aniyiyesamaneijje jjanequija'aqui'yapoa. Jama acapoa cuana ba'a: —Miquiana queaquijijjijajinee pocue.—
43020020	Jama pomajje Jesosaa oja eme, dojjojjanijji pea-ai huohuica'yapoa cuana oja oya queaja'a eba'yojji. Majoya queabihuinee po'yapoa cuana Emeshimesenei ba'yomajje.
43020021	Majoya quijjepishana Jesosaa huohuicao'oyapoa cuana jama ba'a: —Miquianaya queaquijijjijajinee po'yocue. Jiquio ecua eya ecue Chiiya huoojeacapoa jama pea-aiya quiana huoojeaje.—
43020022	-
43020023	Jesosaa o shajja-ajjajji poanajecuana aniyasijje sipojeamajje huohuicapoa cuana jama ba'a: —Canobiquiahua Edojjoshahuapame miquianaja eyamidojjohuasijje. Ojjaña cua miquiaaya peacuana huohuiquije jama ba'a: “Miquianaja mimishicuana chama'yo, ecuijea'yo” macuana miquianaja huohui huisotii cuanaja oja mimishi chama'yo poaje. Cua miquianaja jama huohuime ajjima'cuana mimishijjitii poaje, oja mimishi ecuijea'yojji pojjeama poaje.—
43020024	Jesosaja babaca dejjacuana doce huisome poa. Oe oja babaca dejja Tomás bajjani poa. Oya bajjani beca poa, Becajaa bajjani pea-ai. Jesosa pea oja babaca dejjacuanajo jjanequija'aqui'yapoajo aje oe Tomás chama' poa. Oja ca ba'yojjima poa Jesosa ecojjaja.
43020025	Majoya aje oya pea Jesosaja babaca poanajecuaa jama acapoa ba'a: —¡Ecuaa Jesosa eshe nequi'yo ba'yonaje!— Tomás ohua jama acani shajja-ajjamajje jama poa ba'a: —E'e pojja'a, ecuea ecojjaja ojaya eme baacojjaja cacahuejja bajjimajo eya o shequi'yonajejo ejjashahuabaqui'yojji pojjeama poaje. Ecue emeja oja dojjojjanijji si huosojjimajo pea-ai eya o shequi'yonajejo ejjashahuabaqui'yojji pojjeama poaje.—
43020026	Majoya aje quijje, ocho cahuime huiso poajo, Jesosa shajja-ajjajji poanajecuana jjachichaquio'oyapoa oya equiyasijje. Tomás pea-ai aniapoa onijje. Esecuejjani eca'a nequiapoa cuanaja. Majoya Jesosa jjanequija'aquio'oyapoa macuana ejjachichaqui aniyiyesamaneijo. Oya jama poa ba'a: —Miquianaya queaquijijjijajinee po'yocue.—
43020027	Majoya Jesosaa Tomás jama huohuime acapoa ba'a: —Bacue jiquio ecuea eme equecuahuejja. Miquea emesisi jeanobiacue ecuea eme equecuahuejjajje. Miquea eme jeaamajje ecue dojjojjanijji si huosocue pea-ai. ¡A'a eya emano'yotii jaa poso ajji! Ejo jjashahuabaqui'yocue eya shequi'yonaje.—
43020028	Jesosa jama poajo Tomás jama mimime poa onijje ba'a: —Miya ecuea Emeshimesenei, ecuea Eyacuiñajji pea-ai poani.—
43020029	Jesosaa Tomás huohuipea-aicapoa jama ba'a: —Miya e ba'yomajje ecojjaa ejo jjashahuabaqui'yonaje. Ojjaña joya ejo jjashahuabaquica'yanicuana jamatii ecuea eyami bapojjima'tii poanicuana Eyacuiñajjiya comacuanaya queabihuinee pomeecaje— jamaya acapoa Jesosaa.
43020030	Yahuajo Jesosaa dejjaja ajjima'neineicuana queahuisonee acapoquiapoa o shajja-ajjajji poanicuanaja cojjaneijo. Jamatii jiquio papenijo ecuea ojjañatii oja acuana tehuejeyojjima poanaje.
43020031	Jiquio esohui eyaya tehuenaje miquiana jjashahuabaqui'yojji Jesosajo, oya Eyacuiñajjija huoojea ojjaña nahue'yojji poani, Eyacuiñajjija Bacuaejja. Jamajjeya ojjaña joya ojo jjashahuabaquica'yanicuana ba'etiitiije'yo Eyahuasijje.
43021001	-
43021002	Majoya aje quijje Jesosa o shajja-ajjajji poanaje dejjacuanajo jjanequija'aquio'oyapoa Tiberias baesahua anijo. Mahuiso o shajja-ajjajji poanajecuana ojee aniapoa ba'a: Simón Pedro, Tomás ma bajjani beca poa Becajaa bajjani, Natanael provincia Galilea pueblo Canacuiñajji dejja, beca Zebedeoja bacuaejja, pea beca Jesosa shajja-ajjajji poanaje dejja pea-ai. Mahuisoya aniapoa cuana.
43021003	Baesahuajo ani Simón Pedro jama poa peacuananijje ba'a: —¡De! Iña ca nahuoo shojeaa poquije.— Oya saja-acapoa cuaa jama ba'a: —Ee, cua'a, ecuana pea-ai poquije minijje.— Majoya aje bishejo animajje bae enabaeyasijje besapoquiapoa cuana. Jamatii ma mecajje nahuoo shojeajjimanei poa cuanaja.
43021004	Majoya aje jjapojjaquijeahuajo Jesosa baesahuajo jjanequija'aquio'oyapoa. O shajja-ajjajji poanaje dejjacuanaja bajjima poa oya Jesosa nequi. Oya pea dejja poso aca'yapoa cuaa.
43021005	Majoya Jesosa hueshayeetii taaapoa cuana jama ba'a: —¿A'a quianaja jje che nahuoo shojeajjimaneinei?— Saja-acapoa cuaa ba'a: —¡Chojja de, chama'neinei!—
43021006	Jesosaa huohuicao'oyapoa cuana jama ba'a: —Eshojeajji ba'ehuananobiao'oyacue ebañei bishe'mijijje.— Jamajjeya oja sohui jayojja acapoa cuaa nahuooshojeajji. Majoya queahuisoneenee nahuoocuana nobiqui'yapoa eshojeajjiyasijje. Queabiquienee poa ejjequijeasohua'yojji.
43021007	Majoya o shajja-ajjajji poanaje dejja, ma Jesosaja queajeanee poanajeya jama poa Pedronijje ba'a: —Oya Emeshimesenei Jesosa nequi.— Jama mimime pojeahuajo ba'a: “Emeshimesenei nequi” Simón Pedrohua oja daqui huoshojeacuajica'yapoa. Oya nahuoojo ponequiapoajjejojoya daqui yamima' so'o nequiapoa. Majoya aje daqui huosho'yomajje oya enahuasijje tohuananapoa Jesosa nequiyasijje eshocuishocuibesapoquijji.
43021008	Majoya aje quijjepishana ma pea o shajja-ajjajji poanajecuana bishejo ani besajebeapoa meshijajisahuahuasijje Jesosa nequiyasijje. Nahuooshojeajji dojobesacapoa cuaa enajo ba'etii queanahuoocuatanee poajojoya. Cien metros meshijaji hueshame enajo ba'yapoa.
43021009	Majoya meshijajiyasijje ba'eñaquimajje Jesosa shajja-ajjajji poanaje dejjacuaa cuaquijiji jaa bacapoa. Nahuoo jiña jaa, pahui pea-ai bacapoa cuaa.
43021010	Majoya aje Jesosaa jama acapoa cuana ba'a: —Nahuoocuana iyehuiso yecue joya jjeya miquiaa shojeanaje.—
43021011	Majoya aje Simón Pedrohua bisheyasijje nequisohuaquimajje eshojeajji queanahuoohuisoneenee jjequiyiyejeacapoquiapoa meshijajisahuahuasijje. Ciento cincuenta y tres huisome nahuoo queaquemo ba'yapoa enobiqui'yo. Jamatii oja eshojeajji quecuasejjajjima poa nahuoocuanaja.
43021012	Jesosaa jama apea-aicapoa cuana ba'a: —¡Ocue poeajja, ijjiahuacue!— Jesosa shajja-ajjajji poanaje dejjacuanaja Jesosa huohuiajjajjimatii poa ae shai oya ojaya ebajojoya oya Emeshimesenei poani.
43021013	Majoya aje Jesosaa jjanequichipiquimajje pahui jjeshecapoa o shajja-ajjajji poanajecuana bobiajji. Ohuaya pahui, nahuoo pea-ai quiacapoa equemijji.
43021014	Jesosa tres huisome jjanequija'aqui'yome poa o shajja-ajjajji poanajecuanajo ojaya eba'yojji oya eshequi'yo nequi.
43021015	Majoya aje ijjiaijjiajeyomajje Jesosaa Pedro jama huohuiajjame acapoa ba'a: —Simón, Juanja bacuaejja, ¿a'a miquea eya queajeanee poani jiquio ecua peacuanaja eya queajeapishana poani jama pojjeama?— Pedrohua oya saja-acapoa jama ba'a: —E'e Emeshimesenei, miquea eya eba ecuea miya queajeanee.— Pedro jama poajo Jesosaa oya huohuicapoa jama ba'a: —Ecuea epeejjicuana jaahuanapoquiacue jiquio ecua dejjaa oja ovejaja bacuacuana jaahuananeicani jama pea-aiya acue.—
43021016	Majoya aje Jesosaa Pedro huohuiajjacao'oyapoa jama ba'a: —Simón, Juanja bacuaejja, ¿a'a miquea eya queajeanee?— Pedrohua oya saja-acapoa jama ba'a: —E'e Emeshimesenei, miquea eya eba ecuea miya queajeanee.— O jama poajo Jesosaa oya huohuicapoa jama ba'a: —Ecuea epeejjicuana oveja jayojja poani jaahuanapoquiacue jiquio ecua dejjaa oja ovejacuana jaahuananeicani jama pea-aiya acue cuana.—
43021017	Jesosaa oya huohuiajjacao'oyapoa oya esohuiya jama ba'a: —Simón, Juanja bacuaejja, ¿a'a miquea eya queajeanee?— Ohua jama amajamajacajje Pedro queayeno poa Jesosaja esohuijo. Oya saja-acapoa jama ba'a: —Emeshimesenei, miquea ojjañatiicuana ebajeyojeyo. Jamajjeya miquea ebanei ecuea miya queajeanee.— Majoya Jesosa jama poa ba'a: —Ecuea epeejjicuana jaahuanapoquiacue jiquio ecua dejjaa oja ovejacuana jaahuananeicani jama pea-aiya acue cuana.
43021018	E'ejojonei eyaya miya huohuiaña. Yahuajo miyaya esho'yahuaa cua miya huoshosa-anaje daqui huoshopoquianaje, cua miya poquisapoanajeyasijje miya poquinequinaje. Quijje miyaya dejjatiimajje yaa jeaaje peaja mique aa ejeyojji. Miya dojocaje cuaa cua mi poquisapo-ajja poajeyasijje.—
43021019	Jamaya Jesosaa oya huohuicapoa ojaya Pedroja queaja'a ebajji quijje achajja oya Pedro mano'yome poaje. Pedro jama manoje'yo bamajje Eyacuiñajji queaca'aneetii queasajajanee nequi queahuisocuaa bacaje. Majoya Jesosaa Pedro huohuicao'oyapoa jama ba'a: —Pedro, ecue esohuijo jjashajja-ajjaquipoquicuetii.—
43021020	Majoya aje Pedrohua oja ejacajjajje bajeacapoa ma Jesosaja queajeanee poanaje dejja poeje. Ma dejjaya yahuajo ijjiaijjianiya Jesosa huohuiajjacanaje jama ba'a: “¿Ache mique babaca dejjaa miya iñameesahuacaje bejjo sosejje?”
43021021	Pedrohua ma dejja poeje bamajje huohuiajjacapoa Jesosa jama ba'a: —Emeshimesenei, jiquio poeani dejja, ¿yajja oya acaje'yo cuaa?—
43021022	Jesosaa oya jama saja-ame acapoa ba'a: —Eyaya oya eshetii nequimeesa-añajo oya eshetii nequipoquije e poeo'oyajo. ¿Apiojji acuae miyaya ojo huohuiajjaña? Miya ca oe ecue esohuijo jjashajja-ajjaquipoquicuetii.—
43021023	Jamajjeya Jesosaja epeejjicuana mimimimiapoa ma Jesosaja queajeanee o shajja-ajjajji poanaje dejja eshetii ohua enequimeecapoquije posojo. Jesosaja jama ajjima' poa ba'a: “Oya eshetii nequipoquije.” Oya ca jama poa ojo ba'a: “Eyaya oya eshetii nequimeesa-añajo oya eshetii nequipoquije jama poeje o'oya eya. ¿Apiojji ojo huohuiajjaña?” jamaya Jesosa poa ojo.
43021024	Jesosa shajja-ajjajji poanaje dejjaa, joya Jesosaja queajeanee poanaje dejjaaya e'ejojonei esohui tehuecanaje quio ohua bacapoquiapoa huisotii. Jamajjeya esejaya eba ojaya esohui e'ejojonei poani.
43021025	Jesosaa queahuisonee ma dejjaja ajjima'neineicuana acapoquiapoa jiquio meshijo nequiya jamatii ojjaña oja acuana tehuejeyojjima poacuanaja. Ojjañatii oja acuana etehuejeyopoajojjemo chama' poquiae papeni queahuiso jiquio meshijo jaa ojjaña oja acuana etehuejeyojji.
44001001	Ecuea epeejji Teófilo eyaya miya tehueo'oyaña. Ebionei eyaya miya tehuenaje ma Jesosaa huohuicapoquiapoa esohuicuana miquea queaja'a ebajji. Ma ebionei ohua acapoquiapoa echacojjicuana pea-ai eyaya tehuenaje.
44001002	Jesosaa Eyahuasijje ba'esohuaqui'yojjimahuaa Edojjoshahuapamenijjeya oja babaca dejjacuana oja esohuihuohuiquinequijji poani huohuicapoa ae quijje ojaya echacojji poaje.
44001003	Ma dejjacuanajoya Jesosa shequi'yomajje jjabameequi'yapoa ojaya oya queaja'a eshequi'yo nequi eba'yojji. Cuarenta cahuime huiso Jesosa jjabameequinequiapoa oja babaca dejjacuanajo. Jesosaa huohuicanequiapoa ma dejjacuanaya Eyacuiñajji ojjañacuana huoojeapoquiajjitii poanijo eojjañacuanamese.
44001004	Jesosaa oja babaca dejjacuananijje eshequi'yo anitiiya huohuicapoa cuana Jerusalén meshijo o majotii anijji so'o. Jama huohuime acapoa cuana ba'a: —Jjaishoaquianisocue quiana oe jiquio meshijotii ani Edojjoshahuapame poejjijo. Eyacuiñajjiya ajeyocaje'yo ma ohua miquiana huohuicanaje esohui huisotiiya. Oya esohuiya eyaya quiana huohuinaje.
44001005	E'ejojonei Juanya iñajeanobiacapoquiapoa cuana enaojjohuasijje. Quijjepishana ca Edojjoshahuapame miquianaja eyamidojjohuasijje nobiquije miquiananijjetii enequipoqui'yojji— jamaya Jesosaa acapoa cuana. Majoya eyaya miya ebionei tehuenaje pea-ai.
44001006	Majoya aje ma Jesosanijje ejjachichaqui anicacuaa Jesosa huohuiajjacapoa jama ba'a: —Emeshimesenei, ¿a'a miyaya jjeyanei israelitacuana queaca'a pomeeje o'oya peajaajjicuana huoojeapoquiajji epo-o'oyajji?—
44001007	Jesosaa saja-acapoa cuana jama ba'a: —Miquianajaya ebajji pojjeama ache pojjajo, ache ba'ijo shai Eyacuiñajjiya jama pomeecaje'yo cuana. Ojayanei ejjashahuabaquijjijo ohuaya israelitacuana queaca'a pomeecaje'yo.
44001008	Edojjoshahuapameya quijjepishana miquianaque nobiquimajje queaca'a ohuaya quiana pomeecaje. Majoya aje quiana oe peacuana sohuihuohuiya poquije ejo. Ohuaya miquiana Jerusalén meshijo ba'ecacuana sohuihuohuimeesahuacapoquije. Judeacuiñajjicuana, Samariacuiñajjicuana, ma queahueshanee ba'ecacuanahuasijje huohuimeesahuapea-aiquicapoquije quiana Edojjoshahuapameya.—
44001009	Majoya aje Jesosaa o shajja-ajjajji poanicuana huohuijeyocajo Eyacuiñajjiya oya dojosohuaquica'yapoa Eyahuasijje o shajja-ajjajji poanicuaa oya bacaquitii. Majoya Jesosa bohua queyaca'yapoa, jamajjeya oya bapajeaca'yapoa cuaa.
44001010	Jesosa Eyahuasijje ba'esohuaquije'yo o shajja-ajjajji poanicuaa bacaquijotii beca dejja daquiosheneijji jjanequija'acuajiquiapoa oya nequicapejjejotii.
44001011	Ma dejjacuana daquiosheneijji jama mimime poa ba'a: —Galileacuiñajji dejjacuana, ¿yajjajje acuae quiana eyahuasijjetii jjabajeasohuaquiequi? ¡Ajeo! Jiquio miquiananijje nequipoquinaje Eyacuiñajjija dojosohuaqui'yo Jesosaya poeje o'oya oyatiiya. Jiquio ecua quiaa oya ba'esohuaquije'yo banequinaje jamaya oya poeje o'oya jiquiacua.—
44001012	Majoya aje Olivos bajjani eyiyoiyeaojo nequi Jesosa shajja-ajjajji poanajecuana poe'yapoa Jerusalén meshiyasijje. Iyehuesha oe kilómetro hueshame poe'yapoa cuana ma ejomishocajji sábado epojjajo poquiani huesha jama.
44001013	Majoya Jerusalén meshi bañaqui'yomajje equi equecuayijjijamacoohuasijje jaasohuaquiñaquiapoa cuana ma oya cahuinaje equijamacohuasijje. Mahuiso cuana aje poa ba'a: Pedro, Juan, Santiago, Andrés, Felipe, Tomás, Bartolomé, Mateo, Santiago Alfeoja bacuaejja, Simón Celote, Judas Santiagoja bacuaejja pea-ai. Mahuisoya poa cuana.
44001014	Mahuisotiiya aje cuana jjachichaquipoquiapoa Jesosaja chahuacuananijje, oja naenijje Marianijje, pea eponacuananijje pea-ai emimipoquijji Eyacuiñajjinijje ojee.
44001015	Majoya aje quijje oe pojjajo Jesosaja epeejjicuana oopana 120 huisome ma meshijo ejjachichaqui anicajo Pedrohua nequisohuamajje huohuicapoa cuana jama ba'a:
44001016	-
44001017	—Jesosaja epeejji ecue dohuecuana, jjo'icuana, shajja-ajjacue mo. Ma yahuajonei Edojjoshahuapameya David tehuemeecapoa esohui jjeya apoa acanaje. Oja tehue jayojjaya ajeyocanaje Judasjo. Oya Judas esenijje nequipoquipea-ainaje. Oya esenijje chacochacopoquipea-ainaje. Majoya ohuaya Jesosa iñameesahuacanaje dejjamasenijje bejjo sosejje.
44001018	Ohuaya meshi jjeshecanaje ma o etiicuaa quiacanaje bejjojo Jesosa iñameesahua sosejje. Ma meshijotiiya oya oque'yonaje oja sapajje. Jjamajjiicuiapojojeaqui'yonaje pea-ai majotiiya. Oja seecuana cuayajeananaquinaje oque'yomajje— jamaya acapoa.
44001019	Jerusalencuiñajjicuaa Judas jama po'yonaje shajja-ajjamajje ma meshiya oja jjeshe bajjanicanaje ba'a: —Acéldama bajjani ohua ma meshi jjeshecanajejojoya Jesosa iñameesahua bejjo sosejje.
44001020	—Yahuajonei esohui tehuecapoa Salmos bajjani papenijo Judasjo jama ba'a: “Oja meshi, equicuana se-ejjama'nei meshi jayojja capo'yahua. Oja meshijotii eba'ejji pojjeama cuana poaje'yo.” Jama tehueme apea-aicapoa ba'a: “Pea dejja ojaya ejjocojo echacochacopoqui'yojji canequi'yahua.”—
44001021	Majoya Pedrohua jama huohuime apea-aicacuanapoa ba'a: —Jiquiojo dejjacuana pea enequi. Oya esenijjetii pea-ai ponequinaje Jesosa esenijje o enequiahuajo. Jamajjeya eseyaya pea dejja baje'yo oja ejjocojo echacochacopoqui'yojji.
44001022	Yahuajo Juanya Jesosa iñajeanobiacapoajo jiquio dejjacuana esenijje enequitiipea-aiapoa. Jjeya Jesosa ba'esohuaqui'yonajejo oya enequitii pea-ai poanaje esenijje. Jamajjeya oe jiquiojo nequi dejjacuana esenijjetii echacochacopoqui'yojji baca'yojji joya Jesosa shequimeeca'yonaje bajji epo ma huohuipoquia'yojji epojjiya.—
44001023	Majoya aje beca dejjacuana huohuicapoa cuaa oe Judasja ejjocojo echacochacopoqui'yojji onijje. Oe dejja ma bajjani poa ba'a: José. Oya bajjani pea poa ba'a: Barsabás bajjani, Justo pea-aiya. Ma pea dejja ca ma bajjani poa ba'a: Matías.
44001024	Majoya aje ma ejjachichaqui anica mimiapoa Eyacuiñajjinijje ma beca dejjacuanajoya jama ba'a: —Emeshimesenei, miquea ebanei ojjañacuanaja ejjashahuabaquijji. Jamajjeya ecuana jjeya bameecue ache dejja jiquiojo nequi miyaya babacaje.
44001025	Oya peacuana sohuihuohuiquinequijji poaje'yo. Oya Judasja ejjocojo nequije'yo. Judas queamimishinee poanajeyajjejojoya miquea echacojji cajaa acanaje. Jamajjeya Judas poqui'yonaje ma o queaneeneetii acaje'yohuasijje.—
44001026	Majoya aje oja bajjanicuana etehue meshiyasijje jeaacapoa cuaa ebajji ache nequije'yo Judasja ejjocojo. Jamajojoya aje Matías bajjani Eyacuiñajjija babaca poani bacapoa cuaa ona sohuihuohuiquinequijji epojji ma pea 11 huisome dejjacuananijjetii echacochacopoqui'yojji.
44002001	Majoya aje quijje ojjaña Jesosaja epeejjicuana ejjachichaqui anicapoa oe equi-aijotii Pentecostés pojjajo. Ma pojjajotiiya aje judiocuaa fiesta acapoqui'yapoa.
44002002	Majo aniya aje queashajjaquijjonee poaje shajja-ajjacapoa Jesosaja epeejjicuaa. Beni eyajje queaquemonee jjaqueyaquijebeje jayojja shajja-ajjacapoa. Macuana ejjachichaqui anica equi-aijotiiya jjaqueyaquiñapoa queashajjaquijjonee.
44002003	Majoya ojjaña ma ejjachichaqui anicacuanahuasijje jjanequipanaquiapoa cuaquijijibisoneicuana jayojja oja sapabiajje.
44002004	Eyacuiñajjija Edojjoshahuapame nobiquiapoa ojjaña ma ejjachichaqui anicacuanaja yamiyasijje onijjetii nequi'yohua. Majoya Edojjoshahuapameya peajaajjija esohuijo mimimeecuajicapoa macuanaya o mimijjimanei esohuijo.
44002005	Queahuisonee judiocuana ma peaja meshicuanahuasijje ba'equica'yo anicapoa Jerusalén meshijo fiesta a'yohua poe. Ma peaja meshijo ba'equica'yocuaa Eyacuiñajjija esohui Moisesja tehuecuana shahuabacapoquiatiiapoa oya jayojjatii eba'epoquijji.
44002006	Majoya queahuisocuana epoe nequi jjachichacuajiquicapoa Jesosaja epeejjicuana oja esohuineijo queaja'anee janobajjimanei mimiani shajja-ajjamajje. Macuanaja bajjimanei poa achajja Jesosaja epeejjicuana queaja'a mimiani peajaajjicuanaja esohuijo.
44002007	Jesosaja epeejjicuana peajaajjija esohuijo queaja'a mimiani shajja-ajjamajje jjabaneineiquiapoa cuana ojo. Jama mimime poa cuana ba'a: —¡De, jiquio dejjacuana ecuanaja esohuineijo mimipea-aiani queaja'a Galileacuiñajji pea-ai poani!
44002008	¿Achajjajo acuae oya eseja esohuineijo mimipea-aiani? Queaja'anee mimiani cuana eseyaya shajja-ajjaña.
44002009	E'e, jiquiojo queahuiso yani peajaajjicuana pea-ai. Yani Partia meshijo ba'ecacuana, Media meshijo, Elam meshijo, Mesopotamia meshijo, Judea meshijo, Capadocia meshijo, Ponto meshijo, provincia Asia meshijo ba'ecacuana pea-ai quiojo ani queahuisonee.
44002010	Yani Frigiacuiñajjicuana, Panfiliacuiñajjicuana, Egiptocuiñajjicuana, Libia meshijo ba'ecacuana pea-ai, ma Cirene meshichipinei jaajo. Jiquiojo yani Romacuiñajjicuana pea-ai.
44002011	Queahuisonee jiquiojo ani judionei epojji cuaya. Peacuana ca jiquiojo ani judío jayojja pea-ai epojjijo jjashahuabaquime epocuana. Oya jjabaquiani judío dejjanei jayojja pea-ai. Cretacuiñajjicuana, Arabia meshijo ba'ecacuana pea-ai epoe jiquiacua. Ojjañaa eseyaya Jesosaja epeejjicuana queaja'anee eseja esohuineijo mimipea-aiani shajja-ajjanaje. Eyacuiñajji queaca'aneetii poani esohui queapame huohuicani cuaa shajja-ajjanaje.— Jama mimimeya pocapoa cuana oopana.
44002012	Jamajjeya ojjaña ma pea meshijo ba'equi'yo poecuaa Jesosaja epeejjicuanajo jjabaneineiquiapoa. Jama mimime pocapoa oopanacuana ba'a: —¿Yajja poanijje shai oya peaja esohuijo queaja'a jama mimime poani?—
44002013	Peacuaa ca Jesosaja epeejjicuana niñebacapoa. Soadojocapoa cuaa jama ba'a: —¡De, ehuoocuana pojja'a jja coma!— Jama posoya acapoa cuaa.
44002014	Majoya aje Pedro nequisohuapoa pea 11 huisome Eyacuiñajjija babaca dejjacuananijjetii ojee ma ejjachichaqui nequicacuana sohuihuohuijji. Pedrohua jama huohuime acapoa cuana janobajjimanei ba'a: —Judío dejjacuana, ojjaña jiquio Jerusalén meshijo ba'ecacuana pea-ai, shajja-ajjaneicue jiquio jjeya eyaya quiana huohuije esohui.
44002015	Jiquio enijje nequi dejjacuana ehuoo pojjeama jamatiiya miquiaaya oya jama aña ehuoo poso. Jjeya mecajjeahua eshequi a las nueve nequijo ishi-ishica-ajja.
44002016	Jjeya ca jiquiojo enijje nequi dejjacuaa jama acani ma yahuajonei Joelya Eyacuiñajjija esohuihuohuijjiya huohuicapoa jayojjaya. Oya jama poa yahuajonei ba'a:
44002017	“Eyacuiñajji jama poani ba'a: Emeshimesenei epoeo'oyajji epojjachipineijo eyaya ecuea Edojjoshahuapame queahuiso dejjacuana quiaje. Miquianaja bacuaejjacuana, ebacuasecuana pea-ai ma quijje Eyacuiñajjiya acaje Edojjoshahuapameya queaja'a huohuimeesahuacaje. Ohuaya dejjacuana shacuima' nequi jjacahuibaquiani jayojja ani Eyacuiñajjiya queahuiso bameecaje, dejja etiicuana jjacahuibameequicaje pea-ai yajja poaje quijje oja queaja'a ebajji.
44002018	Joya ejo chacochacoani dejjacuana eponacuana eyaya ecuea Edojjoshahuapame quiaje ma pojjajotiiya. Majoya ohuaya queaja'a esohui huohuicaje ma quijje eyaya ajejo.
44002019	Eyaya oya bameeje eyatahuatahuajo nequi ma yahuajo ojaya bajjimaneinei poanaje. Dejjaja ajjima'neineicuana ameeje jiquio meshijotii nequiya. Dejjaja na' queahuiso, cuaqui jijiqui, huichacha queahuojamoo pea-ai bameeje cuana.
44002020	Eshequi quea-aaponee poaje'yo. Ba'i pea-ai queacojjahuo'onee poaje ena' jama. Jamaya poaje Emeshimesenei o poejji epojjachipinei poajo. O poejjinei epojja queapamenee poaje. Peacuana ca queametenee poaje.
44002021	Majoya ojjaña joya ja'anei emeshimeseneinijje mimijecuana o nahue'yojjijo Eyacuiñajjiya nahuecaje'yo” jama huohuimeya yahuajonei Joelya acapoa cuana.—
44002022	Pedrohua esohui huohuitiicapoa cuana jama ba'a: —Jamajjeya judío dejja poani jjabaquijji quiaa shajja-ajjaneicue jiquio eya huohuije esohui. Miquianajaya eba Jesosa Nazaretcuiñajji dejja poanaje. Oya e'ejojonei Eyacuiñajjija huoojea poa. Jamajojoya aje ohuaya dejjaja ajjima'neineicuana queahuiso acapoquinaje miquianajaya ojjañaja ebajji.
44002023	Eyacuiñajjija ebatii poa yajja miquiaaya Jesosa aje'yo. Miquiaaya oya iñameesahuamajje acui ecuiata'apeejo dejjamasecuana ba'ehuanasohuajeameenaje oya emano'yojji. Yahuajoneitii Eyacuiñajji jamaya jjashahuabaquianiapoa Jesosajo. Yajja quiaa quijje oya aje'yo ojaya ebatii poa.
44002024	Jamatii Eyacuiñajjiya Jesosa shequimeeca'yonaje emano'yo jaa. Oya queaneenee mano'yanijo queaneetii epo'yojji pojjeama Eyacuiñajjiya oya acanaje. Oya emano'yotii ejaajji pojjeama Eyacuiñajjiya acanaje.
44002025	Yahuajonei emeshimese Davidya Jesosajo jama huohuime acapoa ba'a: “Eyaya Emeshimesenei e huijotii nequi bapoquianajetii. Oya ecuea ebañeimijijje nequi, jamajjeya chama' pea e queametenee pomeenequijji.
44002026	Jamajjeya eya queaquijijjijajinee mimiani meteama. Eya eshe nequi jjashahuabaquipoquijetii Eyacuiñajjijo ohuaya eya eshe nequimeecapoquianijjejojoya.
44002027	Eyacuiñajji ecue Chii, miquea eya jiquio meshijo emano'yo jaa ejeana'yojjitii pojjeama poaje. Miyaya eya babacanaje peacuana sohuihuohuiquijji epojji, jamajjeya ecue yami miquea eihuijeamee'yojji pojjeama poaje.
44002028	Miyaya eya queaja'anee ba'emeesahuapoquianaje. Eya queabihuinee nequipoquiani mi enijjetii nequipoquianijojoya” jamaya Davidya esohui tehuecapoa Jesosajo.—
44002029	Majoya aje Pedrohua huohuitiicapoquiapoa cuana jama ba'a: —Judío enijjejaajjicuana, e'ejojonei eyaya quiana huohuiaña. Bacue, jiquio oja tehue esohui ojaya eyamineijo tehue pojjeama poa. Eseja etiiquiana David ca yahuajonei mano'yapoa. Oya mojeacapoa cuaa. Jjeya jjani o huananobiajji'ya ejaatii eseja meshijo.
44002030	Oya David e'ejojonei Eyacuiñajjija esohuihuohuijji nequiapoa. Ojaya eba poa quijje oe oja osecua emeshimese epojji Eyacuiñajjiya pomeecaje ohua oya e'ejojonei esohui jama huohuicapoajojoya.
44002031	Jamajjeya ma quijje Eyacuiñajjiya acaje Davidya queaja'a bacapoa jamatii oja ecojjaja bajjimajotii. Ohuaya huohuicapoa Eyacuiñajjija huoojea ojjaña nahue'yojji epojji shequije'yo. Oya majotii emano'yotii ejaajji pojjeama poaje huohuicapoa cuana Davidya. Oja yami pea-ai eihui'yojjitii pojjeama poaje.
44002032	E'ejojonei jiquio Jesosa Eyacuiñajjiya shequimeeca'yonaje. Jamaya ecuaaya oya ba'yonaje eshequi'yo nequi.
44002033	Oya shequi'yonaje emano'yo jaa epoqui'yojji Eyacuiñajjija ebañeimijijje eaniñaqui'yojji. Eyacuiñajji Echii-aiya oya Edojjoshahuapame quiacanaje ma ohua esohui acanaje jayojjaya. Jamajojoya aje Jesosaa oja Edojjoshahuapame huoojeacanaje ecuanaque. Maya miquiaaya jjeya baña, shajja-ajjaña pea-ai queaja'a ebajji Jesosaa Edojjoshahuapame huoojeacanaje ecuanaque.
44002034	-
44002035	David mano'yajo oja yami ba'esohuaqui'yojjima poa Eyahuasijje. Davidya jama acapoa ba'a: “Eyacuiñajji ecuea Emeshimeseneinijje jama mimime poanaje ba'a: Anioquecue ecuea ebañeimijijje. Ojjañacuana ma mi cajaanei ajji epocuana quijje miyaya huoojeapoquiaje'yo.” Jamaya Davidya yahuajonei esohui tehuecapoa Jesosajo.—
44002036	Pedrohua ca jama huohuime atiicapoa cuana ba'a: —Ojjaña Israelja osecua judiocuana, shajja-ajjaneicue. E'ejojonei Jesosa, ma miquiaaya me cacajeameenaje emano'yojji acui ecuiata'apeejo Jesosaya, Eyacuiñajjiya oya Emeshimeseneitii epopoquijji pomeecanaje. Oya oja huoojea ojjaña nahue'yojji e'ejojonei poani.—
44002037	Pedrohua jama huohuime acajje ma ejjachichaqui anicacuana queaquijijjiyenonee pocananapoa oja esohuijo. Jama huohuiajjame acapoa cuaa Pedro, onijje Eyacuiñajjija babaca dejjacuana pea-ai ba'a: —Epeejjicuana, ¿yajja acuae ecuana pocajji?—
44002038	Pedrohua saja-acapoa cuana jama ba'a: —Jesosajoneiya quiana oe pea jjashahuabaquime po'yocue. Ojjaña jiquiojo ani oe jjaiñajeanobiameequicue Jesosa Quitoja bajjanijo enaojjohuasijje. Eyacuiñajjiya miquianajaya mimishicuana ojjañatii cuijeacaje'yo, chama'yo acaje. Oja Edojjoshahuapame miquianaya ohuaya quiapea-aicaje.
44002039	Jiquio Eyacuiñajjija esohui ohuaya acapoquijetii. Ohuaya ojaya Edojjoshahuapame quiacaje miquiana Edojjoshahuapame yamijji epojji, miquianaja bacuacuana Edojjoshahuapame yamijji epojji pea-ai. Joya queahueshanee jaacacuana pea-ai ojaya Edojjoshahuapame quiapea-aicaje. Jamajjeya ojjaña cua ohua iyaacajecuana huisotii ojaya epo'yojji quiapea-aicaje.—
44002040	Pedrohua huohuitiicapoa cuana. Jama niñesheame acapoa ba'a: —Dejjamimishicuana quijje queaneeneetii poaje'yo oja mimishijo. ¡A'a jiquio ecua jiquio dejjacuana queaneeneetii poaje'yo quijje jama popea-aijji quiana!—
44002041	Majoya aje ojjaña joya Pedroja esohuijo jjashahuabaquica'yonajecuana jjaiñajeanobiameequicapoa enaojjohuasijje. Ma pojjajotii aje 3.000 huisomecuana jjashahuabaquica'yapoa Jesosajo o nahue'yojji epojjijo. Jjapeequicapoa cuana pea Jesosaja nahue'yocuananijje ojee.
44002042	Jamajjeya ojjaña Jesosaja epeejjicuaa shajja-ajjaneicapoquiapoa ma Eyacuiñajjija babacacuaa huohuicapoquinaje esohuiya. Ojee mimicapoquiapoa Eyacuiñajjinijje. Oja aquianacuana nahuejjima acapoa cuaa pea quiajji. Bobi pea-ai ojee ijjiacapoa cuaa jjachichaquimajje.
44002043	Jesosaja babaca dejjacuaa dejjaja ajjima'neineicuana queahuiso acapoquiapoa. Jamajojoya aje queahuisocuana jjabaneineiquiapoa ojo oja babacacuaa jama acaje bamajje.
44002044	Ojjaña ma Jesosajo jjashahuabaqui'yapoacuana oya jjashahuabaquime pea-ai ba'ecapoquiapoa. Oja aquianacuana, bobicuana pea-ai quiacapoquicapoa cuaa onijje ba'eca Jesosaja epeejjicuana asahuajji.
44002045	Oja meshicuana, equicuana pea-ai quiacapoa oja epeejjicuaa bejjo sosejje pea onijje Jesosaja epeejjicuana asahuajji oja aquiana, bobicuana chama' bamajje.
44002046	Ojjaña pojjajo jjachichaquicapoquiapoa cuana Eyacuiñajjija equi-aiquibohuasijje. Pea onijje Jesosaja epeejjicuanaja equijo ijjiaijjiacapoquiapoa Jesosaja epeejjicuana oopana ojee queabihuinee ejjapeequipoquijji.
44002047	Eyacuiñajji bihuiacapoquiapoa cuaa. Onijjejaajjicuaa Jesosaja epeejjicuana queapame poani bacapoquiapoa. Ojjaña pojjajo Eyacuiñajjiya jjashahuabameequica'yapoa cuana Jesosaja nahue'yo epojjijo. Jamajjeya queahuisonee pocapoquiapoa cuana Jesosaja epeejji epojji.
44003001	Majoya aje oe pojjajo Pedro, Juan pea-ai sinecuanei a las tres poquiapoa Eyacuiñajjija equi-aiyasijje. Manei eshequi nequijoya judiocuana mimicapoquiapoa Eyacuiñajjinijje.
44003002	Eyacuiñajjija equi-aiquibojotiiya aje dejja jeoajjatii cuaya aniapoa. Ojjaña pojjajo oya dojocanequiapoa oja epeejjicuaa esecuejjani Queabame bajjani nequiyasijje ememeanijji cua nobiquije cuanajo.
44003003	Majoya Pedro, Juan pea-ai nobiquije Eyacuiñajjija equi-aiquibohuasijje bamajje jeoajja cuaya dejja memeaniapoa oque.
44003004	Pedro oya oque memeje bamajje jama poa onijje ba'a: —Ecuana bacue.—
44003005	Majoya dejja jeoajja Pedro baneimajje ohua bejjo equiacaje poso jjashahuabaquiapoa.
44003006	Pedrohua oya jama huohuime acapoa ba'a: —Ecuea chama'nei eso'dojjo, oro pea-ai mi quiajji. Jiquio ecue yani ca mi ca oe quiaje. Jamajjeya Jesosaja bajjanijo eyaya miya huohuiaña nequisohuacue, jeocue.—
44003007	Pedrohua oya jama amajje oja ebañei emejje jjequisohuacapoa. Oya ohua jjequisohuacajeahua jjajeojjica'aquinanapoa, jjaquiboca'aquinanapoa pea-ai.
44003008	Majoya aje dejja jeoajja ba'esohuananaquiapoa epi enequijji. Nequisohuamajje oya jeojeonequiapoa. Majoya oya nobiquiapoa Pedronijje, Juannijje pea-ai Eyacuiñajjija equi-aiquibohuasijje. Oya oja ejeojjijonei jeojeonobiquiapoa. Queabihuinee ba'esohuaquiba'esohuaqui popoquiapoa. Jamajjeya ohuaya queabihuineeya Eyacuiñajji bihuiacapoa.
44003009	-
44003010	Majoya aje ma ejjachichaqui anicacuana o jeojeoje, ohua Eyacuiñajji bihuiacaje pea-ai bamajje queabihui pocapoa cuana ojo. Jjabaneineiquiapoa cuana ojo oya dejja jeoajjatii cuaya jeojeoqui bamajje. Oya yahuajo macuanaja ebanei poa oyaya Eyacuiñajjija equi-ai esecuejjani Queapame bajjanipejjejo ani memeaninaje.
44003011	Ma dejja oja jeomee poquinequiapoa Pedronijje, Juannijje pea-ai. Queahuisocuana ojo jjabaneineiquiapoa. Jamajjeya cuajicuajicapoa cuana ma jeoajja cuaya dejja Pedronijje, Juannijje nequiyasijje o baneineiya. Ma dejja nequiapoa o jeomeejji epocuananijjetii Salomonja equi-ai shajjaquibojo.
44003012	Queahuisoneecuana poecuajije bamajje Pedro jama poa ba'a: —Israelitacuana, ¿apiojji acuae quiaa ecuana baneineiaña so'o? ¿A'a jiquio dejja ecuaanei jeomeenaje poso aña ecuananei queaca'aneeyajjejojoya? ¿A'a ecuananei queapame poanijo oya jeomeenaje poso aña? ¡Chojja, majo pojjeama!
44003013	Abrahamja Eyacuiñajjiya, Isaacja, Jacobja, pea esejaya etiiquiana pea-aija Eyacuiñajjiya Jesosa oenei queapameneetii queaca'aneetii poani bacanitii, ma miquiaaya iñameesahuanajeya dejja etiicuanaja emanomee'yojji. Pilatohua oya ehuoojeacuaya'yojji nisho a-ajjacanaje. Jamatii miquiaaya Jesosa huoojeacuayamee'yojjima anaje.
44003014	Oya Jesosa emejeyo nequi miquianajaya huohuiajjajjima poanaje o pichojea'yojjijo. Oya queapamenee nequinaje mimishima'neitii. Miquiaaya caca oe pea quecua'yojji epo dejjajo Pilato huohuiajjanaje oja o poquimee'yojjijo.
44003015	Jamaya miquiaaya jiquio ese eshe pomeejji poani dejja manomee'yonaje. Eyacuiñajjiya caca oe quijjepishana oya shequimeeca'yonaje. Ecuana jiquio o shequi'yonaje bajji epoya nequi.
44003016	Jesosa queaca'aneeyajjejojoya dejja jeoajjatii cuaya, jiquio miquiaaya bañatii dejja, jeomeecanaje. Ecuana Jesosajo jjashahuabaqui'yani, jamajojoya Eyacuiñajjiya oya jjajeojjica'aquimeecanaje Jesosaja bajjanijo. Bacue quiaa ojjañaa, jjeya oya jeojeoqui queapame.
44003017	—Enijjejaajji epeejjicuana, miquiaaya, jiquio mi huohuijji etii poanicuaa pea-aiya Jesosa acui ecuiata'apeejo manomee'yonaje. Jamaya quiaa oya amee'yonaje Eyacuiñajjiya oya e'ejojonei huoojeacanaje bajjimajotiiya.
44003018	Eyacuiñajjiya oya jamaya ameeca'yonaje ma ecua yahuajonei oja esohuihuohuijji poacuaa huohuicapoa jamaya. Quito oja huoojea ese nahue'yojji epojji manomeecaje'yo huohuicapoa cuaa.
44003019	Jamajjeya quiana oe pea jjashahuabaquime po'yocue Jesosajo. Jjanahuemeequi'yocue ojo miquianaja mimishicuana ojaya ecuijea'yojji. Majoya Eyacuiñajjiya quiana queabihui ba'emeecapoquije.
44003020	Majoya quijje Eyacuiñajjiya Jesosa huoojeacaje o'oya ojjañajaajjicuana queaja'a huoojeapoquiajjitii epojji. Yahuajonei Eyacuiñajjiya Jesosa babacacapoa jiquio meshiyasijje ehuoojeajji ojjaña miquiana nahue'yojji epojji.
44003021	Eyacuiñajjiya yahuajonei oja sohuihuohuijji poa dejjacuana yajja ohuaya acaje quijje huohuimeesahuacapoa. Eyacuiñajjija ojjaña oja esohuicuana ajeyojjima so'o. Jamajojoya aje ca jjeya Jesosa Eyajotii nequije so'o.
44003022	Eseja etiiquiaa Moisesya Jesosajo jama huohuime apea-aicapoa ba'a: “Emeshimeseneiya, miquianaja Eyacuiñajjiya oe dejja esohuihuohuijji epojji jiquio ecua eya jama pea-ai epojji nequimeecaje miquiananijjejaajjinei dejja. Jamajojoya aje quiaa oya shajja-ajjaneicue ojjaña cua ohua huohuicaje esohui huisotii.
44003023	Ojjaña joya Eyacuiñajjija esohuihuohuijji poani dejjajo jjashajja-ajjaquisapo-ajja poajecuana ca Eyacuiñajjiya queahueshatii nequimeecaje'yo oja epeejjicuanajo. Chama'yotii poaje cuana.” Jamaya Moisesya acapoa.
44003024	—Ojjaña Eyacuiñajjija esohuihuohuijji poa dejjacuaa ma Eyacuiñajjiya quijje acaje huohuicapoquiapoa oya esohuitiiya. Samuel bajjani dejjaa pea-ai huohuicapoa ma esohuitiiya, oyaya.
44003025	Eyacuiñajjija esohuicuana ma quijje ohuaya acapoquijetii yahuajonei huohuicapoquiapoa cuaa oja esohuiya. Ma yahuajonei Eyacuiñajjiya eseja etiiquiana huohuicoocapoa, oya esohuitiiya miquianaja pea-aiya popoquije. Yahuajonei ohuaya Abraham bajjani dejja acoocapoa jama ba'a: “Ojjañajaajjicuana jiquio meshijo ba'ecacuana eyaya queapamenee apoquiaje joya quijje cuayajejo miquianaja osecuajoya.”
44003026	Eyacuiñajjiya ma ojo chacochacopoquiapoa dejja shequimee'yomajje ebionei miquianaque huoojeacanaje miquiana queapame pomeeya. Jamajjeya ohuaya miquianaja mimishicuana pajeameesahuacaje.— Jama huohuimeya acapoa cuana Pedrohua.
44004001	Majotiiya aje Pedrohua, Juanya pea-ai esohui huohuicaquijotii Eyacuiñajjija equi-aijo chacochacopoquianicuana poeapoa. Eyacuiñajjija equi-aijaahuanajji soldadocuanahuohuijji dejja etii poani, saduceocuana poepea-aiapoa Pedronijje mimiya, Juannijje mimiya pea-ai.
44004002	Juanya, Pedrohua pea-ai esohui ojjaña emano'yocuana shequicaje'yo Jesosa ebionei shequi'yonajejojoya esohui jama huohuicaqui shajja-ajjamajje ma etii poanicuana queaquenenee poa onijje.
44004003	Jamajojoya aje sinecuanei Pedro, Juan pea-ai iñaca'ameemajje jeanobiameecapoa cuaa ejjajeanobiaquijji equiyasijje majotii jaa ejjapojjaquijji.
44004004	Jamatii queahuisocuana ma Pedroja esohui shajja-ajjajji poanajecuanaya jjashahuabaquica'yapoa Jesosajo. Jamajjeya Jesosaja nahue'yocuana queahuisonee pocapoa. Beshahuanei 5.000 huisome dejjacuana oopana sicocapoa Jesosaja epeejji eyacua.
44004005	Majoya aje pea pojjajo Jerusalén meshijotii ani judío dejjacuana etii poani, Moisesja tehuehuohuijji poanicuana, pea etii poanicuana pea-ai jjachichaquicapoa ojee.
44004006	Majotii pea-aiya aje Anás bajjani dejja nequiapoa. Oya Eyacuiñajjija equi-aijo chacochacopoquiani ebionei etii poa. Caifás, Juan, Alejandro, ojjaña ma Anasja huapa pojjeamacuana anipea-aiapoa.
44004007	Majoya etiicuaa Juan, Pedro pea-ai oya ejjachichaqui anicayiyesamaneijo nequimeecapoa jeacuayamee'yomajje. Jama huohuiajjame oya acapoa etii poanicuaa ba'a: —¿Ajea esohuijo acuae quiaa dejja jeoajjatii cuaya jeomeenaje? ¿Ache dejjaa acuae quiana jama ameecanaje?—
44004008	Majoya aje Pedro Edojjoshahuapameya queaja'anee saja-ameecapoa cuana jama ba'a: —Miquiana etii poanicuana, peacuana huohuijji poani pea-ai, shajja-ajjacue mo.
44004009	Miquiaaya huohuiajjanaje ma dejja jeoajja cuaya ecuaa jeomeenajejo ebajji ache queaca'a poanijo ecuaa oya jeomeenaje.
44004010	Jamajjeya ecuaa queaja'anee meteamaa huohuije jjeya miquianaja ecojjaneijo ojjaña israelitacuanaja queaja'a ebajji. Jiquio dejja jjeya esenijje nequi ese ani cojjaneijo jjeya queapame jeoani Jesosa Quito Nazaretcuiñajji queaca'anee poanijojoya. Oya dejjaaya ma miquiaaya acui ecuiata'apeejo manomee'yonajeya ma Eyacuiñajjiya shequimeeca'yonajeya queapame jeomeecanaje oya.
44004011	Yahuajonei Eyacuiñajjija huoojea dejjajo tehuecapoa cuaa jama ba'a: “Oya mei-ai equi iyajji jama poani” jamaya tehuecapoa. Miquiaaya Jesosa mei-ai jama epojji cajaa anaje. Jamatii Jesosa ma mei-ai ebionei equi iyajji nequiacani jama pea-ai poani.
44004012	Jamajjeya chama'neinei pea Jesosa jayojja poani ese nahue'yojji epojji. Jiquio meshijo nequi chama'nei pea dejja Eyacuiñajjija huoojea ese nahue'yojji epojji— jama huohuimeya Pedrohua acapoa cuana.
44004013	Pedrohua, Juanya pea-ai esohui queaja'anee meteamaneiya huohuicani bamajje ma etii poanicuana jjashahuabaquiapoa ma beca dejjajo oya etii epojji peaja sohuihuohuijjimanei poanaje. Judío dejja etiiquianaja esohuicuana bapojjima'nei nequi oya. Jamajojoya aje jjabaneineiquicapoa cuana ojo. Ojaya eba poa Pedro, Juan pea-ai Jesosa shajja-ajjajji popoquinaje.
44004014	Oja jeomee dejja majotii pea-aiya nequiapoa onijjetii. Jamajjeya etii poanicuaa Pedro queaquehuanee mimiani niñebajjima poa.
44004015	Majoya Pedro, Juan pea-ai huoojeacuayacapoa cuaa oya ejjachichaqui anijo esecueyasijje ejjaishoaquinequijji so'o. Majotii ani jama mimime ponequiapoa ma etii poanicuana oopana ba'a:
44004016	—¿Yajja acuae seya aje jiquio beca dejja Jesosaja epeejji? Ojjaña Jerusalén meshijo ba'ecacuanaja eba ohuaya dejjaja ajjima'neinei oe jjeya acanaje. Jamajjeya esejaya ojaya ajjima' eajji pojjeama.
44004017	Jesosaa dejja jeomeecanajejo oya huohuimajamajapoquisapoaje. Jamajjeya eseyaya oya huohuije ojaya Jesosaja bajjani ehuohuipajea'yojji jjeyanei, quijje pea-ai— jama mimimeya ponequiapoa etii oopanacuana.
44004018	Majoya aje etii poanicuaa Pedro, Juan pea-ai iyaameecao'oyapoa o cojjaneijo enequijji. Jama huohuime aneineicapoa cuaa ba'a: —¡A'a esohui Jesosajo huohuibeca'yojji! ¡A'a ojaya bajjani ajji!—
44004019	Etiicuaa esohui jama acajje Pedrohua, Juanya pea-ai jama acapoa cuana ba'a: —Miquianaya jjashahuabaneiquicue. ¿Ajea esohui Eyacuiñajjiya ecuana ameesa-acani queapame eba'epoquijji? ¿A'a ecuana miquianaja etii poanija esohuineijo jjashajja-ajjaquicajji, a'a Eyacuiñajjija esohuijo pojja'a? ¿Ache esohuijo?
44004020	Bacue, ecuanaja ehuohuipajea-ajja-ajjajji pojjeama poaje quio ecuaa banaje huisotii, quio ecuaa shajja-ajjanaje huisotii esohui pea-aiya— jamaya poa.
44004021	Majoya aje ma etii poanicuaa Juan, Pedro pea-ai huohuineimajje Jesosajo ehuohuipajea'yojji nisho oya huoojeameeca'yapoa. Dejja jeoajja cuaya jeomeecanaje bamajje queahuisocuaa Eyacuiñajji bihuiacapoa. Jamajjeya oya napameejjimatii poquimeeca'yapoa queahuisocuaa Pedrojo, Juanjo pea-ai Eyacuiñajji bihuiacani shajja-ajjamajje.
44004022	Ma ohua jeomeecapoa dejja etiipishana poa. Ojaya 40 shequiajame huiso ejjayejjequi poa.
44004023	Majoya aje Pedro, Juan pea-ai etiicuaa huoojeacuayameeca'yajje poquiapoa Jesosaja epeejjicuana jjachichaquimeeya ojee. Ohuaya huohuicañaqui'yapoa cuana ojjaña ma Eyacuiñajjija equi-aijo chacochacopoquiani etii poanicuaa, ma pea etii poanicuaa pea-ai o huohuineicanaje esohui huisotii.
44004024	Oja esohui shajja-ajjamajje ojee mimicapoa cuana Eyacuiñajjinijje ma ejjachichaqui anicacuana. Jama mimime pocapoa cuana ba'a: —Emeshimesenei, miya ojjañacuana, meshi, ena, eyatahuatahua pea-ai panajji epo. Ojjaña jiquio meshijo anica, bae-aijo jaacacuana pea-ai mique pana.
44004025	Yahuajonei miyaya queaja'anee Edojjoshahuapame huohuiapoa ojaya David bajjani eseja etiiquiana etehuemeejji jama ba'a: “¿Yajjajje shai queahuisojaajjicuana quenequenecani Eyacuiñajjinijje? ¿Yajjajje shai queahuisocuana jjashahuabaquicani queaquehuanee oma' jayojja poani?
44004026	Jiquio emeshimesecuana jjashajja-ajjaquiajjanei poani Eyacuiñajjijo. Pea etii poanicuana o sapo-ajjanei pea-ai poani. Jamajjeya oya jayojja jjashahuabaquime pomajje oja huoojea ecuana nahue'yojji epojji Emeshimesenei sa-ajjanei pea-ai poani.” Jamaya Davidya esohui yahuajonei tehuecapoa.
44004027	—Jesosa e'ejojonei mique huoojea poanaje ecuana nahue'yojji epojji. Jamatii jiquio meshijotii nequi emeshimese Herodes, Pilato, onijjejaajji judío pojjeamacuana pea-ai oya jayojja jjashahuabaquime poanaje ma Jesosa queapamenee mimishima'nei cajaa ajji. O manomee'yojjijo jjashahuabaquinaje cuana pea-ai.—
44004028	Jama mimiapoatii cuana Eyacuiñajjinijje ba'a: —Jamaya Jesosa manomeeca'yonaje cuaa miquea ejjashahuabaquijji yahuajoneitii jama poajojoya. Ma ecua miya jjashahuabaquiapoa jamaya Jesosa aca'yonaje cuaa oya jayojjaya.
44004029	Jjeya miyaya bacue ecuana. Dejja etiicuaa ecuana Jesosajo mimimeejjimatii asa-acani. Jamajjeya ecuana mijo echacochacopoquijji poani esohui queapame meteamanei huohuimeesahuacue ojjañacuanahuasijje.
44004030	Miyaya queaca'aneeyajjejojoya ecuana emano jaacuana jja-ajameesahuaqui'yocue, dejjaja ajjima'neineicuana ecuana ameesahuacue pea-ai Jesosa queapameneeja bajjanijo. Maya oya mique huoojea ecuana nahue'yojji poani. Jama poajoya queahuisocuaa Jesosa e'ejojonei mique huoojea queaja'a bacaje— jama mimimeya pocapoa Eyacuiñajjinijje.
44004031	Majoya aje ona ejjachichaqui anijo mimijeyoajo equi huehuahuehuapoa. Edojjoshahuapameya ojjaña ma ejjachichaqui anicacuana queaca'a pomeecapoa. Jamajjeya aje ja'anei meteamaneiya huohuicanequiapoa macuaaya Eyacuiñajjija esohui.
44004032	Jamajjeya ojjaña Eyacuiñajjija epeejjicuana jamatii queahuisonee poani oya jayojja pea-ai jjashahuabaquime pocapoa Jerusalén meshijo ba'eca. Oja aquianacuana ojayanei epojji pojjeama acapoa cuaa, peacuanaja epojji pea-ai acapoa.
44004033	Jesosaja babaca dejjacuaa queaja'anee meteamaneiya huohuicanequiapoa cuana esohui Emeshimesenei Jesosa shequi'yonajejo. Eyacuiñajjiya queapamenee acapoquiapoa cuana ojayanei ejjashahuabaquijjijo.
44004034	-
44004035	Eyacuiñajjija epeejjicuaa oja equicuana, meshicuana pea-ai quiacapoquiapoa bejjo sosejje peacuana asahuajji. Jamajjeya chama'nei bobima' epojji poacuana. Oja meshi quiamajje bejjo jeaquicapoa cuaa Jesosaja babaca dejjacuanaja pea quiaquijji. Cua aema' poanicuana quiacapoa oja bobicuana jjeshepoquiajji.
44004036	Jamaya acapoa oe dejjaa José bajjaniya Levija osecuaa. Oya Chipre nasijo cuayapoa. Jesosaja babacacuaa oya bajjani pea acapoa ba'a: Bernabé bajjani. Ma bajjani ca jama poanijje ba'a: Pea yenoama pomeesahua'yojji poani.
44004037	Ohuaya oja meshi quiamajje bejjo jeaquicapoa Jesosaja babaca dejjacuanaja pea onijje Jesosaja epeejjicuana quiajji.
44005001	Oe dejja Ananías bajjani nequiapoa. Ohuaya oja huanase Safiranijje oja meshi sejja pea quiacapoa bejjo sosejje.
44005002	Majoya ohuaya oja huanasenijje mimimajje bejjo oja meshi sosejje ojjañatii quiajjima acapoa. Iyehuiso sejja pea ca ohuaya iyaquehuacapoa. Majoya ohuaya oja bejjo sejja pea jeaquicapoa Jesosaja babacacuana quiaa.
44005003	Majoya aje Pedrohua oya jama acapoa ba'a: —Ananías, ¿apiojji miya ebionei eshahua Satanás bajjanija esohuijo queaquehua jjapomeequinaje? Ohuaya miya siajje pomeecanaje Edojjoshahuapamejo. Miyaya bejjo quiajeyojjima anaje miquea meshi sosejje. Esejja miyaya bejjo iyaquehuanaje.
44005004	Jiquio meshi miquea quiajjimahua miqueaneitii poanaje. Majoya meshi quiamajje ma bejjo meshi sosejje miquea poanaje ojjañatii. ¿Apiojji acuae miya bejjo ojjañatii quianaje nisho poanaje meshi sosejje? ¡Minijje dejja oenei pojjeama miyaya siajje anaje, Eyacuiñajji pea-ai de!—
44005005	Majoya Ananías Pedrohua esohui jama oya acani shajja-ajjajeahua shemanocuajinana'yapoa. Jamajjeya ojjaña ma o manocuajije'yo shajja-ajjajji poanajecuana queametenee pocapoa.
44005006	Majoya aje dejja shacuima'cuana o emano'yo jaahuasijje poeapoa. Oja yami bebomajje dojocapoa cuaa mojeaa.
44005007	Majoya aje quijjepishana tres horas ojahue emanocuaji'yo jaajo oja huanase poepea-aiapoa. Ojaya bajjimatii poa ojahue shemanocuaji'yonaje.
44005008	Pedrohua oya huohuiajjacajjequi'yapoa jama ba'a: —Huohuicue mo, ¿a'a quiaa meshi quianaje ma miquiaa huohuinaje huisotii bejjo sosejje?— Ohuaya jama saja-ame acapoa ba'a: —E'e, ecuaa meshi quianaje ma ecuaa anaje huisotii bejjo sosejjeya— jama nishoya oya poa Pedronijje.
44005009	Pedrohua epona jama acapoa ba'a: —Miya mique ahuenijje jjashahuabaquinaje queaquehuanee bejjojo. ¿Apiojji Edojjoshahuapameja miquiana bajjima poso jjabaquinaje? Jjeyanei poeo'oyani cuana jiquio mique ahue mojeaquijji poanaje. Jamajjeya miya pea-ai jjeyahuanei dojocaje cuaa mojeaa.—
44005010	Ohua esohui jama acajeahuajo Safira shemanocuajinanapea-ai'yapoa. Oya jaabichananaquiapoa Pedro nequi cojjaneijotii. Majoya dejja shacuima'cuaa poeo'oyamajje oya chama'yotii jaa emano'yo bacañapoa. Jamajjeya oya dojopea-aicapoa cuaa ojahue jaapejjejotii mojeaa.
44005011	Jamajojoya aje ojjaña Jesosaja epeejjicuana ma meshijo ba'e jjachichaquipoquianicuana queametenee poa. Ojjaña o manocuaji'yonaje shajja-ajjajji poanajecuana pea-ai queametenee pocapoa.
44005012	Jesosaja babaca dejjacuaa dejjaja ajjima'neinei queahuiso acapoquiapoa judiocuana cojjaneijo nequiya. Jesosaja epeejjicuana Eyacuiñajjija equi-aichipinei Salomonja shajjaquibojo jjachichaquicapoquiapoa.
44005013	Peacuana ca, ma Jesosaja epeejji pojjeamacuanaya, jjacuiahuaquiajjapoa onijje queametejjejojoya. Jamatii Jesosaja epeejjicuana queapame poani bacapoquiapoa cuaa.
44005014	Jesosaja epeejjicuana oja nahue'yo queahuiso pocapoquiapoa. Dejjacuana, eponacuana pea-ai jjashahuabaquica'yapoa Jesosajo.
44005015	Jesosaja babaca dejjacuaa queahuiso dejjaja ajjima'neinei acapoquiapoa. Jamajjeya queahuisocuaa cua queamanonee jaaca huanacuayacapoa ejeojjiyasijje oja equipajaajjijotii Pedroja ebajji. Pedrohua jjayejjequijeya oja yajjanaa emano jaacuana queyacajje jja-ajaquinana'yapoa.
44005016	Majoya aje Jerusalén meshichipineijo ba'ecacuana queahuiso poecapoa. Emanocuana queahuiso, eshahuamase yamijji pea-ai yecapoa cuaa Jesosaja babacacuanaque. Macuanaya ojjañatii jja-ajameepea-aiquica'yapoa oja babaca dejjacuaa. Eshahuamase pea-ai oja yamijo nequi huoojeacuayajeameeca'yapoa cuaa.
44005017	Majoya aje queahuisocuana Jesosaja babacacuanaque poquiani bamajje Eyacuiñajjija equi-aijo chacochacopoquiani ebionei etii poani, peacuana saduceo bajjani dejjacuana pea-ai queaquene poa Jesosaja babacacuananijje. Jjaniñebaquiapoa cuana queahuiso Jesosaja babacacuanajo.
44005018	Jamajjeya ma dejja etiicuaa Jesosaja babaca dejjacuana iñaca'ameemajje jeanobiameequicapoa ejjajeanobiaquijji equiyasijje.
44005019	-
44005020	Majoya aje ma mecajjetii oe Eyacuiñajjija angelya ejjajeanobiaquijjija equi esecuejjani ca'apejocañapoa. Jesosaja babacacuana jeacuaya'yomajje angelya jama huohuime acapoa macuana ba'a: —Poqui'yocue Eyacuiñajjija equi-aiquibohuasijje. Majo ejjachichaqui anicacuana huohuicue esohui eba'epoqui'yojji eyacua Jesosajo.—
44005021	Jamajjeya pea pojjajo mecajjeahuanei Jesosaja babaca dejjacuana poqui'yapoa Eyacuiñajjija equi-aiquibohuasijje angelja esohuijo. Majotii nequiya esohui huohuicapoa cuana. Ma pojjajotiiya aje Eyacuiñajjija equi-aijo chacochacopoquiani ebionei etii poani dejjaa ma onijje nequicacuaa pea-ai iyaacapoa judío etii poanicuana Junta Suprema bajjani ejjachichaquijji etii oopana Jesosaja babacacuananijje emimimimijji. Jjachichaquimajjeya etii poanicuaa huohuicapoa soldadocuana Jesosaja babaca dejjacuana jjequijji nisho ejjajeanobiaquijji equijo ani.
44005022	Jamatii etii poanicuanaja huoojea soldadocuaa Jesosaja babaca dejjacuana ejjajeanobiaquijji equijo chama' bacañaquiapoa. Jamatii poe'yomajje soldadocuana jama poña'yapoa oja etiicuananijje ba'a:
44005023	—Ecuaa ejjajeanobiaquijji equi esecuejjani eca'atii nequi bañaquinaje. Esecuejjanijaahuanajji poani soldadocuana pea-ai enequitii bañaquinaje. Majoya esecuejjani ca'apejomajje chama' ecuaa bañaquinaje cuana, che oema'nei— jamaya poa soldadocuana ojo.
44005024	Eyacuiñajjija equi-aijaahuanajji soldadocuanahuohuijji etii poani dejja pea Eyacuiñajjija equi-aijo chacochacopoquiani etiicuana pea-ai soldadocuana jama poñaje'yo shajja-ajjamajje mimimimianiapoa yajja acuae po'yonaje cuana.
44005025	O jama mimime poequijotii oe dejja poecuajiapoa. Oya jama poñapoa ba'a: —Ma miquianaja jeanobiameeajja aninaje dejjacuana jjeyanei maya Eyacuiñajjija equi-aiquibojo nequi'yo ona sohuihuohui'yopoequi.—
44005026	Majoya aje soldadohuohuijji poani dejja etii oja soldadocuananijje poquicuajiapoa o ba-ajja'yohua. Jesosaja babaca dejjacuana esohui huohuipoequi ba'yomajje cuiajjima acapoa queameteyajjejojoya majo anicacuaa meiya oya ejajahuejjajeaca poanijje.
44005027	Majoya Jesosaja babaca dejjacuana jjequi'yomajje soldadocuaa nequimeecañaqui'yapoa etii oopana nequi cojjaneijo oja bao'oyajji. Eyacuiñajjija equi-aijo chacochacopoquiani ebionei etii poani dejjaa Jesosaja babacacuana jama acapoa ba'a:
44005028	—Ecuaaya quiana ja'anei huohuineineinaje a'a esohui ma dejjajo huohuibeca'yojji cuana. ¿Yajja quiaa aña? Miquiaaya ojjaña Jerusalén meshijo ba'ecacuana huohuijeyopoquiaña ma esohuitiiya. Ecuanaja esohuijo ma dejjaya mano'yonaje acui ecuiata'apeejo miquiaaya huohuipea-aiaña cuana— jamaya acapoa.
44005029	O jama poani shajja-ajjamajje Pedrohua saja-acapoa oya onijje Jesosaja babaca dejjacuananijjeya ba'a: —Dejjacuaa ecuana Eyacuiñajjija esohuijo jjashajja-ajjameequijjima a-ajjacanijo ecuaaya dejjaja esohui cajaa aje Eyacuiñajjija esohuijo ebionei ejjashajja-ajjaquijji.
44005030	Eseja etiiquianaja Eyacuiñajjiya Jesosa shequimeeca'yonaje ma miquiaaya manomee'yonajeya acui ecuiata'apeejo.
44005031	Eyacuiñajjiya oya oja ebañeimijijje nequimeeca'yonaje Emeshimeseneitii epopoquijji ojjaña nahue'yojji epojji pea-ai. Jamaya oya ohuaya pomeecanaje ojjaña Israelja osecua judiocuana pea jjashahuabaquime epo'yojji Eyacuiñajjijo. Ojjaña oja mimishicuana chama'yo eameejjijo jamaya Eyacuiñajjiya oya ameecanaje.
44005032	Ecuanaya jiquio oya Jesosa Eyahuasijje poquije'yo bajji epo nequi. Edojjoshahuapameya ecuana huohuimeesahuacani esohui Jesosajo. Ojjaña joya Eyacuiñajjija esohuijo jjashajja-ajjaquijji poanicuana oja quia Edojjoshahuapame yamijji poani— jamaya Pedro poa.
44005033	Pedro jama poani shajja-ajjamajje queaqueneneenee poa cuana oja esohuijo. Jamajojoya aje etii poanicuaa Jesosaja babaca dejjacuana manomee'yosa-acapoa.
44005034	Majotii pea-aiya aje oe dejja etii poani nequiapoa ma pea etii poanicuananijje. Oya fariseo dejja Gamaliel bajjani poa. Oya Moisesja tehuecuana huohuipoquiajji queapame poa. Queahuisocuaa oya queaja'a ba'epoquiani bacapoa. Majoya ohuaya nequisohuamajje Jesosaja babaca dejjacuana huoojeacuayacapoa so'o esecueyasijje etii poanicuana oopananijje emimijji.
44005035	Jama ohuaya acapoa cuana ba'a: —Israelja osecua judío dejjacuana, ¡a'a jiquio dejjacuana jamatii jajahuejjajeacuaji'yojji quiaa! Ebionei jjashahuabaneiquicue so'o quiana yajja acuae comacuanaya acajji.
44005036	Shahuabacue quiaa yahuajo oe dejja Teudas bajjani queaca'a posapoa peanijje ejjaquecuaquijji nisho. Jamajjeya queahuisocuaa, 400 huisome dejjacuaa, oya equijje a-ajjacapoa. Teudas quecuajeaca'yajo ojjaña onijje poaequinequinaje dejjacuana jjajeaajajeaquicananapoa queahuesha. Jamajjeya poquiquehuajeacananapoa. Ojaya ejjashahuabaquijji peajja poa, ca'a-ama.
44005037	Majoya quijje Roma dejjacuaa sicocaquijotii ebajji ache huisocuana ba'eca, pea dejja Judas bajjani Galileacuiñajji dejja queaca'a posapea-ai poanaje. Jamajjeya queahuiso onijje poaequinequinaje. Oya pea-ai quecuajeaca'yonaje Roma soldadocuaa. Majoya onijje poquicuana poquiquehuajeacanananaje. Jjeya chama'yo macuanaya.
44005038	Jamajjeya jjeyanei shajja-ajjacue. Eyaya quiana queaja'a huohuije jiquio dejjacuanajo. ¡A'a oya jeanobiameejji! Capoqui'yahua. Jiquio esohui ohuaya huohuicani ojayaneijjemo Eyacuiñajjija huohuimeesahuajjimajjemo, quijjepishana chama'yo pea-ai pome.
44005039	Jiquio esohui ohuaya acani Eyacuiñajjija e'ejojonei poanijo, ¡a'a oya chama'yotii asa-ajji! Jjabaneineiquicue quiana oe. ¡A'a Eyacuiñajji miquiaaya ejeabichajeaje poso ajji!— jama niñesheameya cuana acapoa Gamalielya.
44005040	Jamajje etiicuana majo ani jjashajja-ajjaquiapoa oja esohuijo. Ohuaya Jesosaja babaca dejjacuana iyaameemajje edaasajje cuiasejjajeameecapoa cuana. Esohui Jesosajo huohuimeeo'oyajjimatii epojji nisho a-ajjacapoa cuana. Majoya huoojeaca'yapoa epoqui'yojji.
44005041	Jesosaja babaca dejjacuana judío etii poanicuanaja cojjaneijo nequi cuayaqui'yomajje queabihuinee poqui'yapoa Jesosaja bajjanijo oya queaneenee acanaje cuaa jjabaquimajje. Queabihui jjabaquiapoa cuana etiicuaa oya Jesosaja bajjanijo botiama acanajejjejojoya.
44005042	Ojjaña pojjajo Jesosaja babaca dejjacuaa esohui huohuicanequiapoa Jesosajo oya e'ejojonei Eyacuiñajjija huoojea poanaje. Eyacuiñajjija equi-aiquibojo nequiya, oja equicuanajo pea-ai esohui huohuicanequiapoa cuana.
44006001	Ma shequiajajotiiya aje Jesosaja epeejji epojjicuana queahuiso pocapoquiapoa. Majoya judiocuana ma griego esohuijo mimianicuanaya mimijajicapoa pea judiocuananijje hebreo esohuijo mimianicuananijje. Jama acapoa griego dejjacuaa ba'a: —Bacue, ecuananijjejaajji griego epona eahuemano'yocuana oepojjinei quiaa bobi quiaña joya ecua minijjejaajji eahuemano'yocuana jama pea-ai pojjeama— jama mimijajimeapoa cuana.
44006002	Jamajojoya aje Jesosaja babaca 12 huisome dejjacuaa ojjaña Jesosaja epeejjicuana jjachichaquimeecapoa onijje emimijji. Jama acapoa ojjañacuana ba'a: —Bacue, queapame pojjeama ecuanaja Eyacuiñajjija esohui ehuohuipajeajji eahuemano'yocuana bobi quiameepoquiajjijo.
44006003	Jamajjeya esenijje Jesosaja epeejjicuana siete huisome dejjacuana queapamenee ba'e baneicue. Joya queajjashahuabaquija'anee dejjacuana Edojjoshahuapameja esohuijo jjashajja-ajjaquipoquiani comaya oe baneicue. Majoya ecuaaya miquianaja babaca dejjacuana eahuemano'yocuana bobi quiapoquiajji epojji bajjanije.
44006004	Ecuanaya caca oe Eyacuiñajjinijjetii mimipoquije. Oja esohui huohuipoquiajjitii poaje pea-ai— jamaya poa cuana.
44006005	Majoya aje ojjaña Jesosaja epeejjicuaa Jesosaja babacacuanaja esohui queapame poani shajja-ajjacapoa. Jamajjeya Esteban bajjani dejja babacacapoa cuaa eahuemano'yocuana bobi quiapoquiajji epojji. Esteban jjashahuabaneiquipoquiapoa Eyacuiñajjija esohuijo. Edojjoshahuapameja esohuijo jjashajja-ajjaquipoquipea-aiapoa. Pea dejjacuana babacacapoa cuaa ba'a: Felipe, Prócoro, Nicanor, Timón, Pármenas, Nicolás pea-ai. Oya Nicolás Antioquiacuiñajji poa. Oya judío dejja jayojja epojji jjashahuabaquiapoa. Mahuisoya babacacapoa cuaa.
44006006	Majoya aje ma dejjacuana eahuemano'yocuana bobi quiapoquiajji epojji dojocapoa cuaa Jesosaja babaca dejjacuana nequiyasijje. Ma dejjacuanaya poeajo Jesosaja babaca dejjacuaa ojaya eme oja sapabiajje huanacapoa emimijji Eyacuiñajjinijje ojo.
44006007	Jesosaja babaca dejjacuaa Eyacuiñajjija esohui huohuimajamajacanequiapoa cuana. Jamajjeya aje Jesosaja epeejji epojjicuana queahuisonee pocapoquiapoa Jerusalén meshijotii ba'eca. Eyacuiñajjija equi-aijo chacochacopoquianicuana, judío dejjacuana pea-ai queahuiso jjashahuabaqui'yapoa Jesosajo.
44006008	Eyacuiñajjiya Esteban queaca'a queajjashahuabaquija'a pea-ai nequimeecapoquiapoa. Jamajjeya ohuaya dejjaja ajjima'neineicuana acapoquiapoa Jerusalén meshijotii nequiya majo ba'ecaja queaja'a ebajji.
44006009	Majoya judiocuanaja equi-ai ejjachichaquijjijo anicuana, ma “O chacomeepoquiajjitii chama'yo” bajjanicuanaja equi-aijo anicuanaya, mimijajicapoa Estebannijje. Cirenecuiñajjicuana, Alejandriacuiñajjicuana, Ciliciacuiñajjicuana, Asia meshijo nequicacuana pea-ai Estebannijje mimijajicapoa. Jamajjeya ma queahuisocuaa Esteban esohui huohuiajjamajamajacapoa a'a ojaya Eyacuiñajjija esohui ebanei ebajji o queaquehua huohuimeejji nisho.
44006010	Edojjoshahuapameya ca Esteban queaja'anee esohui huohuimeesahuacapoa. Jamajjeya ma ejjachichaqui anicacuaa yajja saja-ame yajji acapoa oya Esteban queaja'anee mimianijojoya.
44006011	Majoya ma dejjacuaa pea dejjacuana quehuajje iyaacapoa Esteban queaquehuanee mimiani huohuime eajji. Jama anishocapoa cuaa ba'a: —Oya Esteban Moisesja tehuecuanajo, Eyacuiñajjijo pea-ai queatai mimiani— jama nishoya acacuaapoa ojo bejjo sosejje.
44006012	Jamajojoya aje queahuisocuana quenequenecuajicananapoa Estebannijje oya queaquehua mimiani peaa jama huohuime anishocajje. Judío etii poanicuana, Moisesja tehuecuana huohuipoquiajji poanicuana pea-ai quenequenecuajinanapoa. Jamajjeya Esteban iñaca'ajeameecapoa cuaa edojojji judío etii poani oopanacuana nequiyasijje oja bajji.
44006013	Majoya o dojojji epocuaa peacuana o siajje ajji bacapoa. Jama siajje ame acapoa macuaaya ba'a: —Ohuaya bacani jiquio Eyacuiñajjija equi-ai queapame pojjeama. Moisesja tehuecuana ohuaya huohuicani queapame pojjeama'yo, shahuabamajaca-ajja.
44006014	Ecuaaya oya shajja-ajjanaje ohua esohui huohuicani. Jama huohuime acani ba'a: “Jesosaa ma Nazaretcuiñajji dejjaa jiquio Eyacuiñajjija equi-ai quecuajeabichajeacaje'yo. Ohuaya Moisesja etehuecuana pea acaje'yo ma yahuajonei quiacapoa esohuicuana”— jama siajje ameya acapoa cuaa.
44006015	Ojjaña etii poanicuaa, peacuaa pea-ai majotii aniya Estebanja ecojja bacapoa ángel jayojja cojjame poani.
44007001	Majoya aje Eyacuiñajjija equi-aijo chacochacopoquiani ebionei etii poani dejjaa jama huohuiajjame Esteban acapoa ba'a: —¿A'a ma onaa mijo jama acani esohui e'ejojonei poani?—
44007002	Estebanya jama saja-ame acapoa cuana ba'a: —Enijjejaajji dejjacuana etii, shajja-ajjaneicue mo. Eseja etiiquiana Abrahamjo o Mesopotamia meshijo nequijo Eyacuiñajji queaca'aneetii queasajajanee jjaja'aquiapoa ojo o Harán meshijo ba'ejjimahuajo.
44007003	Ma meshijotii nequi Eyacuiñajjiya oya jama acapoa ba'a: “Jjeya mique huapa pojjeamacuana, mique chii, mique nae pea-ai jiña'yocue epoqui'yojji ma eya mi huohuije meshiyasijje.”
44007004	Jamajjeya Abraham provincia Caldea meshijo nequi poqui'yapoa Harán meshiyasijje cuamaya ba'e'yohua. Majotiiya aje oja chii quijjepishana mano'yapoa. Majoya aje Eyacuiñajjiya Abraham jiquio meshiyasijje yeca'yapoa jiquio jjeya ese ba'e'yohuasijjeya oya meshiyasijjeya.
44007005	Jamatii Eyacuiñajjiya jiquio meshi ojaya epo'yojji quiajjima acapoa. Oya Abraham eshe nequiahua che oe bisonei meshicuana quiajjimanei acapoa. Eyacuiñajjiya oya huohuicapoa quijje jiquio meshi ojaya poaje'yo. Oja osecuacuanaja pea-ai epopoqui'yojji o mano'yajo huohuicapoa. Ma shequiajajotiiya o Eyacuiñajjiya huohuicapoajo Abraham bacuama'tii nequipoquiapoa.
44007006	Majoya quijje Eyacuiñajjiya Abraham jama apea-aicapoa ba'a: “Mique osecuacuana quijje peaja meshijo ba'epoquije, ecue quia meshineijo pojjeama. Ma meshicuiñajjicuanajo mique osecuacuana chacochacopoquijetii peaja yajjijo. Queacamajaneenee popoquije cuana peajo echacochacopoquijjitii queashequiajahuisonee, 400 shequiajame huiso.”—
44007007	Estebanya huohuitiicapoa cuana jama ba'a: —Eyacuiñajji jama poa pea-ai ba'a: “Eyaya maya Abrahamja osecuacuana queacamajanee chacomeepoquiajji poaje dejjacuana queaneenee pomeeje. Majoya quijje miquea osecuacuana ma peaja meshijo ba'eca'yo eyaya poquimeesahuaje'yo ojjañacuana. Poqui'yomajje eya bihuiacaje cuaa jiquio meshijotii nequiya.”
44007008	Majoya Eyacuiñajjiya Abraham huohuipea-aicapoa o jjacuiishashajehuisejjaquijjijo, jama epojjijoya. O jama poaje bamajje Eyacuiñajjiya oja esohui shahuabatiitiicaje ma o ohua acanaje esohuiya. Jamajjeya Abrahamya oja bacuaejja Isaac ocho cahuime huiso ecuaya jaa cuiishasha jehuisejjacapoa. Oya jayojja pea-aiya Isaacya oja bacuaejja Jacob cuiishasha jehuisejjapea-aicapoa. Majoya quijje oja bacuacuana pea-ai Jacobya jama pea-aiya acapoquiapoa oya jayojja. Oja bacuaejjacuana 12 huisome Israelja osecua judiocuanaja babacuana poa.
44007009	—Ma Jacobja bacuacuana yahuajonei eseja etiiquianacuana poa. Oja bacuacuaa echahuamese José botiamanei acapoa. Jamajjeya oya quiajeacapoa bejjo sosejje Egipto meshiyasijje onaja dojo'yojji. Jamatii Eyacuiñajji Josenijjetii nequipoquiapoa.
44007010	Eyacuiñajjiya oya jaahuanacapoquiatiiapoa cuamaya jamatii ojaya queacamajanee poa. Oya José queasapaja'a pomeecapoa. Jamajjeya faraonya Egipto meshimeseya oya queapame queasapaja'a bacapoa onijjejaajji Egipto dejjacuanahuoojeajji epojji. Faraonya José nequimeecapoa onijje etii epojji, Egiptocuiñajjicuana chacomeepoquiajji epojji. José oja equi-aijo nequimeecapoa faraonya onijjetiiya.
44007011	—Majoya quijje ojjaña Egipto meshijo ba'ecacuana, Canaán meshijo ba'ecacuana pea-ai bobiyasijje pocapoa. Queacamajanee pocapoa cuana bobijo. Eseja etiiquianacuana queashoeneenee bobima'nei pocapoa.
44007012	Jacobya bobi Egipto meshijo yani shajja-ajjamajje oja bacuaejjacuana huoojeacapoa cuamaya bobi jjesheya. Jamajjeya oja huoojea oja bacuacuana eseja etiiquianaya poquicooapoa Egipto meshiyasijje.
44007013	Majoya quijje oja bacuacuana poquio'oyajo cuamaya bobi jjesheya José jjabameequi'yapoa oja o'icuanajo oya oja chahuanei poani. O jama poajoya faraonya José bacapoa achejaajji oya.
44007014	Majoya Joseya oja chii Jacob ojjaña oja huapa pojjeamacuana 75 huisome iyaaca'yapoa o nequiyasijje epoe'yojji.
44007015	Jamajjeya Jacob poqui'yapoa oja huapa pojjeamacuananijje Egipto meshiyasijje ba'e'yohua. Ma meshijotii nequi oya quijje mano'yapoa. Majotii pea-aiya Jacobja bacuacuana, eseja etiiquiana, quijje manocapoqui'yapoa.
44007016	Majoya aje quijje Jacobja esa' dojoca'yapoa cuaa Siquem meshiyasijje mojea'yohua, ma yahuajonei Abrahamya bejjo sosejje jjeshecapoa meshiyasijjeya. Ma meshi oja sa' mojea'yojji Hamorja bacuaejjacuanaja poa.
44007017	—Jacobja osecuacuana jjahuisoquicapoquiapoa Egipto meshijotii ba'eca. Majoya Eyacuiñajjiya ma ohua yahuajonei Abraham huohuicapoa esohui, oja osecuacuana quijje peaja meshijo ani Eyacuiñajjiya poquimeecaje'yo esohuiya, ajeyocaje'yo.
44007018	Quijje pea dejja emeshimese epojji nequi'yapoa Egipto meshijo. Ojaya José bajjimanei poa oya yahuajonei mano'yapoajojoya.
44007019	Ma Egipto emeshimese dejja nequi'yohua eseja etiiquianacuana dasiacapoquiapoa. Queacamajanee ohuaya pomeecapoquiapoa cuana. Eseja etiiquianacuanaja bacuacuana esho'inei ohuaya jamatii jaajeameecapoquiapoa esecueyasijje emanojeapoqui'yojji.
44007020	Ma eshequiajajo pea-aitiiya aje Moisés cuayapoa. Oya queabamenee poa pea ebacuasho'icuana jama pojjeama. Oja naeya, oja chiiya pea-ai tres ba'ime huiso oya tiimeecapoa oja equijotii.
44007021	Majoya oya oja naeja cueisahuahuasijje ba'ehuanaquehuaqui ba'e Egipto emeshimeseja bacuaseya ebacua jjeshecapoa. Ohuaya Moisés tiimeecapoa oja bacuanei jayojja.
44007022	Jamajjeya Moisés Egipto dejjacuaa sohuihuohuicapoquiapoa oya queasapaja'a epojji Egiptocuanaja esohuijonei. Oya queasohuica'anee poa. Ohuaya oja echacojjicuana pea-ai queapame acapoquiapoa.
44007023	—Majoya Moisés 40 shequiajame huiso etii nequi poquiapoa onijjejaajji Jacobja osecuacuana baa, onijje aniya so'o.
44007024	Ohuaya bacañaquiapoa oe Egiptocuiñajji dejjaa pea onijjejaajji dejja cuiasejjajeacaqui. Jamajjeya o nahuejo Moisesya o cuiasejjajeajji poequi dejja quehuacuiajeaca'yapoa.
44007025	Moisés jjashahuabaquiapoa onijjejaajji Jacobja osecuacuaa oya bacaje Eyacuiñajjija huoojea o nahuejji epojji, o Egipto meshijo ani poquimeesahua'yojji epojji pea-ai. Jamatii oya jama epojji pojjeama bacapoa cuaa.
44007026	Majoya pea pojjajo Moisesya beca dejjacuana onijjejaajji jjacuiaquiequi bacapoa. Ohuaya o jjabeimeequi'yojji nisho jama a-ajjacapoa ba'a: “Miquiana oyajaajji pea-aiya poani, ¿apiojji acuaeya minijjejaajji pea-ai cuiaña?”
44007027	Ma onijjejaajji cuiapoequi dejjaa Moisés iñajeashiñajeacapoa. Jama oya acapoa ba'a: “¿Ache dejjaa miya ecuanaja etii epojji ecuana jaahuanajji pomeecani? ¿Ajea esohuijo miya poeyanaje jiquiacua ecuana baa?
44007028	¿A'a cuaeya eya pea-ai cuiaje'yo ma ecua miyaya omamecajje Egipto dejja cuia'yonaje jama pea-ai cuia'yomeya aje?”
44007029	Ohua esohui jama acajje Moisés poquiquehuapoa Egiptocuiñajjicuana yajjajo queahueshanee Madián meshiyasijje. Ma meshijoya oya peajaajji jayojja ba'yapoa oja meshineijo jama pojjeama. Oya bacuaejja beca poa ma meshijo ani eponajo jjahuanaquimajje.
44007030	—Majoya quijje 40 shequiajame huiso jjayejjequiajo oe Eyacuiñajjija ángel jjaja'aquiapoa Moisesjo. Ohuaya se-ejjama' meshijo nequiya Sinaí eyiyopejjejo nequiya oe tata jijiqui bacapoa.
44007031	Ma tata jijiqui quiyojeyoajja baneineicapoa Moisesya. Jamajjeya ohuaya jjanequichipiquimajje ebajji yajjajje quiyojeyoajja shajja-ajjacapoa Emeshimesenei mimije onijje.
44007032	Oya jama mimime poa ba'a: “Eya iquio ma yahuajonei miquea etiiquiana Abrahamja, Isaacja, Jacobja pea-ai Eyacuiñajjitii poani.” O jama mimime poajo Moisés queametenee poa, cacacacapoa. Jamajjeya oya jjabajeasohuaquijjima poa Eyacuiñajji onijje mimiajo.
44007033	Majoya Eyacuiñajjiya Moisés jama apea-aicapoa ba'a: “Miyaya mique jeojjishejee huijjiajeacue jiquio e minijje mimiani meshi ecueanei poanijojoya.
44007034	Eyaya queaja'anee bapoquiañatii ecue babaca Jacobja osecuacuana Egipto meshijo ani queaneenee acaquitii Egipto dejjacuaa. Queaneeneejo pani cuana shajja-ajjaña. Majoya eya nequioquenaje oja osecuacuana Egipto meshijo ani poquimeesahua'yohua. Jamajjeya eyaya miya huacuaya huoojea'yaña Egipto meshiyasijje” jama mimimeya poa Eyacuiñajji onijje.
44007035	—Jamajjeya oya dejjaya ma yahuajo onijjejaajjicuaa cajaa acapoaya oja etii epojji o nahuejji epojji pea-ai Eyacuiñajjiya huoojeaca'yapoa, oyaya. Ma dejjaya Eyacuiñajjiya huoojeaca'yapoa Egipto meshiyasijje majo ba'eca huohuipoquiajji, o poquimeesahua'yojji epojji pea-ai. Eyacuiñajji mimiapoa Moisesnijje oe angeljo ma tata jijiquijo nequi.
44007036	Moisesya eseja etiiquianacuana Egipto meshijo ani cuayameequica'yapoa. Ohuaya dejjaja ajjima'neineicuana Egipto meshijotii nequiya acapoa. Majoya bae-aisahuajo nequiya se-ejjama' meshiyasijje poquimajjeya pea-ai dejjaja ajjima'neineicuana acapoa Israelja osecua judiocuana queapame poquimeesahua'yojji. Cuarenta shequiajame huiso jamaya acapoquiapoa ohuaya.
44007037	Ma oya dejjaya Moisesya Israelja osecua judiocuana jama huohuime acapoa ba'a: “Eyacuiñajjiya pea dejja Jacobja osecuacuana nequimeecaje e jayojja pea-ai epojji oja esohui huohuipoquiajji epojji.”
44007038	Majoya aje quijje Jacobja osecuacuana se-ejjama' meshijo jjachichaquicapoa. Eyacuiñajjija ángel Moisesnijje mimiapoa o eseja etiiquianacuananijje pea-ai emimijji Sinaí bajjani eyiyojo nequi. Majo nequiya Moisesya Eyacuiñajjija esohui o queapame ba'epoquijji jjeshecapoa eseya quijje oya jayojja eba'epoquijji pea-ai.
44007039	—Eseja etiiquianacuana ca Moisesja esohuijo jjashajja-ajjaquisapo-ajjanei poa. Cajaa acacuaapoa oja esohui. Jamajojoya aje huacuaya Egipto meshiyasijje poqui'yosapoa cuana.
44007040	Majoya Israelja osecua judío dejjacuaa Aarón jama acapoa ba'a: “Jjeya eyacuiñajjinishocuana acue oro ecuana huidojopoquia'yojji epojji. Ecuanajaya ca jjeya ba'yojjimatii Moisés, ¿yajja shai oya po'yonaje ma ecuana Egipto meshijo ani cuayameequi'yojji poanaje?” jamaya acapoa cuaa.
44007041	Majoya macaja bacuasho'inisho necacuaapoa oja eyacuiñajjinisho epo'yojji onaja ebihuiapoquia'yojji. Oja ehuonecuana naa jehuica'yapoa cuaa o quiajji. Majoya fiesta oja ne macaja bacuasho'inisho bihuiajji acapoa cuaa.
44007042	Jamajojoya aje cuana jama poani bamajje Eyacuiñajjiya nahuepajeacacuanapoa oja mimishijo. Majametacuana eyajo nequi bihuiacanijo, Eyacuiñajjiya bihuiameepajeajjima acapoa cuana. Yahuajonei Eyacuiñajjija esohui tehuecapoa esohuihuohuijji poacuaa ba'a: “Eyacuiñajji jama poani ba'a: Jacobja osecuacuana, ¿a'a quiaa se-ejjama' meshijo nequiya queashequiajahuiso, 40 shequiaja huisome nequiya, eya bihuiapoquianaje? ¡Chojja! Ecue bajji pojjeama, e quiajji pojjeama miquiaaya ehuonecuana naa jehuipoquia'yapoa.
44007043	Miquiaaya caca oe eyacuiñajjinisho Moloc anijji daquiequisisi dojonequiapoa. Pea eyacuiñajjinisho dojonequiapoa quiaa Refán bajjani majametanisho ma miquiaaya neapoa eyacuiñajjinisho miquianaja bihuiajji. Jamajojoya aje quiana peajaajjicuana emejeyo dojomeeje'yo queahuesha Babilonia meshiyasijje” jamaya Eyacuiñajji poa.
44007044	—Majoya Eyacuiñajjiya Moisés huohuicapoa o anijji daquiequi oya oja iyameejjijo. O anijji daquiequi acapoa cuaa ma ecua Eyacuiñajjiya Moisés huohuicapoa jama iyamee yajjijoya. Eseja etiiquianacuaa Eyacuiñajji anijji daquiequi dojocanequiapoa se-ejjama' meshijabojo nequiya.
44007045	Jamajjeya eseja etiiquianacuaa o anijji daquiequi oja bacuacuana quiacapoa. Oya daquiequitiiya edojonequijji cua o poquijeyasijje quiacapoa. Majoya aje quijje macuaaya eseja etiiquiana Josuenijjeya oya daquiequitiiya yecanequiapoa onijjetii jiquiacua jiquio Canaán meshiyasijje ba'e'yomajje. Jamajjeya Eyacuiñajjiya ma Canaancuiñajjicuana huoojeaca'yapoa queahuesha eseja etiiquiana majo ba'e'yojji. Jiquio meshijotiiya aje o anijji daquiequi eanitiiapoa David enequiahuajo.
44007046	Eyacuiñajjiya David bacapoa ojaya queajeanee. Majoya Eyacuiñajji anijji queapamenee Davidya equi queaquemo iyameesa-acapoa cuana, ma eseja etiiquiana Jacobya bihuiacapoquiapoa Eyacuiñajjija epojji.
44007047	Davidja bacuaejja Salomonya caca Eyacuiñajji anijji equi queaquemo queapamenee iyameecapoa cuana, Davidya pojjeama.
44007048	Jamatii Eyacuiñajji Eyajo nequi queaca'aneetii poani aniajja dejjaja iya equijo. Yahuajonei esohuihuohuijji poa dejjaa jama tehueme acapoa Eyacuiñajjijo. Jama poani Emeshimesenei ba'a:
44007049	“Eya Eyacuiñajji poani Eyajo nequi. Jiquio meshi ca e jeojji nequijji poani jayojja queabiso. ¿Aya equi queapame e anijji epojji iyacame? Ayapishana. Emeshimeseneiya jama huohuiajjame apea-aicani cuana ba'a: ¿Achacua eya queapame anije majo ejomishocajji? Achacuapishana.
44007050	Ojjañatii aquianacuana jiquio meshijo ecueanei ani, ecue pana” jamaya Emeshimesenei poa.—
44007051	Majoya aje Estebanya huohuitiicapoa cuana jama ba'a: —Miquianaya caca oe queamimishica'aneetii poani. Queaquijijjica'a, jjashajja-ajjaquisapo-ajjanei poani quiana Eyacuiñajjija esohuijo. Edojjoshahuapamejo jjashahuabameequi'yoajjatii poani. Ma ecua miquianaja babacuana nequipoquiapoa jama pea-aitiiya quiana poani.
44007052	¿Ache esohuihuohuijji poa dejjacuana miquianajaya etiiquiaa yahuajonei queapame acapoa? Achepishana. Ojjaña esohuihuohuijji poacuana cuiajeyoca'yapoa cuaa ma Eyacuiñajjija huoojea quijje poeje huohuijji poa dejjacuanaya. Jjeya pea-ai oja huoojea queapameneetii dejja mimishima'nei poeyanaje. Miquiaaya oya siajje amajje ba'ehuanasohuajeameenaje emanomee'yojji.
44007053	Miquianaya Eyacuiñajjija esohuijjitii nequiani ma angelcuaa Moisés tehuemeecapoa esohui huisotiijji. Jamatii miquianaya jjashajja-ajjaquiajjatii poani ma esohuijoya— jama huohuimeya acapoa Estebanya.
44007054	Majoya aje o jama poani shajja-ajjamajje queaqueneneenee poa etii poanicuana Estebannijje. Oja ese' ijjiayaicapoa cuaa equijijji nequisohuajo quenequeneneimajje.
44007055	Majoya aje Edojjoshahuapameya oja yamijo nequiya Esteban Eyahuasijje jjabajeasohuaquimeecapoa. Eyacuiñajji Eyajo nequi queaca'aneetii queasajaja nequi bajeasohuacapoa. Jesosa Eyacuiñajjija ebañeimijijje nequi pea-ai ohuaya bacapoa.
44007056	Majoya Esteban jama poa ba'a: —Jjabajeasohuaquicue quiana. Eyaya ca Eya ejjaca'apejoqui nequi baña. Dejjapojji epo Eyacuiñajjija ebañeimijijje nequi bapea-aiaña.—
44007057	Esteban jama poani shajja-ajjamajje oja emejo jjashajjahuosoquiapoa cuana oja esohui shajja-ajjasapo-ajjaneijjejojo. Taaasajajeacapoa cuana janobajjimanei. Majoya oque tohuananacapoa cuana o iñaca'ajji.
44007058	Majoya oya jjequiyiyejeacapoa cuaa ciudad esecueyasijje queahuesha ejajahuejjajea'yojji meiya. O jajahuejjajea'yojji epojjicuaa oja daqui-ao huijjiajeamajje oe dejja Saulo bajjani quiacapoa oja jaahuanajji.
44007059	Ma dejjacuaaya Esteban meiya jajahuejjajeaca'yoquitii oya mimiapoa Eyacuiñajjinijje jama ba'a: —Emeshimesenei Jesosa, ecue dojjoshahua jjo jjequisohua'yocue Eyahuasijje.—
44007060	Majoya oya ecuioshajjajo nequimajje taaapoa janobajjimanei jama ba'a: —Emeshimesenei, ¡a'a jiquio jjeya eya aca'yani cuaa queamimishi shahuaba'yojji quijje o queaneenee pomee'yojji!— Esteban jama taaame pomajje mano'yapoa.
44008001	-
44008002	Saulo majotii pea-aiya nequiapoa. Dejja etiicuaa Esteban jajahuejjajeacaje'yo meiya ohuaya bacapoa etiicuaa queapame eacaje poso oya poa. Majoya aje beca judío dejjacuaa Eyacuiñajjijo queaja'a poaniya Esteban mojeaquicapoa. Queayenonee panequiapoa cuana ojo. Ma epojjajotiiya aje Jesosaja epeejjicuana Jerusalén meshijo ba'eca jeanobiameecoocapoa cuaa o queacamajanee epojji. Jamajjeya ojjaña Jesosaja epeejjicuana provincia Judea meshijo ba'e pea provincia Samaria meshiyasijje jjaba'echejjecuajiquicananapoa jeanobia yajjajo. Jesosaja babaca huisotii dejjacuana ca poquijjima poa. Jerusalén meshijotii ca omacuana nequiapoa so'o.
44008003	Saulohua ca Jesosaja epeejjicuana sa-ajjatiitiicanequiapoa ejeanobiajeameejji. Ohuaya Jesosaja epeejjicuana chama'yo amee'yosa-acapoa. Jamajjeya ohuaya pea equiyasijje sa-ajja pea equiyasijje sa-ajja acanequiapoa a'a cuama Jesosaja epeejjicuana yani baa ejeacuayajeajji. Majoya Jesosaja epeejjicuana dejja, eponacuana pea-ai bamajje ohuaya jjequiyiyejeacuayajeacapoa esecueyasijje jeanobiameeya edojojji.
44008004	Majoya aje Jesosaja epeejjicuaa ma Jerusalén meshijo ba'e quehuapoquicuaji'yocuaaya esohui huohuiquicapoquiapoa cua o quehuapoquicuaji'yonaje meshicuanahuasijje.
44008005	Felipe bajjani dejja equehuapoquicuaji'yo Jerusalén meshijo nequi poquiapoa Samaria meshiyasijje. Majoya ohuaya esohui Eyacuiñajjija huoojeajo huohuiquicapoa ma meshijo ba'ecacuana.
44008006	Ma meshijoya queahuisocuana jjachichaquicapoa. Felipeja esohui shajja-ajjaneineicapoa cuaa ohua dejjaja ajjima'neineicuana acaje bamajje.
44008007	Queahuisocuana ma meshijo ba'e eshahuamase yamijji poani ohuaya eshahuamase yamima'yo pomeecapoa. Eshahuamasecuana oja yamijo nequi taaasajajeapoa cuayananaquije'yo. Felipeya jeo'yoajjacuana jeomeepea-aica'yapoa. Jeojjishahuama'yocuana pea-ai ohuaya jeojjishahuajji pomeeca'yapoa.
44008008	Jamajojoya aje ojjaña ma meshijo ba'ecacuana queabihuinee pocapoa ojo.
44008009	Ma meshijoya aje oe dejja Simón bajjani nequipea-aiapoa eyamiquecua. Ohuaya macuiñajjicuana dasiacapoquiapoa. Jamajojoya aje Samariacuiñajjicuaa oya bacapoquiapoa queaca'anee poani. Simón pea-ai oyanei queaca'anee poani poso jjabaquipoquiapoa.
44008010	Jamajjeya ojjaña majo ba'ecacuaa esho'ineicuaa, etiicuaa pea-ai oja esohui shajja-ajjaneicapoa. Jama poa cuana Simonjo ba'a: —Jiquio dejja Eyacuiñajji queaca'aneetii jayojja pea-ai poani.—
44008011	Queahuisocuana oja esohuijo jjashajja-ajjaquipoquiapoa Simonya queashequiajahuiso dasiacapoquiapoajojoya. Ohuaya dejjaja ajjima'neineicuana jayojja acapoquiapoa e'ejojonei pojjeama.
44008012	Majoya aje macuiñajjicuana queahuiso Felipeja esohuijo ma ohua huohuicapoa esohui Jesosa Quitojo, oya Eyacuiñajjija huoojea o nahue'yojji epojji esohuijoya, jjashahuabaquica'yapoa. Eyacuiñajji ojjañacuana huoojeapoquiajjitii poani esohuijo pea-ai jjashahuabaqui'yomajje jjaiñajeanobiameequicapoa dejjacuana, eponacuana pea-ai enaojjohuasijje.
44008013	Simón dejja pea-aiya aje jjaiñajeanobiameequiapoa Jesosajo jjashahuabaqui'yomajje. Majoya oya Felipenijjetii nequipoqui'yapoa cua o poquije meshiyasijje. Simonya ma dejjaja ajjima'neineicuana Felipeya acaje baneicapoquiapoa.
44008014	Majoya aje quijjepishana Jesosaja babaca dejjacuaa Jerusalén meshijotii nequiya shajja-ajjacapoa queahuiso Samariacuiñajjicuana Eyacuiñajjija esohuijo jjashahuabaquica'yonaje. Jamajjeya Jesosaja babaca dejjacuaa Pedro, Juan pea-ai huoojeacapoa cuamaya Samariacuiñajjicuana Jesosaja epeejji eyacua poani baa.
44008015	Majoya Samaria meshi bañaquimajje mimiñaquiapoa cuana Eyacuiñajjinijje Samariacuiñajjicuanajo o Edojjoshahuapame yamijji epojjijo.
44008016	Jama mimimeya poa Jesosaja babacacuana Eyacuiñajjinijje Edojjoshahuapame oja yamidojjohuasijje nequi'yohua poejjimapoajojoya. Yahuajopishana Samariacuiñajjicuana iñajeanobiacapoa cuaa enaojjohuasijje Emeshimesenei Jesosaja bajjanijo. Mahuisoya acapoa macuanaya.
44008017	Jamajjeya Juanya, Pedrohua pea-ai Samariacuiñajjicuanaja eyamibiajje oja eme huanacapoa macuiñajjicuana Edojjoshahuapame yamijji epojji. Ohua eme jama huaname acajeahuajo Edojjoshahuapame nobiquinanapoa oja eyamidojjohuasijje nequi'yohua.
44008018	Majoya aje Simonya Jesosaja babacacuaa oja eme Samariacuiñajjicuanaja eyamibiajje huanacaje oya Edojjoshahuapame yamijji epojji bamajje Jesosaja babacacuana bejjo quia-ajjacapoa.
44008019	Jama acapoa ohuaya ba'a: —Eya pea-ai queaca'a pomeecue peacuana Edojjoshahuapame yamijji pea-ai epomeejji jiquio bejjo sosejje. Majoya cua eya eme huanaje dejjacuanaja eyamibiajje maya Edojjoshahuapame yamijji poaje.—
44008020	Ohua jama acajje Pedrohua queaqueneya oya saja-acapoa jama ba'a: —Miquea bejjo ca oe minijjetii dojo'yocue Cuaqui-aiyasijje. Eyacuiñajjija quia Edojjoshahuapame miyaya ejjesheje poso aña bejjo sosejje. ¡Jamaya queaquehuanee!
44008021	Miquea jiquio echacojji Eyacuiñajjijo eapea-aijji pojjeama jiquio ecua ecuaa aña jama miya queamimishi poaniyajjejojoya. Eyacuiñajjiya miya bacani eyamiquipajje queaquijijjipame pojjeama.
44008022	Jiquio miquea ejjashahuabaquijji queaquehua ca oe pajea'yocue, pea jjashahuabaquime po'yocue. Eyacuiñajjinijje oe mimicue a'a ohuaya miquea mimishi queatainee cuijeacaje'yo ebajji.
44008023	Eyaya miya baña queamiquemimishica'anee poani. Miya queaca'a posapoani peaja ebajji ecuana jama popea-aisapoani. Miya mique mimishija ejeyo'yo jayojja nequi, jjapajeameequi'yoajja poani mique mimishi.—
44008024	Pedrohua esohui jama acajje Simón jama poa onijje ba'a: —Emeshimeseneinijje oe che mimicue ejo ma e miquiaa anaje jama eya Cuaqui-aiyasijje poqui'yojjima epojjijo— jamaya poa.
44008025	Majoya aje Pedrohua, Juanya pea-ai ojaya eba'ejjijo, Eyacuiñajjija esohui pea-ai macuiñajjicuana huohuijeyomajje poqui'yapoa Jerusalén meshiyasijje huacuaya. Samariacuiñajjicuana oja meshicuanajo ba'eca sohuihuohuicajebe'yapoa oja babaca dejjacuaa.
44008026	Majoya aje quijje oe Eyacuiñajjija angelya Felipe jama acapoa ba'a: —Felipe, jja-aquicue eeno poeanimiji ejeojji jaajje epoquijji. Ma Jerusalén jaa ejeojjijje Gaza meshiyasijje epoquijji majjeya poquicue. Ma ejeojji se-ejjama' meshijabohuasijjeyee ejjayejjequijji jaajje poquicue— jamaya acapoa.
44008027	Jamajjeya Felipe ma ejeojjijjetii poquiapoa jja-aquimajje. Majoya ohuaya ejeojjijje poquijeya oe dejja Etiopiacuiñajji bacañaquiapoa. Ma dejja etii poa. Oya Etiopía emeshimese epona Candace bajjanija bejjojaahuanajji pea-ai poa. Ma dejja Jerusalén meshiyasijje epoqui poa Eyacuiñajji bihuiaa.
44008028	Ohuaya ejeojjijje oja meshijjepojjijo aniya poqui'yaniya Eyacuiñajjija esohui ma yahuajonei Isaías esohuihuohuijji poa dejjaa tehuecapoa esohuiya acajebe'yapoa.
44008029	Majoya aje Edojjoshahuapameya Felipe jama acapoa ba'a: —Poquicue, jjanequichipiquicue joya meshijjepojji poquianiyasijje.—
44008030	Jamajjeya Felipeya ma dejjajo jjanequichipicuajiquimajje shajja-ajjacapoa Isaiasja tehue esohui acani. Felipeya oya jama huohuiajjame acapoa ba'a: —¿A'a miquea eba yajja poanijje shai joya miya aqui esohui?—
44008031	Etiope dejjaa saja-acapoa oya jama ba'a: —Chojja, ¿achajjajo acuae eyaya peaja huohuijjimajo queaja'a bame? Chama' dejja jiquio esohui e huohuijji epojji.— Majoya ohuaya Felipe oque eanisohuaquijji opejjeneijo eanijji huohuiajjacapoa.
44008032	Ma ohua acapoquiani esohui etehue jama poa ba'a: “Oya dojocanaje cuaa ma ecua dejjaa oveja enaa jehui'yojji dojocani jama. Jiquio ecua ovejacuana sasiajjimanei nequi dejjaa oja ña dedecanijo jama pea-ai oya nequinaje mimijjimanei.
44008033	Onaaya oya peajja jayojja queamimishi poso bacanaje. Esohui o nahuejji yajji ajjima'nei poanaje cuanaja. Oya ca bacuama'nei, osecuama'neitii poaje oya equecua'yo poajejjejojoya. Oya chama'yotii poaje jiquio meshijo” esohui jamaya acapoa.
44008034	Ma esohui amajje ma etiope dejja etiiya Felipe huohuiajjacapoa jama ba'a: —Ocuae mo che huohuiajja, ¿ache dejjajo shai jiquio esohui tehuecapoa? ¿A'a Isaiasya tehuecapoa ojoneitii, a'a pea dejjajo pojja'a?—
44008035	Jamajjeya Felipeya queaja'a ma esohuiya ebionei huohuicapoa ajeo tehuecapoa. Yahuajonei Isaías esohuihuohuijji poa dejjaa jamaya tehuecapoa Jesosajo. Ohuaya esohui queapame Jesosajo huohuipea-aicapoa.
44008036	-
44008037	Majoya aje quijje ejeojjijje jjayejjequijeya bae ena ani bacapoa. Jamajjeya ma dejja etii poaniya Felipe jama acapoa ba'a: —Bacue, jiquiojo ena ani. ¿A'a che eya jjaiñajeanobiameequicajji jiquio ani enajo?—
44008038	Jamajjeya ohuaya oja meshijjepojji jaañameequicapoa. Majoya oya, Felipe pea-ai jaaoquequiapoa ena aniyasijje. Majotii nequiya Felipeya oya iñajeanobiacapoa enaojjohuasijje.
44008039	Enaojjojo nequi oya nequisohuaqui'yajo Edojjoshahuapameya Felipe dojocuajica'yapoa oenei. Oya jjachamacuajiquinanapoa. Jamajjeya oya etiope dejja etii poanija ebabeca'yojji pojjeamatii poa. Jamatii etiope dejja etii poani queabihuinee poqui'yapoa oja meshiyasijje.
44008040	Majoya aje quijjepishana Felipe bacapoa cuaa Azoto meshijo nequi. Ohuaya esohui queapame Quitojo ma meshijo ba'ecacuana huohuicapoquiapoa Cesarea meshiyasijjeyee.
44009001	Saulo queamaseneetii nequipoquiapoa Jesosaja epeejjicuananijje. Ohuaya Jesosaja epeejjicuana quecuamee'yosa-acapoquiapoa. Jamajjeya oya Eyacuiñajjija equi-aijo chacochacopoquiani ebionei etii poani dejja baa poquiapoa.
44009002	Saulo poquisapoa judiocuanaja ejjachichaquijji equi-aicuana Damasco meshijo aniyasijje Jesosaja epeejjicuana cuama ani sa-ajjaa ejeanobiameejji. Jamajjeya ohuaya Eyacuiñajjija equi-aijo chacochacopoquiani ebionei etii poanija tehue papeni huohuiajjacapoa o poquimeejjijo cuamaya. Jesosaja epeejji eponacuana, dejjacuana pea-ai joya “Ejeojji eyacua” bajjanicuana sa-ajjaa epoquijji papeni jjeshecapoa ohuaya Jesosaja epeejjicuana dojo'yojji Jerusalenyasijje ejeanobiameeñaqui'yojji.
44009003	Majoya aje o ejeojjijje poquijejo Damasco meshichipineijo eyajje jijijeya jeaja'ajeacuajicananapoa queasajajanee o nequi meshipejjeyasijjeyee.
44009004	Jamajjeya Saulo jaabichajeananaquiapoa meshiyasijje. Majoya onijje mimije esohui shajja-ajjacapoa ohuaya jama ba'a: —Saulo, Saulo, ¿yajjajo acuae eya miyaya queaneenee pomeeaña?—
44009005	O jama mimime poajo Saulohua huohuiajjacapoa jama ba'a: —¿A'ya acuae mi so'o, emeshimesenei?— Jama saja-ame oya acapoa ba'a: —Eya ca iña Jesosa quio miyaya queaneenee pomeeañaya.
44009006	Nequisohuacue, poquicue jocuama Damasco meshiyasijje. Majo aniya aje mi huohuicaje miquea eajji— jamaya oya acapoa.
44009007	Majoya ma Saulonijje poqui dejjacuana jjajjasoaneineiquiapoa esohui Saulonijje mimiani shajja-ajjamajje. Pea dejja mimiani bajjimanei poa cuanaja.
44009008	Majoya aje Saulo meshijo jaa nequisohua'yapoa. Oya jjabapojjaqui'yomajje queacojjamisineetii poa, jjabaqui'yoajja poa. Jamajjeya ma onijje poqui dejjacuaa oya emejo dojocapoa Damasco meshiyasijje.
44009009	Ma meshijotiiya Saulo aniñaquiapoa tres cahuime huiso jjabaqui'yoajjatii aniapoa bobima'tii. Enacuana ishi pojjima'tii pea-ai aniapoa.
44009010	Ma meshijoya aje pea dejja Jesosaja epeejji nequiapoa Ananías bajjani. Eyacuiñajjiya oya jjacahuibaquiani jayojja ani huohuicapoa jama ba'a: —Ananías.— Ohuaya saja-acapoa jama ba'a: —Quioya iña ani, Emeshimesenei.—
44009011	Majoya Emeshimeseneiya oya jama atiicapoa ba'a: —Nequisohuacue. Poquicue ma ejeojji “Epijajinei” bajjani jaahuasijje. Majo aniya Judasja equijo anica huohuiajjacue oe dejja Tarsocuiñajjijo. Oya Saulo bajjani majo ani mimiani Eyacuiñajjinijje.
44009012	Ohuaya jjacahuibaquiani jayojja aniya oe dejja Ananías bajjani bacanaje. Ma dejjaa o aniyasijje nobiquimajjeya oja yamijo eme huanacaje bacanaje o queaja'a jjabaqui'yojji. Jamajjeya ohuaya miya ishoacani.—
44009013	Onijje mimiani jama, Sauloque o poquijjijo shajja-ajjamajje Ananías jama poa ba'a: —Emeshimesenei, queahuisocuaa eya huohuicani ma dejjajo. Oya queamase poani miquea epeejjicuananijje. Queahuiso jeanobiameecapoquinaje Jerusalén meshijo nequiya.
44009014	Jjeya oya jiquiacua poeyanaje papenijji Eyacuiñajjija equi-aijo chacochacopoquiani etii poanicuanaja huoojea Jesosaja epeejjicuana quiojo ani dojo'yohua ejeanobiameeñaqui'yojji— jamaya acapoa.
44009015	Jamatii poquisapo-ajja ani Emeshimeseneiya oya jama huohuime acao'oyapoa ba'a: —Poquicue oque o baa. Eyaya oya babacanaje ejo echacochacopoquijji. Ohuaya judío pojjeamacuana sohuihuohuiquicaje ejo, ojaya emeshimesecuana pea-ai. Judiocuana huohuipea-aiquicaje ohuaya.
44009016	Eyaya oya bameeje queaneenee oya nequipoquije ejo ecuea echacojji eapoquiajjijo.—
44009017	Jamajjeya Ananías poquiapoa ma Saulo ani equiyasijje o baa. O ani equiyasijje nobiquiñaquimajje ohuaya oja eme huanacañaquiapoa oja yamibiajje. Jama acapoa ba'a: —Ecue dohue Saulo, Emeshimesenei Jesosa mi jiquiacua poeanijo jjanequija'aquinaje mijo. Ohuaya ca eya mi aniyasijje huoojeacanaje mi queacojjaja'a pomee'yohua. Miya Edojjoshahuapame yamijji pomeeya pea-ai eya huoojeacanaje.—
44009018	O jama mimime pojeahuajo Sauloja cojjabiajje ani nahuooja esope jayojja jjacajjaquimajje oquenanaquiapoa. Majoya oya jjabaquinana'yapoa queaja'anee. Majoya Saulo nequisohua'yomajje jjaiñajeanobiameequiapoa enaojjohuasijje.
44009019	Majoya oya bobi ijjia'yomajje jjaca'aqui'yapoa. Majotiiya oya queacahuihuisopishana aniapoa so'o Jesosaja epeejjicuananijje Damasco meshijotii.
44009020	Ma pojjajotiiya aje Saulohua judiocuanaja equi-ai ejjachichaquijjijo nequiya huohuicapoa cuana Jesosa Eyacuiñajjija Bacuaejja e'ejojonei poani.
44009021	Ma ohua esohui huohuicaje shajja-ajjajji poanicuana jjabaneineiquiapoa ojo. Jama poa cuana ojo ba'a: —¿A'a pojja'a oyaya jiquio ma yahuajopishana Jesosaja epeejjicuana Jerusalén meshijo ani jeanobiameejji ponequinajeya? Oyaya pojja'a jiquiacua poeyanaje jiquiojo ani Jesosaja epeejjicuana jeyomajje Eyacuiñajjija equi-aijo chacochacopoquiani etii poanicuanaja ebajji cuamaya dojo'yohua. Coma aje pojja'a, oyaya.—
44009022	Saulohua ca meteamaneiya esohui huohuicanequiapoa majo ba'ecacuana. Judiocuana Damasco meshijo ba'eca oya esohui queaja'anee mimiani shajja-ajjamajje yajja saja-ame yajji jjabaquiapoa. Ohuaya Jesosa e'ejojonei Eyacuiñajjija huoojea poani ojjaña nahue'yojji esohui queaja'a huohuicanequiapoa.
44009023	Majoya aje quijje judío dejjacuana majo nequica jjaquecuapanaquiapoa Saulojo.
44009024	Ma ciudad meijiyo epeeijji'ya quea-aonee nequiapoa. Jamajjeya epojjajo, mecajje pea-ai judío dejjacuana meijiyo epeei secuejjanicuanajo nequi jjaishoaquinequiapoa Saulo cuayaquije'yo bamajje o quecuajea'yojji. Majoya quijjepishana Saulohua shajja-ajjacapoa oya quecua'yosa-acani cuaa
44009025	Jamajojoya aje oe mecajje onijje Jesosaja epeejjicuaa Saulo jjepai-aijo biomajje oya quehuajeaoqueacapoa cuaa ciudad Damasco esecuemiji meshiyasijje oya cuama equehuapoquijji.
44009026	Majoya aje quijje Saulo Jerusalén meshi bañaqui'yomajje Jesosaja epeejjicuana majo ba'ecanijje jjachichaquisapoa onijje emimimimijji. Saulo ca Jesosaja epeejji pojjeamatii poso acapoa cuaa, jamajjeya quea-oyajja poa cuana onijje emimimimijji.
44009027	Jamatiiya aje oe dejjaa Bernabé bajjaniya oya dojocapoa Jesosaja babaca dejjacuanaja ebajji. Ohuaya huohuiquicapoa cuana Saulohua ejeojjijje poquianiya Emeshimesenei ojo jjaja'aquije bacanaje. Jesosa miminaje Saulonijje huohuicapoa cuana Bernabeya. Ohuaya huohuipea-aicapoa cuana Saulohua Damasco meshijo nequiya esohui Jesosajo huohuicanequinaje cuana meteamaneiya.
44009028	Jamajjeya Saulo Jerusalén meshijotii nequiapoa onijje. Oya jjapeequinequiapoa majo ba'eca Jesosaja epeejjicuananijje. Emeshimesenei Jesosajo esohui queahuiso ohuaya huohuicapoquiapoa cuana meteamaneiya.
44009029	Oya miminequiapoa judiocuananijje ma griego esohuijo mimianinijje. Ojee nequi jjamimicuiajeanobiaquicapoa cuana Saulonijje esohui Jesosajo ohua huohuicajje. Jamajojoya aje Saulo quecuajea'yosa-acapoa cuaa quenequenemajje.
44009030	Majoya aje Jesosaja epeejji poanicuaa Saulo judiocuaa quecuajea'yosa-acani shajja-ajjamajje oya dojocapoa Cesarea meshiyasijje. Majo nequi oya huoojeacapoa Tarso meshiyasijje ma o dojojji poanaje dejjacuaa.
44009031	Jesosaja epeejjicuana ma esohuijo jjachichaquipoquiapoacuana Judea meshijo ba'eca, Samaria meshijo ba'eca, Galilea meshijo ba'eca pea-ai queaquijijjijaji ba'ecapoquiapoa. Queaca'a pocapoquiapoa macuanaya esohui Jesosajo bamajje. Oja epeejjicuana jjashahuabaquicapoquiapoa Eyacuiñajjijo oya queaca'aneetii popoquiani. Edojjoshahuapameya queahuisocuana pomeecapoquiapoa Jesosaja epeejji epojji.
44009032	Majoya aje Pedro poquiapoa pea meshicuanahuasijje onijje Jesosaja epeejjicuana majo ba'eca baa, onijje anicuaa pea-ai. Majoya quijje oya poquiapoa Lida meshiyasijje pea majo ba'e Jesosaja epeejjicuana bapea-aiya.
44009033	Ma meshijo nequiya ohuaya oe dejja Eneas bajjani bacapoa queamano jaa. Oya ocho shequiajame huiso jeo'yoajjatii jeojjishahuama'tii jaapoquiapoa oja equipajaajjijotii.
44009034	Majoya Pedrohua oya jama acapoa ba'a: —Eneas, jjeya Jesosa Quitohua miya jeomeecaje'yo. Jjeyanei nequisohua'yocue. Mi quipajaajji poani bebo'yocue.— Ohua esohui jama acajeahua Eneas nequisohuanana'yapoa.
44009035	Ojjaña Lidacuiñajjicuaa Saroncuiñajjicuaa pea-ai oya nequisohuaje'yo, jeoje'yo shajja-ajjacapoa. Jamajjeya queahuiso macuiñajjicuana jjashahuabaquica'yapoa Jesosajo.
44009036	Ma shequiajajoya aje oe epona Jesosaja epeejji Tabitá bajjani aniapoa Jope meshijo. Griego esohuijo oya bajjani poa: Dorcas. Ma eponaaya queapamenee ba'emeesahuacapoquiapoa cuana ojjaña pojjajo. Aema'cuana pea-ai asahuacapoquiapoa ohuaya.
44009037	Majoya quijje Dorcas queamanonee pomajje mano'yapoa. Oja yami emojeajji shacuamajje pea equecuayijjijamacoohuasijje huanaquicapoa cuaa.
44009038	Jope meshi Lida meshichipineijo ojee jaapoa ma Pedro nequiapoa meshijo. Jesosaja epeejjicuanaja eba poa oya ma meshijoya ani. Jamajojoya aje beca dejja huoojeacapoa cuaa Pedro huohuiya jama ba'a: —Cua'a epoquicuaji Jope meshiyasijje, nequiñaquijjima oe epoquicuaji.—
44009039	Jamajjeya Pedro poquicuajiapoa onijjetii Jope meshiyasijje. Jope meshi bañaquimajje oya dojosohuaquicapoa cuaa epona emano'yo jaa equecuayijji dojjohuasijje. Majotiiya aje eahuemano'yocuana pa-ani queahuiso Pedrojo jjachichaquicapoa. Eponacuaa Pedro bameecapoa daquicuana ma Dorcasya eshe aniya sococapoquinaje.
44009040	Majoya aje Pedrohua ojjaña ojo ejjachichaqui anicuana huoojeacuayacapoa esecueyasijje. Oja ecuioshajjajo anioquemajje mimiapoa Eyacuiñajjinijje. Majoya mimimajje epona emano'yo jaa jama acapoa Pedrohua ba'a: —Tabitá, anisohua'yocue.— Ohua jama acajeahua epona jjabapojjananaqui'yapoa, shequi'yapoa. Pedro opejjejo ani bamajje oya anisohuanana'yapoa.
44009041	Majoya Pedrohua oja emejo iñamajje jjequisohuaca'yapoa. Jama amajje ohuaya Jesosaja epeejjicuana, epona eahuemano'yocuana pea-ai iyaacapoa oya shequi'yonaje eshe ani'yo oja ebajji.
44009042	Jamajjeya ojjaña Jopecuiñajjicuaa shajja-ajjacapoa Pedrohua epona shequimeeca'yonaje emano'yo jaa. Jamajojoya aje majo ba'ecacuanaya queahuiso jjashahuabaquica'yapoa Emeshimeseneijo.
44009043	Pedro ca majotiiya aniapoa so'o queacahuihuisopishana Simón bajjanija equijo. Oya Simón ijjiacajjijeecuana quecuapojijji poa.
44010001	Oe dejja Cornelio bajjani nequiapoa Cesarea meshijo. Oya soldadocuanahuohuijji etii poa. Oja Romano soldadocuana echicha “Italiano” bajjani acapoa.
44010002	Oya Cornelio oja huapa pojjeamacuananijje pea-ai jjashahuabaquipoquiapoa Eyacuiñajjijo. Ohuaya Eyacuiñajji shahuabacapoquiapoa ebihuiajji. Judío dejja aema'cuana poani ohuaya oja bejjo quiacapoquiapoa o ba'emeesahuajji. Oya Eyacuiñajjinijje mimipoquitiiapoa pea-ai.
44010003	Majoya aje quijje oe epojja sinecuaneijo a las tres Eyacuiñajjiya oya jjacahuibaquiani jayojja ani bameecapoa queaja'a oe ángel oque jjaja'aquije onijje emimijji. Oya jama poñapoa ba'a: —Cornelio.—
44010004	Jamajjeya queameteneeya Corneliohua ángel baneineimajje oya huohuiajjacapoa jama ba'a: —Emeshimesenei, ¿a'ya so'o? ¿Ae miyaya saña?— Ma angelya oya jama saja-ame acapoa ba'a: —Mique mimicuana Eyacuiñajjiya shajja-ajjacani. Aema'cuana joya miyaya ba'emeesahuaña cuana ohuaya pea-ai bacani queapame.
44010005	Jjeya dejjacuana huoojeacue Jope meshiyasijje majo nequi dejja Simón bajjani jjequiya. Oya bajjani pea acani cuaa ba'a: Pedro.
44010006	Oya jjeya pea Simón bajjanija equijo ani so'o. Ma pea Simonya bae-ai anisahuajo ba'e, ijjiacajjijeecuana quecuapojijji poani oya— jamaya poa.
44010007	Majoya aje ángel ma onijje miminequinaje poqui'yajo Corneliohua beca dejja ojo chacochacoani iyaacapoa ehuoojeajji. Oe soldado queajjashahuabaquija'anee Eyacuiñajji bihuiajji poani iyaacapoa onijje epoquipea-aijji.
44010008	Ohuaya oja iyaacuana huohuijeyocapoa ma o angelya acanaje esohui huisotiiya. Majoya Corneliohua huoojeacapoa ma dejjacuanaya Jope meshiyasijje.
44010009	Majoya aje pea pojjajo Cornelioja huoojeacuana Jope meshiyasijje poquianijo Pedro pea equijamacoohuasijje jaasohuaquiapoa Eyacuiñajjinijje mimiya eshequi biacojjajjanei nequijo.
44010010	Pedro majotii aniya shoeca'yapoa. Jamajjeya ijjiaijjiasapoa oya. Majoya aje peacuana bobi oja ijjiajji cuacuapoequijo Eyacuiñajjiya Pedro jjacahuibaquiani jayojja ani bameecapoa jama ba'a:
44010011	Eyatahuatahua jjaca'apejoquimajje daqui queaquemonee equipajaajji jayojja omiji pea-ai cuemajeyo jeaoqueacanaje.
44010012	Ma daqui queaquemonee ejjequiquini oqueanijo pea pea ijjiacajjicuana, joya cuatro quiseme poanicuana, meshijjepojjicuana, ojjaña cuichojjicuana pea-ai ma equipajaajji omiji pea-ai cuemajeyojo ani bameecapoa.
44010013	O jama bameecanijotii oe mimije onijje shajja-ajjacapoa Pedrohua. Jama oya acapoa ba'a: —Pedro, nequisohuacue jiquio ijjiacajjicuana cuia'yocue mique ijjiajji.—
44010014	Pedrohua saja-acapoa jama ba'a: —Chojja Emeshimesenei, ecuea ijjiajjimaneitii coma ani ijjiacajji. Ecuana judiocuana coma ijjia-ajjanei.—
44010015	Majoya mimio'oyapoa Pedronijje jama ba'a: —Pedro, jiquio Eyacuiñajjiya queapame acani cuana ¡a'a ijjiaca-ajja poso ajji!—
44010016	Oya esohuiya tres huisome mimime poajeya shajja-ajjacao'oyapoa Pedrohua. Majoya aje ma daqui queaquemonee equipajaajji jayojja jjequisohuacaje'yo bacapoa.
44010017	Majoya Pedro jjashahuabaquishequi'yapoa yajja poanijje shai ma o ohua bameecanaje jjacahuibaquiani jayojja ani. Pedro majo ani jjashahuabaquianijotii Cornelioja huoojeacuana o ani equiyasijje aniñaquiapoa. Ma dejjacuaaya huohuiajjacañaquiapoa cuana achacua Simonja equi ani.
44010018	Esecuejjanipejjejotii nequiya huohuiajjacañaquiapoa macuaaya janobajjimanei a'a dejja joya Simón Pedro bajjani yani ebajji.
44010019	Majoya aje oya Pedro jjashahuabaquianijotii ma ohua bameecanajejo Edojjoshahuapameya oya jama acapoa ba'a: —Pedro bacue, tres dejjacuana mi sa-ajjaa poeyanaje.
44010020	Jamajjeya nequisohuacue oe. Jaaoquecuajiqui'yocue o baa. Majoya oe onijje poquicue meteama oya ecue huoojeajojoya.—
44010021	Jamajjeya Pedro jaaoquecuajiqui'yomajje mimiapoa ma dejjacuananijje jama ba'a: —Eya ca iña quioya miquiaa sa-ajjaqui nequi. ¿Ajeo acuae quiana poeyanaje eque?—
44010022	Ohuaya Pedro saja-acapoa jama ba'a: —Ecuana poeyanaje Cornelio bajjani dejja etii poanija esohuijo oja huoojea. Oya queapame ba'yani Eyacuiñajji bihuiajji poani. Ojjaña judiocuaa oya queajea acani, queasapaja'a oya bacani cuaa pea-ai. Oe Eyacuiñajjija angelya oya huohuicanaje mi jjequijjijo oja equiyasijje. Oya shajja-ajjasapoani cua mi onijje mimije esohui— jamaya acapoa cuaa.
44010023	Jamajjeya aje Pedrohua jjequinobiacapoa cuana ma mecajje o ani equijotii ecahuijji. Majoya pea pojjajo Pedro poquiapoa onijje. Pea Jesosaja epeejjicuana Jope meshijo ba'eca poquipea-aiapoa Pedronijje.
44010024	Majoya aje pea pojjajo Cornelio, oja huapa pojjeamacuana, pea oja epeejji poanicuana pea-ai ma oja iyaacuana Pedrojo jjaishoaquianiapoa. Majoya quijjepishana Pedro Cesarea meshiyasijje aniñaquiapoa.
44010025	Pedro oja equiyasijje aniñaje bamajje Cornelio ojaya equijo ani cuayananapoa esecueyasijje o queapame ja'ajjequiya. Pedro nequi cojjaneijo oja ecuioshajjajo anioqueñapoa o bihuiajjequiya nisho.
44010026	Majoya aje Pedrohua oya jjequisohuacuaji'yomajje oya jama acapoa ba'a: —¡Chojja de! Nequisohua'yocue. Eya mi jayojja pea-aiya dejja.—
44010027	Jamajjeya Pedro onijje mimianijotii oja equiyasijje nobiquiapoa ojee. Queahuisocuana ejjachichaqui eyiyejo ani Pedrohua bacañaquiapoa.
44010028	Majoya aje Pedrohua ma ejjachichaqui anicuana jama acapoa ba'a: —Miquianajaya eba judío dejjacuana jjapeequica-ajja peajaajjicuananijje. Oja equiyasijje nobiquica-ajja pea-ai. Jamaya poani judioja esohui etehuecuana. Eyacuiñajjiya ca jjeya eya huohuicanaje chama'nei peacuana enijje jjapeequiajjanei epojji.
44010029	Jamajjeya eya jiquiacua poecuajinaje miquea huoojeacuaa esohui huohuicajje. Eya poeyanaje jjeya jamatii huohuiajjajjimajo ajeo eya iyaacani. Jamajjeya eya basapoani apiojji quiaa iña iyaameenaje epoejji jiquiacua— jamaya poa.
44010030	Corneliohua oya saja-acapoa jama ba'a: —Shajja-ajjacue, cuatro cahuime huiso yahuajopishana quiajja eshequi nequijoya eya ecuea equijo aninaje Eyacuiñajjinijje emimijji a las tres sinecua. Onijje mimianijotiiya aje oe dejja queadaquisiyonee ejo jjanequija'aquinaje.
44010031	Ohuaya eya jama acanaje ba'a: “Cornelio, Eyacuiñajjiya miya onijje mimiani shajja-ajjacanaje. Miya aema'cuana bejjo quiaña o ba'emeesahuajji bacanaje queapame.
44010032	Jjeya huoojeacue dejjacuana Jope meshiyasijje oe dejja Simón bajjani jjequiya. Oya bajjani pea Pedro. Oya pea Simón bajjanija equijo ani so'o. Ma pea Simón ijjiacajjijeecuana quecuapojijji poani, oya bae-aisahuajo ba'e” jamaya eya acanaje.
44010033	Jamajojoya aje eyaya dejjacuana cuamaya huoojeacuajinaje mi sa-ajjaa. Miya queapameneejjejojoya poeyanaje. Jjeya eseya ojjaña jiquiojo ani Eyacuiñajjiya bacani. Ecuana shajja-ajjasapoani ojjaña cua Eyacuiñajjiya miya huohuicanaje esohui ecuanaque ehuohui'yojji.—
44010034	Majoya aje o jama poani shajja-ajjamajje Pedrohua sohuihuohuicapoa cuana jama ba'a: —Jjeya ecuea queaja'anee. Eyacuiñajjiya ojjañajaajjicuana oya jayojja pea-ai bacani queajeanee.
44010035	Eyacuiñajjiya ojjañajaajjicuana joya oya queaca'aneetii poanijo jjashahuabaquijjicuana, joya ojo jjashajja-ajjaquianicuana pea-aiya ohuaya queapame bacani.
44010036	Bacue, Eyacuiñajjiya israelitacuana oja esohui queapame ebionei shajja-ajjameecoocapoa. Jesosa Quitohua Eyacuiñajji jjabeimeequica'yani esejo esohui maya shajja-ajjacoocapoa cuaa. Oya Jesosatiiya caca oe eojjañacuanamesenei poani.
44010037	Miquiaaya queaja'a shajja-ajjanaje ma Jesosaa judiocuanaja meshijo nequiya acapoquinaje cuana. Juanya ebionei Judea meshijo nequiya huohuicanequiapoa cuana o jjaiñajeanobiameequijjijo enaojjohuasijje. Majoya aje quijje pea dejjaa huohuicoocanaje cuana Galilea meshijo nequiya.
44010038	Miquianaja eba Eyacuiñajjiya Jesosa Nazaretcuiñajji dejja queaca'anee pomeecanaje. Oja Edojjoshahuapame yamijji oya pomeepea-aicanaje. Majoya Jesosaa eshahuamase yamijjicuana shahuamase yamima' pomeeca'yonaje. Emanocuana jaaca pea-ai jja-ajameequica'yonaje. Jesosaa jamaya acapoquinaje cuana Eyacuiñajji onijje enequijojoya.
44010039	Ecuana caca ma ohua queapamenee acapoquinaje cuana Jerusalén meshijo nequiya bajji epo nequi. Ma ohua Judea meshijo nequiya queapame acapoquinaje cuana bapea-aijji epo nequi. Jamatiijojoya quijje oya Jesosa manomeeca'yonaje cuaa acui ecuiata'apeejo oya ba'ehuanasohuajeameemajje.
44010040	Majoya Eyacuiñajjiya Jesosa tres cahuime huiso emano'yo jaa shequimeeca'yonaje. Oya eshequi'yo nequi ecuanajo jjanequija'ameequica'yonaje Eyacuiñajjiya.
44010041	Ojjaña judiocuanajo pojjeama oya jjanequija'aqui'yonaje. Ecuanajonei caca oe jiquio Eyacuiñajjiya yahuajopishana babacacapoa dejjacuanajoyanei jjanequija'aqui'yonaje. Ecuana o eshequi'yo nequinijje ijjiaijjianaje, ena ishinaje pea-ai onijje.
44010042	Ohuaya ecuana huoojeacanaje oja esohui huohuiya ojjañajaajjicuanahuasijje. Eyacuiñajjiya Jesosa ojjañacuana joya eshe ani, emano'yocuana pea-ai oja mimishicuana ja'anei huohui'yojji epojji nequimeecanaje. Ma esohui huohuiya ecuana huoojeacanaje ohuaya.
44010043	Yahuajonei esohuihuohuijji poa dejjacuaa Eyacuiñajjija huoojea ojjaña nahue'yojji epojjijo huohuicapoquiapoa. Ohuaya esohui huohuicapoquiapoa ojjaña joya ojo jjashahuabaquije'yocuanaja oja mimishicuana cuijeacaje'yo, chama'yotii acaje'yo Jesosaa— jamaya poa.
44010044	Majoya aje Pedrohua esohui huohuicaquijotii Edojjoshahuapame nobiquiñapoa ojjaña ma ohua huohuicaqui shajja-ajjajji poani huisotiicuanaja eyamidojjohuasijje.
44010045	Judío dejja Jesosaja epeejjicuana ma Pedronijje poeyanajecuanaya jjabaneineiquiapoa macuanajo oya peajaajji judío pojjeama Edojjoshahuapame yamijji pea-ai pomeecajo.
44010046	Ma poeyanaje judío dejjacuaa Cornelioja equijo anicacuana peajaajjija esohuijo queaja'a mimiani shajja-ajjacapoa. Eyacuiñajji peajaajjicuaa bihuiacaje shajja-ajjapea-aicapoa ma judío dejjacuaaya.
44010047	Majoya Pedrohua jama acapoa cuana ba'a: —Jiquio anicuana Edojjoshahuapame yamijji pea-ai pomeecanaje eseya jayojja pea-aiya. Jamajjeya ¿ache dejjaa jiquiojo nequiya jjaiñajeanobiameequijjima acaje cuana enaojjohuasijje? Acheyapishana.—
44010048	Jamajjeya Pedrohua majo anicuana iñajeanobiameecapoa Jesosa Quitoja bajjanijo enaojjohuasijje. Majoya aje Pedro huohuiajjacapoa cuaa iyecahuihuiso onijje eanijji so'o.
44011001	Majoya aje quijje Jesosaja babaca dejjacuaa, pea Jesosaja epeejji Judea meshijo nequicacuaa pea-ai shajja-ajjacapoa peajaajji judío pojjeamacuana Eyacuiñajjija esohuijo jjashahuabaquipea-ai'yonaje.
44011002	Majoya Pedro Jerusalén meshiyasijje poe'yajo becacuana judío Jesosaja epeejji poaniya, ma ejjacuiishashajehuisejjaquiya, Pedro niñebacapoa.
44011003	Oya jama acapoa cuaa ba'a: —¿Apiojji acuae mi poquinaje jocuama judío dejja pojjeamacuanahuasijje o baa? ¿Apiojji onijje ijjiaijjianaje pea-ai miya judío dejja poani?—
44011004	Majoya aje Pedrohua huohuicapoa cuana ojjaña ma o jjacahuibaquiani jayojja ani Eyacuiñajjiya bameecanaje huisotiijo. Jama huohuime acapoa cuana ba'a:
44011005	—Eya ciudad Jope meshijo nequi Eyacuiñajjinijje mimianijo eya jjacahuibaquiani jayojja ani Eyacuiñajjiya bameecanaje oe daqui queaquemonee equipajaajji jayojja omiji pea-ai cuema jeyo jeaoqueacani eyajje e mimianiyasijje.
44011006	Eyaya oya baneinaje ebajji ae shai cuana daqui queaquemoneebiajje ani. Majoya eyaya banaje ijjiacajjicuana joya cuatro quiseme huiso poani, meshijjepojjicuana, ebiocuiñajjicuana queamase, cuichojjicuana pea-ai banaje.
44011007	Majoya enijje mimije shajja-ajjanaje. Eya jama acanaje ba'a: “Pedro, nequisohuacue. Jiquio ani ijjiacajjicuana cuia'yocue mique ijjiajji.”
44011008	Ohua jama acajje eya jama poanaje ba'a: “Chojja Emeshimesenei, ecuea ijjiajjimaneitii coma ecuanaja ijjiaca-ajja.”
44011009	Majoya enijje mimio'oyanaje eyajo nequi jama ba'a: “Joya Eyacuiñajjiya queapame acanajecuana a'a ijjiaca-ajja poso ajji.”
44011010	Oya esohuiya tres huisome jama poanaje enijje. Majoya aje ma daqui equipajaajji jayojja queaquemonee jjequisohuaca'yonaje eyahuasijje.
44011011	Manei eshequi nequijotiiya aje tres dejjacuana poeyanaje Cesarea meshijo nequi e baa. E ani equijotiiya aniñanaje cuana.
44011012	Edojjoshahuapameya eya huohuicanaje onijje epoquijji meteama. Jiquio jjeya enijje nequi seis huisome Jesosaja epeejjicuana poquipea-ainaje enijjetii. Majoya ecuana nobiquiñaquinaje ma dejjaja equiyasijjeya.
44011013	Ma dejjaaya Corneliohua ecuana huohuicanaje oe ángel oja equijo jjanequija'aquinaje. Maya onijje miminaje jama ba'a: “Dejjacuana huoojeacue Jope meshiyasijje Simón bajjani dejja jjequiya. Oya bajjani pea Pedro.
44011014	Ma dejjaaya miya queaja'a huohuicaje yajja pocajji Eyacuiñajjija nahue'yo epojji. Ohuaya miya, miquea huapa pojjeamacuana pea-ai huohuicaje.” Jamaya oya acanaje angelya.
44011015	Jamajjeya oja meshiyasijje eya poquinaje. Majoya eya esohui huohuicooquijotii Edojjoshahuapame poeyanaje oque oya Edojjoshahuapame yamijji epopea-aijjijo. Ma ecua eseya yahuajo acanaje jama pea-aiya ohuaya acanaje ma equijo anicacuana Edojjoshahuapameya.
44011016	Oya oque nobiquije bamajje eyaya shahuaba'yonaje ma Emeshimesenei Jesosaa acanaje esohui. Jama oya poanaje ba'a: “E'ejojonei Juanya iñajeanobiacanaje cuana, epona, dejja pea-ai enaojjohuasijje. Eyacuiñajjiya quiana ca oe Edojjoshahuapame yamijji pomeecaje miquianaja eyamidojjohuasijje enequipoqui'yojji.”
44011017	Eyacuiñajjiya peajaajjicuana quiacanaje ma ese ohua quiacanajeya oya Edojjoshahuapameya ma Jesosa Quitojo jjashahuabaqui'yonaje huisotiicuana. Jamajjeya Eyacuiñajjiya peacuana judío pojjeama Edojjoshahuapame yamijji pomeecanaje bamajje ecuea Eyacuiñajji jama pomeejjima yajji pojjeama— jama huohuimeya acacuanapoa Pedrohua.
44011018	Jesosaja epeejji judiocuana Pedro jama poani shajja-ajjamajje mimima' anica'yapoa. Eyacuiñajji bihuiacapoa cuaa jama ba'a: —Jamajjeya Eyacuiñajjiya judío pojjeamacuana nahuepea-aica'yani. Peajaajjicuana pea jjashahuabaquime Jesosajo popea-ai'yani eba'etiitii'yojji quijje onijje.—
44011019	Yahuajopishana Esteban jajahuejjajeaca'yajo dejjamasecuaa Jesosaja epeejjicuana queanee epojji jeanobiameecapoa. Jamajojoya aje queahuiso Jesosaja epeejjicuana quehuapoquicuajica'yapoa Fenicia meshiyasijje, Chipre meshiyasijje, Antioquía meshiyasijje pea-ai cuamaya ba'equi'yohua. Ma meshijo ba'equi'yomajjeya onijjejaajji judío dejja oopana ma meshijo ba'eca esohui queapame huohuicanequiapoa cuaa.
44011020	Jamatii beca Jesosaja epeejjicuana Chipre meshijo ba'eya, Cirene meshijo ba'eya pea-ai Antioquía meshiyasijje poquimajje majo ba'eca judío pojjeamacuana esohui queapame Jesosajo oya Emeshimesenei poanijo esohuiya huohuiquicapoa.
44011021	Eyacuiñajjiya queaca'a pomeecapoa ma pea meshiyasijje poquinaje Jesosaja epeejjicuana. Jamajjeya Antioquiacuiñajjicuaa oja etiiquianacuanaja esohui queaquehua cajaa acapoa Jesosajo ejjashahuabaqui'yojji.
44011022	Jesosaja epeejjicuaa ma Jerusalén meshijo jjachichaquipoquianicuaa shajja-ajjacapoa peajaajjicuana Jesosaja epeejji popea-aicanaje. Jamajojoya aje Bernabé bajjani dejja huoojeacapoa cuaa Antioquía meshiyasijje macuiñajjicuana Jesosaja epeejji eyacua poani baa.
44011023	Ma meshijo aniñaquimajje Bernabeya bacañaquiapoa cuana Eyacuiñajjiya queaja'a ba'emeesahuacapoquiani. Jamajjeya oya Bernabé queabihuinee poñaquiapoa. Ohuaya sohuihuohuicapoa cuana o queaca'a nequipoquijji Eyacuiñajjijo.
44011024	Bernabé bajjani dejja queapamenee nequipoquiapoa mimishiama. Edojjoshahuapameya oya queaja'a jjashahuabameequicapoquiapoa. Jamajojoya aje queahuisocuana Jesosajo jjashahuabaquica'yapoa ohua esohui queaja'a huohuicajje.
44011025	Majoya aje quijje Bernabé poquiapoa Tarso bajjani meshiyasijje Saulo ba'yohua.
44011026	Saulo ba'yomajje Bernabeya oya dojoca'yapoa Antioquía meshiyasijje onijjetii huacuaya. Majotiiya aje Saulo, Bernabé pea-ai nequipoquiapoa oe eshequiaja Jesosaja epeejjicuananijjetii. Ma beca dejjaa queahuisocuana sohuihuohuimajamajacapoquiapoa. Ma Antioquía meshijo ba'eca Jesosaja epeejji poanicuana bajjanicoocapoa cuaa ba'a: cristianos.
44011027	Ma shequiajajotiiya aje becacuana Eyacuiñajjija esohuihuohuijji poani Jerusalén meshijo nequi poquiapoa Antioquía meshiyasijje.
44011028	Oe dejja ma poquinaje Agabo bajjani poa. Edojjoshahuapameya oya huohuimeecapoa ma quijje poajejo. Jamajjeya ohuaya epi nequiya huohuicapoa cuana quijjepishana ojjaña meshiyasijje bobicuana chama'nei poaje. Majoya quijje ma ohua acapoa esohui jayojjaya bobicuana chama'nei poa. Claudio bajjani emeshimese enequiahuajo bobicuana chama'nei poa.
44011029	Majoya aje Jesosaja epeejjicuana Antioquía meshijo ba'eca Agaboja esohui bobi chama' poaje'yo shajja-ajjamajje jjashahuabaquiapoa bejjo huoojeajjijo Judea meshijo anica Jesosaja epeejjicuanaja yajji bobi jjeshejji. Ma ohua quiasa-acanaje huisotiiya bejjo huoojeacapoa cuaa chichamajje.
44011030	Jamajjeya Jesosaja epeejjicuaa bejjo chichacapoa. Majoya Bernabé, Saulo pea-ai oja chicha bejjo dojomeecapoa cuaa cuamaya Judea meshijo ba'eca Jesosaja epeejjicuanajaahuanapoquiajji etii poanija majo ba'eca quiajji.
44012001	Ma shequiajajotiiya aje emeshimese Herodesya Jesosaja epeejjicuana iyehuiso queanee pomeecooca'yapoa, jeanobiameecacuanapoa pea-ai emeshimeseya.
44012002	Ohuaya Santiago, Juanja edohuemese piqui jajasejjajeameeca'yapoa baase'becaa.
44012003	Emeshimese Herodesya bacapoa judiocuana queabihui poani onijje Jesosaja epeejjicuana ohua jama queanee ameecaje'yo bamajje. Jamajjeya ohuaya Pedro pea-ai iñaca'ameecapoa ejeanobiameejji. Jamaya ohuaya Pedro ameecapoa judiocuaa fiesta pahui shejjeemeejjima eijjiajji aca'yajo.
44012004	Majoya emeshimese Herodesya Pedro iñaca'ameemajje jeanobiameecapoa ejjajeanobiaquijji equiyasijje. Majo aniya aje Pedro queyaneineica-aniapoa soldadocuaa. Cuatro soldadocuana ejjachichaqui nequiapoa oe anijjime. Cuatro anijjimeya ejjachichaqui soldadocuaa oya queyaneica-aniapoa. Herodes jjashahuabaquiapoa Pedro jeacuayameejjijo judiocuanaja ebajji quijje fiesta eshahuaba'yojji ma yahuajonei Eyacuiñajjiya judio etiiquianaja bacuacuana nahuecapoa jjayejjequiajo.
44012005	Jamajjeya Pedro ejjajeanobiaquijji equijo aniapoa equeyaneinei soldadocuanaja. Jesosaja epeejjicuana ma meshijo ba'eca caca oe mimimajamajacapoquiapoa Eyacuiñajjinijje Pedrojo.
44012006	Majoya aje ma mecajjetii ma o jeacuayameejji epojja poejjimahuajo judiocuanaja oya ebajji Pedro ecahui jaapoa beca soldado ojeepejjeneijo. Oya cadena becaja jeyo jaapoa. Pea soldadocuana ca ejjajeanobiaquijji equi esecuejjani queyajji nequiapoa.
44012007	Majoya Pedro ecahui jaajo oe Emeshimeseneija ángel jjanequija'aquiapoa o ejeanobia jaa equiyasijje. O jaajji equecuayijji cuamayee jeaja'ameecapoa angelya. Majoya ma angelya Pedro oja dojjojjanijjijje iñaisheacapoa eshequijji. Oya jama acapoa ba'a: —Jjeyahuanei miya nequisohuacue.— Ohua o jama acajeahuajo cadena o me jeyojji'ya ba'e oyatii jjapejojeananaquiapoa.
44012008	Majoya ma angelya oya jama apea-aicapoa ba'a: —Mi jjayica'aquijji poanijo jjayica'aquina'yocue, jeojjishejee pea-ai huosho'yocue.— Pedrohua oja esohui jayojja acapoa. Angelya atiicapoa ba'a: —Mi jjabeboquijji poani daqui-aojo jjabeboquina'yomajje equijje mo acue.—
44012009	Jamajjeya Pedro angelquiquishijjitii cuayaqui'yapoa. Ojaya bajjima poa a'a e'ejojonei angelya oya cuayameeneiquica'yani, a'a oya jjacahuibaquiani pojja'a, jamaya jjabaquiapoa. Ojaya bajjima poa. Jamajjeya Pedro jjacahuibaquiani poso jjabaquiapoa.
44012010	Majoya aje ma ebionei soldadocuana o queyajji poani Pedrohua yejjeca'yapoa oja bajjimatiiya. Pea soldadocuana o queyajji poani yejjepea-aica'yapoa ohuaya angelquiquishijjitii poquije'yohua. Majoya ohuaya baacuii esecuejjani bacañaquiapoa ma esecueyasijje ecuayaqui'yojjijo nequi. Majoya aje esecuejjani oyatii jjaca'apejoquiapoa. Jamajjeya Pedro cuayaqui'yapoa esecueyasijje angelnijjetii. Ojee poquipishana'yomajje ejeojjijje ma angelya Pedro oenei jeacana'yapoa majotiiya.
44012011	Majoya Pedro esecuejo nequi'yo jjabaqui'yapoa e'ejojonei oya cuayaqui'yonaje. Jama poa oya ba'a: —Jjeya eyaya queaja'a baña. Emeshimeseneiya oja ángel huoojeacanaje e dojocuayasahuaqui'yohua. Ohuaya eya nahuecanaje emeshimese Herodes dejjajo, ma judío dejjacuaa eya quecuamee'yosa-acanijo pea-ai.—
44012012	Pedro e'ejojonei ecuayaqui'yo nequi jjabaqui'yomajje poqui'yapoa Mariaja equiyasijje Juanja enaeseja equiyasijjeya. Juan bajjani pea poa Marcos bajjani. Ma equijoya queahuisocuana mimica-aniapoa Eyacuiñajjinijje Pedrojo.
44012013	Majoya Pedrohua esecuejjani cuiaqueyacañaquiapoa onaja ejjequinobiajji. Majoya aje eponasho'i Rode bajjani poeapoa aya esecuejjani cuiaqueyacani baa.
44012014	Pedro esecuejotii mimiqui shajja-ajjamajje eponasho'i queabihuinee ponana'yapoa. Jamatii ojaya Pedro jjequinobiajjima poa so'o, esecuejjani ca'apejonanajjima acapoa. Oya ca queabihuinee cuajicuajinobiqui'yapoa peacuana huohuiñaqui'yohua Pedro esecuejjanijo nequijo.
44012015	O jama poani Pedrojo shajja-ajjamajje jama acapoa eyiye ejjachichaqui anicaa ba'a: —¡Chojja, miya eniñepoqui'yo jayojja poani!— Eponasho'iya ca amajamajacapoa cuana ba'a: —E'ejojonei oya jjeya esecuejjanijo nequi.— Majoya ma ejjachichaqui anicacuaa oya jama acapoa ba'a: —Oyanei pojjeama jja miyaya shajja-ajjaña che. Oja ángel pojja'a coma shajja-ajjaña.—
44012016	Oya jama mimime poanijotii Pedrohua esecuejjani cuiaqueyatiitiicanequiapoa. Majoya aje esecuejjani ca'apejomajje Pedro bacacuaapoa e'ejojonei oyaya nequi. Queabihuinee ponana'yapoa cuana o ba'yomajje.
44012017	Jamajjeya Pedrohua eme jeasohuacapoa oya mimima' epo'yojji so'o. Majoya ohuaya huohuijeyoca'yapoa cuana yajja oya Eyacuiñajjiya acanaje o cuayaqui'yojji ejjajeanobiaquijji equijo jaa. Jama apea-aicapoa cuana ba'a: —Jiquio e acanaje huisotii huohuiqui'yocue Santiago, pea Jesosaja epeejjicuana pea-ai.— Majoya Pedro equijo ani cuayaqui'yomajje poquiapoa pea meshiyasijje.
44012018	Majoya aje pea pojjajo mecajjeahuanei soldadocuana o queyajji po-ajjanequinajecuana mimiapoa oya oopana queametenee Pedro chama'yo bamajje. Yajja oya Pedro po'yonaje ojaya bajjimanei mimime poa.
44012019	Jamajjeya emeshimese Herodesya huoojeacacuanapoa o sa-ajja'yohua. Jamatii ojaya soldadocuanaja oya ba'yojjimatii poa. Majoya aje Herodesya ma Pedro queyajji po-ajjanequinaje soldadocuana huohuiajjaneimajje quecuameeca'yapoa. Majoya quijje Herodes Judea meshijo nequi poqui'yapoa Cesarea meshiyasijje ba'e'yohua.
44012020	Herodes queaquenenee poa Tirocuiñajjicuananijje, Sidoncuiñajjicuananijje pea-ai. Ma beca meshicuiñajjicuaa bejjo sosejje emeshimeseja bobi jjeshecapoquiapoa, jamajjeya oya onijje jjabeimeequi'yosa-acapoa cuaa. Jamajjeya macuiñajjicuana oe emeshimeseja nequimee dejja etii poani Blastonijje jjapeequimajje onijje mimiapoa cuana ojee Herodes cojjaneijo enequijji o jjabeimeequi'yojji onijje.
44012021	Majoya aje quijjepishana Herodesya oe epojja o poejji huohuicapoa emimimimijji onijje. Ma epojja poeajo emeshimese Herodesya daqui queanahuenee emeshimeseja huoshocapoa. O quii-anijji queaquemojo anioquemajje ohuaya huohuica-aniapoa cuana o huijo animajje.
44012022	Oya queaca'anee mimiani shajja-ajjamajje jama taaame poa cuana ba'a: —Jiquio jjeya mimiani dejja pojjeama, Eyacuiñajji jayojja jiquio mimiani— jama bihuiameya acapoa cuaa oya.
44012023	Ona jama poequijotii oe Emeshimeseneija angelya Herodes manomeecuajicapoa oyanei queaca'a poani poso jjabaquijji poanajejojoya, ojaya Eyacuiñajji bihuiajjimanei poanajejojoya pea-ai. Oja yamiquipajje ani conohua ijjiacuajica'yajje oya mano'yapoa.
44012024	Majoya aje quijje queahuisocuiñajjicuana Eyacuiñajjija esohui shajja-ajjapoquiamajje jjashahuabaquica'yapoa Jesosajo.
44012025	Bernabé, Saulo pea-ai Jerusalén meshijo nequi Eyacuiñajjija echacojji apoa ajeyomajje huacuaya poqui'yapoa. Poquije'yohua Juan bajjani onijje dojocapoa. Oya bajjani pea poa Marcos.
44013001	Antioquía meshijo Jesosaja epeejjicuana ma esohuijo jjachichaquipoquiani becacuana esohuihuohuijji nequiapoa. Peacuana ca esohui bameesahuajji nequiapoa. Ma meshijo esohuihuohuijjicuana ma bajjani poa ba'a: Bernabé, Simón oya bajjani pea poa Negro. Lucio, oya Cirenecuiñajji poa, Manaén ma pea Herodes Galilea emeshimesenijje tiipoquiapoa. Pea esohuihuohuijji Saulo poa. Mahuisoya poa cuana.
44013002	Majoya aje oe pojjajo Jesosaja epeejji ejjachichaqui anicajo, Eyacuiñajji bihuiajji oya bobi ijjiapojjima' anicajo pea-ai Edojjoshahuapame jama poa macuananijje ba'a: —Eyaya Bernabé, Saulo pea-ai babacanaje ejo echacochacopoquijji cua eya o huohuije echacojji ojaya eapoquiajjijo.—
44013003	Majoya aje Eyacuiñajjinijje mimimajje, bobi ijjiapojjima' animajje pea-ai Jesosaja epeejjicuaa eme huanacapoa Sauloja ebeyojjobiajje, Bernabeja pea-ai. Jama amajjeya oya huoojeacapoa ona sohuihuohuiya.
44013004	Majoya aje Bernabé, Saulo pea-ai poquiapoa Seleucia meshiyasijje Edojjoshahuapameja huoojea, oyanei pojjeama. Majo aniya bishe'aijo anisohuaquiapoa ebesapoquijji Chipre bajjani nasi nequiyasijje.
44013005	Salamina ejeojjiyasijje ba'eñaquimajje Eyacuiñajjija esohui huohuicañaquiapoa cuaa judiocuanaja equi-aicuana ejjachichaquijjijo anicacuanahuasijje. Juan poquipea-aiapoa onijjetii o asahuaa.
44013006	Jamajjeya ma nasijo ba'ecacuanahuasijje ejeojjijje poquinequiapoa Saulo, Bernabé o sohuihuohuiya. Majoya Pafos meshijo aniñaquiapoa. Majo aniya aje oe judío dejja eyamiquecua Barjesús bajjani bacapoa cuaa. Oya Eyacuiñajjija esohuihuohuijjinisho poa, siajjepojji.
44013007	Ma dejja eyamiquecua poani emeshimese Sergio Pauloja epeejji poa. Oya emeshimese queasapaja'anee poa. Majoya aje emeshimese ma Bernabeya, Saulohua pea-ai huohuicani Eyacuiñajjija esohui shajja-ajjapea-aisapoa. Jamajjeya ohuaya iyaameequicapoa cuana oja esohui eshajja-ajjajji.
44013008	Ma eyamiquecua dejja griego esohuijo Elimas bajjani oya poa. Majoya aje ohuaya emeshimese nahueajjacapoa esohui Jesosajo oja shajja-ajjajjima yajji nisho. Ohuaya poemeejjima a-ajjacapoa cuana eyamiquecuaa emeshimese sohuihuohuiya.
44013009	-
44013010	Jamajjeya Saulo, ma bajjani pea acanaje Pablo, Edojjoshahuapameya queaca'a mimimeecapoa eyamiquecua dejjanijje. Pablohua oya jama tecueame acapoa queacojjaqueneya ba'a: —Miya siajjepojjinei, queamimishica'a, edosiquianaja bacua poani. Ojjaña joya dejja queapame poani cajaa ajji pea-ai poani miya. Emeshimeseneija esohui queapamenee miyaya huohuitaiaña.
44013011	Jamajojoya aje mi Emeshimeseneiya queanee pomeecaje. Jjacojjama'jeameequicaje mi. Miquea eshequiya jeaja'acani ebajji pojjeama poaje so'o.— Ma Pablohua o esohui jama acanajejotiiya aje Elimas dejja jjacojjama'quinanapoa. Ohuaya pea dejja o dojo'yojji epojji sa-ajjacapoa majotii nequiya oya jjacojjama'quimajjeya.
44013012	O jjacojjama'quije bamajje emeshimese Sergio Paulo dejja jjashahuabaqui'yapoa Jesosajo. Ohuaya baneicapoa achepamenee esohui Emeshimesenei Jesosajo huohuicani cuaa.
44013013	Majoya aje Pablo onijje poquicuana pea-ai Pafos ejeojjijo ani bishe'aijo anisohuaquiapoa ebesapoquijji Perge ejeojji jaahuasijje. Perge ejeojji Panfilia meshijo jaapoa. Juan Marcos ca majotiiya Pablo, Bernabé pea-ai jeacana'yapoa huacuaya Jerusalenyasijje epoqui'yojji oenei.
44013014	Majoya aje Perge ejeojjijo ani poquiapoa cuana ejeojjijje Antioquía meshi aniyasijje, ma Pisidiachipinei meshi jaahuasijje. Ma meshijo aniñaquimajjeya nobiquiapoa cuana judiocuanaja equi-ai ejjachichaquijji aniyasijje ejomishocajji sábado pojjajotii. Majotii anioqueñaquiapoa cuana equi-aijotii.
44013015	Eyacuiñajjija esohui etehue ma yahuajonei Moisesya, esohuihuohuijji poacuaa pea-ai tehuecapoa esohuicuana acanequiapoa judío dejjacuana etii poaniya. Ma esohui ajeyomajje equi-ai ejjachichaquijjijo nequiya ohuaya jama acapoa Pablo, Bernabé pea-ai ba'a: —Ecuananijjejaajji epeejji, ¿a'a miquiana esohui jiquiojo anicacuana queabihui pojji huohuisapoani? Jjeyanei ecuana huohuicue.—
44013016	Jamajjeya Pablohua nequisohuamajje eme jeasohuacapoa o jeca anijji ojaya esohui shajja-ajjajji. Jama huohuime acapoa cuana ba'a: —Israelja osecua judiocuaa shajja-ajjacue, quiojo peajaajji poanicuaa pea-ai joya Eyacuiñajjijo jjashahuabaquianiya shajja-ajjapea-aicue jiquio eya jjeya huohuije esohui.
44013017	Israelitacuanaja Eyacuiñajjiya eseja etiiquianacuana babacacapoa yahuajonei. Oejaajji queahuisonee epojji, queaca'a pea-ai epojji ohuaya pomeecapoa eseja etiiquianacuana jamatii peaja meshijotii ba'eca'yapoa cuana Egipto meshijotii. Majoya quijje Eyacuiñajjiya israelitacuana ma peaja meshijotii ba'e'yocuanaya cuayameequica'yapoa ojjañacuana oya queaca'anee poaniyajjejojoya.
44013018	Eyacuiñajjiya Israelja osecuacuana jaahuanacapoquiapoa queashequiajahuiso jamatii shajjama'neitii pocapoquiapoa cuana. Cuarenta shequiajame huiso se-ejjama' meshijabojo ani Eyacuiñajjiya jaahuanacapoquiapoa cuana.
44013019	Eyacuiñajjiya siete jaajjime huisocuana Canaán meshijo nequicacuana quecuameeca'yapoa eseja etiiquianacuana ma meshijotii eba'epoqui'yojji. Ma siete jaajjime huisocuanaja meshicuana jjeshemeeca'yapoa.
44013020	Jamaya ba'ecapoquiapoa Israelja osecua judiocuana queashequiajahuiso, 450 shequiajame huiso majotii. —Majoya aje quijje Eyacuiñajjiya dejjacuana queasapaja'a onijjejaajji huoojeapoquiajji epojji nequimeecapoquiapoa Samuel dejja esohuihuohuijji enequiahuajo.
44013021	Majoya aje eseja Israelcuiñajjicuaa dejja oja emeshimese etii epojji sacapoa cuaa ona huoojeapoquiajji epojji. Jamajje Eyacuiñajjiya Saúl bajjani dejja Cisja bacuaejja Benjaminja osecua nequimeecoocapoa oja emeshimese epojji. Ohuaya 40 shequiajame huiso Israelcuiñajjicuana huoojeacapoquiapoa.
44013022	Majoya quijje Eyacuiñajjiya Saúl emeshimese nequimeepajeaca'yapoa cajaa amajje. Oja jjocojo pea dejja David bajjani nequimeeca'yapoa Israelcuiñajjicuanaja emeshimese epo'yojji. Eyacuiñajjiya jama acapoa Davidjo ba'a: “Eyaya oe dejja Isaija bacuaejja banaje oya queapame. Ojaya eya queajeanee poani. Cua eya o ameesa-aña echacojji ohuaya ajeyocuajicani queabihuiya.”
44013023	Oe Davidja osecuaya Jesosa poa. Comaya Eyacuiñajjiya huoojeacapoa Israelcuiñajjicuana nahue'yohua ma ecua ohuaya yahuajo tehuemeecapoa jamaya.
44013024	Jesosa ojaya echacojji ajjimahuajo Juanya ebionei esohui huohuicanequiapoa Israelcuiñajjicuana jama ba'a: “Pea jjashahuabaquime quiana oe po'yocue miquianaja mimishijo. Jjaiñajeanobiameequicue quiana enaojjohuasijje” jamaya Juan poa.
44013025	Ma dejjaa Juanya oja echacojji beshahuanei ajeyomajje jama acapoa ba'a: “Eya ca iña ma miquiaaya ishoaña dejja pojjeama. ¡A'a eya quiaa oya poso ajji! Quijjepishana pea dejja queapameneetii queaca'aneetii poeje jiquio ecua eya quiajja pojjeama, ca'a-amanei. Eya jjabaquiani queapame pojjeama ojo echacochacojji oya queapameneeneejojoya” jamaya acapoa.
44013026	—Jamajjeya enijje Abrahamja osecua poani quiaa, jaajji pea quiaa joya Eyacuiñajjijo jjashahuabaquijji poanicuaaya shajja-ajjapea-aicue. Jiquio eyaya huohuinaje esohui ese nahue'yojji epojjijo ojjaña esejaya jiquiojo anija bacajji.
44013027	Jamatii caca jiquio Jerusalén meshijo nequicacuanaja cuamaya etii poanicuanaja pea-ai ajeo Jesosa poeyanaje bajjimatii cuanaja poani. Ma ejjachichaqui anicacuaa esohuihuohuijji poaja oja tehuecuana ojjaña ejomishocajji sábado pojjajo acanitii oja equi-ai ejjachichaquijjijo aniya. Jamatii oja tehue shajja-ajjacapoquinaje macuaaya queaquehuatii. Jamajjeya Jesosa manojeameeca'yonaje cuaa. Eyacuiñajjija esohui ma ecua yahuajonei tehuecapoa esohui oya jayojja ajeyoca'yonaje cuaa.
44013028	Chama'neinei poanaje Jesosaja mimishi o manojeamee'yojji. Jamatiiya macuaaya Pilato huohuiajjacanaje oja Jesosa manojeamee'yojjijo.
44013029	Majoya macuaaya ajeyoca'yonaje ma ecua yahuajonei tehuecapoa cuaa esohui yajja oya acaje'yo cuaa quijje. Ma ecua profetacuaa tehuecapoa jayojjaya Jesosa aca'yonaje Jerusalén meshijo nequicacuaa. Majoya oya acui ecuiata'apeejo ba'e jjequioqueaca'yonaje cuaa ehuananobiajji.
44013030	Eyacuiñajjiya ca oya emano'yo jaa shequimeeca'yonaje.
44013031	Majoya aje ma onijje poquinajecuaa Jerusalenyasijje Galilea meshijje poquiya queacahuihuisopishana oya eshequi'yo eshe nequi'yo bacapoqui'yonaje. Jjeya comaaya o eshe nequi'yo bajji poanicuaaya esenijjejaajjicuana huohuicapoqui'yanitii ojo.
44013032	-
44013033	—Jamajjeya ecuaaya oya esohuitiiya huohuiaña quiana Eyacuiñajjija esohui queapame Jesosajo. Ma yahuajonei Eyacuiñajjiya eseja etiiquiana huohuicoocapoa yajja ohua acaje'yo quijje jjeya apoa ohuaya ajeyoca'yonaje. Ohuaya Jesosa shequimeeca'yonaje. Yahuajonei Eyacuiñajjija esohui Salmos dos bajjani papenijo jaa Eyacuiñajji jama poani ba'a: “¡Miya ecue Bacuaejja, jjeya eyaya miya baña ecuea!”
44013034	Jamaya Eyacuiñajjiya David yahuajonei huohuicapoa Jesosa shequimeecaje'yo. Jamajjeya oja yami eihuijeajji pojjeama poanaje. Yahuajonei Eyacuiñajjiya esohui acapoa maya oja tehue ejaatii jama ba'a: “Eyaya ecuea esohui queapamenee ajeyoje'yo ma yahuajonei eyaya David o queapame pomeejjijo huohuiapoa esohuiya.”
44013035	Jamajjeya esohui pea etehue jaa jama poa ba'a: “Jiquio mique babaca queapame oja yami miquea eihuimee'yojji pojjeama poaje” jamaya yahuajonei Eyacuiñajjiya tehuemeecapoa oja esohui.
44013036	E'ejojonei Davidya eshe nequiahuaa ma Eyacuiñajjiya o huohuicapoa oja echacojji ohuaya queapame acapoquiapoa. Majoya quijje oya David mano'yapoa. Oya oja babacuana jaapejjejotii huananobiacapoa cuaa. Oja yami ca ihuijeyo'yapoa.
44013037	Jiquio Jesosaja Eyacuiñajjiya shequimeeca'yonajeja eyami caca ihui'yojjimatii poanaje.
44013038	-
44013039	Jamajjeya oe jiquio esohui enijjejaajji epeejjicuaa shajja-ajjacue. Jesosajonei caca oe eseya mimishima'yo poaje. Ojjaña joya ojo jjashahuabaquije'yocuana Jesosaa oja mimishicuana chama'yo acaje'yo, cuijeacaje'yo. Eyacuiñajjija esohui Moisesja tehuejo quiana ca mimishima'yo epojji pojjeama poaje.
44013040	Jjabaneineiquicue oe quiana ma yahuajonei esohuihuohuijji poacuaa tehuecapoa joya shajjama' jayojjacuana queaneeneetii poaje'yo miquiana jama pea-ai epo'yo poanijje.
44013041	Jama tehueme ameecapoa cuana yahuajonei Eyacuiñajjiya ba'a: “Miquiaaya ecuea esohui peajja poso aña. Jjabaneineiquicue oe ejo Eyacuiñajjijo, eyaya quiana chama'yotii pomeeje'yo. Eyaya Eyacuiñajjiya miquiana eshe nequijo dejjaja ajjima'neineicuana apoquiaje. Jamatii quiana jjashahuabaqui'yojjimatii poaje ejo peacuaa esohui huohuicajo.” Jamaya tehuecapoa esohuihuohuijji poacuaa— jama huohuimeya acapoa cuana Pablohua.
44013042	Majoya aje Pablo, Bernabé pea-ai judioja equi-aijo ani cuayaqui'yajo judío pojjeamacuaa oya huohuiajjacapoa o pea ejomishocajji sabadojo epoeo'oyajjijo o sohuihuohuio'oyaa oya esohuiya.
44013043	Majoya judiocuanaja equi-aijo anica oja ejjachichaquijji apoa poajo queahuiso judiocuana peacuana ma judío dejja jayojja epojji ejjashahuabaquicuana pea-ai Pablonijjetii nequicapoa, Bernabenijje pea-ai. Jamajjeya Pablohua macuanaya huohuicanequiapoa o queaca'a nequipoquijjijo. Eyacuiñajjiya macuana queajeaneetii acani esohui oja pajeajjima yajjijo ohuaya huohuipea-aicapoa cuana.
44013044	Majoya aje pea ejomishocajji sábado pojjajo beshahuanei ojjañatii ma meshijo ba'ecacuana jjachichaquio'oyacapoa Emeshimeseneija esohui Pablohua huohuicaje eshajja-ajjajji.
44013045	Queahuisoneecuana jjachichaquicaje Pablohua esohui huohuicaje shajja-ajjajji bamajje judío etii poanicuana queaquenenee poa onijje. Jamajjeya Pablohua esohui huohuitaicani niñebacapoa cuaa o botiamanei poajjejojoya.
44013046	Judío etii poanicuaa jama queatai niñebame acani shajja-ajjamajje Pablohua, Bernabeya pea-ai huohuineicapoa cuana meteamaneiya jama ba'a: —Ecuanaja ebionei miquianaya judío dejjacuanaya oopana huohuicoocajji poanaje. Miquiaaya caca oe esohui cajaa anaje. Eyahuasijje eba'etiitii'yojjijo jjashahuabaqui'yoajja quiana poanaje. Jamajjeya ecuana poquije peajaajjicuana judío pojjeamacuanahuasijje o sohuihuohuiya.
44013047	Emeshimeseneiya Jesosaa ecuana jama acanaje ba'a: “Eyaya quiana nequimeeaña ojjañajaajjicuana, judío pojjeamacuanaya, jeaja'apoquiajji jayojja epojji oque esohui dojojji. Eya ojjañacuana nahue'yojji poani esohui huohuiquije quiaa ma queahueshaneenee ba'ecacuanaja meshiyasijje” jamaya ohuaya acapoa.—
44013048	Ohua esohui jama huohuime acani shajja-ajjamajje ma judío pojjeamacuana queabihuinee pocapoa. Jama acapoa cuaa ba'a: —Eyacuiñajjija esohui caca queapamenee.— Jamajjeya majo ba'ecacuana queahuiso jjashahuabaquica'yapoa Jesosajo ma Eyacuiñajjiiya babacacapoacuanaya eba'etiitii'yojji Eyajo.
44013049	Jamajjeya Eyacuiñajjija esohui huohuineicapoquiapoa cuaa ojjaña ma meshijo ba'ecacuanaja queaja'a ebajji.
44013050	Majoya aje pea judío dejjacuana ma meshijo nequica dejja queaca'a etii poanicuananijje, eponacuananijje pea-ai joya Eyacuiñajjijo queapame jjashahuabaquijji poaninijjeya mimimimiapoa ojaya Pablo, Bernabé pea-ai botiama eajjijo. Jamajojoya aje macuaaya esohui queatai acapoa Pablojo, Bernabejo pea-ai oja o napameejjijo. Majoya aje oja meshijo ani poquicuaji'yapoa.
44013051	Majoya poquicuajipishana'yomajje Pablohua, Bernabeya pea-ai meshipohui oja jeojjishejeejo ani cuia-iyajajeacana'yapoa. Jamaya acana'yapoa macuiñajjicuanaja queaja'a ejjabaquijji ohuaya Eyacuiñajjija esohui cajaa acanijo. Majoya pea meshiyasijje poquiapoa Iconio meshiyasijje.
44013052	Jesosaja epeejji Antioquía meshijo ba'ecacuana ca queabihuinee pocapoa, Edojjoshahuapameya queaja'a ba'emeesahuacapoquiapoa cuana.
44014001	Majoya aje Iconio meshi bañaquimajje Pablo Bernabenijje nobiquiñaquiapoa judiocuanaja equi-ai ejjachichaquijji aniyasijje. Majo nequiya Pablohua esohui queaja'a huohuicajje queahuiso judiocuana Jesosajo jjashahuabaquica'yapoa. Judío pojjeamacuana pea-ai jjashahuabaquica'yapoa ohua esohui huohuicajje.
44014002	Pea judiocuana ma meshijotii ba'eca Jesosajo jjashahuabaqui'yoajjacuana ca queatai jjaniñebaquinequiapoa Jesosaja epeejjicuanajo. Jamajjeya ma meshicuiñajjicuananijje, judío pojjeamacuananijje mimimimiapoa ojaya Jesosaja epeejjicuana botiamanei yajji.
44014003	Jamatiiya aje Jesosaja babaca dejjacuana majotii nequipoquiapoa queacahuihuisonee. Meteamaneiya esohui huohuicanequiapoa oja babaca dejjacuaa Eyacuiñajjiya ojjañacuana queajeanee acani esohuiya. Majoya aje Eyacuiñajjiya dejjaja ajjima'neineicuana ameesahuacapoquiapoa oja babaca dejjacuana ojjañacuanaja ohua esohui e'ejojonei acani queaja'a ebajji.
44014004	Ma meshicuiñajjicuana ojjañatii oya jayojja pea-ai jjashahuabaquime pojjeama poa. Iyehuiso judiocuanaja esohui ma Jesosaja epeejji botiama poanicuanaja esohuiya shajja-ajjasapojji poa. Peacuana ca Jesosaja babacacuanaja esohui shajja-ajjasapojji poa.
44014005	Jamajjeya judío dejjacuana, ma Jesosaja epeejji sapo-ajja poacuanaya, pea dejjacuana judío pojjeama ma meshijo ba'eca, ma meshijo etii poanicuana pea-ai mimimimicapoa ojee. Jesosaja babaca dejjacuana queanee pomee'yojji ejajahuejjajeamee'yojjijo jjaquecuapanaquica-aniapoa.
44014006	Majoya aje queahuisocuana jjaquecuapanaquiani shajja-ajjamajje Pablo, Bernabenijjetii quehuapoquicuajiapoa Listra meshiyasijje. Derbe meshiyasijje poquipea-aiapoa. Ma meshicuana ojeechipineiya aniapoa Licaonia meshi jaajo.
44014007	Ma meshijotii nequiya Pablohua, Bernabeya pea-ai Eyacuiñajjija esohui queapame Jesosajo huohuicanequiapoa cuana.
44014008	Listra meshijoya aje oe dejja jeoajja cuaya aniapoa. Jeoajjatii cuaya oya anipoquiapoa.
44014009	Majo aniyaya dejja jeoajjaa Pabloja esohui shajja-ajjacapoa. Jamajjeya Pablohua bacapoa oya queaja'a jjashahuabaquiani Pabloja o jeomeejjijo.
44014010	Jamajjeya dejja jeoajja janobajjimanei huohuicapoa Pablohua jama ba'a: —Nequisohua'yocue oe, epinei miquea ejeojjijo nequicue.— Majoya oya meshijo ani nequisohuananapoa epi enequijji. Jama pomajjeya oya jeojeonequiapoa.
44014011	Majoya aje Pablohua dejja jeoajja cuaya jeomeecaje'yo bamajje macuiñajjicuana taaapoa oja esohuineijo jama ba'a: —Bacue oe, Eyacuiñajjicuana dejja jayojja pomajje nequioquenaje eseque— jamaya poso acapoa cuaa.
44014012	Jamajjeya Bernabé oja eyacuiñajji Zeus bajjani poso acapoa macuiñajjicuaa. Pablo ca pea oja eyacuiñajji Hermes bajjani poso apea-aicapoa cuaa oya Pablo miminequinajejojoya.
44014013	Majoya aje Zeusja equi-aijo chacochacopoquiani dejjaa shashacuana esipi eyijji yecapoa. Macayahuecuana ohuaya yepea-aicapoa. Oja meshi enobiquijjichipineijo Zeus bihuiajji equi-ai aniapoa. Majo aniya ma dejja etii poaniya macuiñajjicuananijjeya macayahuecuana enaa jehui'yojji yecapoa Pablo, Bernabé quiajji o bihuiajji.
44014014	Macuaaya oya Eyacuiñajji jayojja acani jjabaquimajje Pablohua, Bernabeya pea-ai oja yamijo ba'e oja daqui isajeajeacapoa. Majoya Pablo, Bernabé pea-ai ejjachichaqui anicahuasijje poquicuajiapoa onijje janobajjimanei mimiya.
44014015	Jama mimisajajeame poa onanijje ba'a: —Dejjacuana quiojo nequica, ¿yajjajo acuae quiaa ecuana jama asa-aña? Ecuana caca dejja pea-ai poani yamijji miquiana jayojja pea-aiya. Ecuana jiquiacua poeyanaje miquiana esohui e'ejojonei queapamenee huohuiya. Jamajjeya jiquio miquiaaya esohui queaquehua aña eyacuiñajjinishocuana bihuiajji epajea'yojji majoya ecuana poeyanaje. Jamajjeya pea jjashahuabaquime po'yocue Eyacuiñajjineijo jiquio eyatahuatahua panajji, meshi panajji, bae-aiaicuana panajjinei epo Eyacuiñajjijo. Ojjaña bae-aiaijo jaaca oja pana pea-ai. Ohuaya ojjañaneitii panacapoa.
44014016	Yahuajonei dejjacuana Eyacuiñajjiya ojayanei ejjashahuabaquijji queamimishi epojjijo nahuejjima acapoa.
44014017	Dejjacuana jamaya queaquehuaneetii ba'ecapoquiapoa. Jamatii Eyacuiñajji jjabameequipoquiapoa macuanajo oya queapameneetii poani ohua queapamenee acapoquianijjejojoya. Ohuayatiiya jjeyanei ena huoojeacani. Queajjajjahuiso ohuaya pomeecani miquianaja banacuana. Maatiiya oeyaya quiana bobi quiacapoquiani miquianaja eijjiajji, miquiana queabihui ba'epoquijji— jama huohuimeya acapoa cuana Pablohua.
44014018	Pablohua esohui queaja'a huohuiajjacapoa cuana jamatii ojaya eyacuiñajjinisho oya asa-atiicapoquiapoa. O bihuiajji oja ehuone enaa jehui'yo quiasatiiacapoa cuaa.
44014019	Majoya aje macuaa Pablo bihuia sa-acanijotii pea judío dejjacuana poeapoa Antioquía meshijo nequi, Iconio meshijo nequi pea-ai. Majo ejjachichaqui anicacuana pea jjashahuabaquime pocuajimeecapoa Pablojo ma pea meshijo nequi poe dejjacuaa. Jamajjeya majotiiya Pablo jajahuejjajeacapoa meiya macuiñajjicuaa quenequenemajjeya. Majoya oya emano'yo jaa poso jjequiyiyejeacuayajeacapoa cuaa oja equicuana ani queahuesha esecueyasijje.
44014020	Majoya aje Jesosaja epeejjicuana o mano'yonaje poso ajji poanajecuana o baa jjachichaquiajo Pablo nequisohuapoa o nequicapejjejotii. Oya nequisohuamajje poquio'oyapoa huacuaya ma o jajahuejjajeacanaje meshiyasijje. Majoya pea pojjajo oya poquiapoa Derbe meshiyasijje Bernabenijjetii.
44014021	Derbecuiñajjicuana esohui queapame ohua huohuicajje queahuisocuana majo ba'eca jjashahuabaquica'yapoa. Majoya esohui huohuijeyomajje Pablo, Bernabé pea-ai huacuaya poqui'yapoa. Listracuiñajjicuana Iconiocuiñajjicuana, Antioquiacuiñajjicuana pea-ai baquicao'oyapoa macuanaja meshiyasijje aniquio'oyamajje.
44014022	Jesosaja epeejjicuana ma meshicuanajo ba'eca queabihui pomeecao'oyapoa Pablohua, Bernabeya pea-ai. O queaca'a nequipoquijjijo esohui huohuiquicapoa pea-ai. Jama huohuime acapoa cuana ba'a: —Jiquio meshijo ani quiana queacamajanee acapoquije cuaa. Majoya quijje poquije'yo quiana Eyacuiñajjiya huoojeacapoquianitii meshi Eyahuasijje— jamaya acapoa.
44014023	Pablohua, Bernabeya pea-ai dejjacuana Jesosaja epeejjicuanajaahuanapoquiajji etii epojji bajjanicapoa ojjaña ma o poquinequiapoa meshicuanahuasijje echacochaconequijji. Ma dejjacuana etii epojjijo Eyacuiñajjinijje mimimajje, bobi ijjiapojjima' animajje pea-ai esohui queapame acapoa Pablohua, Bernabeya pea-ai o queapame chacochacopoquijjijo. Eyacuiñajjijo o nahue'yojji poanijoya esohui queapame acapoa cuana o queaca'a nequipoquijji.
44014024	Majoya aje Pablo, Bernabé provincia Pisidia meshijje jjayejjequimajje Panfilia meshijo aniñaquiapoa.
44014025	Ma meshijotii nequiya esohui huohuicanequiapoa Pablohua, Bernabeya pea-ai Pergecuiñajjicuana. Majoya quijje poquiapoa Atalia meshiyasijje.
44014026	Ma meshijotii nequi anisohuaquiapoa bishe'aijo ebesajebe'yojji queahuesha Antioquía meshiyasijje huacuaya. Yahuajo cuamaya Jesosaja epeejjicuaa majo ba'ecaa Pablo, Bernabé pea-ai esohui queapame Eyacuiñajjijo echacochacojji acapoa. Jamajojoya aje huacuaya besajebe'yapoa o huoojeajji epocuana bao'oyaa. Oja echacojji apoa ajeyocapoa Pablohua, Bernabeya pea-ai.
44014027	Majoya aje quijje Antioquía meshi bañaqui'yomajje ojjaña Jesosaja epeejjicuana majo ba'eca iyaacapoa ejjachichaquijji. Majoya Pablohua huohuica'yapoa cuana ojjaña ma o Eyacuiñajjiya chacomeesahuacapoa peaja meshiyasijje poqui. Eyacuiñajjiya oya judío pojjeamacuana pea-ai esohui huohuimeesahuacanaje huohuica'yapoa Pablohua, Bernabeya pea-ai. Eyacuiñajjija esohui ohua huohuicajje peajaajjicuana jjashahuabaquica'yonaje esohui huohuipea-aicapoa.
44014028	Majoya Pablo, Bernabé pea-ai ma meshijotii queaba'ihuiso anipoquiapoa Jesosaja epeejjicuananijje.
44015001	Ma ba'ijo aje becacuana Jesosaja epeejji judío dejja Judea meshijo nequi poeapoa Antioquía meshiyasijje. Ohuaya esohui jama huohuime aquicapoa majo ba'ecacuana ba'a: —Miquianaya Jesosaja epeejji mijjacuiishashajehuisejjameequimajje, ma ecua yahuajonei Moisesya esohui acapoa cuana jama mijjapomeequimajje, miquianaya Eyacuiñajjija enahue'yojji pojjeama poaje.—
44015002	Ohuaya esohui jama acaje shajja-ajjamajje Pablo, Bernabé pea-ai jjamimicuiajeanobiaquiapoa onijje. Jamajojoya aje Pablo, Bernabé, peacuana pea-ai bajjanicapoa ma meshijo nequica Jesosaja epeejjicuaa epoquijji Jerusalén meshiyasijje Jesosaja babaca dejjacuananijje mimiquiya. Jerusalén meshijo Jesosaja epeejjicuanajaahuanapoquiajji poani etiinijje mimipea-aiya poquiapoa cuana ma Judea meshijo nequi poecuaa a'a esohui e'ejojonei queapame huohuicani ebajji.
44015003	Jamajjeya Jesosaja epeejjicuana ma Antioquía meshijo esohuijo jjachichaquipoquianija huoojea, Fenicia meshijje, Samaria meshijje pea-ai jjayejjequicapoa epoquijji Jerusalén meshiyasijje. Ma meshicuanajo ba'eca Jesosaja epeejjicuana huohuicananapoa cuaa jjayejjequijeya. Queahuiso judío pojjeamacuaa oja etiiquianaja esohuicuana cajaa aca'yani Jesosajo ejjashahuabaqui'yojji huohuicananapoa. Ma epoquicuaa jama huohuime acajje macuiñajjicuana Jesosaja epeejji queabihui pocapoa oja huohui esohuijo.
44015004	Majoya aje quijje Pablo, Bernabé pea-ai Jerusalén meshijo aniñaquiajo Jesosaja epeejjicuaa queabihui acajjequiapoa. Jesosaja epeejjicuanajaahuanapoquiajji etii poanicuaa, Jesosaja babaca dejjacuaa pea-ai queapame apea-aicajjequiapoa ma poquinajecuana. Majoya aje Pablohua, Bernabeya pea-ai huohuicañaquiapoa ojjaña ma Eyacuiñajjiya oya chacomeecanaje huisotii peajaajjicuanaja meshijo nequi.
44015005	Majo ejjachichaqui anicajo becacuana fariseo dejja Jesosajo ejjashahuabaqui'yo nequisohuapoa emimijji. Jama mimime poa cuana ba'a: —Jiquio Jesosaja epeejji eyacua poani, peajaajji judío pojjeamacuana cuiishashajehuisejjameecue. Ojjaña Eyacuiñajjija esohui Moisesja tehuecuana ojaya ajeyocajji pea-ai— jamaya acapoa.
44015006	Jamajjeya Jesosaja babaca dejjacuana, pea Jesosaja epeejji etii poanicuana pea-ai jjachichaquiapoa ojee a'a ojaya esohui Moisesja tehuecuanajo queapame acani ebajji.
44015007	Majoya oya pea esohui pea esohui mimianijotii Pedro nequisohuapoa o huohuijji. Jama huohuime acapoa cuana ba'a: —Ecue dohuecuana, shajja-ajjacue mo quiaa. Miquianaja ebanei Eyacuiñajjiya eya babacacanaje oja esohui queapame judío pojjeamacuana sohuihuohuicooquijji epojji. Macuana Jesosajo ejjashahuabapea-aiqui'yojji eyaya esohui huohuicooquinaje.
44015008	Eyacuiñajjija ojjañacuanaja ejjashahuabaquijji ebaneinei. Ohuaya judío pojjeamacuana oja Edojjoshahuapame quiapea-aicanaje ojjañacuanaja ebajji Eyacuiñajjiya oya pea-ai queajeanee acani. Jiquio eseja eyamijo nequiya oya Edojjoshahuapameya Eyacuiñajjiya ojaya eyamijo enequi'yojji quiapea-aicanaje.
44015009	Jamajjeya Eyacuiñajjiya judío pojjeamacuana eseya jayojja pea-ai bacani, oya jayojjaya. Judío pojjeamacuana jjashahuabaqui'yajo Eyacuiñajjiiya oja mimishicuana chama'yo acani, cuijeaca'yani.
44015010	Jamajjeya, ¿yajjajo acuae quiana Eyacuiñajjija ejjashahuabaquijji jama posapo-ajjanei poani? Miquiaaya Jesosaja epeejji judío pojjeama poanicuana ojjaña Moisesja esohui etehuecuana ajeyomeetiisa-aña. Ma esohuicuanaya esejaya etiiquianaja ajeyojjima poa. Esejaya pea-ai jjeya eajeyojji pojjeamatii poani.
44015011	Bacue, eseya caca oe jjashahuabaqui'yani Emeshimesenei Jesosaa eseya judiocuana nahueca'yani ojaya eseya queajeanee poanijojoya, eseyanei queapame poanijotii pojjeama. Judío pojjeamacuana pea-ai ohuaya nahuepea-aica'yani Eyacuiñajjiya oya jama sapomajje ojayanei ejjashahuabaquijjijo— jamaya Pedro poa.
44015012	Majo ejjachichaqui anicacuaa mimima'nei aniya shajja-ajjaca-aniapoa ohua jama huohuime acaje esohui. Majoya aje Pablohua, Bernabeya pea-ai huohuicapoa cuana Eyacuiñajjiya dejjaja ajjima'neineicuana oya ameecanaje judío pojjeamacuanaja meshijo nequi.
44015013	Pablo, Bernabé pea-ai mimijeyoajo Santiagohua jama acapoa cuana ba'a: —Jesosaja epeejjicuana, shajja-ajjacue mo quiaa.
44015014	Jjeya Simón Pedrohua huohuicanaje Eyacuiñajjiya judío pojjeamacuana queapame apea-aicani. Ohuaya peajaajjicuana babacacani ojayatii epo'yojji.
44015015	Ma ecua yahuajonei esohuihuohuijji poacuaa tehuecapoa jama pea-aiya ohuaya judío pojjeamacuana jjeya acani. Jama tehueme acapoa cuaa yahuajo ba'a:
44015016	“Quijje jama poajo eya poeje o'oya. Davidja daquiequi eoque'yo jaa eyaya iyaje'yo. Queapamenee iyaje'yo ma eoque'yo jaa. Jamajjeya eyaya queapamenee iyaje'yo.
44015017	Majoya eya jama aje'yo bamajje queahuisocuaa Emeshimesenei sacaje ojo ejjashahuabaqui'yojji. Jamaya queahuiso judío pojjeamacuana pea-ai joya ejo ejjashahuabaqui'yocuana ecueatii popoquije'yo.
44015018	Yahuajoneitii Emeshimeseneiya huohuicapoa jamaya ohuaya acaje quijje. Oya esohuiya ohuaya oja esohuihuohuijji poacuana huohuimeecapoa.”—
44015019	Majoya Santiagohua jama huohuime atiicapoa cuana ba'a: —Jamajjeya eya jjashahuabaquiani judío pojjeamacuanajo joya Jesosajo jjashahuabaqui'yocuanajo. ¡A'a esohui ma yahuajonei tehuecapoa cuaa ajeyomeejji cuana! ¡Moisesja tehuecuana ca queacamajanee!
44015020	Mahuisoya esohui tehuecajji Jesosaja epeejji judío pojjeamacuana oya jayojja eba'epoquijji ba'a: Bobicuana joya eyacuiñajjinishojo onaja iya ijjiaca-ajjajo esohui tehuecue cuana. Peacojjojji poca-ajja pea-aijo esohui tehuecue. Ijjiacajjicuanaja yami joya epiqui jeahuahuojeaja, ehui'i'yo pea-aija ijjiaca-ajjajo tehuecue cuana. Oja ena' pea-ai ijjiaca-ajja.
44015021	Jama tehueme acue judío pojjeamacuanaja ebajji, judiocuana joya ojjaña ejomishocajji sabadojo judiocuanaja equi-aijo ejjachichaquipoquijji Eyacuiñajjija esohui Moisesja tehuecuana shajja-ajjajjitii poanicuana queaquene epo poanijje onijje— jama huohuimeya acapoa cuana.
44015022	Majoya aje Jesosaja babaca dejjacuaa, oja epeejjicuanajaahuanapoquiajji etii poanicuaa, pea Jesosaja epeejjicuaa majotii nequiya pea-ai babacacapoa onijjejaajji Jesosaja epeejjicuana epoquijji Antioquía meshiyasijje. Pablonijje, Bernabenijje pea-ai epoquijji ojee bacapoa ache poquije. Jamajjeya Judas ma bajjani pea Barsabás, pea dejja Silas bajjani pea-ai babacacapoa cuaa epoquijji. Onijjejaajji Jesosaja epeejjicuaa oja babacacuana queapame poani bacapoa.
44015023	Ma poquije dejjacuananijje esohui oja tehue huoojeacapoa cuaa. Jama tehueme acacuanapoa ba'a: “Ecuaaya Jesosaja babaca dejjacuaa, Jesosaja epeejjicuanajaahuanapoquiajji etii poanicuaa pea-ai miquiana Jesosaja epeejji judío pojjeama poani Antioquía meshijo ba'eca, Siria meshijo ba'eca, Cilicia meshijo ba'eca pea-ai jiquio ebionei esohui miquiana queabihui pojji aña esohui queapame.
44015024	Ecuaaya shajja-ajjanaje becacuana jiquiojo nequi cocuamaya poquinaje jamatii ecuanaja huoojea pojjeama, oyatii. Ma poquinaje dejjacuaa esohui queaquehua huohuiquicanaje quiana. Jamajjeya miquianaya jjabataiquinaje oja huohui esohuijo. Queayeno poanaje quiana ohua esohui huohuitaicajje.
44015025	Jamajjeya ecuana ojee mimimiminaje oya jjashahuabaquime epojjijo. Jiquio ecuananijje ani Jesosa epeejjicuana huoojeaje cocuamaya miquiana baa. Pablo, Bernabé pea-ai jiquio ecuanaja queajeanee poani dejjacuana poquipea-aije onijje.
44015026	Pablohua, Bernabeya pea-ai Emeshimesenei Jesosa Quitoja esohuijo huohuicanijojoya pea dejjamasecuaa oya chama'yotii pojeamee'yosa-acanaje.
44015027	Jjeya ecuaaya Judas bajjani dejja, Silas pea-ai huoojeaña miquianaque. Oya mimije ojjaña miquiana cojjaneijo nequimajje miquianaja queaja'a ebajji jiquio ecuaa tehuenaje esohuiya.
44015028	Edojjoshahuapameja ejjashahuabaquijji ecuana oya jayojja pea-ai jjashahuabaquime poani. Jamajjeya ecuanaja ma yahuajonei Moisesya tehuecapoa esohui miquiana eajeyomeejji pojjeama.
44015029	Mahuisoya esohui ecuaa baña queapame miquiana oya jayojjaya eba'epoquijji ba'a: Noe yamicuana enaa jehui'yo eyacuiñajjinisho quiajji onaja iya ijjiaca-ajja. Ijjiacajjicuana epiqui jeahuahuojeaja eyami, ehui'i'yocuanaja pea-ai ijjiaca-ajja, oja na' pea-ai ijjiaca-ajja majoya ecuaa quiana tehueaña. Peacojjojji poca-ajja pea-ai tehueaña. Jiquio esohuicuana jayojja queapame ba'epoquimajje quiana queapame poaje. Mahuisoya ecuanaja esohui etehue” jama tehuemeya acapoa cuana.
44015030	Majoya aje etii poanicuananijje mimijeyomajje oja babacacuana poquiapoa Antioquía meshiyasijje etii poanicuanaja tehue esohui dojohua. Majo aniñaquimajjeya jjachichameequicapoa cuaa Jesosaja epeejji majo ba'eca etii poanicuanaja tehue esohui equiajji.
44015031	Majoya oja tehue esohui shajja-ajjamajje queabihui pocapoa majo ba'eca Jesosaja epeejji poanicuana. Etii poanicuanaja oja ejjashahuabaquijji etehue jaa queapame poani camaja-ama oya jayojja eba'epoquijji bacapoa majo ba'ecaa.
44015032	Judas, Silas pea-ai esohuihuohuijji ponequiapoa. Jamajjeya macuiñajji Jesosaja epeejji poanicuana queabihui pomeecapoa ohua esohui queaja'a huohuicajje. Esohui o queaca'a nequipoquijjijo huohuipea-aicapoa.
44015033	-
44015034	Majoya aje quijje queacahuihuiso poajo ma meshijo ba'eca Jesosaja epeejjicuaa ma oque poe Judas, Silas pea-ai poquimeesahuaca'yapoa. O poqui'yojji esohui queapame acapoa cuaa queabihuiya. Jamajjeya poqui'yapoa cuana huacuaya ma o huoojeajji poanajeja meshiyasijje.
44015035	Pablo, Bernabé pea-ai ca majotii Antioquía meshijotii nequiapoa so'o, poqui'yojjima ca oma poa. Ma meshijo ba'eca Jesosaja epeejjicuana sohuihuohuicapoquiapoa Pablohua, Bernabeya, pea dejjacuaa pea-ai. Esohui queapame Emeshimesenei Jesosajo huohuimajamajacanequiapoa Jesosaja epeejji pojjeamacuana pea-ai.
44015036	Majoya aje quijjepishana Pablohua jama acapoa Bernabé ba'a: —Cua'a ejjaba-ajjaquiquio'oya Jesosaja epeejjicuana ma ese poquinequinaje meshicuanahuasijje. A'a cuana queapame ani baa epoqui o'oya macuanaya eseja sohuihuohuiqui.—
44015037	Bernabeya ma pea dejja Juan bajjani cuamaya dojosa-apea-aicapoa. Oya bajjani pea Marcos poa.
44015038	Pablo ca o dojosapo-ajjanei poa. Yahuajopishana Panfilia meshijo aniya Marcosya Pablonijje, Bernabenijje pea-ai chacochacoqui oya jeacana'yapoa. Ohuaya oya chacosahuapajeacapoa, jamajojoya aje Pablo o dojobecasapo'yoajjapoa.
44015039	Jamajjeya ma beca dejja Pablo, Bernabé pea-ai mimijajiapoa Marcosjo, yajja Marcos acajji. Pablo, Bernabé oya jayojja pea-ai jjashahuabaquime mipomajje Marcosjo jjasejjaquiapoa. Majoya Bernabeya Marcos dojocapoa onijjetii. Chipre nasi meshiyasijje besapoquiapoa bishe'aijo.
44015040	Pablohua ca Silas bajjani dejja baca'yapoa onijje enequipoqui'yojji echacochacopoqui'yojji esohuijo. Majoya aje majo ba'eca Jesosaja epeejjicuana Eyacuiñajjinijje mimiajo oja o queapame poquimeesahuajjijo Pablo, Silas pea-ai poquiapoa.
44015041	Ma jjachichaquipoquiapoa Siria meshijo ba'eca Jesosaja epeejjicuana esohui o queaca'a nequipoquijjijo huohuicananapoa Pablohua. Cilicia meshijo ba'eca Jesosaja epeejjicuana huohuipea-aicapoa oja meshiyasijje jjayejjequijeya.
44016001	Majoya aje Pablo, Silas pea-ai poquiapoa Derbe meshiyasijje, Listra meshiyasijje pea-ai. Listra meshijo aniñaquimajje Pablohua oe dejja Timoteo bajjani Jesosaja epeejji bacapoa. Oja nae judío epona Jesosaja epeejji poa. Oja chii ca griego dejja peajaajji poa.
44016002	Jesosaja epeejjicuana Listra meshijo ba'eca queapame mimicapoa ojo. Iconiocuiñajjicuana pea-ai esohui queapame mimicapoa Timoteojo.
44016003	Jamajjeya Pablohua Timoteo dojosa-acapoa onijje poquiya o asahuaa. Oya oja dojojjimahua Pablohua oya cuiishasha jehuisejjameecapoa judiocuana ma meshicuanajo ba'eca'yo queaquene onijje epojjequi poanijje. Macuanajaya eba poa oja chii griego dejja poanaje, judío dejja pojjeama.
44016004	Majoya aje ma oya poquinequinaje meshicuanahuasijje majo ba'eca Jesosaja epeejjicuana huohuicapoa cuaa. Ma Jesosaja babaca dejjacuaa esohui Jerusalén meshijo ani etii poanicuanaja tehue huohuicanequiapoa judío pojjeamacuana oja tehue jayojja eba'epoquijji.
44016005	Jamajjeya Jesosaja epeejjicuana queahuiso meshijo ba'ecacuana queaca'a pocapoquiapoa ma esohuicuanajo jjashahuabaquimajje. Queahuiso pocapoquiapoa Jesosaja epeejjicuana epojji ojjaña pojjajo.
44016006	Majoya aje quijje Edojjoshahuapameya Pablo ma onijje poquinajecuana pea-ai huohuicapoa jama ba'a: —A'a ca cuamaya poquijji provincia Asia meshiyasijje majo ba'eca esohui queapame huohuiya.— Jamajjeya jjayejjequiapoa cuana Frigia meshimijijje, Galacia meshimijijje pea-ai.
44016007	Majoya aje Misia bajjani meshihuineijo aniñaquiapoa cuana. Majo aniya jjashahuabaquiapoa cuana Bitinia meshiyasijje epoquijji. Jamatii Jesosaja Edojjoshahuapameya cuama poquimeejjima acacuanapoa.
44016008	Jamajojoya aje Misia meshijje queahueshapishana jjayejjequimajje poquiapoa cuana Troas ejeojji jaahuasijje.
44016009	Ma meshi ejeojjijo aniya aje Eyacuiñajjiya Pablo jjacahuibameequiani jayojja ani mecajje bameecapoa oe dejja Macedoniacuiñajji epi nequi. Ma dejjaa huohuiajjaneineicanaje jama ba'a: —Ecuanaja meshi Macedonia bajjaniyasijje poecue, ecuana asahuahuacue.—
44016010	Majoya aje Eyacuiñajjiya Pablo queaja'a huohuicaje jjabaquimajje ecuana jja-aquiapoa epoquijji Macedonia meshiyasijje. Jama acapoa Pablohua ba'a: —Eyacuiñajjiya eseya e'ejojonei iyaacani cuamaya epoquijji oja esohui queapame Quitojo huohuiquiya.—
44016011	Majoya aje ecuana Troas meshi ejeojjijo ani bishe'aiyasijje anisohuaquiapoa ebesapoquijji. Ecuana besapoquicuajiapoa Samotracia nasi nequiyasijje. Majoya pea pojjajo ecuana besapoquiapoa Neápolis bajjani ejeojji jaahuasijje.
44016012	Majo ani ecuana poquiapoa Filipos bajjani meshi ba'eyasijje ejeojjijje. Filiposcuiñajjicuana queahuiso Roma meshijo nequi poe'yo. Roma emeshimese dejjaa Filiposcuiñajjicuana huoojeacapoquiapoa. Queahuiso Macedoniacuiñajjicuana Filipos meshiyasijje poquinequiapoa aquiana jjesheya. Ma meshijotii ecuana aniñaquiapoa so'o.
44016013	Ma meshijo ani ejomishocajji sábado epojjajo ecuana esecueyasijje cuayaquiapoa cueisahua jaahuasijje. Majotiiya judiocuana mimipoquinaje Eyacuiñajjinijje. Jamajjeya ecuana cuamaya anioqueapoa. Eponacuana majotii ejjachichaqui anica ecuaa esohui Quitojo huohuiapoa.
44016014	Oe epona majo ani Lidia bajjani poa. Oya Tiatiracuiñajji epona daquicuana queanahuenee queahuo'onee quiapoquiajji poa. Oya Eyacuiñajji bihuiapoquiajji poa, jamajjeya ohuaya Eyacuiñajjija esohui shajja-ajjaneineicapoa. Majoya aje Emeshimeseneiya oya jjashahuabameequicapoa Pabloja esohuijo.
44016015	Majoya aje ma epona Eyacuiñajjija esohuijo jjashahuabaqui'yomajje jjaiñajeanobiameequiapoa enaojjohuasijje ojee ojjaña oja huapa pojjeamacuananijjetii. Majoya ohuaya ecuana huohuiajjaneicapoa jama ba'a: —Miquiana eya e'ejojonei Jesosaja epeejji poani bamajje poecue ecuea equiyasijje aniya.— Jamaya ohuaya ecuana animeecapoa oja equiyasijjetii.
44016016	Majoya aje pea pojjajo ecuaa poquio'oyaniya ma ona mimipoquiani Eyacuiñajjinijje meshiyasijje oe eponasho'i eshahuamase yamijji poeje bapoa. Eponasho'iya huohuicapoa ma quijje poaje cuaa oja ajjimahuajo. Jamajjeya e-eponasho'imesecuaa queabejjohuiso iñacapoa oja esohuijo ma quijje acaje cuaa ohua huohuicajo. Oya ca eponasho'i jamatii chacochacoapoa sosema'.
44016017	Ma eponasho'iya ecuana Pablo pea-ai equijje acapoa. Jama taaame oya ponequiapoa ba'a: —Jiquio dejjacuana Eyacuiñajji Eyajo nequija chacojji poani. Jiquio dejjacuaa Eyacuiñajjija esohui huohuicani Eyahuasijje epoqui'yojjijo.—
44016018	Ma eponasho'i queacahuihuisopishana ma meshijotii ani oya esohuiya jama pomajamajanequiapoa Pabloquiquishijji poquije. Jamajjeya Pablo hueyahueyapoa oya esohui ohua amajamajacapoquianijo. Majoya Pablo jjanequijeapajjaquiapoa o cojjaneijo ma oja yamijo nequi eshahuamasenijje emimijji. Jama mimime poa onijje ba'a: —Jesosa Eyacuiñajjija huoojea ojjaña nahue'yojji poanija bajjanijo eyaya miya oja yamijo nequi mi cuayaqui'yojjijo huohuiaña.— Pablohua esohui jama acajeahuatii eshahuamase cuayaquinana'yapoa.
44016019	Majoya aje e-eponasho'imesecuaa oya shahuamase yamima'yo baca'yapoa. Ojo bejjo queahuiso eiñapoquiajji pojjeama poaje'yo bamajje ma dejjacuaaya Pablo, Silas pea-ai iñaca'ajeacapoa queaqueneya. Majoya oya dojocapoa cuaa etii poanicuanaja ebajji oya oja meshijo jjachichaquianiyasijje, plazahuasijje.
44016020	Romano dejja etii poanicuana cojjaneijo Pablo, Silas pea-ai nequimeecapoa cuaa etiicuanaja a'a oya queamimishi poanaje ebajji. Jama acapoa cuaa ba'a: —Jiquio judío dejjacuaa esenijjejaajjicuana jiquiojo ba'eca queaquenenee pomeecuajicani.
44016021	Jiquio nequi beca dejjaa pea esohuicuana yecani ese huoojeapoquiajji poani etiija esohui jama pea-ai pojjeama. Jamajjeya esejaya eshajja-ajjajji pojjeama pea-ai poaje ojaya esohui eseya romano dejjacuana poanijjejojoya.—
44016022	Majoya aje queahuisocuana quenequeneneimajje cuajicuajicajebeapoa Pablo, Silas pea-ai iñaca'ajeaa. Romano dejja etii poanicuaa huohuicapoa o daqui huijjiajeajjijo. Majotii nequiya etii poanicuaa Pablo, Silas pea-ai acuiya cuianeineimeecapoa janobajjimanei.
44016023	Majoya etii poanicuaa Pablo, Silas pea-ai cuianeimeemajje jeanobiameecapoa ejjajeanobiaquijji equiyasijje. Majoya ejeanobia anijaahuanajji poani dejja huohuineicapoa Pablo, Silas pea-ai oja jaahuananeineijjijo.
44016024	Etii poanicuaa oya jama huohuime acajje o jaahuanajji dejjaa ejjajeanobiaquijji equi eyiyedojjoneiyasijje jeanobiacapoa o quehuapoquijjima epojji. Quibo jeyochichacapoa pea-ai acuijo majotii ejaajji.
44016025	Majotii aniya aje mecashononei Pablo, Silas pea-ai sohuicuaya-aniapoa Eyacuiñajji bihuiajji, onijje mimianiapoa pea-ai. Ma pea ejeanobia anicacuaa oya shajja-ajjacapoa.
44016026	Majoya aje oya jama mimime po-anijo meshi huehuahuehuacuajinanapoa. Ejjajeanobiaquijji equi meicuana jeaquenaquenacapoa. Jama poajoya ojjaña esecuejjani ca'ajjicuana majo nequi jjaca'apejojeananaquiapoa. Ojjaña majo ejeanobia anicacuanaja cadena oja quibojo ba'e jjapejojeaquinanapoa.
44016027	Majoya aje jeanobiacuanajaahuanajji dejjaa shequimajje bacapoa ojjaña esecuejjani ca'ajjicuana ejjaca'apejojeaqui nequi. Jamajje ohuaya oja baa jjequihuijjiacapoa o jjayacuajeaqui'yojji nisho ojjaña ejeanobia anicacuana epoquiquehuajo poso.
44016028	O jjayacua-ajjaquije'yo bamajje Pablo taaapoa jama ba'a: —¡A'a oe jjayacuajeaqui'yojji! Ojjañatii ecuana quiojo ani, poquiquehuajjima.—
44016029	Majoya aje o jaahuanajji poaniya cuaquijiji huohuiajjacapoa ejeaja'ajji. Cuaquijiji jjeshemajje o aniyasijje oya cuajicuajinobiquiapoa queametenee, cacacacaqui. Nobiquimajje oya jaabichajeananaquiapoa Pabloja equibopejjeneijo, Silasja pea-ai.
44016030	Majoya ohuaya Pablo, Silas pea-ai jjequicuayacapoa ehuohuiajjajji. Jama huohuiajjame acapoa ba'a: —¿Yajja acuae pocajji Eyacuiñajjija eya enahue'yojji?—
44016031	Oya saja-acapoa jama ba'a: —Emeshimesenei Jesosa Quitojoya oe jjashahuabaqui'yocue. Ohuaya miya, ojjaña miquea huapa pojjeamacuana pea-ai nahuecaje'yo Cuaqui-aijo.—
44016032	Majoya Pablohua, Silasya pea-ai oya Emeshimeseneija esohui huohuineicapoa ma oja equijo anicacuana pea-ai.
44016033	Ma mecajjetiiya aje ejeanobiacuanajaahuanajji dejjaa Pabloja Silasja pea-ai esicuana shicuicapoa. Majoya oya, ma oja equijo anica oja huapa pojjeamacuana pea-ai jjaiñajeanobiameequiapoa enaojjohuasijje.
44016034	Majoya ohuaya Pablo, Silas pea-ai dojocapoa oja equiyasijje bobiaa. Jamajjeya oya, ma oja equijo anicacuana pea-ai queabihuinee poa Eyacuiñajjijo oya Jesosajo jjashahuabaqui'yonajejjejojoya.
44016035	Majoya aje pea pojjajo mecajjeahua dejja etii poanicuaa soldadocuana huoojeacapoa ejeanobiacuanajaahuanajji poani dejja huohuiya oja Pablo, Silas pea-ai huoojeacuaya'yojjijo.
44016036	Jamajjeya ejeanobiajaahuanajji dejjaa Pablo jama acapoa ba'a: —Etii poanicuaa eya huohuicanaje miquianajo ecue miquiana ehuoojeacuaya'yojjijo. Jamajjeya quiana jjeya queabihui poquije'yo.—
44016037	Pablohua ca soldadocuana o jaahuanajji epo acapoa jama ba'a: —Ecuana ca quio romano dejja poani. Etii poanicuaa ecuana jamatiiya cuianeimeecanaje acuiya ojjañacuanaja ebajji. Ojaya bajjimajotii a'a ecuana queatai poani jamatii cuianeimeecanaje. Majoya etiicuaa ecuana jeanobiameecanaje ejjajeanobiaquijji equiyasijje. Jjeya caca ecuana quehuahuoojeacuaya'yosa-acani cuaa. ¡Chojja de! Oya ca oe ma etii poanicuana capoeahua ecuana jeacuaya'yohua.—
44016038	Jamajjeya ejeanobiajaahuanajji soldadocuaa huohuiquicapoa etii poanicuana Pabloja esohui. Pablo romano dejja pea-ai poani shajja-ajjamajje etiicuana queametenee ponanapoa ojo.
44016039	Jamajojoya aje romano etiicuana poquiapoa Pablo baa, Silas baa pea-ai onijje mimiya o jjabeimeequi'yohua. Ejjajeanobiaquijji equijo ani jeacuayameequica'yapoa cuana. Majoya etiicuaa Pablo, Silas pea-ai huohuiajjaneicapoa o oja meshijo ani poqui'yojjijo.
44016040	Majoya aje Pablo, Silas pea-ai ejjajeanobiaquijji equijo ani cuayaqui'yomajje poquiapoa Lidia eponaja equiyasijje. Jesosaja epeejjicuana ma meshijo ba'ecacuana bamajje huohuicapoa esohui o queaca'a nequipoquijjijo. Majoya Pablo, Silas pea-ai poqui'yapoa.
44017001	Majoya aje Pablo, Silas pea-ai ejeojjijje Anfípolis meshijje, Apolonia meshijje pea-ai jjayejjequimajje Tesalónica meshijo aniñaquiapoa. Ma meshijoya judiocuanaja ejjachichaquijji equi-ai aniapoa.
44017002	Jamajjeya Pablo poquiapoa ma equi-ai ejjachichaquijji aniyasijje ejomishocajji sábado pojjajo ma ecua oya poquimajamajanequinaje jama po-o'oyaa. Tres sábado huisome poquinequiapoa cuamaya majo ejjachichaqui anicanijje mimiya Eyacuiñajjija esohuijo. Ohuaya Eyacuiñajjija esohui etehue acanequiapoa ona huohuijji.
44017003	Pablohua huohuicanequiapoa cuana Eyacuiñajjija huoojea ojjaña nahue'yojji epojji ebionei manoje'yo. Majoya oya mano'yomajje shequije'yo jamaya ohuaya huohuicanequiapoa. Pablohua jama acapoa cuana ba'a: —Jiquio eya huohuiaña Jesosaya e'ejojonei Eyacuiñajjija huoojea ese nahue'yojji poani.—
44017004	Ohua esohui jama huohuime acajje judiocuana beca jjashahuabaqui'yapoa Jesosajo. Jamajojoya aje macuana Pablonijje, Silasnijje pea-ai ojee nequipoquiapoa. Griego dejjacuana pea-ai ma Eyacuiñajji bihuiapoquiajji poanajecuana jjashahuabapea-aiqui'yapoa. Queahuiso eponacuana ma meshijo anica etiicuana poanija ehuanasecuana jjashahuabaqui'yapoa pea-ai.
44017005	Majoya aje queahuisocuana jjashahuabaqui'yani bamajje judiocuana ma jjashahuabaqui'yoajja poanicuana queaquenenee pocapoa. Pablo, Silas pea-ai botiama acapoa macuaaya. Jamajjeya ma judiocuaa pea dejjamimishicuana, ma chacochacoajja plazahuasijje poaequinequianicuana, jjachichameequicapoa. Majoya oja chicha dejjamimishicuana queaquenenee epomeejji peacuananijje esohui queatai jeacuayacanequiapoa cuaa. Majoya aje judío dejjacuana ma Pablo botiama ajji poanajecuana poquicuajicapoa Jasonja equiyasijje Pablo, Silas pea-ai sa-ajja'yohua o jeacuayajeaa ojjaña ma ejjachichanequicaja ebajji.
44017006	-
44017007	Pablo, Silas pea-ai oja equijo ani ba'yojjima acapoa cuaa. Jamajjeya equimese Jasón jjequiyiyejeacuayajeacapoa cuaa esecueyasijje edojojji o huoojeapoquiajji etii poanija ebajji. Jesosaja epeejji pea-ai ma equijo ani dojojeapea-aicapoa cuaa. Oja dojocuana etii poanicuana cojjaneijo nequimeemajje jama taaame poa cuana ba'a: —Jiquio dejjacuaa queahuisojaajjicuana queaquenenee pomeecuajicapoquiani cua oya poquije meshicuanahuasijje. Jiquiacua pea-aiya jjeya poeyanaje. Jasón dejjaa oya jjequinobiacanaje oja equiyasijje. Roma emeshimeseja esohuicuana oja tehuemee a-ajja oya. Jiquio dejjacuaa huohuicani pea emeshimese aje enequi, oya Jesosa bajjani— jama taaame ponequiapoa cuana.
44017008	Ona jama taaametii poequi shajja-ajjamajje etiicuanaja o huoojeapoquiajji poanija bajjima poa yajja oya acajji. Queahuisoneecuana majo ejjachichaqui nequica queaquenenee poa. Peacuana ca queamete poa.
44017009	Majoya aje Jasonya ma onijje nequi pea-ai dejjacuaa bejjo quiacapoa etii poanicuaa ejeanobiameeca poanijje. Majoya poqui'yapoa cuana huacuaya oja equiyasijje.
44017010	Majoya aje ma mecajjetiiya Jesosaja epeejjicuaa ma meshijo nequicaa Pablo, Silas pea-ai quehuahuoojeacapoa Berea meshiyasijje poquiya. Berea meshijo aniñaquimajje poquiapoa judiocuanaja equi-ai ejjachichaquijji aniyasijje.
44017011	Ma Bereacuiñajji judiocuana queaja'a jjashahuabaquicapoa Tesalonicacuiñajjicuana jama pojjeama. Macuiñajjicuaa Eyacuiñajjija esohui Pablohua huohuicaje shajja-ajjaneicapoa. Ojjaña pojjajo Eyacuiñajjija esohui etehue baneicapoquiapoa cuaa a'a Pablohua huohuicani esohui e'ejojonei poani ebajji.
44017012	Jamajjeya queahuisocuana jjashahuabaquica'yapoa Jesosajo. Macuiñajjicuana, griego dejjacuana pea-ai jjashahuabaquica'yapoa. Ma meshijo nequica dejjacuana etii poani, oja huanasecuana pea-ai jjashahuabaquica'yapoa pea-ai.
44017013	Majoya aje Tesalonicacuiñajji judiocuana Pablohua esohui huohuicani Berea meshijo nequiya shajja-ajjamajje poquicuajicapoa cuamaya. Ma ojo ejjachichaqui anicacuana queaquene epomeejji esohui jeacuayacañaquiapoa cuaa. Taaamajamajacanequiapoa ma meshijo ba'ecacuana eponañajii queaquenenee Pablonijje, Silasnijje pea-ai.
44017014	Jamajjeya Jesosaja epeejjicuaa ma meshijo ba'ecaa Pablo huoojeacuajicapoa bae-aisahuahuasijje. Timoteo, Silas pea-ai ca majotii aniapoa Berea meshijotii, poquijjima.
44017015	Ma Pablonijje poqui dejjacuana poquiapoa Atenas meshiyasijjeyee onijjetii. Majoya huacuaya poe'yapoa cuana Berea meshiyasijje. Timoteo, Silas pea-ai huohuicaña'yapoa cuaa Pablojo o poquicuajijjijo cuamaya Pablo nequiyasijje.
44017016	Jamajjeya Pablohua Atenas meshijo nequiya oja epeejjicuana Timoteo, Silas pea-ai ishoaca-aniapoa. Majotii jjaishoaquianiya ohuaya bacapoa Atenascuiñajjicuanaja eyacuiñajjinisho queahuisonee nequi oja meshijo. Jamajjeya oya queayenonee poa ma queahuiso nequi bamajjeya.
44017017	Jamajjeya Pablo judío dejjacuananijje miminequiapoa Eyacuiñajjija esohuijo judiocuanaja equi-ai ejjachichaquijjijo nequi. Peajaajjicuana ma Eyacuiñajji shahuabapoquiajji poanicuananijje pea-ai miminequiapoa Eyacuiñajjija esohuijo queaja'a oja bajjijo. Pablo equi-ai aquianaquiajji acanijo mercadojo miminequipea-aiapoa Eyacuiñajjija esohui majo anicanijje.
44017018	Majo nequiya aje dejjacuana queasapaja'a epicúreos bajjani, peacuana estoicos bajjani pea-ai mimijajisapoa Pablonijje oja esohui shajja-ajjamajje. Jama jjaniñebaquime poa cuana Pablojo ba'a: —¿Ajeo acue jiquio dejja queasapaquehua mimimajamajani jiquiacua eseque?— Peacuana ca jama poa ba'a: —Oya peajaajjicuanaja eseja bajjimanei Eyacuiñajjija esohuihuohuijji poani pojja'a.— Jamaya esohui acapoa cuaa ojo Pablohua esohui queapame Jesosa shequi'yonaje huohuicanequinajejojoya.
44017019	Jamajjeya ma dejja queasapaja'acuaa Pablo dojocapoa Areópago eyiyosisi ejjachichaquijji nequiyasijje. Oya huohuiajjacapoa cuaa jama ba'a: —¿A'a queaja'a bacajji jiquio esohui eyacua miyaya yenaje?
44017020	Ecuanajaya bajjimaneinei jiquio esohui miyaya huohuiaña jjeya. Ecuana basapoani yajja poanijje shai jiquio esohui mique ye.—
44017021	Atenascuiñajji dejjacuana, peajaajjicuana oja meshijo ba'eca'yo pea-ai peaja esohui eyacuacuana onaja ye shajja-ajjamajamajasapoa ojjaña pojjajo. Mahuisotiiya, esohuicuana eyacua shajja-ajjamajamajasa-acapoquiapoa cuaa.
44017022	Majoya aje Pablo ejjachichaqui anicacuanayiyesamaneijo Areópago eyiyosisijo ani nequisohuapoa o huohuijji. Jama huohuime acapoa cuana ba'a: —Atenascuiñajjicuana, eyaya quiana baña miquianajaya eyacuiñajjicuana queahuisonee nequi. Oya bihuiamajamajapoquiaña quiaa.
44017023	Eyaya baquinaje jiquio miquiaaya eyacuiñajjicuana queahuiso nequianaje miquianaja meshijo o bihuiapoquiajji yajji. Oe eyacuiñajji oja mei eiyachicha anijo o bihuiajji yajji etehue jaa eyaya banaje ba'a. “Jiquio Eyacuiñajji esejaya bajjimanei bajjani.” Jamajjeya oe Eyacuiñajji miquiaaya bihuiaña jamatii oya bajjimajo. Maya jiquio miquianaja bajjimaya Eyacuiñajjijo eyaya huohuisa-aña quiana.
44017024	—Ma Eyacuiñajjiyaya meshi, ojjaña aquianacuana pea-ai panacapoa. Jamajjeya oya e-eyatahuatahuamese, eojjañacuanamese poani, Emeshimesenei pea-ai. Oya ca aniajja dejjacuanaja iya equijo.
44017025	Jamajjeya eseya o ba'emeesahua-ajjaneinei. Ohuayanei caca oe eseya eshe ba'emeecapoquiani, shajoshajomeecapoquiani pea-ai. Ojjaña ese queapame ba'epoquijji aquianacuana quiacapoquiani ohuaya.
44017026	—Ojjañajaajjicuana oenei dejjajo ohuaya jjapapameequicapoa ojjaña meshiyasijje ejaapoquijji. Ohuaya ojjaña dejjacuana eponacuana animeecapoquiani ache meshijo ba'eje, ache shequiaja huiso oya majotii ba'eje pea-ai. Jamaya ohuaya acapoquianitii cuana.
44017027	Eyacuiñajjiya panacapoa ojjaña meshijo ba'ecacuana onijje ejjapeequipoquijji. Jamajojoya aje Eyacuiñajji e'ejojonei bacajji seja. Oya quea-esehuesha pojjeama nequiani ese ojjañajo.
44017028	Eseya e'ejojonei ojo Eyacuiñajjijo ba'epoquiani, ohuaya eseya eshe pomeecani. Eseya caca oja pana, eseyaneitii pojjeama jjapanaqui. Yahuajo miquianaja esohuitehuejjicuaa acapoa ba'a: “Eseya Eyacuiñajjija pana oja eshe nequimee.”
44017029	Jamajjeya quiana oe Eyacuiñajjija pana poaniya, ¡a'a oya oro, meioshe dejjaja ne poso ajji! Dejjacuaa oja jjashahuabaquijjineijo Eyacuiñajji jamaya poso acani. ¡A'a oe jama jjashahuabaquime popea-aijji quiana!
44017030	Yahuajonei Eyacuiñajjiya oja mimishijo queaneenee pomeecuaji'yojjima acapoa cuana. Jjeya caca ohuaya ojjañajaajjicuana huohuineicani o pea jjashahuabaquime epo'yojji ojo ejjanahuemeequijji.
44017031	Quijje Eyacuiñajjiya oe epojja acaje ojjaña meshijo ba'ecacuana ja'anei huohui'yojji ache Eyahuasijje poquije'yo, ache Cuaqui-aiyasijje poquije'yo. Eyacuiñajjija babacaa jama acaje'yo. Maaya se queaja'anee huohuicaje'yo ojjañacuana oja ba'ejjijo achacua poquicaje'yo. Oya e'ejojonei ojjañacuana queaja'a huohui'yojji epojji bacaje cuaa Eyacuiñajjiya oya shequimeeca'yonajejojoya.—
44017032	Pablohua ma dejjacuana Eyacuiñajjija babaca shequi'yonaje emano'yo jaa esohui ohua jama huohuime acajje becacuaa soadojocapoa oja esohuijo. Peacuana ca jama poa ba'a: —Quijje ca pea pojjajo ecuaa jiquio esohui shajja-ajjao'oyasa-aña.—
44017033	Majo ejjachichaqui dejjacuana jama poajo Pablohua jiñacapoa cuana.
44017034	Becacuana ca oja esohuijo jjashahuabaqui'yapoa. Jamajjeya Pablonijje nequipoquiapoa. Oe dejja oja esohuijo jjashahuabaqui'yonajeja bajjani poa ba'a: Dionisio. Oya jjachichaquipoquiapoa Areópago eyiyoiyeao nequijo peacuananijje. Oe epona Dámaris bajjani jjashahuabaqui'yapoa. Peacuana pea-ai jjashahuabaqui'yapoa oja esohuijo.
44018001	Majoya aje Pablohua Atenas meshi jiñacapoa epoquijji Corinto meshiyasijje.
44018002	Majotii nequiya Pablohua oe judío dejja Aquila bajjani bacapoa. Oya Ponto meshicuiñajji poa. Yahuajopishana Aquila, oja huanase Priscila pea-ai Italia meshijo ba'yapoa. Oya majo ba'eya poqui'yapoa Roma emeshimeseya Claudio bajjaniya ojjaña judiocuana Roma meshijo ba'e o poqui'yojji esohui jama ohua huohuime acajje. Majoya aje Pablo poquiapoa o baa.
44018003	Aquilaa, oja huanaseya pea-ai oya echacojji acapoa ma Pablohua acapoquiapoa echacojji pea-aiya. Oya daquiequi socojji pea-ai poa. Jamajjeya Pablo aniapoa onijje so'o daquiequicuana socopoquiajji ojee.
44018004	Ojjaña sábado ejomishocajji pojjajo Pablo poquinequiapoa judiocuanaja equi-ai ejjachichaquijji aniyasijje majo anicacuananijje mimimimiya Eyacuiñajjija esohuijo. Judiocuana, judío pojjeamacuana pea-ai esohui Jesosajo oja queaja'a ebajji ohuaya huohuiajjaneicapoa.
44018005	Majoya aje quijje Silas, Timoteo pea-ai Macedonia meshijo ani poeajo Pablohua oja echacojji daquiequicuana socopajeacapoa judiocuana huohuineipoquiajji ojjaña pojjajo Eyacuiñajjija esohui queapamejo. Jesosa e'ejojonei Eyacuiñajjija huoojea ojjaña nahue'yojji poani ohuaya huohuiajjaneicapoa cuana.
44018006	Ohua esohui Jesosajo jama huohuime acajje judiocuana iyehuiso o shajja-ajjasapo-ajjanei poa. Ma dejjacuaaya Pablo niñebacapoa. Jamajojoya aje Pablohua oja daqui jjequi-iyajajeacapoa ona queaja'a jjabaquijji oja esohui cajaa acanaje cuaa. Jama acacuanapoa Pablohua ba'a: —Miquianaya caca oe shajjama'tii jayojja poanijjejojoya queaneeneetii quiana nequipoquije'yo Cuaqui-aiyasijje. Ecuea esohui miquiana huohuijjimajo pojjeama quiana ca oe queaneeneetii poaje'yo. Jamajjeya jjeya eya poquinequijetii judío pojjeamacuana sohuihuohuiquiya.—
44018007	Majoya Pablo judiocuanaja equi-ai ejjachichaquijjijo ani poqui'yapoa oe dejjaja Ticio Justo bajjanija equiyasijje. Oya Eyacuiñajji bihuiajji poa. Oya ba'yapoa judioja equi-ai ejjachichaquijji animiji cojjasahuajje.
44018008	Crispo bajjani dejja judioja equi-ai ejjachichaquijjijo anicuana sohuihuohuijji etii poa. Oya, ojjaña oja huapa pojjeamacuana pea-ai jjashahuabaqui'yapoa Jesosajo. Queahuiso ma meshijo ba'ecacuana Corintocuiñajjicuanaya jjashahuabapea-aiquica'yapoa esohui Jesosajo Pablohua queaja'a huohuicajje. Macuanaya jjaiñajeanobiameequicapoa enaojjohuasijje.
44018009	Majoya aje oe mecajje Pablohua jjacahuibaquiani jayojja aniya Emeshimesenei onijje mimije shajja-ajjacapoa jama ba'a: —Pablo, ¡a'a queamete pojji! Esohui queapame huohuipoquiacuetii cuana. ¡A'a oe esohui huohuipajeajji!
44018010	Eya minijjetii nequipoquiani, chama'nei cuana pea mi queaneenee pomeejji jiquiojo. Jiquio meshijo queahuiso ecuea epeejjicuana poani ba'eca— jamaya acapoa.
44018011	Jamajjeya Pablo oe eshequiaja seis ba'ime huiso pea-ai nequiapoa Corinto meshijotii. Ohuaya Eyacuiñajjija esohui huohuicapoquiapoa macuiñajjicuana.
44018012	Majoya aje quijje Galión bajjani dejja Acaya emeshimese epojji nequi'yapoa. Jama nequijo judío dejjacuaa Pablo iñaca'ajeacapoa ojo queatai jjaniñebaquimajje. Oya dojocapoa cuaa emeshimese dejjaja ebajji, ejeanobiameejji.
44018013	Emeshimese jama acapoa o iñaca'ajji epocuaa ba'a: —Jiquio dejjaa esohui queahuisocuana huohuitaicani. Ecuanaja romanocuanaja esohui etehue jama pojjeama ohuaya Eyacuiñajji bihuiameecani cuana.—
44018014	Oya jama poanijotiiya aje Pablohua emimijji nisho a-ajjacapoa. Majoya aje emeshimese Galionya judiocuana jama huohuime acapoa ba'a: —De, jiquio dejja queamimishinee poanijojjemo, pea quecuajji poanijojjemo, eyaya miquianaja esohui shajja-ajjame.
44018015	Oya jama pojjeama. Oya queamimishi pojjima' ecuanaja Romanocuanaja esohui etehuejo. Miquianaya ca queaquene poani oja esohuijo ma ohua huohuicani esohuijo, ebajjanicuanajo pea-ai. Miquianajaya judiocuanaja esohui etehuecuana ohua huohuitaicani quiaa aña. Jamajjeya miquiaaya oopanaatii a'a oya queamimishi poani bacue. Miquiaa oja mimishi huohuije eya shajja-ajjasapo-ajja. Eya ca iña o queanee pomeesapo-ajja, ¿ajeo?— jamaya poa.
44018016	Majoya aje huohuijeyomajje emeshimese dejjaa judiocuana huoojeacuayacapoa esecueyasijje.
44018017	Majoya aje judiocuaa ma oja huoojeacuaya dejjacuaaya Sóstenes bajjani dejja judioja equi-aijo etii poani iñaca'ajeacapoa. Majotiiya oya cuianeicapoa cuaa emeya emeshimese dejja ani cojjaneijotii. Jamatiiya Galionya baca-aniapoa cuana Sóstenes oja nahuejjima.
44018018	Pablo queacahuihuisonee nequipoquiapoa Corinto meshijotii. Majoya Jesosaja epeejji majo ba'ecacuana esohui o poquijjijo huohuinanamajje Pablo Aquilanijje, Priscilanijje pea-ai bishe'aijo anisohuaquiapoa ebesapoquijji Siria meshiyasijje. Cencrea meshijo ba'eñaquimajje Pablo jjacuiapojijeaquiapoa bishe'aiyasijje anisohuaquio'oyajjimahua. Jamaya Pablo poa ma ohua Eyacuiñajji yahuajo huohuicapoa oja esohui oya jayojja ajeyocaje judiocuanaja ebajji.
44018019	Majoya aje quijje Éfeso meshi ejeojjiyasijje ba'eñaquimajje Pablohua Aquila, Priscila pea-ai jiñacapoa epoquijji judiocuanaja equi-ai ejjachichaquijji aniyasijje. Majo ani judío dejjacuana Pablohua esohui huohuicapoa.
44018020	Majo ejjachichaqui anicacuaa Pablo huohuiajjacapoa oya oja meshijo majotii enequipoquijji nisho. Pablo ca majotii nequipoquisapo-ajjapoa.
44018021	Jamajjeya Pablohua esohui o poquijjijo huohuicananapoa macuanaya jama ba'a: —Eyacuiñajjiya huoojeacao'oyajje aje pojja'a mo jiquiacua miquianaque poeje o'oya.— Majoya Pablo Éfeso meshijo ani bishe'aiyasijje anisohuaquio'oyapoa ebesajebe'yojji.
44018022	Majoya aje Pablo huacuaya Cesarea meshiyasijje besajebe'yomajje ejeojjijje poqui'yapoa Jerusalén meshiyasijje. Jesosaja epeejji majo ba'ecacuana ohuaya queabihui esohui acañaquiapoa. Majo nequi Pablo poquiapoa Antioquía meshiyasijje.
44018023	Majoya aje quijje Pablo Antioquía meshijo nequi poquio'oyapoa provincia Galacia meshiyasijje. Ma ohua esohui huohuicanequinaje meshicuanahuasijje huisotii oya poquinequio'oyapoa majo ba'eca Jesosaja epeejjicuana queaca'a nequimeesahuaa. Frigiacuiñajjicuana pea-ai ohuaya baquicapoa.
44018024	Majoya Pablo pea meshicuanahuasijje poquinequianijo oe judío dejja Apolos bajjani Éfeso meshiyasijje poeapoa. Oya Alejandría meshicuiñajji poa. Oya queapamenee sohuijjochiamanei miminequiapoa. Apolosja ebaneinei poa Eyacuiñajjija esohui etehue.
44018025	Pea esohuihuohuijji poani dejjacuaa Apolos sohuihuohuicapoquiapoa queaja'anee. Jamajjeya Apolosya hueya-ama sohuihuohuicapoquiapoa Efesocuiñajjicuana queaja'anee Eyacuiñajjija esohui. Jamatii ohuaya Juanja ma ona iñajeanobiajji poaja esohui oenei queaja'anee bacapoa. Pea esohuicuana Jesosajo ojaya ca oma' bajjima poa so'o.
44018026	Apolosya judiocuanaja equi-ai ejjachichaquijjijo nequiya esohui huohuicanequiapoa cuana meteamaneiya. Majotii ohua esohui huohuicani shajja-ajjamajje Aquilaa, Priscilaa pea-ai oya dojotepecapoa onijje emimijji. Eyacuiñajjija esohui Jesosajo queaja'anee oja ebajeyojji onijje mimianiapoa.
44018027	Majoya aje quijje Apolos Acaya meshiyasijje epoquijji jja-aquiequijo Jesosaja epeejjicuaa o queabihui poquimeejji esohui acapoa. Éfeso meshijo ba'ecacuaa Jesosaja epeejjicuana Acaya meshijo ba'ecaja yajji esohui tehuecapoa papenijo majo ba'ecaja Apolos queapame ajjequijji. Majoya aje Apolosya Acaya meshi bacañaquiajo queahuiso Jesosaja epeejji majo ba'ecacuaa oya asahuacajjequiapoa. Ma Jesosajo jjashahuabaquica'yonajecuaa jamaya acapoa oya Eyacuiñajji queapamenee poanijojoya.
44018028	Apolosya judiocuana queahuiso ma meshijo ejjachichaqui anicacuana queaja'anee esohui huohuicanequiapoa. Mimima' anicapoa cuana yajja saja-ame yajji ohua queaja'a huohuicanajejojoya. Ohuaya esohui etehue bameecapoa cuana Jesosa e'ejojonei Eyacuiñajjija huoojea ojjaña nahue'yojji poani.
44019001	Majoya aje Apolos bajjani dejja Corinto meshijotii nequijo Pablo meshi queayiyohuiso nequijje jjayejjequiapoa Éfeso meshiyasijje poquiya. Éfeso meshijo aniñaquimajje ohuaya Jesosaja epeejjicuana majo ani bacañaquiapoa.
44019002	Majotii nequiya Pablohua jama huohuiajjame acañaquiapoa cuana ba'a: —¿A'a cuae Edojjoshahuapame yamijji ponananaje so'o quiana Jesosajo jjashahuabaqui'yomajje?— Oya saja-acapoa cuaa jama ba'a: —Chojja de, ecuanaja caca esohui che oe macuana shajja-ajjajjimanei Edojjoshahuapamejo.—
44019003	Pablohua huohuiajjacao'oyapoa cuana jama ba'a: —¿Ajea huohuijo jjashajja-ajjaquimajje acuae quiana jjaiñajeanobiameequinaje?— Ma nequicacuaa saja-acapoa jama ba'a: —Juanja esohuicuana pea huohuicajje ecuana jjaiñajeanobiameequinaje.—
44019004	Jamajjeya Pablo jama mimime po-o'oyapoa onijje ba'a: —E'e, Juanya iñajeanobiacapoquiapoa cuana ma Eyacuiñajjijo pea jjashahuabaqui'yome oja mimishijo poanajecuana. Juanya huohuicanequiapoa cuana ma quijje oquiquishijji poeje dejjajo ejjashahuabaqui'yojji. Ma quijje poeje dejjaya Jesosa bajjaniya poani.—
44019005	Pablo jama poani shajja-ajjamajje jjaiñajeanobiameequiapoa cuana enaojjohuasijje Jesosa Emeshimeseneija bajjanijo.
44019006	Majoya Pablohua oja eme oja yamibiajje huanacajo Edojjoshahuapame poeapoa oja yamidojjohuasijje nequi'yohua. Jamajjeya o oque nobiquimajje peaja esohuijo oja bajjimanei esohuijo mimimeecapoa cuana. Ma quijjenei Eyacuiñajjiya acajejo ohuaya huohuimeepea-aicapoa cuana queaja'anee.
44019007	Ma Pablohua oja eme huanajji acapoa dejjacuana beshahuanei 12 huisome poanaje.
44019008	Majoya Pablo tres ba'ime huiso poquinequiapoa judiocuanaja equi-ai ejjachichaquijji aniyasijje. Ohuaya meteamaneiya esohui huohuicanequiapoa cuana. Majo ejjachichaqui anica ohuaya jjashahuabameequisa-acapoa Eyacuiñajji ojjañacuana huoojeapoquiajjitii nequipoquianijo.
44019009	Ma equi-aijo ejjachichaqui ani beca judío dejjacuana ca jjashahuabaqui'yosapo-ajjanei poa. Oya esohui ma Jesosajo huohuicani shajja-ajjamajamajamajje queaquijijjica'a poa cuana. Jamajjeya ojjaña cojjaneijo nequiya queatainee huohuicapoa cuaa Jesosajo oya Ejeojji Eyacua poani jayojjajo. Macuaa esohui queaquehua Jesosajo jama acani shajja-ajjamajje Pablo onijje jjapeepajeaqui'yapoa. Majoya ohuaya Jesosaja epeejjicuana dojocapoa oe equi-ai ejjasohuihuohuiquijji aniyasijje, Tirano bajjani dejjaja equi-aiyasijjeya. Ma equijotii nequiya Pablohua ojjaña pojjajo sohuihuohuicanequiapoa cuana.
44019010	Jamaya ohuaya esohui huohuicapoquiacuanapoa beca shequiajame huiso nequiya. Jamajjeya ojjaña ma meshicuiñajjicuaa provincia Asia meshijo ba'ecacuaaya Jesosaja esohui shajja-ajjacapoa. Judío dejjacuaa, judío pojjeamacuaa pea-ai shajja-ajjacapoa.
44019011	Eyacuiñajjiya Pablo dejjaja ajjima'neineicuana ameecapoquiapoa queahuiso.
44019012	Macuiñajjicuaa Pabloja daqui ejasisicuana, oja daquinei pea-ai dojocanequiapoa emanocuana jaahuasijje. Queahuisocuana jja-ajaqui'yapoa oja daqui napamajje. Eshahuamasecuana oja yamijo nequi cuayameequica'yapoa pea-ai oja daqui ohua napacajo.
44019013	Majo nequiya aje beca judío dejjacuaa ejeojjijje poquianiya eshahuamasecuana onaja yamijo nequi huoojeacuayajeameecapoqui'yapoa. Majoya Jesosa Quitoja bajjani asa-acapoa macuaaya eshahuamase cuayameequi'yojji. Jamajje eshahuamase jama acapoa cuaa ba'a: —Jesosa Quitoja bajjanijo, jiquio Pablohua huohuicanija bajjanijoya ecuaa huohuipea-aiaña mi cuayaqui'yojjijo.—
44019014	Jamaya apea-aicapoquiapoa judío dejja Esceva bajjanija bacuaejjacuaa siete huisomeya. Oya Esceva Eyacuiñajjija equi-aijo chacochacopoquiani dejja etii poa.
44019015	Majoya aje quijje oe eshahuamaseya Escevaja bacuacuaa huohuicajje o cuayaqui'yojjijo saja-acapoa jama ba'a: —Ecuea eba Jesosa, Pablo pea-ai ecuea eba. Miquianaya caca oe ecuea bajjimanei.—
44019016	O jama mimime pojeahuajo dejja ma eshahuamase yamijji poani tohuananapoa Escevaja bacuaejjacuana nequiyasijje. Majoya ohuaya cuianeicapoa cuana. Oya queamaseneeyajjejojo oja daquicuana isajeajeacapoa pea-ai. Jamajojoya aje Escevaja bacuaejjacuana beshahuanei daquima' cuayacuajijeananaquiapoa esecueyasijje o yajjajo.
44019017	Ojjaña Efesocuiñajjicuaa eshahuamaseya oja bacuaejjacuana cuianeicanaje shajja-ajjacapoa. Jamajjeya judiocuana, judío pojjeamacuana pea-ai queametenee pocapoa eshahuamaseya oya jama acanaje shajja-ajjamajje. Majoya macuiñajjicuaa jama bihuiame acapoa ba'a: —Emeshimesenei Jesosaja bajjani queasohuipojanee, queaca'anee poani pea-ai— jamaya acapoa queahuisocuaa.
44019018	Jamajjeya ma Jesosajo jjashahuabaquica'yonajecuaa oja mimishicuana ja'anei huohuica'yapoa ojjañacuanaja eshajja-ajjajji ma yahuajo Jesosaja epeejji pojjimahua ba'eya acapoquinaje cuaa.
44019019	Majoya aje eyamiquecua poanajecuaa oja esohui etehuecuana yecapoa edahuajeajji. Ojjañacuanaja cojjaneijo papeni dahuajeacapoa cuaa. Oja esohui etehuecuana ache sosehuiso poanaje sicoca'yapoa cuaa. Cincuenta mil eso'dojjo soseme huiso poa, esohui etehue queasosehuisonee dahuajeacapoa eyamiquecua poanajecuaa.
44019020	Jamajjeya Emeshimeseneija esohui queahuesha dojocapoa cuaa peajaajjicuanaja ebajji. Queahuisocuaa Jesosa queaca'aneetii poanijo esohui shajja-ajjacapoa.
44019021	Majoya aje quijje Pablo jjashahuabaquiapoa Macedonia meshiyasijje, Acaya meshiyasijje pea-ai epoquio'oyajji ma meshijo ba'ecacuana bao'oyaa. Jama jjashahuabaquime poa ba'a: —Eya ma meshicuiñajjicuana baquio'oyamajje Jerusalén meshiyasijje poquisapoaje o'oya quijje. Majoya quijje eya Roma meshiyasijje poquipea-aicajji Jerusalén meshijo ba'ecacuana bajeyomajje— jama jjashahuabaquimeya poa.
44019022	Jamajjeya Pablohua ebionei beca o chacosahuajji poani Timoteo, Erasto pea-ai huoojeacoocapoa Macedonia meshiyasijje. Oya ca Pablo enequiapoa so'o Asia meshijotii.
44019023	Ma eshequiajajotiiya aje Efesocuiñajjicuana queaquenenee pocuajicapoa esohui Jesosajo oya Ejeojji Eyacua poani jayojjajo ohua huohuicajje.
44019024	Oe dejjaa Demetrio bajjaniya queahuisocuana quenequenecuajimeecapoa ma meshijotiiya. Oya meioshe dahuajji poa. Ohuaya meioshe dahuamajje equinishocuana necapoquiapoa oja eyacuiñajjinisho Artemisa epona bajjani anijji equi-ai jayojja. Jamajjeya ohuaya majoya bejjo queahuiso iñacapoquiapoa o jayojja chacochacome poani dejjacuaa pea-ai equinishocuana quiamajje.
44019025	Majoya Demetriohua ojjaña equinisho nejji poanicuana joya oya jayojja chacochacome poanicuana jjachichameequicapoa. Jama acapoa cuana ba'a: —Dejjacuana miquianaja ebanei eseya queapame ba'epoquiani jiquio echacojjijo.
44019026	Miquiaaya baña jiquio Pablo bajjani dejjaa huohuicanequiani queahuiso jiquio meshijo ba'ecacuana jiquio eseja ne equinishocuana pa ca peajja. Eseja eyacuiñajji e'ejojonei pojjeama poani pa ca quio eseja ne. Queahuisocuaa oya jama poani shajja-ajjaneicani. Jiquiojonei ba'ecacuaa pojjeama, queahuiso peajaajjicuaa Asia meshijo ba'ecacuaaya oya esohuiya shajja-ajjapea-aicani.
44019027	Eseya esohui ohua jama huohuime acajo queayenonee poani. Eseja echacojji chama'yo pochana. Equi-ai queapamenee eseja iya Artemisa bajjani eyacuiñajji epona anijji o bihuiapoquiajji queapamepishana baca'yochana cuaa. Jjeya ca ojjaña Asiacuiñajjicuaa ojjaña pea meshicuiñajjicuaa pea-ai o anijji queapamenee bacani, oya bihuiacapoquiani pea-ai. Ohua esohui jama huohuicajje Artemisa epona, o anijji equi-ai pea-ai queapame pojjeama, queaca'a pojjeama bacaje'yo cuaa— jamaya poa Demetrio.
44019028	Demetrio jama poani shajja-ajjamajje quenequenecuajicananapoa cuana oja esohuijo. Jama taaame poa cuana ba'a: —¡Ca-anitiitiiquiahua Artemisa epona Efesocuiñajjicuanaja eyacuiñajji!—
44019029	Majoya aje oya taaamajamajaquijotii peacuana ca pea taaame ponequiapoa ojee. Queashajjaquijjoneenee taaame pocapoa cuana. Jamajjeya ohuaya beca dejjacuana iñaca'ajeacapoa. Gayo bajjani, pea Aristarco bajjani Pabloja epeejji, ma onijje poqui Macedonia meshijo nequi poe, iñaca'ajeacapoa. Majoya Gayo, Aristarco pea-ai jjequiyiyejeacapoa cuaa equi-ai esohuicuayajji aniyasijje.
44019030	Pablo cuamaya poquisapoa onanijje mimiya ma dejja queamasecuana nequiyasijje. Jamatii Jesosaja epeejjicuaa Pablo nahuecapoa, poquimeejjima acapoa onaque.
44019031	Pea dejjacuana etii poani Macedoniacuiñajjicuana huoojeajji poani Pabloja epeejji poa. Peacuana majotii Pabloja epeejji nequipea-aiapoa. Ma etiicuaa pea dejjacuana huohuimeequicapoa Pablo oya cuamaya ona queamase poequiyasijje poquijjima epojji.
44019032	Ma dejjacuana queamase ejjachichaqui nequica becacuana taaamajamajapoa oe esohui. Peacuana ca pea esohui taaamajamajapoa. Ojjañatii majo ejjachichaqui nequica queaqueneneenee pocapoa. Jamatii queahuisoja bajjimanei poa ajeo queaquene jjachichacuajiquicanaje cuana. Queaquehua majo nequicaja poa.
44019033	Majotii nequiya becacuaa Alejandro bajjani dejja huohuiajjacapoa ajeo queaquenenee mimimimiani cuana. Majoya judío dejjacuaa Alejandro iñayiyejeacapoa ona ejjachichaqui nequi huiyasijje. Majo nequiya ohuaya eme jeasohuacapoa ona jeca ani'yojji. Ma dejjacuana queaquenenee ejjachichaqui nequica esohui queaja'a huohuisa-acapoa ohuaya.
44019034	Alejandro judío dejja pea-ai poani bamajje ma ejjachichaqui nequica taaamajamajanequiatiiapoa. Dos horas huisome queashajjaquijjotii ponequiapoa cuana. Oya esohuitiiya taaanequiapoa cuana ba'a: —Ca-anitiitiiquiahua Artemisa epona Efesocuiñajjicuanaja eyacuiñajji.—
44019035	Majoya aje oe dejja Efesocuiñajjicuanaja echacojji tehuejji poaniya jeca nequimeeca'yapoa cuana onanijje emimijji. Oya jama poa ba'a: —Efesocuiñajji dejjacuana, shajja-ajjacue. Ojjaña peajaajjicuanaja eba jiquio meshijotii equi-ai queapamenee yani Artemisa eyacuiñajji epona anipoquijji. Eseyaya jiquio equi-ai o anijji jaahuanapoquiaña. Mei Artemisa jayojja epojji eyajje oque eseyaya nahueaña jiquio equi-aijotii.
44019036	Chama'nei peaja esohui oya eyajje oque pojjeama yajji ojo. Jamajjeya quiana queneama po'yocue, jeca ani'yocue. A'a oya queanee ajeajji jjashahuabaquijjima nequiya.
44019037	Jiquio dejjacuana quiaa jiquiacua jjequiyiyejeajeanaje jamatiiya. Aquiana queapame eseja Artemisaja equi-aijo ani ojaya siijjimanei. Artemisajo pea-ai esohui queatai mimijjimanei poanaje.
44019038	Enequi Romano dejja etii poanicuana queaja'a ehuohuijji a'a queamimishi poani cuana. Jamajjeya Demetrio joya oya jayojja chacochacome poanicuana pea-ai queaquene pomajje camimiquiahua ma dejja etiicuananijje oya chacochacoani epojjajotii. Majoya ma dejja etii poanicuaa huohuicaje queaja'a a'a queamimishi poani cuana.
44019039	Miquiaaya pea esohui o napameejji huohuisa-aje jjabaquimajje ojjañacuana queapame jjachichaquimeecue ebajji ache oja mimishi poanaje jiquio ecua quiaa jjeya anaje jama pojjeama.
44019040	Jjeya ca quiana queaquehua mimicuajinaje. Majoya etii poanicuaa quiana queamasenee poani bacachana. Eseya jama queamasenee poani etiicuaa bacajje, ¿yajja esejaya oya acajji? Ohuaya eseya huohuiajjacajje ajeo quiana jama poani, ¿yajja saja-ame seya aje oya?— jamaya poa.
44019041	Esohui jama amajje ohuaya huoojeaca'yapoa ma queaquenenee ejjachichaqui nequicacuana.
44020001	Majoya aje ojjaña queaquenenee ejjachichaqui nequicacuana poquijeyoca'yajo Pablohua iyaacapoa Jesosaja epeejjicuana majo ba'eca ehuohuijji ojaya esohui pajeajjima yajjijo. Majoya esohui o poquijjijo huohuinanamajje oya poquio'oyapoa Macedonia meshiyasijje.
44020002	Pablohua Jesosaja epeejjicuana o queaca'a nequipoquijjijo esohui huohuicapoquiapoa Macedonia meshiyasijje ejeojjijje poquianiya. Queahuiso meshicuana ohuaya baquicanequiapoa. Majoya aje quijje Grecia meshi bacañaquiapoa.
44020003	Ma meshijotiiya oya tres ba'ime huiso nequiapoa. Majoya ohuaya apoa pomajje Siria meshiyasijje ebesapoquijji nisho poajeya shajja-ajjacapoa judiocuaa oya quecuapanacani. Jamajjeya oya jjashahuabaquiapoa epoquio'oyajji ejeojjijje huacuaya Macedonia meshi jaajje.
44020004	Mahuiso poquio'oyapoa onijje huacuaya ba'a: Sópater bajjani, oya Bereacuiñajji poa Pirroja bacuaejja. Pea ca Aristarco bajjani, pea ca Segundo, oya Tesalonicacuiñajji poa. Pea ca Gayo bajjani, oya Derbecuiñajji poa. Pea ca Timoteo, oya poquipea-aiapoa Pablonijje. Pea ca Tíquico, pea ca Trófimo pea-ai oya Asiacuiñajji poa.
44020005	Mahuiso Jesosaja epeejjicuana ebionei poquio'oyapoa. Troas meshi ejeojjijo nequi ecuanajo jjaishoaquianiapoa cuana.
44020006	Ecuaaya ca fiesta pahui shejjeemeejjima ijjiajji anaje. Majoya ecuana Filipos meshi ejeojjijo nequi besapoquiapoa bishe'aijo Troas meshiyasijje. Ecuaaya cinco cahuime huiso besapoquimajje bañaquiapoa cuana Troas meshijo ani. Majotiiya ecuana aniñaquiapoa siete cahuime huiso.
44020007	Ma meshijoya aje ebionei epojjajo ecuana jjachichaquiapoa bobi Jesosa shahuabapoquiajji ojee eijjiajji. Majoya Pablohua Jesosaja epeejjicuana huohuicapoa. Ohuaya pea pojjajo epoquijjiyajjejojoya esohui queahuiso huohuitiicanequiapoa cuana quea-aonee mecajjetiicuanaya.
44020008	Ecuana ma mecajjetii jjachichaquiapoa equi equecuayijji tres jamacoome eyahuasijje. Ma equecuayijjijoya cuaquijiji queahuiso jijinequiapoa.
44020009	Oe dejjasho'i shacuima' nequi Eutico bajjani majo pea-ai aniapoa esecuejjani huejja ca'ajjimapejjejo eanioque ani. Pablohua ma mecajje esohui quea-aonee huohuitiitiicanequinajejojoya ma dejjasho'i majotii ani cahuiapoa. Oya cahuineimajje majotii tres jamacoo-aome equijo ani cahuioque'yapoa meshiyasijje. Ma ejjachichaqui anicacuana oya emano'yo jjequisohuaca'yapoa.
44020010	Majoya aje Pablohua jaaoquequimajje dejjasho'i eoque'yo jaa mapacañaquiapoa. Ohuaya dejjasho'i jjequisohuamajje jama acapoa cuana ba'a: —¡A'a queayeno pojji quiana! Oya caca eshe.—
44020011	Majoya Pablo o eshe ani ba'yomajje jaasohuaquio'oyapoa macuana sohuihuohuio'oyaa. Ohuaya pahui mijicapoa Jesosaja epeejjicuananijje bobi Jesosa shahuabapoquiajji eijjiajji. Oya ona sohuihuohuipoequitii jjapojjaquiapoa. Majoya Pablo jjapojjaquiajo poquiapoa.
44020012	Ma dejjasho'i eoque'yo dojoca'yapoa cuaa eshequi'yo. Oya queapame'yo poani bamajje queabihuinee poquica'yapoa cuana.
44020013	Majoya aje ecuana ebionei besapoquiapoa bishe'aijo Aso meshi ejeojjiyasijje Pablo ma meshijo nequi jeanaa. Jamaya oya mimiapoa ecuanaja oya majo nequi ejeanajji. Oya ca ejeojjijje poquiapoa cuamaya Aso meshiyasijje.
44020014	Majoya aje ecuana Aso meshi ejeojjijo ba'e bañamajje Pablo anisohuapoa bishe'aiyasijje ecuananijje besapoquiya Mitilene meshiyasijje.
44020015	Majoya Mitilene nasi meshijo ba'e ecuana pea pojjajo besapoquiapoa Samos meshi ejeojjiyasijje. Oe nasi Quío bajjani nequi meshijje ecuana jjayejjequiapoa bishe'aijo. Majoya pea pojjajo ecuana Samos meshiyasijje ba'eñaquiapoa. Majoya pea pojjajo ecuana ba'eñaquiapoa Mileto meshi ejeojjiyasijje.
44020016	Jamaya ecuana besapoquipoquiapoa Éfeso meshiyasijje ba'eñaquijjima epojji Pablo majo Asia meshijo nequisapo-ajjanei poajojoya. Pablo Jerusalén meshiyasijje poquicuajisapoa Pentecostés epojja poechipianijojoya. Jamajjeya oya majotii Jerusalén meshijotii nequisapoa fiesta eajjijo.
44020017	Majoya aje Pablohua Mileto meshijo nequiya iyaameecapoa cuana ma Éfeso meshijo nequi Jesosaja epeejjicuanajaahuanapoquiajji etii poani dejjacuana Pablo nequiyasijje epoejji.
44020018	Majoya Jesosaja epeejjicuanajaahuanapoquiajji etii poanicuana poeajo Pablohua jama huohuime acapoa cuana ba'a: —Epeejjicuana, eya Asia meshijo ebionei nequi miquiaaya banaje achajja eya ba'epoquinaje.
44020019	Eya ojjaña pojjajo Eyacuiñajjijo chacochacopoquinaje miquianaja meshijo nequi. Eya chacochacopoquinaje eyanei queaca'a poani poso jjabaquijjima. Judiocuaa majo nequicacuaa eya queacamajanee pomeecanaje, queayenonee pomeecanaje pea-ai. Eya jamaya ponequinaje cojjanajji queayenonee ma Eyacuiñajjiya e ameesa-acanaje echacojjicuanajo.
44020020	Jamatii eyaya quiana huohuipoquianajetii miquiana queaca'a etiipoquijji esohuiya. Huohuipajeajjimatii quiana anaje. Miquianaja equijotiiya, ejjachichaquijji equijo pea-ai ja'anei esohui huohuipoquianaje quiana bichoamaa.
44020021	Judiocuana, judío pojjeamacuana pea-ai oya esohuiya Eyacuiñajjijo pea jjashahuabaqui'yome epojjijo huohuineinaje cuana. Jesosa Quitojo eseja Emeshimeseneijoya ejjashahuabaqui'yojji huohuipea-aineinaje cuana.
44020022	Jjeya ca iña Jerusalén meshiyasijje poquije. Edojjoshahuapameya eya cuamaya poquimeecani. Jamatii ecuea bajjima yajja shai eya acajjequije cuaa Jerusalén meshiyasijje aniñaquiajo.
44020023	Jiquio ca ecuea ebaneitii ba'a: Cua e poquije meshicuanahuasijje Edojjoshahuapameya eya jama acani ba'a: “Queaneenee mi acapoquije cuaa so'o. Miya jeanobiameepea-aicaje cuaa.”
44020024	Jamatii ecuea eyami enahueneijji pojjeama ma dejjacuanajo. E'e pojja'a eya quecuacaje'yo cuaa. Jamatii eya queaja'atii nequipoquisapoani Jesosajo echacochacopoquijjitii queabihui, emano'yojji pea-ai. Eyacuiñajjija echacojji ma ohua e acanaje ecuea yajji eyaya oe ajeyo'yosa-aña peajaajjicuana esohui queapame huohuipoquiajji epojji. Eyacuiñajjiya ojjaña queajeanee acani esohui huohuipoquiajetii cuana.
44020025	—Eyacuiñajji ojjaña huoojeapoquiajjitii poani esohui huohuinaje quiana. Jjeya ecuea ebanei e'ejojonei quianaja jiquiojo anija ecue sohuihuohuija eya ebabeca'yojjitii pojjeama poaje.
44020026	Jamajjeya jjeya eyaya huohuisa-aña quiana ojjaña joya Cuaqui-aiyasijje poquije'yo cuana ecuea oya huohuijjimajo pojjeama poquicaje'yo.
44020027	Eyaya ojjaña Eyacuiñajjija ejjashahuabaquijji esohuicuana huohuipoquiajeyonaje quiana queaja'a miquianaja ebajji. Eyacuiñajjija esohui ecuea nahuejjimanei poanaje miquianajo.
44020028	Jamajjeya oe jjajaahuananeiquipoquicue miquiana queaja'a ba'epoquijji. Eyacuiñajjija epeejjicuana jaahuananeipea-aicue. Edojjoshahuapameya miquiana nequimeecanaje o jaahuanapoquiajji epojji, o sohuihuohuipoquiajji epojji pea-ai. Ma Jesosaa oja ena' sosejje jjesheca'yonaje cuana jaahuananeicue quiaa.
44020029	Ecuea eba e poqui'yajo pea dejjacuana poeje jiquio ecua ibia' queamase jama. Jesosaja epeejjicuana chama'yo asa-acaje macuaaya pea esohuijo siajje huohuicajje.
44020030	E'e pojja'a jiquiojo jjeya oe miquiananijje nequi dejjaa etii poaniya quijje ohuaya esohui queatai huohuicaje'yo. Jesosaja epeejjicuaa oya e'ejojonei poani poso acaje. O shajja-ajjajjicuana epojji sa-ajjacaje.
44020031	Jamajjeya oe jjabaneineiquicue ojo. A'a pajeajji eyaya tres shequiajame huiso epojjajo, mecajje pea-ai miquiana esohui huohuipoquianaje queahuiso. Cojjanajjiya queayeno nequiya eyaya quiana niñesheapoquianaje.
44020032	—Jesosaja epeejji ecue dohuecuana jjo'icuana, eya Eyacuiñajjinijje mimiani miquiana oja jaahuanajjijo ojaya miquiana queajeaneenee. Eyacuiñajjiya queaca'a nequimeesahuacapoquije quiana oja esohui queapamejo. Ohuaya quiajeyocaje ojjaña cua ohua huohuicanaje huisotii oja epeejjicuanaja yajji.
44020033	Ecuea miquianaja aquianacuana, bejjo, daqui pea-ai jeabajjimanei poanaje.
44020034	Miquianajaya eya ebanei ecuea emeyanei eya chacochacopoquinaje ecuea aquiana, bobicuana jjeshepoquiajjijo, enijje nequipoquinajecuanaja pea-ai ijjiajjijo.
44020035	Jamaya eya miquianajo jjabameequinaje chacochaconaje hueya-amanei. Joya aema'cuana poanija yajjijo, joya emano jaacacuanajo pea-ai chacochacocajji huohuinaje. A'a Jesosaja esohui pajeajji ma ohua acapoa ba'a: “Aquiana, bejjo pea-ai aema'cuana quiamajje queabihuinee poani cuana jiquio ecua aquiana peaja quia jjeshemajje jama pojjeama queabihuipishana poani”— jamaya Pablohua acanequiapoa cuana.
44020036	Majoya aje ma etiicuana huohuijeyomajje Pablo ecuioshajjajo anioqueapoa Eyacuiñajjinijje emimijji etii poanicuananijje ojee.
44020037	Ojjaña majo nequi Jesosaja epeejjicuanajaahuanapoquiajji dejjacuana queayenonee pacapoa ojo. Majoya Pablo mapacapoa cuaa, shemo tojjopea-aicapoa oya epoqui'yojji.
44020038	Jamajjeya queayenonee nequiapoa cuana Pablohua esohui jama huohuime acana'yajje oja oya ebabeca'yojji pojjeama poaje. Majoya aje Pablonijjetii jaaoquequiapoa cuana bishe'ai ba'eyasijje queayenotii o poquije'yo baa.
44021001	Majoya aje dejja etii poanicuana Jesosaja epeejjicuanajaahuanapoquiajji jiña'yomajje ecuana bishe'aijo besapoquicuajiapoa Cos meshiyasijje. Majoya pea pojjajo ecuana besapoquiapoa Rodas meshiyasijje. Majo nequiya aje ecuana besapoquiapoa Pátara meshiyasijje.
44021002	Pátara meshijo nequiya ecuaa pea bishe'ai ba'e bañaqui'yapoa Fenicia meshiyasijje ebesapoquijji. Jamajjeya ecuana anisohuaquiapoa ma bishe'aijo cuamaya besapoquiya.
44021003	Majoya aje besapoquianiya ecuaa Chipre nasi meshi bananapoa. Ma nasi meshi bananamajje ecuana besapoquiapoa shanimijiyasijje Siria meshiyasijje ba'eñaquiya. Ecuana besapoquijji epo bishe'ai aquianajji poa. Jamajjeya eaquianameseya Tiro meshi ejeojjiyasijje ba'eñaquimeecapoa majo oja aquiana jeananaa. Ecuana majje nequisohuaquiapoa ma meshiyasijje.
44021004	Ma meshijo nequiya ecuaa Jesosaja epeejjicuana majo ba'eca baquiapoa onijje mimiya. Jamajjeya ecuana majotii aniapoa siete cahuime huiso onijjetii. Edojjoshahuapameya majo nequi Jesosaja epeejjicuana esohui huohuimeecapoa Pablojo o nahuejjijo jama ba'a: —Pablo, a'a Jerusalén meshiyasijje besapoquimee'yojji.—
44021005	Jamatiiya aje siete epojja huisome jjayejjequiajo ecuana jja-aquiapoa ebesapoquio'oyajji. Ojjaña ma meshijo ba'ecacuana Jesosaja epeejjicuana huanaseña, bacuaña pea-ai poquipishanapoa ecuananijjetii bae-ai anisahuahuasijje. Majoya ma meshijajijoya ecuana ojee ecuioshajjajo anioquemajje miminanapoa Eyacuiñajjinijje.
44021006	Majoya onijje mimijeyomajje ecuana anisohuaquio'oyapoa bishe'aiyasijje ebesapoquijji. Majoya aje ma meshijo ba'ecacuana Jesosaja epeejjicuana oja equicuanahuasijje poquica'yapoa.
44021007	Jamajjeya ecuana Tiro meshi ejeojjijo ba'e besapoquiapoa bishe'aijo Tolemaida meshi ejeojjiyasijje. Majo ba'eca Jesosa epeejjicuana ecuaa esohui queapame añaquiapoa. Ecuana majotiiya cahui oe aniapoa so'o onijje.
44021008	Majoya pea pojjajo ecuana poquiapoa ejeojjijje Cesarea meshiyasijje. Majo aniñaquimajje ecuana poquiapoa Felipeja equiyasijje onijje aniya. Felipe Jesosaja epeejji pojjeamacuana sohuihuohuiquinequijji poa. Oya Jesosaja babaca dejjacuana poani asahuajji pea-ai poa pea dejjacuana seis huisomenijje. Ecuana oja equijo aniapoa.
44021009	Felipeja ebacuase ahuema' ani cuatro huisome poa. Oja bacuasecuaa esohui huohuicapoquiapoa ma quijje acajejo ebajji.
44021010	Majoya aje ecuana majotii ani queacahuihuiso poajo oe dejja Jesosaja epeejji Agabo bajjani Judea meshijo nequi poeapoa. Oya pea-ai ma quijje acajejo huohuijji poa.
44021011	Ecuana ani cojjaneijo aniñamajje ohuaya Pabloja ejjayica'aquijji jjeshecañapoa. Oya jjamejeyoquimajje jjajeojjijeyopea-aiquimajje Pabloja ejjayica'aquijjijo jama poa ba'a: —Edojjoshahuapameya huohuicani judío dejjacuaa Jerusalén meshijo nequicaa jama jeyomeya acaje ejiquiojjayica'aquijjimese dejja jiquio ecua jjeya eya nequi jama. Majoya oya quiacaje judío pojjeamacuanaja queaneenee pomeejji.—
44021012	Judiocuaa oya jama acaje shajja-ajjamajje, ecuaa Jesosaja epeejji majo ba'ecacuaa pea-ai Pablo huohuiajjaneineiapoa oya Jerusalén meshiyasijje poqui'yojjima epojji nishojo.
44021013	Pablohua ca ecuana jama acapoa ba'a: —¿Ajeo quiana pani? ¿Apiojji acuae quiaa eya queayenonee pomeesa-ana? Eya caca meteama epoquio'oyajji Jerusalenyasijje jamatii judiocuaa eya me jeyocajjequije. Eya apoa epo nequi emano'yojji majotiiya Emeshimesenei Jesosaja echacojjijo— jamaya poa.
44021014	Ecuaa oya pea jjashahuabaquime pomeejjima poa o cuamaya poqui'yojjima epojjijo. Jamajjeya ecuaa oya jama huohuime apoa ba'a: —Eyacuiñajjiya oja ejjashahuabaquijji mijo ca-acahua.—
44021015	Majoya esohui jama huohuime amajje ecuana jja-aquiapoa epoquijji Jerusalén meshiyasijje ojee. Jamajjeya ecuana poquiapoa cuamaya.
44021016	Beca Jesosaja epeejji Cesareacuiñajjicuana poquipea-aiapoa ecuananijjetii. Majoya Jerusalén meshijo aniñaquiajo ma ecuananijje poquicuaa ecuana dojocapoa Mnasonja equiyasijje majo aniya. Mnasón Chiprecuiñajji dejja Jesosaja epeejji nequiapoa queashequiajahuiso. Ohuaya ecuana oja equijo cahuimeecapoa.
44021017	Majoya aje Jerusalén meshijo aniñaquiajo Jesosaja epeejjicuaa ecuana queabihui acajjequiapoa.
44021018	Majoya aje pea pojjajo Pablo poquiapoa ecuananijje Jesosaja epeejji Santiago dejja baa onijje mimiya. Majotiiya oja equijoya ojjaña majo nequica Jesosaja epeejjicuanajaahuanapoquiajji dejja etii poani anipea-aiapoa.
44021019	Jamajjeya Pablohua esohui o queabihui pojji acañaquiapoa etii poanicuana eme ejeahuañaquijji. Majotiiya ohuaya huohuica'yapoa cuana ojjañatii ma Eyacuiñajjiya oya ameecapoquinaje echacojjicuana judío pojjeamacuanajo.
44021020	Pablohua oja echacojjijo huohuicaje shajja-ajjamajje etii poanicuaa Eyacuiñajji bihuiacapoa. Majoya etii poanicuaa oya jama acapoa ba'a: —Ee Pablo, ¡queapame jama de! Miquea eba pea-ai judiocuana queahuisoneenee Jesosajo jjashahuabaquica'yonaje. Queahuisocuaa Moisesja tehue ma yahuajonei Eyacuiñajjiya o quiacapoa esohuicuanaya shahuabatiisa-acapoquiani cuaa oya jayojjatii eba'epoquijji.
44021021	Beca judiocuaa huohui poani mijo. Miyaya pa judiocuana peaja meshijo ba'eca'yo huohuiaña Eyacuiñajjija esohui Moisesja tehuecuana eatiipoquiajji pojjeamajo. Miyaya pa huohuiaña cuana oja bacuaejja esho'icuana cuiishasha jehuisejjameeca'yoajja jjeya. Eseja etiiquianaja esohuicuana atiicapoquiajja miyaya pa jama huohuime aña cuana.
44021022	Jamajjeya miya ¿yajja acajji? E'e jiquiojo ba'eca judiocuaa jjeya bacaje miya poeo'oyanaje. Queaquene pojja'a poaje cuana minijje.
44021023	Jamajjeya jjeya jiquio ecuaa mi huohuije esohui huisotii miyaya acue. Jiquiojo cuatro dejja enequi jjeya. Yahuajo jiquio dejjacuaa Eyacuiñajjija echacojji eajjijo esohui acanaje Moisesja tehuecuana jayojja. Jjeya oya jayojjaya ajeyocanaje cuaa.
44021024	Dojocue jiquio dejjacuana minijjetii. Eyacuiñajjija esohui Moisesja tehue miquiana queaboejea epojji aquicue onijjeya. Miquiana jjacuiapojimeequimajje jiquio minijje poquijeja sapa cuiapojijji sosejje sosequiacue. Majoya miya jama poani bamajje queahuiso judiocuaa esohui siajje poani mijo bacaje. Judiocuaa miya eseja etiiquianaja Moisesja tehuecuanajo jjashahuabaquijji poanitii bacaje cuaa queneamaa.
44021025	Ma peajaajji Jesosajo ejjashahuabaqui'yocuana judío pojjeama tehuenaje ecuaaya ecuanaja ejjashahuabaquijji ojo. Jama tehueme anaje ba'a: “Noe yamicuana enaa jehui'yo eyacuiñajjinisho quiajji oja iya ijjiaca-ajja. Ijjiacajjicuanaja yami najji pea-ai ijjiaca-ajja. Joya ehuone epiqui jeahuahuo'ya, ehui'i'yo pea-ai ijjiaca-ajja. Peacojjojji pea-ai poca-ajja” jama tehuemeya ecuaaya anaje.—
44021026	Majoya aje pea pojjajo Pablohua ma cuatro dejjacuana dojocapoa onijjetii. Oja etiiquianaja esohui queaboejea epojji acapoa cuaa, Pablohua pea-ai. Jama amajjeya Eyacuiñajjija equi-aiquibohuasijje poquiapoa cuana Eyacuiñajjija equi-aijo chacochacopoquiani dejja huohuiya acheshono dejjacuana, Pablo pea-ai apoa poaje queaboejea epojji. Apoa pomajje ma dejjacuaa oja quia huanacaje oja ehuone enaa jehui'yo Eyacuiñajji quiajji.
44021027	Majoya aje quijje beshahuanei oya apoa queaboejea siete epojja jjayejjequiajo beca judío dejjacuaa Asia meshijje poeya Pablo Eyacuiñajjija equi-aiquibojo nequi bacahuapoa. Ma dejjacuaaya majo anicacuana queashajjaquijjonee Pablonijje queaquenenee emimijajijji esohui queatai jeacuayacapoa. Jamajojoya aje Pablo iñaca'ajeacapoa cuaa queaqueneya.
44021028	Jama taaame ponequiapoa cuana ba'a: —Israelitacuana, ecuana iñaca'asahuacue jiquio dejja. Ohuaya ojjaña meshicuanahuasijje esohui huohuitiicapoquiani cuana esenijjejaajji judiocuana. Eyacuiñajjija esohui Moisesja tehuecuana shahuabatiicapoquiajja acani. Jiquio Eyacuiñajjija equi-aiquibojo pea-ai oya queatainee mimiani. Jjeya pea-ai ohuaya peajaajji griego dejjacuana nobimeequicanaje jiquio Eyacuiñajjija equi-aiquibohuasijje. Jama aca-ajja. Jiquio Eyacuiñajjija equi-ai queatai ohuaya pomeecani— jama taaameya poa cuana.
44021029	Jama taaameya ponequiapoa cuana Pablo Jerusalén meshijo nequi Trófimo dejja Efesocuiñajjinijje nequi ojee bamajje. Pablohua Trófimo dojonobiaquicanaje poso Eyacuiñajjija equi-aiquibohuasijje acapoa cuaa.
44021030	Majo nequicacuana queahuisonee queaquenenee pocuajicananapoa o jama taaame poaje shajja-ajjamajje. Jamajjeya queahuiso cuajicuajicajebeapoa ona ejjachichaqui nequicahuasijje. Majoya Pablo iñaca'amajje Eyacuiñajjija equi-aiquibojo nequi jjequiyiyejeacuayajeacapoa cuaa esecueyasijje. Majoya esecuejjani ca'acananapoa.
44021031	Pablo beshahuanei cuiaca'yanijo peacuaa Romano soldadocuanahuohuijji poani etii dejja comandante huohuicuajiquicapoa ojjaña Jerusalén meshijo nequicacuana queaquenenee taaamajamajani queashajjaquijjoneejo.
44021032	Majoya aje comandante oja soldadocuana, pea etii poanicuana pea-ai iyaamajje ojee poquicuajicapoa judiocuana ejjachichaqui nequicahuasijje. Soldadocuana poecuajije bamajje ma queaquenenee nequicaa Pablo cuiapajeacapoa soldadocuana poeje yajjajo.
44021033	Majoya aje comandante Pabloque jjanequichipiquimajje Pablo jeyomeecapoa beca cadenaa. Ohuaya huohuiajjacapoa majo nequicacuana Pablojo jama ba'a: —¿Ae shai jiquio dejja? ¿Yajja quiana acanaje ohuaya?—
44021034	Ohua jama huohuiajjame acajje becacuana oe esohui Pablojo taaapoa. Peacuana ca pea esohui Pablojo taaapea-aipoa ojee queashajjaquijjonee. Jamajjeya comandanteja shajja-ajjajjima poa yajja Pablohua acanaje ona queashajjaquijjonee pea esohui, pea esohui taaaquijojoya. Jamajjeya ohuaya Pablo dojomeecapoa soldadocuana anijji equi-aiyasijje.
44021035	Majoya dejjacuana queahuisonee soldado anijji equi-ai ejaasohuaquijji jaajo aniñaquiajo soldadocuaa Pablo jjequisohuacapoa edojosohuacuajiquijji ona queamaseneenee nequijojoya onijje.
44021036	Queahuisoneeneecuana oquishishijji taaapoquiapoa jama ba'a: —¡Oya manojeamee'yocue!—
44021037	Majoya aje soldadocuaa Pablo soldadocuanaja equi-aiyasijje ejeanobiajji a-ajjacajo Pablohua comandante huohuiajjacapoa jama ba'a: —¿A'a che eya minijje jjeyanei mimicajji so'o?— Comandanteya oya saja-acapoa jama ba'a: —¿A'a miya griego esohuijo mimijji?
44021038	Jamajjeya miya ma yahuajopishana egipcio dejja ejjaquecuaquijji nequinaje pojjeama. Ohuaya queahuisoneecuana, 4.000 huisome pea quecua'yojji poani dejjacuana, jjachichaquimeemajje ecuana romano dejja soldadocuananijje ejjaquecuaquijji a-ajjacanaje. Majoya ohuaya ma queahuisonee dejjacuana dojocanaje se-ejjama' meshijabohuasijje— jamaya poa.
44021039	Pablohua oya jama acapoa ba'a: —¡Chojja, eya ca iña judío dejja! Eya Tarso meshijo cuaya provincia Cilicia meshimijijje. Queahuisocuana Tarso meshi ejeojjijo ba'eca. Majjeya peacuiñajjicuana queahuiso poquiani. Jjeya che eya ejjachichaqui nequicanijje mimimeecue so'o.—
44021040	Ohua jama huohuiajjame acajje comandanteya Pablo jama acapoa ba'a: —Ee, mimicue onijje.— Majoya aje Pablohua ejaasohuaquijji ejeojji jaajo nequiya eme jeasohuacapoa ona jeca ani'yojji judiocuananijje emimijji. Majoya Pablo oja esohuineijo hebreo esohuijoya mimiapoa majo ejjachichaqui nequicacuananijje jama ba'a:
44022001	—Enijjejaajji ecuea epeejjicuana, etii poanicuana pea-ai, shajja-ajjaneicue jiquio jjeya eya huohuije esohui miquianajaya queaja'a ebajji ejo.—
44022002	Oya hebreo esohuineijo mimije shajja-ajjamajje jecanei anica'yacuanapoa. Jamajjeya Pablohua huohuitiicapoa cuana jama ba'a:
44022003	—Eya ca iña judío dejja quio. Tarso meshi ejeojjijo provincia Cilicia meshimijijje eya cuayapoa. Eya quio Jerusalén meshijo tiimee. Gamaliel bajjani dejjaa eseja etiiquianaja esohui etehuecuana eya huohuicapoquiapoa. Eya Eyacuiñajjijo chacochacopoquinajetii queapamenee hueya-amanei jiquio ecua jjeyanei quiana ojo chacochacopoquiani jamaya.
44022004	Yahuajo eyaya sa-ajjaneineiapoa ma esohui Ejeojji Eyacua jayojja bapoquiajji poanicuana quecuamee'yojji. Yahuajo queahuisocuana dejjacuana, eponacuana pea-ai eyaya jeyomeepoquiapoa edojo'yojji ejjajeanobiaquijji equiyasijje.
44022005	Eyacuiñajjija equi-aijo chacochacopoquiani ebionei etii poaniya, ojjaña ma pea dejja etii poanicuaa pea-ai eya jama apoquiaje bacapoa. Ma etii poanicuaa eya papeni etehue quiacapoa esenijjejaajji Jesosaja epeejji Damasco meshijo ba'eca ecuea edojo'yojji ejeanobiameequijji. Jamajjeya cuamaya eya poquiapoa ona sa-ajja'yohua Jerusalén meshiyasijje huacuaya jjequi'yohua ejeanobiameejji, ecuiameejji pea-ai.
44022006	—Majoya aje eya ejeojjijje Damasco meshichipinei poquijejo eshequi biacojjajja nequijo jijijeya eyajje jeaja'ajeacuajicananapoa e nequipejjeneiyasijjeyee.
44022007	Jama acajo eya meshiyasijje jaabichajeananaquiapoa. Majotii jaaya eyaya shajja-ajjapoa oe mimije jama poaje enijje ba'a: “Saulo, Saulo, ¿yajjajo eya miyaya queaneenee pomeeaña?”
44022008	Eyaya huohuiajjapoa oya jama ba'a: “¿A'ya acuae mi so'o, emeshimese?” —Eya saja-acapoa jama ba'a: “Eya ca iña Jesosa Nazaretcuiñajji oyaya jiquio miyaya queaneenee pomeeañaya.”
44022009	Ma enijje poquiapoa cuaa queajijija'anee bapea-aicapoa. Jamatii ma enijje mimijeja esohui ca shajja-ajjajjimanei poa cuanaja.
44022010	Eyaya oya huohuiajjapoa jama ba'a: “Emeshimesenei, ¿yajja eya pocajji?” —Ohuaya eya saja-acapoa jama ba'a: “Nequisohua'yocue. Damasco meshiyasijje poquicuetii. Majo nequiyaya aje oe dejjaa huohuicaje ojjaña cua miquea acajjijo.”
44022011	Eya cojja jeasajajaneicapoajjejojoya jjacojjama'quiapoa majotii jaaya. Jamajjeya eya ecuea epeejjicuaa emejo dojocapoa Damasco meshiyasijje.
44022012	—Ma meshijo nequiapoa oe dejja Ananías bajjani. Oya queapame mimishiama ba'epoquiapoa. Moisesja tehuecuana ohuaya shahuabaneitiicapoquiapoa. Ojjaña judiocuana Damasco meshijo ba'eca oya queapame poanijo mimicapoquiapoa.
44022013	Majoya Ananías e baa poeapoa. Jama eya ohuaya acañapoa ba'a: “Ecue dohue Saulo, jjacojjaja'aqui'yocue.” —O jama pojeahuajo eya queacojjaja'a jjabananaqui'yapoa. Eyaya oya queaja'a ba'yapoa.
44022014	Majoya quijje eya huohuicapoa jama ba'a: “Eseja babacuanaja Eyacuiñajjiya miya babacacanaje oja ejjashahuabaquijjicuana miquea queaja'a ebajji. Joya dejja mimishima'neitii poani queaja'a miquea ebajji, oja esohuinei eshajja-ajjaneipea-aijji ohuaya miya babacacanaje.
44022015	Miya ojjañajaajjicuana huohuipoquiajji poaje ojo. Miyaya huohuiquije ojjaña ma mi banaje huisotii, ma mi shajja-ajjanaje huisotii pea-ai.
44022016	Jamajjeya, ¡a'a jjaishoatiiquipoquijji! Jjeya nequisohua'yocue. Jjaiñajeanobiameequicue enaojjohuasijje. Emeshimeseneinijje ja'anei oja eshajja-ajjajji mimicue miquea mimishicuana oja ecuijea'yojjijo” jamaya eya acapoa.
44022017	—Majoya quijje Jerusalén meshiyasijje poe'yomajje eya poquiapoa Eyacuiñajjija equi-aiyasijje majotii mimiya onijje. Majo eya jjacahuibaquiani jayojja ani ohuaya huohuicapoa.
44022018	Emeshimesenei nequi eyaya bapoa enijje mimije jama ba'a: “Jerusalén meshijo ani jja-acuajiquicue epoquicuajijji miquea esohui ejo jiquio ba'ecacuana shajja-ajjasapo-ajjajojoya” jamaya eya acapoa.
44022019	Majoya eya jama poa onijje ba'a: “Emeshimesenei, ojjañaja eya ebaneinei. Yahuajo eya judiocuanaja equi-aicuana ejjachichaquijji aniyasijje poquinequiapoa majo anica mijo ejjashahuabaqui'yocuana jeanobiameeya. Ma dejjacuanaya eyaya cuiameeapoa pea-ai.
44022020	Esteban ma mijo chacochacopoquiapoa dejja onaa jajahuejjajeaca'yoquijo meiya eya majotiiya enequipea-aiapoa. Ohuaya mijo esohui queaja'a huohuicapoquiapoa. Jamatii eyaya apea-aiapoa jama ba'a: ‘Cajajahuejjajeaca'yahua cuaa.’ O jajahuejjajea'yojji poanajecuanaja daqui eyaya jaahuanapoa. Jamaya eya yahuajo ponequiapoa.”
44022021	Jamatiiya Emeshimeseneiya eya huohuicapoa jama ba'a: “Jjeyahuanei jiquiojo ani poquicuajicue ejeojjijje. Eyaya miya huoojeaña peajaajjicuana judío pojjeama queahueshanee jaacacuana sohuihuohuiquiya”— jamaya Pablohua huohuicapoa majo ejjachichaqui queamase nequica judiocuana.
44022022	Mahuisotiiya Pablo mimije shajja-ajjacapoa cuaa. Ohua esohui judío pojjeamacuana huohuiquijji acajje ma ejjachichaqui nequica taaapoa janobajjimanei Pablojo jama ba'a: —¡Joya dejja ca eshetii enequijji pojjeama! Eseja meshijo a'a oya eshe nequimeejji, manojeamee'yocue oe.— Jama taaameya pocapoa cuana Pablojo.
44022023	Macuaaya queaqueneneeyajjejojoya oja yamijo ba'e daqui-ao jjequihuijjiajeacapoa. Meshipohui eyahuasijje jeasohuajeacapoa cuaa. Oya taaamajamajanequiapoa oya esohuitiiya.
44022024	Judiocuana queaqueneneetii jama poequi bamajje comandanteya Pablo jeanobiameecapoa soldadocuana anijji equiyasijje. Majotii nequiya comandanteya huohuicapoa cuana Pablo cuiasejjajeajjijo. Ajeo queahuiso queaqueneneetii taaamajamajanequiani o ebajjijo Pablo cuiasejjajeameesa-acapoa comandanteya.
44022025	Majoya aje Pablohua oja jeyo ecuiasejjajeajji nequiya soldadocuana huohuijji etii poani capitán huohuiajjacapoa jama ba'a: —¿A'a eya romano dejjanei poani miyaya cuiasejjajeameeje jamatii miquea bajjima ache esohui shai eyaya queatai aña? Jjeya miyaya eya ameesa-aña jiquio ecua eseja romano emeshimeseja esohui etehue jama pojjeama.—
44022026	Pablo jama poani shajja-ajjamajje capitanya huohuiquicapoa comandante jama ba'a: —¿Yajja miyaya ameeje joya dejja? ¡Oya romano dejja pea-ai poani!—
44022027	Majoya aje comandante Pabloque poquiapoa o huohuiajjaa. Jama huohuiajjame acañaquiapoa ba'a: —¿A'a pa e'ejojonei miya romano dejja pea-aiya poani?— Pablohua oya saja-acapoa jama ba'a: —E'e.—
44022028	Comandanteya oya jama apea-aicapoa ba'a: —Eyaya bejjo queahuisonee quianaje e romano dejja pea-ai po'yojji sosejje.— Ohua jama acajje Pablohua huohuicapoa jama ba'a: —Eya ca iña cuayapoa romano dejja epojji.—
44022029	Pablo jama poani shajja-ajjamajje o cuiasejjajeajji epojjinishocuana jjanequishiñananajeaquiapoa Pablojo o yajjajo. Comandante pea-ai o romano dejja poani esohui shajja-ajjamajje queamete popea-ainanapoa. Oja esohuineijo Pablo cadenaa jeyocapoa cuaa jamajjeya oya queametenee poa. Roma emeshimeseja etehue jama ajjima' acapoa ohuaya. Roma dejja jamatii jeyoca-ajja.
44022030	Majoya aje pea pojjajo comandanteya shajja-ajjaneisa-acapoa ajeo judiocuana Pablojo queaquenenee mimiani. Jamajjeya ohuaya Pablo cadenaja jeyo pichojeameeca'yapoa. Ohuaya judío etii poanicuana Junta Suprema bajjani, Eyacuiñajjija equi-aijo chacochacopoquiani etii poanicuana, pea dejja etiicuana pea-ai iyaameecapoa. Majoya ohuaya Pablo jeacuayamee'yomajje nequimeecapoa judío oopana etii poanicuana anicaja eshajja-ajjajji.
44023001	Pablohua judío dejja etii poanicuana Junta Suprema bajjani cojja baneimajje jama acapoa cuana ba'a: —Enijjejaajji ecuea epeejjicuana, eya queajjashahuabaquija'anee ba'e ecue mimishi huanaquehua-ajja Eyacuiñajjiya eya bacapoquiani.—
44023002	Pablo esohui jama poajo Ananías bajjani dejjaa Eyacuiñajjija equi-aijo chacochacopoquiani ebionei etii poaniya ma Pablopejjejo nequi dejjacuana huohuicapoa o naba cuiasejjajeajjijo.
44023003	Ohua jama huohuime acajo Pablohua jama acapoa ba'a: —Eyacuiñajjiya ca miya naba cuiasejjajeacaje. ¡Miya etii ojaya epeejjinisho poani, siajjepojji! Moisesja tehuecuana baneineimajje miyaya eya queanee pomeesa-aña majoya. Jamatii ma esohuicuana miquea ajjima'. Miyaya pea dejja eya cuiameeje jamatiiya oja tehue jaa jama pojjeama.—
44023004	Majo anicacuana jama poa Pablonijje ba'a: —De, ¿apiojji acuae miya mimijajiani Eyacuiñajjija equi-aijo chacochacopoquiani ebionei etii poaninijje? ¡Jama poca-ajja!—
44023005	Jamajjeya Pablo jama poa onijje ba'a: —Epeejjicuana, ecuea oya bajjimanei poanaje oya Eyacuiñajjija equi-aijo chacochacopoquiani ebionei etii poani. Eyacuiñajjija esohui Moisesja tehue jama poani ba'a: “A'a niñebajji joya minijjejaajjicuana huohuijji poani etiicuana.”—
44023006	Majoya Pablohua bacapoa judío dejja etiicuana Junta Suprema bajjani iyehuiso majo ani, saduceo dejjacuana pea-ai ejjahuaqui anica. Peacuana ca fariseo dejja poani majotii ojee anipea-aiapoa. Jamajjeya janobajjimanei Pablo miminequiapoa ma etiicuananijje jama ba'a: —Enijjejaajji judío dejjacuana shajja-ajjacue, eya fariseo dejja pea-aiya epo, fariseoja ebacuaejja pea-aiya. Eya queaquehuanee mimiani poso acani cuaa esohui emano'yo jaacuana quijje shequicaje'yo eya huohuiañajojoya— jamaya poa Pablo.
44023007	Ohua esohui jama huohuime acajje majo anica saduceocuana etii poani mimijajiapoa fariseocuananijje Pabloja esohuijo. Fariseocuana pea-ai quenequeneapoa. Ma ejjachichaqui anicacuanaya oya jayojja pea-ai jjashahuabaquime pojjeama poa Pabloja esohuijo.
44023008	Saduceo dejjacuanaja esohui etehue jama poani ba'a: “Emano'yo jaacuana eshequi'yojji pojjeamatii poaje. Angelcuana chama'. Dejjaja edojjoshahua chama' pea-ai.” Jamaya saduceoja etehue poa. Fariseocuana jama pojjeama jjashahuabaquime poani. Angelcuana e'ejojonei enequi, dejjacuana eponacuana pea-ai dojjoshahua yamijji poani, emano'yo jaacuana quijje shequicaje'yo fariseocuaa huohuicapopoquianitii.
44023009	Jamajjeya ma ojee ejjachichaqui anicacuana janobajjimanei taaaca-aniapoa. Ona jama poequijotii peacuana Moisesja tehuehuohuijji poanicuana nequisohuapoa emimijji. Macuanaya fariseocuana jayojja jjashahuabaquime pea-ai poa. Jama acapoa ma dejjacuaaya ba'a: —Jiquio dejja caca mimishi apojjima' esejaya oya ecuiameejji. E'e pojja'a oe ángel, oe eshahuamase pojja'a onijje miminaje.—
44023010	Jamatii majo ejjachichaqui nequicacuana queashajjaquijjotii taaame ponequiapoa queaquenetiiya Pablojo. Jamajjeya capitanya Pablo ejjequite'ajeacaje'yo poso amajje pea soldadocuana iyaameecapoa o dojo-o'oyajji soldadocuana anijji equiyasijje.
44023011	Majoya aje pea mecajje Emeshimesenei jjaja'aquiapoa Pablojo onijje emimijji. Jama poa ba'a: —Pablo, meteamanei pocue. Jiquio ecua jjeya miyaya Jerusalén meshijo nequiya esohui ejo huohuinequinaje cuana, jama pea-aiya Roma meshijo nequiya esohui ejo huohuipea-aiquije quijje.—
44023012	Majoya aje pea pojjajo judío dejjacuana jjaquecuapanaquiapoa Pablojo. Esohui e'ejojonei oya jayojja eajeyojji huohuicapoa ojeeya jama ba'a: —Pablo eshe nequijotii eseya eijjiaijjiajji pojjeama poaje so'o, ena ishi pojjima' pea-ai poaje o eseja cuia'yojjimahuajo.—
44023013	Cuarenta huisome dejjacuaa esohui jama acapoa ojeeya Pablo cuia'yojjijo.
44023014	Eyacuiñajjija equi-aijo chacochacopoquiani etii poanicuana, pea judío etiicuana pea-ai esohui jamaya huohuiquicapoa ma 40 huisome dejjacuaa Pablojo. Macuaaya jama aquicapoa ba'a: —Ecuaaya esohui e'ejojonei oya jayojja eajeyojji huohuinaje ojeeya. Pablo eshetii nequijo so'o ecuana eijjiaijjia-ajja-ajjajji pojjeama poaje o esejaya cuia'yojjimahuajo.
44023015	Jamajjeya miquiaaya pea judío etiicuana Junta Suprema pea-ai mecahuajje comandante huohuiajjaquicue jiquiacua oja Pablo yemeejjijo miquianaja oya ebaneijji nisho ajeo oya iñaca'acanaje cuaa. Ecuana ca quehuanequije o jiquiacua yecajo ecuia'yojji— jama jjaquecuapanaquimeya poa cuana Pablojo.
44023016	Pabloja jjo'ija bacuaejjaa shajja-ajjacapoa dejjacuaa Pablo cuiacaje'yo. Jamajjeya oya poquicuajiapoa soldadocuana anijji equiyasijje Pablo huohuiya onaja esohui o cuia'yojjijo.
44023017	Ma dejjamasecuaa oya jama acaje'yo shajja-ajjamajje Pablohua oe capitán iyaacapoa onijje emimijji. Jama poa ba'a: —Jiquio dejjasho'i dojocue so'o comandante etii poani nequiyasijje. Oya esohui huohuiquisapoani comandanteja ebajji.—
44023018	Majoya aje capitanya dejjasho'i dojocapoa comandante nequiyasijje. Jama acañaquiapoa capitanya ba'a: —Pablohua ejeanobia aniya eya huohuicanaje jiquio dejjasho'i jiquiacua ecuea eyejjijo. Oya minijje mimisapoani jjeya.—
44023019	Majoya aje comandanteya dejjasho'i emejo dojoshiñacapoa onijjenei emimijji. Jama huohuiajjame acapoa oya ba'a: —¿Ae shai eya miyaya huohuisa-aña?—
44023020	Jamajjeya dejjasho'iya jama acapoa ba'a: —Judío dejjacuana oopana mimimimica-aninaje mi huohuiajjajji mecahuajje Pablojo. O judío etii poani oopanacuanajo enequijji miya huohuiajjacaje cuaa. Jama miya acaje cuaa ba'a: “¿Ajeo shai Pablo iñaca'acanaje cuaa? Ecuana oya basapoani” jama nisho mi acaje cuaa.
44023021	¡A'a oya e'ejojonei poani poso ajji! Queahuiso onijjejaajji oja epeejjicuana pea-ai jjaishoaquicaje quehuajje Pablo cuia'yojji. Cuarenta huisome dejjacuaa ishoacani oya. Esohui oya jayojja eajeyojji huohuicanaje cuaa ojeeya ba'a: “Pablo eshe nequijo eseya eijjiaijjiajji pojjeamanei poaje, ena ishi pojjima'nei pea-ai poaje Pablo cuia'yojjimahuajo.” Jjeya apoa acanaje cuaa o cuia'yojji. Miya ishoacani macuaaya jjeya ache esohui miyaya saja-aje cuana Pablojo— jamaya poa dejjasho'i.
44023022	Majoya comandanteya oya huohuimajje epoqui'yojji dejjasho'i jama acapoa ba'a: —Jiquio miya e huohuinaje esohui Pablojo a'a peacuana huohuiñaqui'yojji.—
44023023	Majoya aje comandanteya beca capitán iyaacapoa. Ma beca capitán huohuicapoa 200 soldadocuana jja-aquijjijo ejeojjijje epoquijji. Setenta soldadocuana mona daasabiajje eanisohuaqui ani huohuicapoa epoquijji pea-ai. Pea 200 huisome emeje mejji pea-ai huohuicapoa epoquijji. Ojjaña ojee poquicaje Cesarea meshiyasijje mecajjetii a las nueve jjajjeshequicaje huohuicapoa comandanteya.
44023024	Ohuaya huohuipea-aicapoa cuana Pablo anijji monacuana apoa yajjijo soldadocuananijjetii o poquijji. Pablo queapame poquijjijo camaja-ama emeshimese Félix nequiyasijje jamaya huohuicapoa cuana comandanteya.
44023025	Ohuaya papeni tehuecapoa ehuoojeajji soldadocuananijje emeshimeseja yajji.
44023026	Jama tehueme acapoa ba'a: Eyaya Claudio Lisiasya tehueaña jiquio papeni miquea yajji emeshimese queapamenee Félix bajjani. Esohui mi queapame pojji tehueaña.
44023027	Judío dejjacuaa jiquio dejja Pablo bajjani iñaca'acanaje ecuia'yojji nisho. Oya romano dejja e'ejojonei poani bamajje eya ecuea soldadocuananijje poquicuajinaje o nahueya.
44023028	Eya basapoanaje ajeo shai oya iñaca'acanaje cuaa ecuia'yojji. Jamajjeya eyaya oya dojomeenaje judío oopana etii poanicuanaja ebaneijji.
44023029	Etiicuaa Pablojo esohui acanaje jiquio dejjaa huohuitaicani cuana oja etiiquianaja esohui etehuecuana. Jamatii chama'nei poanaje oja mimishi o manomee'yojji, o jeanobiameejji pea-ai chama' poanaje, oya mimishiama.
44023030	Judiocuana ojo jjaquecuapanaquiani shajja-ajjamajje eyaya oya huoojeacuajinaje mique. Jamajjeya eyaya huohuinaje joya o napameesapojjicuana epoquijji mi nequiyasijje minijje mimiya ojo. Ajeo Pablo queamimishi poani bacani cuaa miyaya shajja-ajjaje.— Jama tehuemeya acapoa ohuaya.
44023031	Jamajjeya mecajjetiiya aje soldadocuaa Pablo dojocapoa Antípatris meshiyasijje ma comandanteya esohui acapoa jayojjaya.
44023032	Majoya aje pea pojjajo soldadocuana ma Pablonijje poqui ejeojjijje poeca'yapoa oja equi-aiyasijje. Pea soldadocuana ma monabiajje eanisohuaqui anicacuana ca poquitiiapoa Pablonijje.
44023033	Majoya aje Cesarea meshi bañaquimajje papeni comandanteja tehue quiacañaquiapoa oja huoojea soldadocuaa emeshimeseja yajji. Pablo pea-ai jeaquicapoa cuaa emeshimeseja ebajji.
44023034	Majoya aje oja tehue papeni bamajje emeshimese Félix bajjani etiiya Pablo huohuiajjacapoa ache meshijo oya cuayapoa. Pablohua oya saja-acapoa Cilicia meshijo cuayapoa.
44023035	Emeshimeseya Pablo jama apea-aicapoa ba'a: —Eyaya miya shajja-ajjaneije jiquio mi napameesapojjicuana poeajo.— Majoya ohuaya huohuicapoa soldadocuana Pablo ejaahuananeijjijo Herodesja equi-aijo ani.
44024001	Majoya aje quijje Pablo cinco cahuime huiso soldadocuanaja dojojo Ananías Eyacuiñajjija equi-aijo chacochacopoquiani ebionei etii poani poeapoa Cesarea meshiyasijje pea judío dejja etii poanicuananijje. Pea dejja Tértulo bajjani dojopea-aicapoa macuaaya. Oya pea dejja queamimishi epo queaja'a huohuijji poani. Jamajjeya oya poquiapoa emeshimese aniyasijje Pablo queamimishi poani queaja'a huohuiya.
44024002	Majoya aje soldadocuaa Pablo yecapoa. Tertulohua huohuicoocapoa emeshimeseja eshajja-ajjajji yajja oya Pablo poanaje. Jama huohuime acoocapoa emeshimese Felix ba'a: —Emeshimese miya queapame, ecuana queabihui ba'epoquiani mijo. Miyaya queasapaja'aa huoojeapoquiaña cuana, jamajjeya ecuana queapame popoquiani jiquio meshijo nequi.
44024003	Ojjaña ecuaaya bañatii miyaya queapame apoquiaña ojjaña jiquio meshicuiñajjicuana. Miya queapamenee, emeshimese Felix. Jamajjeya ecuana queabihui poani mijo.
44024004	Ecuana miya jiquiojo anitiitiimeesapo-ajja jiquio dejja queamimishi poani miquea eshajja-ajjajji. Jamajjeya jjeyanei che ecuanaja esohui yajja oya poanaje shajja-ajjasocue.
44024005	Jiquio dejjaa ecuaaya baña judiocuana queahuiso meshijo ba'eca quenequenecuajimeecani ohua esohui queatai huohuicajje. Ohuaya judiocuana pea jjashahuabaquime pomeecani oya jayojja pea-ai jjashahuabaquime epojji pojjeama. Nazareno dejjacuana huohuijji oya poani pea-ai.
44024006	Eyacuiñajjija equi-ai queapamenee ohuaya judío pojjeama dejjacuana dojonobia-ajjaquicanaje. Equi-ai jama aca-ajjanei Eyacuiñajjija. Jamajjeya ecuaaya oya iñaca'anaje ohua oja equi-ai jama a-ajjacajo.
44024007	-
44024008	Miyayanei oya huohuiajjacue ebajji a'a jiquio ecuaaya aña esohui ojo a'a e'ejojonei poani— jamaya Tertulohua acapoa.
44024009	Pea judiocuaa majotii nequiya oya esohuiya apea-aicapoa Pablojo.
44024010	Majoya aje emeshimeseya Pablo mimijji eme jeasohuacapoa oque. Jamajjeya Pablo jama mimime poa onijje ba'a: —Ee, jjeya eya mimisaneipoani e queaja'anee mique bajjijo. Ecuea eba miya queashequiajahuiso jiquio meshicuiñajjicuana huohuipoquiaña queapamenee.
44024011	Miyaya huohuiajjacue jiquiojo anicuana a'a jiquio jjeya eya huohuije e'ejojonei poani. Eya poeyanaje Jerusalén meshiyasijje Eyacuiñajji bihuiaa, 12 cahuime huiso epoe nequi so'o jiquiojo.
44024012	Jiquiojo anicaja eya Jerusalén meshijo nequi bajjimanei poanaje mimijajiqui peacuananijje. Judiocuana Eyacuiñajjija equi-aiquibojo ani queaquene pomeejjima cuana ecuea poanaje. Judiocuanaja equi-ai ejjachichaquijjijo ani eya mimijajijjimanei poanaje pea-ai majo anicanijje.
44024013	Jiquiojo jjeya e queatainee miminaje huohuijji poanicuanaja caca eya bajjimanei. Esohui ejo a'a e'ejojonei a'a siajje poani ojaya ehuohuijji pojjeama eya ojaya bajjimajojoya.
44024014	Jiquio esohui eyaya jjeya queaja'a huohuije. Eyacuiñajjija esohui Ejeojji Eyacua jayojja poani eyaya e'ejojonei huohuipoquiañatii jiquiojo anicaa bacani siajje poani poso esohuiya. Eya ecuea etiiquiana poaja Eyacuiñajjijo chacochacopoquianitii. Jamajjeya eya jjashahuabaquianitii ma yahuajonei oja sohuihuohuijji poacuaa tehuecapoa esohuicuanajo, Moisesja etehuecuana pea-aijo.
44024015	Eya jiquiojo ani judiocuana jayojja pea-ai jjashahuabaquime poani Eyacuiñajjijo. Ohuaya ojjañatii emano'yo jaacuana quijje shequimeecaje'yo. Ojjaña mimishicuana, ma queapame ba'enaje pea-ai shequimeecaje'yo quijje.
44024016	Jamajojoya ecue mimishi huanaquehuajjima eya jjashahuabaquipoquitiisapoani Eyacuiñajjiya eya bacanijojoya. Dejjacuaa eya ecue mimishi huanaquehuajjimanei bapea-aicani.
44024017	—Queashequiajahuiso pea meshicuanahuasijje poquinequimajje eya Jerusalén meshiyasijje poe'yonaje enijjejaajji aema'cuana bejjo quiaa. Ehuone enaa jehui'yo pea-ai Eyacuiñajji quiaa poe'yonaje.
44024018	Eyaya bejjo, ehuone enaa jehui'yo pea-ai quiajjimahuaa ecuanaja etiiquianaja esohui queaboejea epo'yojji anaje. E majo Eyacuiñajjija equi-aiquibojo nequijo beshahuanei chama' poanaje cuana. Ejo queaquenenee taaajjima poanaje majo anicacuana. Enijje mimijajijjima pea-ai poanaje.
44024019	Majo ani beca judiocuaa Asia meshijo nequi poecuaa eya bacahuanaje Eyacuiñajjija equi-aiquibojo ani. Macuanaya caca oe e majo ani bajji epo jiquiacua poecajji mi huohuiya ejo yajja eya queatai ponequinaje jama mimisapomajje.
44024020	Macuanaya poesapo-ajjajo jiquiojo jjeya anicacuaa cahuohuicahua jjeya ajeo eya queamimishi poanaje bacanaje cuaa eya judío etii poanicuana Junta Supremanijje aninajejo.
44024021	Eya etiicuana oopana anijo miminequinaje janobajjimanei jama ba'a: “Jjeya miquiaaya eya baña queaquehua mimiani eyaya emano'yo jaacuana shequicaje'yo esohui huohuiañajo.” E'e pojja'a mahuisojoya eya queamimishi poani poso aña quiaa— jamaya Pablohua huohuicapoa cuana ja'anei.
44024022	Pablohua huohuicani shajja-ajjamajje emeshimese Felixya peaja ye esohui Pablojo shajja-ajjapajeacapoa so'o. Ojaya ebatii poa esohui Ejeojji Eyacua poani jayojjajo. Jamajjeya emeshimeseya jama acapoa cuana ba'a: —Bacue, comandante Lisias bajjaniya poemajje queaja'a huohuijeyocañaje yajja oya Pablo ponequinaje majo ani. Majoya eyaya queaja'a huohuije'yo a'a oya queatai ponequinaje.—
44024023	Majoya emeshimese Felixya oe capitán huohuicapoa Pablo jaahuanajjijo. Jamatii ohuaya Pablo huoojeacuayameecapoa epoaequinequijji so'o oja epeejjicuanaja oya easahuajji, ebobiajji pea-ai.
44024024	Majoya aje quijje pea pojjajo emeshimese Felix poeo'oyapoa oja huanasenijje. Oya Drusila bajjani judío epona. Majoya Felixya Pablo yemeecao'oyapoa oque oja esohui eshajja-ajjajji. Jamajjeya shajja-ajjaneicapoa cuaa ojjaña ma Pablohua huohuicapoa esohui ejjashahuabaqui'yojji Jesosa Quitojo.
44024025	Pablohua emeshimese esohui queaja'anee huohuicapoa jama ba'a: —Dejjacuana queapame, mimishiama ba'ecapoquijji. Oya jjanahuequicajji queamimishitii epo poanijje. Eyacuiñajjiya ojjañacuana oja mimishi ja'anei quijje huohuicaje'yo o queaneenee pomee'yojji— jamaya poa. Ohua jama huohuime acajje Félix queamete ponanapoa oja esohuijo. Majoya oya jama poa Pablonijje ba'a: —Jjeya poquicue so'o. Eyaya miya iyaaje o'oya miquea esohui eshajja-ajjao'oyajji quijjepishana ecuea echacojji chamajo.—
44024026	Emeshimese Pablohua o poquimee'yojji sosejje bejjo equehuaquiacaje poso jjabataiquiapoa. Jamajojoya Pablo iyaamajamajacapoa onijje emimijji. Jamaya acapoquiapoa beca shequiajame huiso emeshimeseya.
44024027	Majoya aje beca shequiajame huiso jjayejjequiajo oya Félix emeshimese popajea'yapoa. O jjocojo pea dejja Porcio Festo bajjani nequi'yapoa. Félix ca judío etiicuananijje jjapeequitiisapoa, jamajjeya emeshimeseya Pablo mihuoojeacuayameeca'yapoa.
44025001	Festo bajjani dejja emeshimese judiocuana huoojeapoquiajji epojji nequihua'yapoa. Majoya aje oya tres cahuime huiso Cesarea meshijo nequi'yo poquiapoa Jerusalén meshiyasijje.
44025002	Eyacuiñajjija equi-aijo chacochacopoquiani etii poanicuaa, pea judío etii poanicuaa pea-ai majo nequiya emeshimese poeje bacapoa. Majoya aje ma dejjacuaaya emeshimese huohuicapoa Pablojo jama ba'a: —Pablohua romanoja etehuecuana huohuitaicani.—
44025003	Judío etiicuaa emeshimese Festo huohuiajjaneineicapoa oja Pablo yemeejjijo Jerusalén meshiyasijje. Etiicuana jjashahuabaquiapoa Pablo ejeojjijje poquiajo quehuacuiacaje'yo cuaa.
44025004	Judío etiicuaa oya jama huohuiajjame acajo emeshimese Festohua acapoa ba'a: —Oya Pablo ca Cesarea meshijo ejeanobiatii eyaya animeeje. Majoya eya iyecahuihuiso jjayejjequiajo cuamaya poquije'yo.—
44025005	Emeshimese jama pea-ai poa etiicuananijje ba'a: —Miquiana becacuana judío dejja etii poanicuana caca enijje poquicajji Cesarea meshiyasijje o baa, eya oja mimishi huohuiya. Majo nequiya aje quiaa eya huohuineiñaquije yajja oya queamimishi ponequinaje— jamaya poa.
44025006	Festo Jerusalén meshijotii nequiapoa so'o beshahuanei diez cahuime huiso esohui jama amajje. Majoya aje oya poqui'yapoa Cesarea meshiyasijje. Pea pojjajo oja meshijo aniñaqui'yomajje o quii-anijjijo anioqueapoa. Majo aniya ohuaya huohuicapoa Pablo jjequijjijo ojaya o ebajji.
44025007	Majoya aje Pablo emeshimese aniyasijje nobiñaje bamajje judío etii poanicuana Jerusalén meshijo nequi poecuana jjanequichipiquiapoa Pablojo. Pablo queatainee miminaje esohui acapoa cuaa. Jamatii oya e'ejojonei jamaya queatai miminaje bajjimanei poa cuanaja ojaya ecojjaa.
44025008	Etiicuaa oya siajje acajje Pablo mimiapoa ojjañaja queaja'a eshajja-ajjajji oya. Jama acapoa cuana Pablohua ba'a: —Eya caca iña queatai mimime pojjima', esohui queatai ecuea ajjima' Eyacuiñajjija esohui Moisesja tehuecuanajo. Judioja equi-ai queapamejo pea-ai esohui queatai ecuea ajjima'. Roma emeshimese dejjajo pea-ai ecuea esohui queatai ajjima'nei.—
44025009	Majoya aje emeshimese Festohua judiocuana queabihui pojji onijje Pablo huohuiajjacapoa jama ba'a: —¿A'a cuae mi Jerusalén meshiyasijje poquisapoani? Majo nequiya aje mi eyaya baneineije a'a miya queatai ponequinaje queaja'a ecuea ehuohui'yojji.—
44025010	Ohua jama acajje Pablohua saja-acapoa jama ba'a: —Chojja, eya cuamaya poquisapo-ajja. Eya mijo Roma emeshimeseja nequimee dejja etii poanija cojjaneijo nequi jjeya. Quiojotiiya ca miquea ca oe a'a eya queamimishi poanaje bacajji. Miquea ebanei enijje judiocuananijje queamimishi pojjima'nei.
44025011	Eya judiocuananijje queamimishinee ponequinajejojjemo eya jjeya manomee'yome cuaa, eya ejjanahuemeequi'yojji pojjeama pome. Jamatii nequi ajeo emanomee'yojji. Ojaya esohui ejo siajje acani cuaa miquea bacajji. Jamajjeya eya cuamaya Jerusalenyasijje poquisapo-ajja. Eyaya miya huohuiajjaña Roma emeshimese dejjaja eya ebajjijo a'a eya e'ejojonei queatai ponequinaje oja huohui'yojji.—
44025012	Pablo jama poani shajja-ajjamajje emeshimese Festo dejjacuana queasapaja'anijje mimimimiapoa. Ojee oopana mimimajje oya jama poa Pablonijje ba'a: —Miyaya huohuiajjanaje Roma emeshimese dejjaja miya ebaneijjijo a'a queatai ponequinaje oja huohui'yojji. Jamajjeya eyaya miya cuamaya Roma emeshimese nequiyasijje huoojeaje.—
44025013	Majoya aje quijje iyecahuihuiso jjayejjequiajo pea emeshimese Agripa bajjani, oe epona Berenice bajjani pea-ai poquiapoa Cesarea meshiyasijje Festo baa onijje mimiya.
44025014	Oja equijo queacahuihuisopishana anijo emeshimese Festohua huohuica'yapoa cuana Pablojo. Jama acapoa ojo ba'a: —Jiquiojo oe dejja yani Felixja emeshimese nequija jeanobiamee.
44025015	Eya Jerusalén meshijo nequijo Eyacuiñajjija equi-aijo chacochacopoquiani etii poanicuaa, pea judío etii poanicuaa pea-ai eya esohui acanaje Pablojo oya queatainee mimiani judío etiiquianaja tehuecuanajo. Ma dejjacuaaya eya papeni tehuemeesa-acanaje o manomee'yojji.
44025016	Eyaya huohuinaje cuana Roma emeshimeseja nequimee dejja etii poanija jamatii peacuana manomeeca'yoajja. Ebionei joya dejja onaja iñaca'amee pea o queamimishi bajji poanajecuanaja cojjaneijo nequimeecajji. Majoya oja cojjaneijo nequimeeajo joya eiñaca'a dejja huohuicaje'yo ajeo oya jama acanaje cuaa ejjanahuequijji. Majoya Roma dejja etii poaniya oya queaja'a huohuicaje'yo a'a oya manomeeca'yojji, a'a poquica'yojji oja esohui shajja-ajjamajje.
44025017	Judiocuana jiquiacua poeajo eyaya ma dejja jeacuayameecuajinaje a'a oya queatai ponequinaje ebajji judiocuana nequi cojjaneijo. Jamajjeya e quii-anijjijo anioquecuajinaje yajja ohua esohui acaje ojo eshajja-ajjajji.
44025018	Majoya o queatai ponequinaje bajji epocuaa huohuica'yonaje oja mimishicuana. Ma e jjashahuabaquinaje jama huohuicaje'yo cuaa ca jama ajjima'nei poanaje cuanaja. Chama'neinei oja mimishi Roma emeshimeseja esohui etehuejo.
44025019	Judiocuaa caca oe huohuica'yonaje oya queatainee mimiani oja etiiiquianaja esohuijo. Oe dejja pa Jesosa bajjani emano'yo jaa shequi'yonaje Pablohua huohuicani. Oya eshe nequi'yo jjeya huohuicani pea-ai cuana coma dejjaaya.
44025020	Ecuea bajjimanei poanaje yajja oya acajji, ¿ajeo oya manomeeca'yojji? Jamajjeya eyaya oya huohuiajjanaje a'a oya poquisapoaje Jerusalén meshiyasijje majotii nequi dejja etiicuanaja a'a oya queamimishi poani ebajji.
44025021	Pablohua caca oe eya huohuiajjaneicanaje Roma emeshimese dejjaque epoquijji. Roma emeshimeseya Cesar bajjaniya oya baneicaje a'a oya queatai ponequinaje queaja'a o huohui'yojji. Jamajjeya eyaya oya jiquiojotii animeenaje so'o ejeanobiatii, o poquijji cuamaya apoa ecuea ajjima' so'o.—
44025022	Majoya emeshimese Agripaa Festo acapoa jama ba'a: —Eyaya pea-ai jiquio dejja shajja-ajjasa-aña enijje emimijji.— Festo jama poa ba'a: —Ee, mecahuajjeya oya shajja-ajjahuacue.—
44025023	Majoya aje pea pojjajo Agripa Berenicenijje nobiquiapoa daqui queanahuenee huoshojji etii poani oopana ejjachichaqui anicahuasijje. O nobiquiajo peacuaa esohui acapoa o bihuiajjequijji. Majotiiya pea-ai aniapoa comandantecuana, pea dejjacuana quea-aquianahuisonee pea-ai. Majoya aje Festohua huohuicapoa cuana Pablo jeacuayameejjijo ma anica cojjaneijo enequimeejji.
44025024	Festohua jama acapoa ma ejjachichaqui anicacuana ba'a: —Emeshimese Agripa, pea dejjacuana jiquiojo yani ecuananijje jjachichaqui. Bacue, jiquio nequi dejja oya Pablo bajjani. Queahuiso judiocuaa Pablo queatai ponequinaje esohui eque yecani cuaa. Jerusalencuiñajjicuaa, jiquio Cesarea meshijo ba'ecacuaa pea-ai oya queatai ponequinaje acahuani. Taaamajamajani cuana ecue o emanomee'yojjijo.
44025025	Eyaya ca oya baña ecuea emanomee'yojji pojjeama. Chama'nei oja mimishi Roma emeshimeseja etehuejo. Ohuaya caca eya huohuiajjacanaje Roma emeshimese Cesar nequiyasijje o cuama poquijjijo. Emeshimeseya oya baneicaje a'a e'ejojonei oya queatai ponequinaje queaja'a o huohui'yojji. Jamajjeya eyaya oya oque huoojeaje.
44025026	Jamatii ecuea bajjima yajja tehueme aje ojo oja mimishi chamajo. Roma emeshimeseja ebajji ajeo oya oque dojocanaje, ¿yajja tehueme aje? Jamajje eyaya oya jiquiacua yemeenaje miquianaja oja esohui eshajja-ajjajji. Emeshimese Agripa, miyaya oya huohuiajjaneije ebajji ajeo judiocuaa oya queatai ponequinaje bacani. Majoya Pablohua huohuicaje shajja-ajjaneimajje huohuicue mo yajja tehueme eyaya aje Roma emeshimeseja ebajji ojo.
44025027	¡Ecuea queaquehua de! Dejja jamatii oja mimishi tehuejjimajo emejeyo huoojeaca-ajja Roma emeshimeseja ebajji. Jama aca-ajja oya bajjimajo— jamaya poa Festo.
44026001	Majoya aje Festo mimijeyoajo emeshimese Agripaa jama acapoa ba'a: —Pablo, jjeya mimicue mi jjanahuequijjijo ecuanaja queaja'a eshajja-ajjajji.— Jamajjeya eme jeasohuacapoa Pablohua majo anica jeca anijji onijje emimijji. Jama mimime poa ba'a:
44026002	—Emeshimese queapame Agripa, eya mi cojjaneijo jiquio jjeya queapame nequi emimijji miquea eshajja-ajjajji. Jjeya eya queaja'a mimisapoani judiocuaa e niñebacanijo.
44026003	E'e judío etiiquianaja esohui etehuecuana miquea ebanei, oja ejjashahuabaquijjicuana pea-ai. Ma esohuicuanajotiiya eya niñebacani cuaa. Jamajjeya eya che jiquio mimije shajja-ajjaneicue.
44026004	—Ojjaña judiocuaa eya achajja ba'epoquinaje onijje bacapoquiapoa eya Jerusalén meshijo nequi esho'yahua.
44026005	Judiocuanaja eba pea-ai eya fariseo dejjatiiya nequipoquinaje. Jamajjeya eya fariseo dejja epo, jama ejo huohuisa-amajjeya cahuohuicahua. Fariseo dejjacuaa Moisesja etehuecuana Eyacuiñajjija esohui shahuabaneicapoquianitii oya jayojja eba'epoquijji.
44026006	Jjeya judiocuaaya eya napameesa-acani emanomee'yojji eyaya Eyacuiñajjija esohui ma yahuajonei ecuanaja etiiquiaa huohuicoocapoa esohuiya eya huohuiañajojoya ojjañatii emano'yo jaacuana quijje shequicaje'yo.
44026007	Jacobja bacuaejja 12 huisomeja osecuacuaa, israelitacuaaya ma esohuiya shahuabacanitii ma Eyacuiñajjiya quijje ajeyocaje'yo ojjañacuana. Jamajojoya aje Eyacuiñajji bihuicapoquianitii cuaa. Ojo chacochacopoquianitii cuana mecajje, epojjajo pea-ai. Ma esohuijotiiya eya judiocuaa manomee'yosa-acani, emeshimese Agripa, mahuisotii esohuijoya.
44026008	Ma esohui jama poani ba'a: Ojjañatii emano'yo jaacuana quijje shequicaje'yo. ¿Yajjajo acuae quiaa Eyacuiñajjija ojjaña emano'yo jaacuana quijje eshequimee'yojjitii pojjeama poso aña?
44026009	—Eya pea-aiya aje yahuajo queaquehua jjashahuabaquiapoa Jesosaja epeejjicuanajo. Eyaya jeanobiameepoquiapoa cuana queahuiso. Eyaya Jesosa Nazaretcuiñajji dejja cajaaneiapoa pea-ai.
44026010	Jamaya eyaya apoquiapoa oja epeejjicuana Jerusalén meshijo nequiya Eyacuiñajjija equi-aijo chacochacopoquiani etii poanicuanaja esohuijo. Majoya eyaya Jesosaja epeejjicuana jeanobiameepoquiapoa ejjajeanobiaquijji equiyasijje. Jesosaja epeejjicuana quecuaca'yajo queapame acani cuaa eyaya jama bapoa.
44026011	Eyaya judiocuanaja equi-aicuana ejjachichaquijjijo nequiya oja epeejjicuana cuiamajamajameepoquiapoa macuana Jesosajo ejjashahuabapajeaqui'yojji nisho. Eya ebionei queamasenee nequipoquiapoa oja epeejjicuananijje, jamajjeya queahuesha pea meshicuanajo ba'eca sa-ajjaneipoquiapoa Jesosaja epeejjicuana majo ani jeanobiameepea-aijji.
44026012	—Eya Jesosaja epeejjicuana jama ejeanobiameejjijo poquiapoa Damasco meshiyasijje papenijji Eyacuiñajjija equi-aijo chacochacopoquiani etii poanija tehuejji oja huoojea Jesosaja epeejjicuana cuama ani jjequiya.
44026013	Majoya ejeojjijje poquijeya eyaya eshequi biacojjajja nequijo queasajajanee acaje cuaquijijiya eyaya bapoa, eshequi queasajajapishana jama pojjeama. Eya ma enijje poqui pea-ai nequiyasijjeyee queasajajanee jeaja'ajeacapoa.
44026014	Jamajjeya ecuana ojjaña jaabichajeananaquiapoa meshiyasijje. Majoya eyaya meshijo jaa shajja-ajjapoa enijje mimije hebreo esohuijo. Jama poa enijje ba'a: “Saulo, Saulo, ¿yajjajo eya queaneenee pomeeaña miyaya? Miya pea-aiya queanee jjapomeequiani.”
44026015	O jama poani shajja-ajjamajje eya jama poa ba'a: “¿A'ya miya, Emeshimesenei?” —Ohuaya eya saja-acapoa Emeshimeseneiya jama ba'a: “Eya ca iña Jesosa jiquio miyaya queaneenee pomeeañaya.
44026016	Jjeya nequisohua'yocue, eya mijo jjanequija'aquinaje mi jjeya ejo echacochacopoqui'yojji. Miyaya huohuiquije cuana ojjaña jiquio esohui miya banaje huisotiiya ejo, ma quijje eya mi huohuije esohuicuana pea-aiya huohuiquije cuana.
44026017	Jamajjeya quijje eyaya miya huoojeaje queahuisocuana sohuihuohuipoquiaa. Eyaya miya nahuepoquiaje minijjejaajji judiocuanajo, judío pojjeamacuanajo pea-ai.
44026018	Eyaya miya huoojeaje judío pojjeamacuanaque esohui macuanaja queaja'a ebajji ejo, jiquio ecua dejja cojjama' ani jjabaqui'yani jama ona queaja'a epojjijo. Judío pojjeamacuana quea-aapotii jayojja eba'epoquijji pojjeamajo eyaya miya huoojeaje. Majoya queaja'a ba'ecapoquije'yo cuana, ma ecua ebionei eshahua Satanasya oya queamimishi pomeecapoa jama pojjeama poaje'yo macuanaya. E Eyacuiñajjijo ca jjashahuabaquije'yo cuana. Jama poajoya oja mimishi chama'yo ecuijea'yo baje eyaya Eyacuiñajjiya. Eyaya ojjaña joya ejo jjashahuabaquica'yonajecuana nequimeeje'yo ecue babacacuananijje ojee Eyajo.” Jamaya poa Eyacuiñajji enijje.
44026019	—Jamajjeya emeshimese Agripa, ma eyajje poe ejo jjanequija'aquiapoaja esohuijo eya jjashajja-ajjaquipoquianitii.
44026020	Eyaya ebionei Damasco meshijo ba'ecacuana sohuihuohuicooapoa. Majoya quijje Jerusalencuiñajjicuana pea-ai huohuiquiapoa oya esohuiya. Ojjaña provincia Judea meshijo ba'ecacuana, judío pojjeamacuana pea-ai huohuinequiapoa oya pea jjashahuabaquime epo'yojji Eyacuiñajjijo oja nahue'yo epojjijo. Majoya Eyacuiñajjija esohuijo jjashahuabaquije'yo bamajje eyaya huohuiapoa macuanaya ojaya peacuana queapame acapoquijji oja nahue'yocuana e'ejojonei poani peacuanaja ebajji.
44026021	Ma esohuitiiya eya huohuinajejojoya judiocuaa eya iñaca'acanaje Eyacuiñajjija equi-aiquibojo nequi ecuia'yojji nisho.
44026022	Jamatii eya queaca'a nequipoquiani Eyacuiñajjijo, jjeyanei pea-ai. Eyaya ojjañacuana esho'i, etiicuana pea-ai huohuipoquiañatii esohui Eyacuiñajjija. Ecuea pea esohui ajjima'neinei. Ma yahuajonei esohuihuohuijji poacuaa, Moisesya pea-ai huohuicapoa esohuiya eyaya apoquiañatii oya esohuitiiya, ma quijje Eyacuiñajjiya acaje esohuiya.
44026023	Ma dejjacuaaya tehuecapoa Eyacuiñajjija huoojea ese nahue'yojji epojji manoca'yojji poa. Majoya oya mano'yomajje ebionei dejja eshequi'yojji poaje emanobeca'yojjitii pojjeama epojji. Eyacuiñajjija esohui queapame ojo ejjanahuemeequi'yojji judiocuana ebionei huohuicoocajji poanaje. Majoya ojjaña peajaajjicuana judío pojjeama huohuipea-aicajji poanaje— jamaya Pablo miminequiapoa.
44026024	Majoya aje Pablo etii poanicuanaja queaja'a o ebajjijo esohui mimianijotii emeshimese etii poani Festo taaapoa jama ba'a: —De, Pablo miya eniñepoqui'yo jayojja mimiani. Esohuicuana etehue queahuisonee añajo miya eniñepoqui'yo jayojja poani.—
44026025	Pablohua oya jama acapoa ba'a: —Chojja de, eya eniñepoqui'yo jayojja pojjeama poani, emeshimese Festo. Jiquio eya huohuiaña esohui caca queapamenee e'ejojonei.
44026026	Jiquiojo ani emeshimese Agripaja eba pea-ai jiquio esohuicuana, jamajjeya eya queabihui meteama mimiani o ani cojjaneijo nequi. Ecuea eba, ojaya eba pea-ai jiquio esohui eya mimiani e'ejojonei poani. Eyacuiñajjija huoojea Jesosa e'ejojonei jiquio meshijo nequihuapoa. Oya emano'yo jaa shequi'yapoa. Ecuea ca huohuijjima ma queahuisohua acani quehuajje.
44026027	Emeshimese Agripa, ma yahuajonei tehuecapoa oja sohuihuohuijji poacuaa Eyacuiñajjija esohui, ¿a'a e'ejojonei poanitii miyaya baña? Ecuea ebanei miyaya oja esohui e'ejojoneitii poani baña.—
44026028	Majoya aje Agripaa oya jama saja-ame acapoa ba'a: —¿A'a jjeyanei miyaya eya jjashahuabameequi'yosa-aña oja nahue'yo epojji?—
44026029	Pablohua oya jama poajo acapoa ba'a: —Jjeyanei, quijjepishana pea-ai queapame ojo ejjashahuabaqui'yojji. Jamajjeya eya Eyacuiñajjinijje mimije mijo mi e jayojja pea-ai Jesosaja epeejji epojjijo. Mi oeneijotii pojjeama eya mimiani, jiquiojo anica e shajja-ajjajji poanicuanajo pea-ai mimiani e jayojja pea-ai miquiana epojjijo. Miquiana jiquio ecua eya cadenaja jeyo ani quiajja epojji pojjeamajo eya mimipoquiani.— Jamaya poa Pablo.
44026030	Majoya aje emeshimese Agripa nequisohuapoa. Pea emeshimese Festo bajjani nequisohuapea-aiapoa ojee Berenicenijje. Ojjaña majo eanioque anica nequisohuapea-aicapoa.
44026031	Majo ani cuayaqui'yomajje jama mimime pocapoa cuana oopana ba'a: —Joya dejja queamimishi pojjima'nei o eseja manomee'yojji. Oya ca ejjajeanobiaquijji equijo animeeca-ajja. ¿Ajeo majo ani?—
44026032	Emeshimese Agripaa Festo acapoa jama ba'a: —Joya dejjaja Roma emeshimese Cesar nequiyasijje epoquijji huohuiajjajjimajojjemo eseyaya oya jjeyanei huoojeacuaya'yome.—
44027001	Majoya aje emeshimese etii poanicuaa ecuana Italia meshiyasijje ehuoojeajjijo jjashahuabaquimajje Pablo, pea onijje ejeanobia anicuana pea-ai quiacapoa oe soldado capitán poanija edojojji cuamaya. Oya Julio bajjani Roma emeshimese poanija capitán queaca'a poa.
44027002	Jamajjeya ecuana bishe'aijo anisohuaquiapoa Adramitio meshi ejeojjijo ba'ejo. Ma bishe'ai beshahuanei apoa'ya ba'yapoa ebesapoquijji Asia meshi ejeojjicuanahuasijje. Aristarco bajjani, Tesalonicacuiñajji Macedonia meshijo ba'e, majo pea-aiya nequiapoa ecuananijje.
44027003	Majoya pea pojjajo ecuana Sidón meshi ejeojjiyasijje ba'eñaquiapoa. Capitán Juliohua o jaahuanajji poaniya Pablo queapame acapoa. Jamajjeya ohuaya oya poquimeecapoa so'o majo ani oja epeejjicuana baa, oja Pablo ebobiajji pea-ai.
44027004	Sidón meshi ejeojjijo ani ecuana besapoquiapoa Chipre meshi nasichipinei nequijje beni queaquemohua ecuana queahuesha edojoca poanijje. Beni queaquemonee ponequiapoa, jamajje besapoquicuajimeejjima acapoa.
44027005	Panfilia meshijje Cilicia meshihuijo anijje ecuana besapoquimajje Mira meshi ejeojjiyasijje ba'eñaquiapoa. Mira ejeojji Licia meshimijijje jaapoa.
44027006	Ma meshijoya aje capitán Juliohua bacapoa pea bishe'ai ba'e Alejandría meshijje poe. Ma bishe'ai ba'enaje ebesapoquijji Italia meshiyasijje. Jamajjeya capitanya ma pea bishe'aijo ecuana anisohuameequicapoa ebesapoquijji cuamaya.
44027007	Majoya ecuana queacahuihuiso jjapashineijje besapoquipoquiapoa. Queacamajanee ecuanaya besapoquiapoa Gnido meshi mijicojjaneiyasijje. Beni queaquemohua ecuana cuiajjochicabesapoquiapoa, jamajje ecuana Salmona meshicojjaneijje jjayejjequiapoa. Majjeya ecuana Creta meshi nasijje besapoquiapoa ma benima'pishanajje.
44027008	Ecuana Creta nasi meshi mijisahuajje queacamajanee besapoquiapoa. Majoya ecuana oe meshi Buenos Puertos bajjani bañaquimajje ba'eñaquiapoa Lasea bajjani meshichipinei aniyasijje.
44027009	Jamaya ecuana jjapashineijje besapoquipoquiapoa queacahuihuiso. Majotiiya aje ecuana aniñaquiapoa queashono. Ecuana jjashahuabaquiapoa queacamajanee bae-ai aniyiyesamaneijje ebesapoquijji poaje ma shejo beni queaquemonee poanijojoya. Jamajjeya Pablohua niñesheacapoa cuana jama ba'a:
44027010	—Dejjacuana bacue. Eya jjashahuabaquiani jjeya eseya queacamajanee besapoquije bae-ai aniyiyesamaneijje. Bishe'ai, aquianacuana bishe'aijo ani aninobiquije'yo. Ojjaña chama'yo poaje. Eseyacuana pojja'a se hui'ije'yo beca, chama'yotii se pochana— jamaya acapoa cuana.
44027011	Jamatii capitán Juliohua Pabloja esohui cajaa acapoa. Ohuaya ebishe'meseja, bishe'ai quiica'ajji poanija pea-ai esohui shajja-ajjacapoa ebesapoquijjitii.
44027012	Ma ejeojji queapame pojjeama poa oja bishe'ai majotii eba'epoquijji beni queaquemonee poani shejo jjayejjequiajo. Jamajjeya beshahuanei ojjaña jjashahuabaquiapoa Fenice meshiyasijje ebesapoquijji majotii queapame aniñaquiya so'o. Fenice meshi ejeojji Creta nasi meshijo jaapoa. Ma meshi nasijoya eshequi cuayanimijijje, eshequi oquequianimijijje pea-ai ojaya ejeojji jaapoa. Jamajojoya aje majotii beni queaquemonee poeajo oja bishe'ai jeasohuajjima acaje, benima' ba'eje.
44027013	Majoya aje beni queabiso eeno poeanimijijje poani bamajje jjashahuabaquiapoa cuana queapame ebesapoquio'oyajji. Jamajjeya ecuana besapoquiapoa Creta nasi meshisahuajje.
44027014	Majoya aje quijjepishana ecuana besapoquianijo beni queaquemonee poecuajiapoa eshequi cuayanimijijje. Beni queaquemoneeya poejeya bishe'ai jeasohuajeasohua acabesapoquiapoa.
44027015	Enashajo queaquemohua cuiayiyejeacapoa bishe'ai ecuanaja. Marinero poanicuaa bishe'aija hui beni queaquemo poeanimijijje huijea-ajjacapoa. Bishe'ai jjahuijeameequiajja poa cuama enashajo queaquemonee poajojoya. Jamajjeya beni queaquemoneeya bishe'ai cuiayiyejeacapoa queahuesha.
44027016	Ecuanaya bishe'aijo ani queacamaja besapoquiajjapoa oe nasi bisonei nequiquiijje Cauda bajjanijje. Majje ca beni iyequemo ponequiapoa. Bishe'sisisahuajje bishe'ai ba'e beniya jeajea-ajjacajo ecuaa jjeshe'yapoa. Beshahuanei maya dojojeacapoa enashajohua.
44027017	Jamajjeya bishe'sisi jjequiyiyejeasohuacapoa cuaa. Majoya bishe'ai jeyoca'acapoa cuaa jjono queamoohua bishe'ai ecuiapojojeaca poanijje beniya. Majoya bishe'ai meshijaji Sirte bajjani aniyasijje ejaañaquije posojo queametenee poa cuana. Jamajjeya daquica'a eyajo ba'e jjequioqueacapoa cuaa benija ecuiayiyejeaca poanijji, bishe'ai jjochijji. Jamatii beniya bishe'ai cuiayiyejeacapoquiapoa jjapashineijje.
44027018	Majoya aje pea pojjajo beni queaquemonee eanitii jjapojjaquiapoa. Jamajjeya aquianacuana oja iya bishe'aijo ani jeaoqueajeacapoa cuaa enahuasijje bishe'ai ba'ecuaya'yojji.
44027019	Tres cahuime huiso beni queaquemotii poequi bamajje marinerocuaa bishe'aija aquiana, baacuiicuana, acuicuana, jjonocuana pea-ai jeaoqueajeacapoa enahuasijje.
44027020	Queacahuihuisonee ecuanaja eshequi, majametacuana ba'yojjimatii poa queamisitii nequijojoya. Majoya aje beni queaquemoneetii poequi bamajje ecuana ehui'ije'yo poso jjabaquiapoa.
44027021	Ecuana queacahuihuisonee bobi ijjiapojjima' aniapoa ma bae enajotiiya. Majoya Pablo ojjañacuana anijo nequisohuapoa ehuohuijji. Jama huohuime acapoa cuana ba'a: —Miquianaya ecuea esohui Creta meshi nasijotii eanipoquijji shajja-ajjasapo-ajja poanaje. Majotii anijjemo eseya jiquiojo queacamajanee pojjima' pome.
44027022	Jamatii a'a quiana oe queamete queayenotii jjashahuabaquijji emano'yojjijo. Jiquiojo ani quiana ojjañatii eshetii nequije, emano'yojji pojjeama se poaje. Bishe'aiya ca seja ca oe jaanobijeaquije'yo.
44027023	Mecajje oe Eyacuiñajjija ángel ejo jjaja'aquinaje oja huoojea. Eya caca iña oja nahue'yo, ojo chacochacopoquiani.
44027024	Ohuaya eya jama acanaje mecajje ba'a: “¡A'a queamete pojji, Pablo! Miya e'ejojonei Roma emeshimese Cesar nequiyasijje poquije o cojjaneijo nequiñaquiya. Eyacuiñajjiya ojjaña jiquio bishe'aijo minijje anicuana nahuecaje mijo. Che oema'neicuana emano'yojji pojjeama poaje.” Jamaya eya acanaje.
44027025	Dejjacuana, jamajojoya quiana oe, ¡a'a queamete queayenotii pojji! Eya Eyacuiñajjijo jjashahuabaqui'yanitii, oya siajje po-ajjanei. Jjeya eseya nahuecaje ma ecua angelya eya huohuicanaje jamaya.
44027026	Jamatii eseja bishe'ai oe nasi nequiyasijje jaañaquije'yo— jamaya Pablo poa.
44027027	Catorce cahuime huiso beni queaquemonee poequijotii ecuana bishe'aijo aniapoa bae-ai Adriático bajjani anijo. Beniya ecuana pea mijiyasijje cuiayiyejeacuiayiyejea acaba'epoquiapoa. Majoya aje oe mecajje mecashono marinerocuana jjashahuabaquiapoa ecuana meshiyasijje besapoquichipi'yanijo.
44027028	Marinerocuaa ache doenee ena ani bacapoa jjonojo, 36 metros doeme ena ani bacapoa cuaa. Majoya quijje queahueshapishana ache doenee ena ani bacao'oyapoa. Majotii ca 27 metros doeme ani bacapoa cuaa.
44027029	Majoya aje meicuana enaojjoquipajo anijo bishe'ai ejjacuiapojojeaqui poanijje cuatro baacuiicuana queabiquie jeaoqueacapoa cuaa bishe'ai jjochijji. Majotii ba'eya mimisapoa cuana Eyacuiñajjinijje oja ejjapojjacuajimeequijjijo.
44027030	Majo ba'eya marinerocuana jjashahuabaquiapoa bishe'sisijo equehuabesapoquicuaji'yojji hui'i'yo yajjajo. Jamajjeya bishe'sisi bishe'aijo jaa jeaoqueacapoa cuaa equehuabesapoqui'yojji nisho. Majoya bishe'aihuiyasijje poquimajje jama siajje pome poa cuana ba'a: —Ecuaaya baacuii queabiquie jeaoqueaje bishe'sisijo besapoquipishanamajje.—
44027031	Marinerocuana quehuabesapoquije'yo bamajje Pablohua capitán, oja soldadocuana pea-ai huohuicapoa jama ba'a: —Jiquio jjeya quehuabesapoqui'yosapoani cuana bishe'aijotii anijjimajo miquiana ojjañatii hui'ije'yo.—
44027032	Jamajjeya soldadocuaa bishe'sisija jjonocuana jajasejjajeacapoa benija edojojeajji.
44027033	Majoya aje beshahuanei jjapojjaquianijo Pablohua ojjaña bishe'aijo anicuana huohuicapoa bobi ijjiajjijo jama ba'a: —Catorce cahuime huiso miquianaya beni queaquemonee ejjayejjequijjijo jjaishoaquianitii bobi beshahuanei ijjiapojjima'tii ani.
44027034	Che oe jjeyanei bobi ijjiacue quiaa queaca'a epojji. Miquianaya eshetii posapoaniya bobi jjeya ijjiacue. Ojjaña jiquiojo anica ehui'i'yojji pojjeama poaje che oema'nei. Jamajjeya, ¡a'a metejji!— jamaya poa.
44027035	Majoya Pablohua esohui jama amajje pahui jjeshecapoa eijjiajji. Ojjaña majo anicacuanaja cojjaneijo Pablohua Eyacuiñajji bihuiacapoa bobijo. Majo aniya pahui mijimajje ijjiacapoa Pablohua.
44027036	Ohua bobi ijjiacaje bamajje ojjaña ma bishe'aijo anicacuaa bobi ijjiapea-aicapoa.
44027037	Ecuana 276 huisome dejjacuana poa ojjañajo bishe'aijo ani.
44027038	Majoya aje bobi cua ijjiasa-acapoa huisotii ijjiajeyomajje anosoaiso' equecuatabo jeaoqueajeacapoa cuaa enahuasijje bishe'ai ba'ecuaya'yojji queajjee epo'yojji.
44027039	Majoya aje jjapojjaquiajo marinerocuaa meshi queachipi ani bacapoa jamatii bajjima poa cuanaja ache meshi shai. Bacapoa cuaa meshicoohui meshijajijji. Jamajjeya cuamaya bishe'ai dojobesasa-acapoa cuaa ejaañaquijji meshijajisahuahuasijje.
44027040	Jjono ejeapashajjajja baacuii queabiquiejo ninequia ba'e jajasejjajeacapoa cuaa bae-ai enaojjojotii ejaajeajji. Ejehuibejeai bishe'ai quiica'ajji pichojeacapoa cuaa. Majoya daqui-ai bishe'aihuijo jaa quecuaquinimajje jjequisohuacapoa beni queaquemoja bishe'ai cuiayiyejeajji. Jamajje bishe'ai meshijaji aniyasijje beniya cuiayiyejeabesacapoquiapoa.
44027041	Majoya aje bishe'ai meshi quea-eshenee aniyasijje hui nequiñaquiajo jeaquenajjimatii jaapoa majotiiya. Enashajocuana queaquemohua bishe'ai quii cuiapojojeacapoa.
44027042	Jamajjeya soldadocuaa dejjacuana ejeyo ani ma ejeanobia aninajecuana quecua'yosa-acapoa o quehuajje eshocuishocuibesapoqui poanijje meshijaji aniyasijje.
44027043	Capitán Juliohua ca Pablo nahuesa-acapoa, jamajjeya ohuaya ma emejeyo anica nahuepea-aicapoa, quecuamee'yojjima acapoa. Majoya ohuaya huohuicapoa joya eshocuishocuicuana enahuasijje etohuananajji besapoquiya meshijajiyasijje.
44027044	Ma peacuana shocuishocuiajja ca acui queajjeejo ese'o jaajjijo huohuicapoa capitanya ebesapoquijji. Jamajjeya meshijaji aniyasijje besapoquiapoa cuana acuijo se'o jaa. Jamaya hui'i'yojjima poa ecuana che oecuanama'nei.
44028001	Majoya aje ecuaaya ojjañatii hui'i'yojjima eshe nequiya nequisohuamajje ma nasi meshi Malta bajjani bapoa.
44028002	Ma meshicuiñajjicuaaya ecuana queapame acajjequiapoa. Ma pojjajotiiya aje quea-enaquemo ponequiapoa queahuoeneenee. Jamajjeya macuiñajjicuaa cuaqui queahuiso dahuahuojjecapoa ejjayoquijji. Ecuana huohuicapoa cuaquijijiquiyasijje ejjanequichipiquijji jjayoquiya.
44028003	Majoya aje Pablohua cuaqui oja chicha enojinoji cuaquijijiquiyasijje huanacajo peyo quease'nee cuaqui echicha jaajo cuayananaquiapoa quiyo yajjajo. Majoya Pabloja emejo peyo jjacuiahuahuoquimajje me ijjiacapoa.
44028004	Peyo quease'nee Pabloja emejo ejjacuiahuahuoqui ba'eya ijjiacaje bamajje ma meshicuiñajjicuana ojee mimimimiapoa oopana jama ba'a: —E'e pojja'a jiquio dejja pea quecua'yojji epo. Oya hui'i'yojjima poanaje enashajoaijo jamatii manoje'yo peyoja ijjianeijo. Eseja eyacuiñajjiya oya manomeecaje'yo, ojaya oya enahuejji pojjeama— jamaya poa cuana ojo.
44028005	Jamatiiya Pablohua peyo oja emejo ba'e jeasejjajeacapoa cuaquijijiquiyasijje. Ojaya neeamatii poa.
44028006	Ma meshijo ba'ecacuaa a'a Pablo shejjeecuajije ebajji baneineicapoa. Acheshono oya manocuajije'yo ebajji jjaishoaquinequiapoa cuana Pablojo. Majoya a'a oya manoje'yo ishoapishanamajje Pablo bacapoa cuaa queapametii nequi mano'yoajja. Jamajjeya pea jjashahuabaquime pocuajiapoa cuana Pablojo. Oya queaca'anee pea eyacuiñajji poani poso acapoa macuiñajjicuaa.
44028007	Ma ona nequisohuaqui'yapoa meshichipineijo emeshimeseja quecuana jaapoa. Oya emeshimese bajjani poa Publio. Ohuaya ecuana queapamenee acapoquiapoa tres cahuime huiso majo ani. Bobicuana quiacapoa ecuanaja eijjiajji.
44028008	Emeshimese Publioja chii queamanonee jaapoa queaquiyonee poa, seesee pea-ai. Jamajjeya Pablo poquiapoa o baa. Eyacuiñajjinijje mimimajje Pablohua oja eme huanacapoa Publioja chiija yamibiajje. Majoya ohuaya emeshimeseja chii jja-ajameequica'yapoa.
44028009	Ohua o jama acaje'yo bamajje queahuiso pea emanocuana ma nasi meshijo jaaca yecapoa cuaa Pabloque oja jja-ajameequi'yojji. Ojjañatii quea-aja poca'yapoa.
44028010	Jamajjeya ma meshicuiñajjicuaa ecuana queapamenee acapoquiapoa oja meshijo ani. Majoya ecuana apoa po'yajo ebesapoquio'oyajji queahuiso aquianacuana, bobicuana quiacapoa cuaa ecuana queabihui besapoqui'yojji.
44028011	Jamajjeya ecuaaya tres ba'ime huiso ma meshijotii aniya pea bishe'ai bapoa ebesapoqui'yojji Roma meshiyasijje. Ma bishe'ai ba'epoquiapoa majotiiya beni queaquemotii poequi shejo Alejandría meshijo ba'e onaja ye. Bishe'aihuijo beca eyacuiñajjinisho acui equecuapejjajo nequiapoa. Oe Cástor bajjani poa, pea Pólux bajjani.
44028012	Majoya aje ecuana besapoquio'oyamajje Siracusa meshi ejeojjiyasijje ba'eñaquiapoa. Majotiiya ecuana tres cahuime huiso aniapoa so'o.
44028013	Majjeya ecuana besapoquio'oyapoa meshi anisahuachipineijje Regio meshi ejeojjiyasijje. Majoya aje pea pojjajo ecuana eeno benijjijo besapoquio'oyapoa Puteoli meshi ejeojjiyasijje ba'eñaquiya.
44028014	Ma meshi ejeojjijo nequiya ecuaaya Jesosaja epeejjicuana bañaquiapoa. Jesosaja epeejjicuaa ecuana jjequinobiacajjequiapoa oja equiyasijje siete cahuime huiso onijje eanijji. Majotiiya ecuana ejeojji Roma meshiyasijje epoquijji aniñaquiapoa queaba'ihuisonee epo.
44028015	Jesosaja epeejjicuaa Roma meshijo ba'ecacuaaya ecuana poquiani oja meshiyasijje shajja-ajjamajje queahuisopishana poeapoa ecuana jjehuaa. Ecuana bacañapoa becacuaa aquianaquiajji Apio bajjani meshijo nequi. Ma meshichipineipishanajo equicuana aniapoa Tres Tabernas bajjani ecahuichichajji. Jesosaja epeejjicuana poeje o jjehuaa bamajje Pablohua Eyacuiñajji bihuiacapoa. Oya queabihuinee poa.
44028016	Majoya aje ecuana Roma meshijo aniñaquiajo dejja etii poanicuaa Pablo jjequitepecajjequiapoa pea equiyasijje aniya. Pablo pea dejjacuana emejeyonijje anipajeapoa. Oenei soldadohua Pablo jaahuanacanequiapoa ma pea equijo ani.
44028017	Pablohua tres cahuime huiso Roma meshiyasijje epoe nequiya judío etii poanicuana majotii nequica iyaameecapoa ehuohuijji. Majoya etiicuana jjachichaquiajo Pablohua jama acapoa cuana ba'a: —Enijjejaajji epeejjicuana, bacue. Ecuea queatai ajjima'nei poanaje judiocuana. Eseja etiiquianacuanaja ejjashahuabaquijjicuana ecuea niñebajjimanei, peajja poani ajjima'nei. Jamatii eya Jerusalén meshijo nequi iñaca'acanaje cuaa Roma emeshimeseja nequimee dejjaja ejeanobiameejji.
44028018	Oja nequimee Roma dejja etii poanicuaa baneicanaje a'a eya queatai ponequinaje queaja'a ojaya ehuohui'yojji. Majoya eya huoojea'yosa-acanaje macuaaya ecue mimishi chama' bamajje. Ajeo eya manomeeca'yojji cuanaja jamatii nequi ecue mimishi chama' bacapoa.
44028019	Jamatii nequi caca oe eya judiocuaa manomee'yotiisa-acani e botiamanei poaniyajjejojoya. Jamajjeya eyaya huohuiajjanaje oja nequimee etii poanicuana Roma emeshimese César nequiyasijje ehuoojeajji ojayanei eya ebaneijjijo. Jjeya ecuea ca chama' esohui enijjejaajjicuanajo Roma emeshimeseja eshajja-ajjajji.
44028020	Jamajjeya eyaya quiana iyaameenaje ehuohuijji, ebajji pea-ai. Eya jiquio meshijo emejeyotii ani eseja Eyacuiñajjija esohui queapamejo ma ese jjashahuabaqui'yonaje esohuijoya— jamaya poa.
44028021	Ohua jama huohuime acajje judiocuaa Pablo jama acapoa ba'a: —Ecuanaja caca etiicuanaja tehue papeni mijo jjeshejjima Judeacuiñajjicuanaja huoojea. Jiquiacua poeyanaje pea Jesosaja epeejji judiocuana majo nequica poe. Chama' esohui mi niñebajji majo nequi poecuanaja.
44028022	Ecuana miya shajja-ajjasapoani jiquio miya huohuiaña esohui. Queahuisocuaa pa pea meshijo nequicacuaaya jiquio esohui Ejeojji Eyacua jayojjajo niñebacani— jamaya poa.
44028023	Majoya aje judiocuaa oe epojja ejjachichaquijji acapoa Pabloja esohui eyacua eshajja-ajjajji. Ma pojjajotiiya aje queahuisocuana jjachichaquicapoa ma Pablo ani equiyasijje. Pablohua oya pojjajotii mecajjeahuanei, sinecuanei pea-ai huohuitiicanequiapoa cuana Eyacuiñajjija esohui oya eojjañacuanamese poanijo. Ohuaya huohuineicapoa cuana Jesosajo pea-ai. Oya Jesosa Eyacuiñajjija huoojea e'ejojonei queaja'a ebajji cuanaja Pablohua Moisesja tehue, ma yahuajo esohuihuohuijji poaja tehue pea-ai huohuineicapoa.
44028024	Becacuana oja huohui esohui Jesosajo shajja-ajjamajje jjashahuabaqui'yapoa. Peacuaa ca cho, cajaa acapoa.
44028025	Majoya ma ejjachichaqui anicuana oya jayojja pea-ai jjashahuabaquime pojjeama poani jjabaquimajje poqui'yosapoa becacuana. Macuanaya poqui'yanijo Pablohua jama acapoa ba'a: —Edojjoshahuapameya yahuajonei eseja etiiquiana queaja'a huohuicapoa Isaías dejjajo. Ohuaya Isaías acapoa jama ba'a:
44028026	“Minijjejaajji judiocuana huohuiquicue jiquio esohui jama ba'a: Miquiaaya esohui shajja-ajjamajamajapoquiajetii, jamatii queaquehuatii poaje quianaja. Miquiaaya bamajamajapoquiajetii, jamatii queaja'a epojji pojjeama poaje quianaja.
44028027	Jiquiojaajji judiocuana queasapaca'anee, queamimishica'anee poani. Judiocuanaja shajjahuejja ecapa'yo jayojja poani, jamajje jjashajja-ajjaquiajja. Oja ecojja ecahui jayojja poani. Jamaya jiquiojaajji judiocuana poani oja esohui queaja'a eba poanijje, queaja'a eshajja-ajja poanijje pea-ai queasapaquehuatii poanijjejojoya. Ejo pea jjashahuabaqui'yome posapo-ajjanei judiocuana ecuea oya mimishima'yo epomee'yojji” jamaya tehuecapoa Isaiasya.
44028028	-
44028029	Miquiaaya queaja'a shajja-ajjacue. Jjeya jiquio Eyacuiñajjija esohui enahue'yo epojjijo judío pojjeamacuana huohuipea-aiquicaje cuaa. Peajaajji judío pojjeamacuaa ca e'ejojonei esohui shajja-ajjacaje— jamaya poa Pablo.
44028030	Majoya aje Pablo aniapoa beca shequiajame huiso ma o aninaje equijotii bejjo sosejje. Ojjaña ma o baa poquicanajecuana ohuaya queapame jjequinobiacapoa oja equiyasijje.
44028031	Pablohua meteamaneiya Eyacuiñajji eojjañacuanamese poanijo esohui huohuimajamajacapoa cuana. Ohuaya esohui Jesosajo queaja'anee huohuimajamajacapoa peacuanaja oya esohuijo nahuejjima.
45001001	Eya Pablo Jesosa Quitojo chacochacopoquiani oja babaca ona sohuihuohuiquinequijji poani. Eyacuiñajjiya eya babacacapoa oja esohui queapame huohuipoquiajji epojji.
45001002	Yahuajonei Eyacuiñajjiya oja esohuihuohuijji poa dejjacuana tehuemeecapoa quijje ohuaya oja esohui queapame quiacaje. Jiquio jjeya eya huohuiaña ma esohuitii oja quiaya.
45001003	Jiquio Eyacuiñajjija esohui queapame poani Jesosa Quitojo oja Bacuaejjajo. Oya cuayapoa dejja jayojja pea-ai yamijji emeshimese Davidja osecua.
45001004	Eyacuiñajji queaca'aneetii poaniyajjejojoya oya Jesosa shequimeeca'yapoa. Ohua o jama aca'yajo oja Edojjoshahuapameya ojjañacuana bameecapoa oya Jesosa e'ejojonei Eyacuiñajjija Bacuaejjanei poani. Oya esejaya Emeshimesenei poani, eojjañamese.
45001005	Eyacuiñajjiya eya queapamenee acanaje Jesosa Quitojo, jamajjeya eya oja sohuihuohuiquinequijji epojji babacacapoa. Jamajjeya eya poquimajamajani queahuisocuana meshiyasijje esohui huohuiya Jesosajo oja huoojea. Majoya eya huohuiajje peajaajjicuana ojo jjashahuabaquije'yo, oja esohuijo jjashajja-ajjaquipoquije pea-ai.
45001006	-
45001007	Miquianaya pea-ai Roma meshijo ba'eca Eyacuiñajjiya iyaacanaje Jesosa Quitoja epeejji epojji. Jamajjeya eyaya jiquio esohui tehueaña miquianajaya queaja'a ebajji Eyacuiñajjija quiana queajeanee poani. Ohuaya quiana bacapoquianitii ojaya'yo. Eseja Chii-ai Eyacuiñajjiya, Emeshimesenei Jesosa Quitohua pea-ai quiana queapamenee ca-acapoquiahua ojayanei ejjashahuabaquijjijo, queaquijijjijajinee capomeecahua quiana pea-ai.
45001008	Ojjaña meshijo ba'ecacuaa miquianaya e'ejojonei Jesosajo jjashahuabaqui'yonaje shajja-ajjacani. Jamajjeya eyaya Eyacuiñajji bihuiaña miquianajo eya Eyacuiñajjinijje mimianiya Jesosa Quitoja bajjanijo.
45001009	Eya e'ejojonei chacochaconeipoquiani Eyacuiñajjiya bacani esohui queapame oja Bacuaejjajo eya huohuipoquiañajo. Eyacuiñajjiya eya bapea-aicani eya mimianitii onijje miquianajo.
45001010	Eya Eyacuiñajjinijje mimipea-aiani e oja poquimeejjijo miquiana baa o jama sapoanijo.
45001011	E'ejojonei eya miquiana baneineiquisapoani Edojjoshahuapameja quia esohui huohuiya miquiana queaca'a ba'epoquijjijo.
45001012	Jamaya eseya queaca'a ba'epoquije oja esohuijo. Eya Eyacuiñajjija esohuijo queaja'a jjashahuabaquipoquianitii bamajje queaca'a quiana ba'epea-aipoquije. Oya jayojja eya queaca'a nequipoquije miquianaya queaja'a jjashahuabaquipoquianitii bamajje.
45001013	Ecue dohuecuana, jjo'icuana pea-ai Jesosajo, bacue. Eya queahuiso miquiana baa epoquijji nishonei po-ajjanaje jamatii ecuea queacamajanee poanaje. Miquianaya majo ba'eca eyaya sohuihuohuiquisa-aña miquiana queaca'a ba'epoquijji. Eyaya judío pojjeamacuana pea meshijo ba'eca jjashahuabameesahuaquinaje Jesosaja epeejji epojji o queaca'a ba'epoquijji pea-ai. Jama pea-aiya quiana eyaya pomeesa-aña coma meshijo ba'eca.
45001014	Eya jjabaquiani ma echacojji ecuea yajjijo ojjañacuana sohuihuohuiquiya epoquinequijji. Eyacuiñajjiya eya jama epojjiya nequimeecanaje. Ecuea ca ojjaña ba'ecuana huohuiquijjima so'o oja esohui jamajje ecuea chacojeyojjima. Jamajjeya ojjaña joya queahuesha ba'ecacuana, joya ojee chipinei ba'eca pea-ai, ojjaña joya papeni etehue ba pojjima'cuana, ojjaña peacuana joya papeni etehue ba epo pea-ai eyaya huohuiquisa-aña Eyacuiñajjija esohui.
45001015	Jamajjeya eya poquisaneineipoani Eyacuiñajjija esohui queapame Quitojo huohuiquiya joya miquiana Roma meshijo ba'ecacuanahuasijje.
45001016	Bacue, eyaya Eyacuiñajjija esohui e'ejojonei poani baña, jamajjeya eya bichoamanei poani oja esohui queapame Quitojo ehuohuiquijji. Eyacuiñajjija esohui queaca'aneetii poani ojjaña joya ojo jjashahuabaquije'yo huisotiicuana nahue'yojji. Jamajjeya eyaya judiocuana ebionei esohui huohuipoquiaje, majoya quijje judío pojjeamacuana pea-ai huohuipoquiaje.
45001017	Jiquio esohui queapamenee Quitojo jama poani ba'a: Eyacuiñajjiya eseya bacani eseja mimishima'yo ese Jesosajo jjashahuabaqui'yonajejojoya. Mahuisojotiiya eseya mimishima'yo poani ohuaya bacapoquijetii. Eyacuiñajjija esohui etehue jama poani ba'a: “Joya Eyacuiñajjiya mimishima'yo bacani cuana queapame ba'etiitiipoquije'yo oya ojo jjashahuabaqui'yanijjejojoya.”
45001018	Bacue, Eyacuiñajjiya dejjacuana, eponacuana pea-ai joya oma' jayojjatii queamimishi ba'epoquianicuana queaneeneetii pomeecaje'yo Eyajo nequiya queaqueneya oja mimishicuana ojaya botiamanei poaniyajjejojoya. Macuaaya queamimishinee poaniyajjejojo esohui e'ejojonei huohuimeejjima acani.
45001019	Ojjaña joya queaneeneetii poaje'yo cuanaja Eyacuiñajji queapameneetii poani, queaca'aneetii poani pea-ai bacapoquijji poanaje. Eyacuiñajjiya jjashahuabameequicanaje cuana oya Eyacuiñajji e'ejojonei enequi, jamajjeya macuanajaya queaja'a bacajji poanaje oya.
45001020	Eyacuiñajji e'ejojonei poani. Oya queaca'aneetii nequipoquiani, oe po'yoajjanei. Eyacuiñajji oya eseja ecojjajo jjabameequiajjanei poani, jamatiiya oya bacajji poanaje cuanaja achajja oya nequipoquiani. Eyacuiñajjiya ojjaña aquiana panacapoa. Jamajjeya oja pana aquianacuana bamajje oya e'ejojonei nequiani ojjañacuanaja bacajji poanaje. Jamajjeya ojjañacuanaja Eyacuiñajji bajjima nisho yajji esohui aca-ajja.
45001021	E'e, ojjañacuanaja eba poanaje Eyacuiñajji e'ejojonei nequiani, jamatii esohui queapame ojo ajjima' acapoquianitii cuaa. Oya gracias ajjima'nei apea-aicapoquianitii cuaa, oma' jayojjaneitii ba'ecapoquiani macuanaya. Queajjashahuabaquiquehuanee pocapoquianitii. Queasapaquehuanee pocapoquianitii macuanaya jiquio ecua meca quea-aapo poani jamaya pocapoquianitii cuana.
45001022	Macuana jjabaquiani queasapaja'anee epopoquije poso jamatii queajjashahuabaquiquehuanee pocapoquianitii.
45001023	Jamajjeya Eyacuiñajji queaca'aneetii queasajajanee poani ma nequitiitiianiya Eyacuiñajji bihuiapajeacanaje cuaa. Majoya oya dejja jayojja pea-ai poani poso acanaje, yamijji poso. Cuichojjicuana, meshijjepojjicuana, ijjiacajjicuana pea-ai bihuiacanaje cuaa Eyacuiñajji jama pea-ai posoya.
45001024	Majoya aje macuana queaquehuaneetii poani bamajje Eyacuiñajjiya oja ejjashahuabaquijji queamimishineejo nahuepajeacanaje cuana. Jamajojoya aje macuanaya queamimishinee pocapoquianitii onijjejaajjicuananijje bichoamanei.
45001025	Eyacuiñajjija esohui cajaa amajje esohui e'ejojonei pojjeama shajja-ajjacapoqui'yonaje. Majoya Eyacuiñajjija panacuana bihuiacapoqui'yonaje cuaa. Eyacuiñajji eojjaña-aquianacuanamese ca bihuiajjimanei acapoqui'yanitii cuaa. Eyacuiñajjinei caca oe bihuiatiitiicapoquijji poanaje ojjañacuanaja. Jamaya acapoquijji poanaje ojjañacuanaja.
45001026	Jamajojoya aje Eyacuiñajjiya dejjacuana, eponacuana pea-ai oja ejjashahuabaquijji queamimishineejo nahuepajeacanaje oya queamimishineetii epopoquijji. Majoya quijje eponacuana Eyacuiñajjija esohui cajaa amajje pea jjashahuabaquime poanaje queamimishinee epojjijo. Onijje eponanijje ojahuenijje jayojja jaanaje. Jama ca poca-ajjaneinei.
45001027	Oya jayojja pea-aiya dejjacuana Eyacuiñajjija esohui cajaa amajje pea jjashahuabaquime poanaje queamimishinee epojjijo eponacuana jayojja pea-aiya. Dejjacuana eponacuananijje jaapajeanaje onijje dejja jeabamajje ejaajji onijje. Oja huanase jayojja acanaje cuaa onijje dejja. Jamajjeya dejjacuana pea onijje dejjanijje queamimishinee ba'ecapoquinaje. Jamajojoya aje Eyacuiñajjiya oja yami queanee, queamano pea-ai pomeecanaje oja mimishicuanajo.
45001028	Eyacuiñajji shahuabasapo-ajjanei pocapoquianitii cuana. Jamajojoya aje Eyacuiñajjiya macuanaja ejjashahuabaquijji queamimishineejo nahuejjima acanaje. Cua queatainee epojji aca-ajja macuaaya acapoquinaje.
45001029	Jamajjeya macuanaya queamimishihuisonee ba'ecapoquinaje, jjeyanei pea-aitiiya jama ba'a: Queamimishitii acapoquiani cuaa. Peaja aquianacuana jeabajji poani, pea queatainee ajji poani pea-ai. Quenequenecuajimajje jjacuiaquiani cuana, pea dejja quecua'yojji poani pea-ai. Queajjashahuabaquitainee poani, mimijajijji, jjaniñebaquijji, jjadasiaquijji pea-ai poani cuana.
45001030	Pea niñebajji poani, Eyacuiñajji botiamanei ajji poani, jjamata-aquijji poani pea-ai cuana. Oyaneitii queaca'a poani poso jjabaquijji poanicuana pea-ai. Oyanei queapame poani poso jjabaquijji cuana pea-ai. Pea mimishicuana onaja ajjima' acoojji poani pea-ai. Oja chiija, oja naeja esohuijo jjashajja-ajjaquisapo-ajjanei pea-ai poani cuana.
45001031	Jjabahuejjaquisapo-ajja poani cuana peaa huohuicanijo. Oja esohui jayojja ajeyoajja pea-ai poani cuana. Peacuana queajea a-ajja pea-ai poani cuana. Pea queanee poajo jjashahuabaquiajja poani cuana o yenoama epomeejjijo.
45001032	Macuanajaya eba Eyacuiñajjija esohui etehue jama poani ba'a: “Ojjaña joya jamaya queamimishitii ba'epoquianicuana manoje'yo quea-ohueshatii enequipoqui'yojji.” Oja esohui etehue jama poani ebajotiiya jamatii queamimishihuiso ba'ecapoquiani cuana. Peacuana queamimishinee ba'yani bamajje queabihuinee pea-ai poani cuana onijje.
45002001	Ecuea epeejjicuana miquianaya judiocuana, judío pojjeamacuana pea-ai jjashahuabaquiani pojja'a peacuanaja mimishi ehuohuijjijo. Jama quiana poani ba'a: “Eyacuiñajjiya oya queanee capomeecahua oja mimishijo.” Ojo jama pomajje miquianaya queaneenee pea-aiya poaje queamimishi pea-ai poanijjejojoya. Eyacuiñajjiya miquianaya queamimishi pea-ai poani bacaje jiquio ecua onaaya acani jama pea-aiya miquiaaya añajojoya.
45002002	Ojjañaja esejaya eba Eyacuiñajjiya ojjaña joya jamaya queamimishitii ba'epoquianicuana oja mimishi huohuicaje'yo o queaneenee pomee'yojji. E'ejojonei ohuaya oja mimishi huohuicaje'yo cuana, ebatai-ajjajji pojjeamanei poaje.
45002003	E'e, ecuea epeejji miyaya peacuanaja mimishi huohuiañajo a'a Eyacuiñajjija miquea mimishi epajeacaje'yo poso ajji. A'a Eyacuiñajjiya miya queaneenee pomeecuaji'yojjima eacaje'yo poso jjabaquijji. Mi o jayojja pea-ai poanijojoya queaneenee pomeepea-aicaje'yo.
45002004	Bacue, Eyacuiñajjiya miya queaneenee pomeecuaji'yojjima acani mique mimishijo. Jamajjeya ohuaya miya queapameneetii acapoquiani jjabaquimajje queaquehua jjashahuabaquiani ojo. Ojaya miya queaneenee epomee'yojji pojjeama poso jjabaquiani miquea mimishijo. ¿A'a miquea bajjima Eyacuiñajjiya miya queaneenee pomeecuaji'yojjima acani? Bajjima pojja'a. Jamajjeya majoya ohuaya miya ishoacapoquiani pea jjashahuabaquime epo'yojji miquea mimishijo.
45002005	Jamatiiya caca oe miya queamimishica'anee poani pea jjashahuabaquime po'yoajja Eyacuiñajjijo. Jamajjeya miquea mimishi queahuisonee popoquiani aquiana eiyachicha queahuiso jama. Majoya ojjaña meshijo ba'eca dejjamimishicuana eponacuana queaneenee pomee'yojji epojja poeajo, miya queaneenee poaje'yotii miquea mimishicuana queahuisonee popoquinajejojoya. Ma pojjajotiiya Eyacuiñajjiya queaqueneneeya ojjaña joya oma' jayojja ba'epoquinajeja mimishicuana e'ejojonei huohuicaje'yo o queaneeneetii ponequi'yojji.
45002006	Eyacuiñajjiya quiacaje cua ojjañacuaa eshe ba'yahua acapoquinaje sosejje jiquio meshijo ba'yahua.
45002007	Ojjaña joya queaja'a ba'epoquiani cuana Eyacuiñajji queaca'aneetii queasajajanee ani meshi Eyahuasijje ba'etiitii'yosapoani. Ma Eyacuiñajjiya queapamenee quiacaje quijje jjeshe'yosa-acani macuaaya. Jamajjeya ojjaña joya jama jjashahuabaquime poanicuana Eyacuiñajjiya majotiiya ba'etiitiimeecaje'yo onijjetii.
45002008	Peacuana caca jama jjashahuabaquime pea-ai po'yoajjanei. Ojayanei ejjashahuabaquijjitii acapoquiani. Eyacuiñajjija esohui e'ejojonei cajaa acani cuaa queamimishitii eba'epoquijji. Jamajjeya ojjaña joya jama queamimishitii ba'epoquianicuana Eyacuiñajjiya queaneeneetii pomeecaje'yo quijje queaqueneneeya.
45002009	Eyacuiñajjiya ojjaña joya queamimishitii ba'epoquianicuana queayenoneetii queaneeneetii pea-ai pomeecaje'yo. Judiocuana, judío pojjeamacuana pea-ai ohuaya queaneeneetii pomeecaje'yo oja mimishijo.
45002010	Eyacuiñajjiya ojjaña joya queapame ba'epoquinajecuana ca queaca'aneetii queasajaja acaniyasijje ba'etiitiimeecaje'yo Eyahuasijje. Eyacuiñajjiya queaquijijjijajinee pomeecaje'yo macuanaya. Eyacuiñajjija esohui queapame mimipea-aije ojo ojjañacuanaja ebajji. Judiocuana, judío pojjeamacuana pea-ai Eyacuiñajjiya queapamenee jamaya acapoquije'yotii.
45002011	Eyacuiñajjiya ojjaña meshijo ba'ecacuana oya jayojja pea-ai bacani. Jamajjeya ojjaña joya oma' jayojja poanajeja mimishicuana ohuaya huohuicaje'yo, che oema'ja Eyacuiñajjija huohui'yojjima eajji pojjeama.
45002012	Bacue, judío pojjeamacuana Eyacuiñajjija esohui Moisesja tehuecuana bapojjima'tii ba'epoquiani. Jamatii macuana queamimishi pomajje queaneenee pocaje'yo quijje mano'yomajje jamatii oja tehue bapojjima'tii ba'e. Oya jayojja pea-aiya judiocuana Eyacuiñajjija esohuijji Moisesja tehuecuana ba epo queamimishi pomajje queaneenee pea-aiya pocaje'yo. Oja esohui etehueya oya queamimishi poani huohuicani.
45002013	Bacue, Eyacuiñajjiya bacani cuana oja mimishima'yo pojjeama joya oja esohui Moisesja tehuecuana shajja-ajjajji epojo pojjeama. Joya ojjañatii oja esohui Moisesja tehuecuana jayojja ba'etiipoquijji poanicuana caca oe ohuaya oya bacame queapame mimishima'neitii.
45002014	Bacue, iyehuiso judío pojjeamacuana Moisesja tehuema' ba'e oja esohui etehue jayojja ba'epoquiani oja sapadojjojo oja esohui etehue ejaatiijojo. Jamajjeya ojaya eba ache queapame acajji, ache queapame pojjeama aca-ajja jamatii oja esohui etehue bapojjima'tii ba'e.
45002015	Jamaya iyehuiso judío pojjeamacuana ba'epoquiani Eyacuiñajjija esohui etehue ba epo jayojja oja esohui etehue oja sapadojjojo ejaatiijojoya. Jamajjeya oya jamatii oja esohui etehue bapojjima' ba'e oja sapadojjojoneitii queaja'a jjabaquiani oya queapame poani, oya queamimishi poani pea-ai jjabaquiani.
45002016	Eyacuiñajjija esohui queapamenee jiquio eya huohuiañaya jamaya poani. Ojjaña meshijo ba'ecacuana ja'anei huohui'yojji epojja poeajo, Jesosa Quitohua ojjañacuanaja ejjashahuabaquijji joya esapadojjojo ehuanaquehua jaa pea-ai bajeyocaje a'a queapame a'a queamimishi ehuohui'yojji. Jama epojjiya Eyacuiñajjiya oya huoojeacaje.
45002017	Miquianaya jjabaquipoquiani queapamenee poani poso judiocuana poanijjejojoya. Moisesya Eyacuiñajjija esohui miquiana quiacapoajo jjabaquimajje Eyacuiñajjijanei poani poso majoya.
45002018	Miquianaya jama poani ba'a: “Eyacuiñajjija ejjashahuabaquijji ecuanajaya eba cua ohua ecuana ameesa-acani huisotii. Jamajjeya ache ecuanajaya queapame acajji, ache ecuanajaya eajji pojjeama eba Eyacuiñajjija esohui Moisesya yahuajonei ecuana quiacapoajojoya” jamaya poani quiana.
45002019	Miquianaya jjabaquiani joya cojjama' jayojja poanicuana sohuihuohuijji epojji comacuana Eyacuiñajjija esohuima' ba'ejojoya. Joya quea-aapo jayojja ba'epoquianicuana jeaja'apoquiajji epojji miquianaya jjabaquiani pea-ai.
45002020	Eyacuiñajjija esohui Moisesja tehuecuana miquianajaya ebanei e'ejojonei poani. Jamajjeya quiana esohui bapojjima'cuanahuohuijji epojji, sapadojjoma' jayojjacuana joya ecua esho'iquiana poani jama huohuijji epojji pea-ai jjabaquiani.
45002021	Jamaya miquianaya peacuana Moisesja tehuecuana sohuihuohuimajamajajji posapoani jamatiiya miquianaya coma esohui jayojja ba'eajja. Miquiaaya huohuiaña cuana ba'a: ¡a'a siipojji! Jamajjeya, ¿yajjajje quiana siipoani?
45002022	Miquiaaya jama huohuime aña pea-ai ba'a: ¡a'a peacojjojji pojji! Jamajjeya, ¿yajjajje quiana peacojjojji poani? Miquianajaya pa eyacuiñajjinisho dejjaja ne botiamanei. Jamajjeya, ¿apiojji shai miquianaya nobiquiani eyacuiñajjinisho anijji equiyasijje oja aquiana ene siiya?
45002023	Miquianaya queabihuinee jjabaquiani Eyacuiñajjija esohui Moisesja tehuecuana papenijji ba'ejjejojo. Majoya miquianaya oja esohui jayojja ba'eajja poani bamajje Eyacuiñajji queapame pojjeama poso acani queahuisocuaa.
45002024	Eyacuiñajjija esohui etehue jama poani miquianajo ba'a: “Judío pojjeamacuaa Eyacuiñajji peajja poso acani miquianaya judiocuana queamimishitii ba'epoquiani bamajje.”
45002025	¿A'a Eyacuiñajjiya judío dejjacuana joya ecuiishashajehuisejja nequi bacani queapame nequi? E'e, oya queapame nequi bacame oya ojjañatii Eyacuiñajjija esohui Moisesja tehuecuana jayojja ba'epoquianijjemo. Ojjaña oja esohui etehue jayojja miba'epoquiajo Eyacuiñajjija oya queapame nequiani ebajji pojjeama poaje jamatii ecuiishashajehuisejja nequi.
45002026	Judío pojjeamacuana jjacuiishashajehuisejjameequijjima nequica. Comacuanaya ojjañatii Eyacuiñajjija esohui Moisesja tehuecuanajo jjashajja-ajjaneiquipoquiajo Eyacuiñajjiya oya ecuiishashajehuisejja jayojja queapame nequi bacaje.
45002027	Miquianaya judío dejjacuana ca ecuiishashajehuisejjajeyo poani, Moisesja tehuecuana Eyacuiñajjija esohuijji poani pea-ai jamatii ojaya esohui etehuecuanajo jjashajja-ajjaquiajjanei poani quiana. Judío pojjeamacuana jamatii jjacuiishashajehuisejjaquijjima nequica Eyacuiñajjija esohui Moisesja tehuecuanajo jjashajja-ajjaneiquipoquiajo miquianaya judioneicuana queamimishi poani Eyacuiñajjiya huohuicaje'yo quijje.
45002028	Jamajjeya Eyacuiñajjiya bacanicuana oja eyamiquipajje e'ejojonei oja bacua poani judionei jayojja epojji, ecuiishashajehuisejjajo pojjeama. Judioja bacuanei cuayanijo pojjeama pea-ai ohuaya bacani cuana oja bacua epojji, judionei jayojja epojji pea-ai. Miquianaya e'ejojonei judionei poani eyami oeneijotii pojjeama.
45002029	Bacue, oja bacua e'ejojonei poanicuana joya Eyacuiñajjijo jjashahuabaqui'yanicuana oja eyamiquipajjetii, oja equijijjijo pea-ai. Oja bacua e'ejojonei poanicuana ca jjashahuabamajamajatiiquiajja oja eyami oeneijo ejjacuiishashajehuisejjaquijji. Eyacuiñajjija Edojjoshahuapameya esohui oja sapadojjojotii nequimeecapoquiani. Jamajjeya oya pea onijje dejjajo jjabihuiameequisapo-ajja poani oja o queajea eajjijo. Eyacuiñajjiya oya queapame ba'e bacani majotiiya oya jjabaquije, oja eyamineijo pojjeama.
45003001	Jamajjeya jama poanijo, ¿apiojji shai cuiishashajehuisejjameecajji? ¿A'a queapame cuayacajji judío dejja epojji?
45003002	E'e de, judío dejja epojji queapamenee cuayacajji. Bacue, Eyacuiñajjiya judioja etiiquiana oja esohui etehue ebionei quiacoocapoa ojaya judiocuanaja ebajji.
45003003	Jamatii becacuana judío etiiquiana jjashahuabaqui'yosapo-ajjatii poa oja esohuijo. Macuana jama jjashahuabaqui'yosapo-ajja poajo, ¿a'a jama poanijje, Eyacuiñajjija esohui peajja? ¿A'a Eyacuiñajji siajjepojji? ¿A'a macuana jjashahuabaqui'yoajjapoa bamajje Eyacuiñajjiya oja esohui ajeyo'yojjima acaje?
45003004	¡Chojja de! Eyacuiñajjiya ca esohui e'ejojoneitii acapoquiani, siajje po-ajjanei oya. Dejjacuaa pojja'a queahuiso siajje acanijo jamatiiya Eyacuiñajjiya oja esohuicuana ajeyocapoquije'yo. Oja esohui etehue jaa jama poani ba'a: “Eyacuiñajji miquea esohuijo miya bacaje cuaa e'ejojonei poani. Mi niñebajji poanicuana ca bacaje cuaa siajjepojji.”
45003005	Becacuana queaquehua jjashahuabaquiani jama ba'a: “Eyacuiñajji queapameneetii nequipoquiani. Jamajjeya eseya queamimishitii eba'epoqui queahuisocuaa queaja'anee Eyacuiñajji queapameneetii poani bacapoquije oya eseya jama pojjeama poani bamajje.” Jamaya queaquehua jjashahuabaquiani cuana. Jama poanijojjemo Eyacuiñajjiya eseya eseja mimishijo queanee pomee'yojjimatii acame. ¿A'a Eyacuiñajji queamimishi pome ese queaneenee pomee'yomajje eseja mimishijo?
45003006	Chojja de, oya queamimishi pojjeama. Eya joya ecua dejja esohui bapojjima'nei jama mimiani. Jiquio jamajojjemo, ¿achajja Eyacuiñajjiya queaja'a ojjaña meshijo ba'ecacuanaja mimishi huohuica'yome? Achajjapishana.
45003007	Ma dejjacuanaya queaquehua jama pea-aiya poani ba'a: Ecuana siajjepojjinei poani bamajje Eyacuiñajji bihuianeicaje cuaa oya siajje po-ajjanei ecuana jama pojjeamajojoya. Jamajjeya ecuana ojaya queaneenee epomee'yojji pojjeama poaje Eyacuiñajji queapamenee poani bacaje cuaa ecuanajo.
45003008	Jama queaquehua poani cuana pea-ai ba'a: “Ecuana queamimishihuisotii ba'epoquije Eyacuiñajji queapameneetii poani peacuanaja oya ebajji ecuanajo. Majoya ecuanajo oya bihuiacaje cuaa.” Jamaya queaquehua mimiani. ¡Chojja de! jama pojjeama. Eya siajje acani cuaa eyaya jama sohuihuohuimeya aña cuana. Eyacuiñajjiya ma dejjacuana e siajje ajji poanicuanaya queaneenee pomeecaje'yo oja mimishijo.
45003009	Bacue. ¿A'a Eyacuiñajjiya eseya judionei oopana queapamenee ba'epoquiani bacani joya ecua peajaajji judío pojjeamacuana jama pojjeama? Chojja de, oya jayojja pea-aiya se bacani. Eyaya queaja'a huohuinaje quiana ojjañajaajjicuana judiocuana judío pojjeamacuana pea-aiya queamimishi ba'epoquiani. Mimishi eseja eyamijo nequi e-esemese poani.
45003010	Eyacuiñajjija esohui etehue jaa jama poani ba'a: “Chama'neinei che oema'nei dejja eponacuana pea-ai oja mimishima'nei poani.
45003011	Chama'neinei che oema'nei dejja, eponacuana pea-ai queaja'a jjashahuabaquiani Eyacuiñajjijo. Chama'neinei che oema'nei Eyacuiñajji sajji poani oyatii.
45003012	Ojjañaneitiicuana ojayanei ejjashahuabaquijjijo queaquehuanee ba'epoquiani Eyacuiñajji cajaa amajje. Ojjañaneitiicuana queamimishi epojeyojeyo. Chama'neinei queapame ba'epoquianicuana oyatii, che oema'neinei.
45003013	Ojjañaja mimicuana queatainee ecuayaqui dejja emano'yo mojjima jaa jama pea-ai epo pea manomee'yojji. Ojjañaja yana esohui siajje jeacuayamee epo. Ojjañaja mimicuana jiquio ecua peyoja esena' queanee poani jama pea-aiya ecuayaqui peacuana queanee pomeejji.
45003014	Esohui peacuana queayenonee pomeejji nequianitii ojjañaja enabajo.
45003015	Ojjaña ejjacuiananaqui quenequenecuajimajje pea queanee pomeejjijo, pea na' cuayameequi'yojjijo pea-ai.
45003016	Cua o poquije meshicuanahuasijje queanee pomeeya poquiani cuana cuamaya ma meshijo ba'ecacuana queayenotii eba'epoquijji.
45003017	Ojjaña jjabeiquisapo-ajjaneitii epo peacuananijje.
45003018	Eyacuiñajjima' jayojjanei ojjañacuana jiquio meshijo ba'eca, jamajjeya ojo meteama poanaje.” Jamaya Eyacuiñajjija esohui poani ojjaña meshijo ba'ecacuanajo.
45003019	Ecuanaja eba Eyacuiñajjiya oja esohuicuana Moisés tehuemeecapoa judiocuana majo ejjashajja-ajjaquipoquijji nisho. Ojjaña meshijo ba'ecacuana pea-ai oya queamimishi poani jjabaquijji nisho Eyacuiñajjiya oja esohui etehue quiacapoa. Majoya ojjaña eseya quijje mimima' nequicaje o cojjaneijo. Eyacuiñajjiya ojjaña eseya queamimishi epojeyo bacaje'yo.
45003020	Jamajjeya chama'neinei dejja, eponacuana pea-ai Eyacuiñajjiya bacaje oja mimishima'nei poani o oja tehue esohui jayojja ba'esaneipojji poajojoya. Eyacuiñajjiya oja esohui etehue quiacapoa ese queamimishi poani jjabaquijji, majoya quiacapoa.
45003021	Jjeya caca Eyacuiñajjiya huohuicani achajja ohuaya eseya bacaje mimishima'yo poani jamatii oja esohui Moisesja tehuecuana eseja ajeyojjimajo. Yahuajonei esohuihuohuijji poacuaa huohuicapoa achajja Eyacuiñajjiya eseya bacaje mimishima'yo. Oya esohuiya Moisesja tehueya acani oya jayojjaya.
45003022	Eyacuiñajjiya bacani cuana oja mimishima'yo poani joya Jesosa Quitojo jjashahuabaqui'yani huisotiicuana. Ojjaña meshijo ba'ecacuana oya jayojja pea-aiya bacani Eyacuiñajjiya.
45003023	Eseya queamimishi epojeyojeyo. Jamajjeya eseya quea-Eyacuiñajjihueshatii ba'epoquiani o jayojja pea-ai po-ajjajjejojoya. Oya caca queapameneetii nequipoquiani.
45003024	Eyacuiñajjiya eseya jamatii eseja mimishijjitii ba'e queapamenee acani. Ohuaya eseya mimishima'yo bacani Jesosa Quitojo. Jesosa Quitohua eseja mimishicuana sosequiajeyoca'yonaje o mano'yonaje sosejje. Jjeya eseya joya ecua dejja ejeanobia jaa huoojeacuayaca'yani jama pea-aiya eseja mimishijo po'yani.
45003025	Eyacuiñajjiya Jesosa eseja mimishicuana cuijea'yojji huoojeacapoa. Majoya Jesosa mano'yajo oja na' cuayaqui'yapoa eseja mimishicuana sosequiajeyo'yojji. Jamajjeya eseja mimishicuana ohuaya cuijeacaje'yo ese Jesosajo jjashahuabaqui'yajo. Jamaya Eyacuiñajjiya Jesosa ameeca'yapoa esejaya queaja'a ebajji ojjañacuana queamimishi epo queaneenee pomeeca'yojji. Jamatii Eyacuiñajjiya yahuajonei queaneenee mipomeecuajica'yapoa cuana oja mimishijo.
45003026	Jjeya pea-ai Eyacuiñajjiya oja Bacuaejja manomeeca'yonaje ojjañacuanaja mimishijo queaja'a esejaya ebajji Eyacuiñajjija ojjañacuana queamimishi epo queaneenee pomeeca'yojji. Jamajjeya jjeya Eyacuiñajjiya ojjaña joya Jesosajo jjashahuabaqui'yani huisotiicuana bacaje queapame, oja mimishima'yo.
45003027	¿A'a dejjacuana oyanei queapame poani jjabaquicajji Eyacuiñajjija oya mimishima'yo poani ebajji? ¡Chojja de! Dejja, eponacuana pea-ai oyaneitii queapame poani jjabaquica-ajja mimishima'yo epojji. ¿Yajjajje jama? Oya oja mimishima'yo poani Jesosajo jjashahuabaqui'yomajje, ojoneitii pojjeama. Jamajjeya oya Eyacuiñajjija esohui ojjaña Moisesja tehuecuana jayojja ba'esaneipoanijo pojjeama oya oja mimishima'yo poani bacaje.
45003028	Jamajjeya ojjaña jiquio esohui bajeyomajje eseya jama jjashahuabaquime poani ba'a: “Eyacuiñajjiya dejjacuana, eponacuana pea-ai oja mimishima'yo bacani oya Jesosajo jjashahuabaqui'yonajejojoya, mahuisojotiiya. Oja esohui ojjaña Moisesja tehuecuana jayojja ba'esaneipoanijo pojjeama.”
45003029	¿A'a cuae Eyacuiñajji judiocuana oopananeija poani? ¿A'a oya peajaajjicuanaja Eyacuiñajji pojjeama poani? Chojja de, oya Eyacuiñajji ojjañajaajjicuanaja pea-aiya poani.
45003030	Chama'nei pea Eyacuiñajji, oya oenei enequitii. Ma oeneiyaya mimishima'yo bacani cuana ojjaña joya Jesosajo jjashahuabaqui'yani huisotii judiocuana, judío pojjeamacuana pea-ai.
45003031	Jamajjeya, ¿a'a esejaya Jesosajo jjashahuabaqui'yomajje Eyacuiñajjija esohui Moisesja tehuecuana pajeaca'yojji, peajja'yo bacajji? Chojja de, Eyacuiñajjija esohui oja tehue queapameneetii poani. Esejaya eba ajeo oja tehue quiacapoa.
45004001	Jjeya eseja etiiquiana poa Abrahamjo eya mimije so'o. ¿Achajja Eyacuiñajjiya Abraham bacapoa? ¿A'a queapame, a'a oja mimishijji?
45004002	Bacue, Eyacuiñajjiya Abraham mimishima'yo bacapoa oyanei queapame ba'epoquiapoajo pojjeama. Jama poajojjemo Abraham oyanei queapamenee poani jjabaquiquiae. Dejjacuana, eponacuana pea-ai oyanei queapame poani jjabaquica-ajja Eyacuiñajjija oya queapame poani ebajji.
45004003	Eyacuiñajjija esohui oyatiiya poani jama ba'a: “Abraham jjashahuabaqui'yapoa Eyacuiñajjija esohuijo. Jamajojoya aje Eyacuiñajjiya oya bacapoa oja mimishima'yo.”
45004004	Bacue, joya dejja peajo chacochacoje sosequiacaje cuaa. Jamatii pojjeama bejjo quiacaje, sosema' pojjeama. O chacomeejji poaniya oya sosequiacaje oja chaco sosejje.
45004005	Jama pojjeama ca Eyacuiñajji poani. Ojjaña joya Jesosa Quitojo jjashahuabaqui'yanicuana oja mimishima'yo epomeejji Eyacuiñajjiya comacuanaya bacanitii oja mimishima'yo Jesosa Quitojo jjashahuabaqui'yonajejojoya. Jamatii macuana queapame ba'ejjima poanaje o mimishima'yo epojjijo Eyacuiñajjiya comacuanaya bacaje oja mimishima'yo poani.
45004006	Yahuajonei eseja etiiquiaa Davidya oya esohui pea-aiya huohuicapoa Eyacuiñajjiya oja mimishima'yo bacani cuana oyaneitii queapame poanijo pojjeama. Jamajje macuana queabihuinee poa oja mimishima'yo poani Eyacuiñajjiya bacani jjabaquimajje.
45004007	Jama huohuime acapoa Davidya yahuajonei ba'a: “Ojjaña joya Eyacuiñajjiya oja mimishi cuijeaca'yani jjabaquijjicuana queabihuinee poani. Oja mimishicuana Eyacuiñajjiya shahuabapajeaca'yonaje.
45004008	Queabihuinee poani cuana ojjaña joya oja mimishicuana queahuisonee poanaje Eyacuiñajjiya chama'yo bacajo.”
45004009	¿A'a ojjaña joya queabihuinee poanicuana judío oopana ejjacuiishashajehuisejjameequi nequi? ¡Chojja de! Macuananei pojjeama queabihui pocajji. ¿A'a joya jjacuiishashajehuisejjameequijjima poanicuana joya jjashahuabaqui'yaniya queabihuinee pea-ai poani Eyacuiñajjiya oja mimishima'yo bacani jjabaquimajje? E'e, queabihuinee poani. Eyaya huohuinaje quiana Eyacuiñajjiya Abraham oja mimishima'yo bacapoa oya oja esohuijonei jjashahuabaqui'yapoajojoya, mahuisoneijotiiya.
45004010	¿Acheshono shai Eyacuiñajjiya oya mimishima'yo bacapoa? ¿A'a oya Abraham ejjacuiishashajehuisejjaqui nequi bamajje? ¿A'a oya jjacuiishashajehuisejjaquijjima nequi? ¿Acheshono shai? Eyacuiñajjiya oya oja mimishima'yo bacapoa oya jjacuiishashajehuisejjaquijjimatii nequi.
45004011	Majoya quijje Abraham oja esohuijo ejjashahuabaqui'yotii nequi jjacuiishashajehuisejjaquiapoa. Eyacuiñajjiya oya jama epojjiya huohuicapoa queaja'a ojjañaja ebajji Eyacuiñajjiya Abraham oja mimishima'yo bacani. Jamaya Eyacuiñajjiya bacapoa oya oja esohuijo jjashahuabaqui'yapoajojoya. Jamajojoya aje Abraham ojjañacuana joya Eyacuiñajjija esohuijo jjashahuabaquije'yocuanaja echiimese jayojja poani jamatii jjacuiishashajehuisejjameequijjima nequicacuanaja. Oya jayojja pea-ai Eyacuiñajjiya bacani cuana oja mimishima'yo.
45004012	Abraham ojjaña ecuiishashajehuisejjacuanaja echiimese jayojja poani. Oya oja chiimese jayojja poani majoneitii pojjeama. Macuana ca ma ecua Abraham jjashahuabaqui'yapoa Eyacuiñajjija esohuijo jamatii oya cuiishashaña nequi oya jayojja jjashahuabaqui'yome poanaje cuana oja esohuijo.
45004013	Yahuajonei Eyacuiñajjiya Abraham huohuicapoa oja esohui oya jayojja quijje ohuaya ajeyocaje'yo jama ba'a: “Eyaya miya jiquio meshi quiaje'yo miquea epo'yojji, miquea osecuacuanaja pea-ai ojjañaja quijje epo'yojji.” Eyacuiñajjiya Abraham esohui queapame jamaya huohuicapoa oya ojjaña Moisesja tehuecuana jayojja ba'epoquiapoajo pojjeama. Oya Abraham e'ejojonei oja esohuijo jjashahuabaqui'yapoa oja mimishima'yo ebajji. Jamajojoya aje Eyacuiñajjiya oya jamaya esohui queapame huohuicapoa.
45004014	Becacuana jjashahuabaquiani ojjaña Moisesja tehuecuana jayojja ba'esaneipoanijo Eyacuiñajjiya oya mimishima'yo poani bacaje. Ojjaña jama jjashahuabaquime poanicuana queaquehuanee poani. Jamajojjemo Eyacuiñajjija esohui ese mimishima'yo ebajji Jesosajo e'ejojonei pojjeama pome. ¿Apiojji Jesosajo jjashahuabaquica'yojji jamajojjemo?
45004015	Eyacuiñajjija esohui Moisesja tehueya eseya huohuicani oja esohui etehue jayojja ojjañatii miba'etiipoquiajo Eyacuiñajjiya eseya queaneenee pomeecaje'yo eseja mimishijo. Eyacuiñajjija esohui etehue o huohuijji oya queamimishi poani chamajo dejjacuana, eponacuana pea-ai shajjama' jayojja pojjeama jjabaquime.
45004016	Eyacuiñajjiya Abraham oja esohui ma quijje ohua o quiacajejo huohuicoocapoa oya e'ejojonei jjashahuabaqui'yapoajojoya. Jamajjeya Eyacuiñajjiya queapamenee apea-aicaje'yo ojjaña oja osecuacuana o jayojja pea-ai e'ejojonei jjashahuabaqui'yanijojoya. Moisesja tehuecuana bajji poaninei oopana pojjeama Eyacuiñajjiya queapamenee acaje'yo. Eyacuiñajjiya ojjaña joya oja esohuijo jjashahuabaqui'yani huisotiicuana queapame apea-aicaje'yo. Jamajjeya Abraham queahuisoneecuanaja echiimese jayojja poani joya Eyacuiñajjija esohuijo jjashahuabaqui'yanicuanaja.
45004017	Eyacuiñajjija esohui yahuajonei etehue jaa jama poani ba'a: “Eyaya miya queahuisojaajjicuanaja chii epojji pomeeje” jama tehuemeya acapoa ojo. Jiquio Eyacuiñajjijoya Abraham jjashahuabaqui'yapoa. Jiquio esohuiya ohuaya ajeyoca'yapoa. Oya Eyacuiñajjiyatiiya emano'yo jaacuana shequimeecaje'yo, cua oja panajjima poacuana ohuaya panacapoquiani oja esohuijotii.
45004018	Eyacuiñajjiya Abraham huohuicapoa quea-osecuahuisonee o pojjijo. Abraham edejjatiinojinoji bacuama'tii nequi jjashahuabapajeaqui'yojjimatii nequipoquiapoa Eyacuiñajjija esohuijo jamatii queacamajanee. Ma o ohua huohuicapoa esohuijotiiya oya queabihui jjaishoaquipoquiapoa. Queajaajjihuisocuanaja echiimese epojji Eyacuiñajjiya oya pomeecapoa.
45004019	Abraham hueyahueyajjimanei poa ejjashahuabaquipoquijjitii Eyacuiñajjija esohuijo jamatii oya beshahuanei 100 shequiajame huiso etii nequiapoa ebacuajji. Oya, oja huanase Sara pea-ai oja eyamijo jjabaquiapoa beshahuanei emano'yojji ani. Abraham, Sara pea-ai jjabaquiapoa etiinojinoji poani ebacuajji.
45004020	Jamatii Abraham Eyacuiñajjija esohui o bacuajji epojjijo jjashahuabapajeaqui'yojjimatii nequiapoa. Eyacuiñajjija esohui ojaya eajeyojji pojjeamajo Abraham jjashahuabaquijjima poa. Abraham ca queaca'a nequipoquiapoa Eyacuiñajjijo. Eyacuiñajji pea-ai ohuaya bihuiatiicapoquiapoa.
45004021	Jamajjeya ohuaya oja esohui shahuabacapoquiapoatii Eyacuiñajjiya queaca'aneetii poaniya oya e'ejojonei ebacua quiacaje. Oja esohuijo ma ohua huohuicapoajoya Abraham jjashahuabatiiquipoquiapoa.
45004022	Jamajojoya aje Eyacuiñajjiya oya oja mimishima'yo bacapoa.
45004023	Eyacuiñajjija esohui etehue jaa jama poani ba'a: “Eyacuiñajjiya Abraham oja mimishima'yo bacapoa.” Jiquio esohui Abrahamajonei pojjeama tehuecapoa.
45004024	Jiquio esohui esejo pea-aiya tehuecapoa. Ojjaña eseya jama pea-aiya bacaje Eyacuiñajjiya eseja mimishima'yo poaje ese Emeshimesenei Jesosa shequimee'yojji epojo e'ejojonei jjashahuabaqui'yajo.
45004025	Eyacuiñajjiya Jesosa huoojeacapoa emano'yojji eseja mimishicuanajo. Majoya Eyacuiñajjiya oya shequimeeca'yapoa Eyacuiñajjija ese mimishima'yo ebajji ojo.
45005001	E'e, jjeya Eyacuiñajjiya eseya bacani eseja mimishima'yo poani ese Jesosajo jjashahuabaqui'yonajejojoya. Jamajjeya jjeya Eyacuiñajji esenijje jjabeiqui'yonaje Emeshimesenei Jesosa Quitojo.
45005002	Eseya Jesosa Quitojo jjashahuabaqui'yajo Eyacuiñajjiya eseya queapamenee acapoquianitii jjabaquiani. Eseya queaca'a ba'epoquije ojonei. Jamajjeya eseya jjeya queabihuinee jjaishoaquipoquiani quijje Eyacuiñajji queaca'aneetii queasajajanee nequipoquianinijje eseya ba'etiitiipoquije'yo.
45005003	Majoneitii pojjeama se queabihui popoquiani. Jiquio meshijo nequicaa eseya queacamaja pomeecajje eseya jamatii queabihui poaje esejaya ebajojoya ohua jama acajo se queaca'a ba'emeecapoquije Eyacuiñajjiya.
45005004	Majoya eseya jama queaca'a ba'epoquiani bamajje Eyacuiñajji queabihui poani esejo. Eyacuiñajjiya eseya bacani queabihuiya jjabaquimajje eseya quijje yenoama ba'epoquije oja ejjashahuabaquijji eapoquiajji.
45005005	Jamajjeya eseya jamatii pojjeama queaca'a ba'epoquiani. Eyacuiñajjija quiaa Edojjoshahuapameya ca eseya queaja'a jjashahuabaquimeecani Eyacuiñajji quea-esejeanee poanijo.
45005006	¡Bacue! Eseyanei ca'a-amaneitii ejjanahuemeequi'yojji ba'ejo, queamimishitii poanijo pea-ai Quito mano'yapoa ojjaña ese mimishijo. Eyacuiñajjiya o mano'yojji epojja apoa amajje oya Quito manomeeca'yapoa.
45005007	Bacue, dejja pea onijje dejjaja ejjocojo nequisapo-ajja o mano'yojjima epojjijo. E'e pojja'a oe dejja mano'yosapoaje pea dejja mano'yojjima epojjijo ma o queapamenee ajji poanaje nahuejjijo.
45005008	Jesosa ca jamatii ese queamimishihuisotii ba'ejo mano'yapoa esejo. Jamajojoya aje eseyaya baña Eyacuiñajjiya eseya queajeanee acani.
45005009	Eyacuiñajjiya eseya bacani eseja mimishima'yo Jesosaja ena' o mano'yajo cuayaqui'yapoajojoya. Jamajjeya e'ejojonei Quitohua eseya nahuecaje'yo Eyacuiñajjija queaneeneetii epomee'yojjijo ma quijjenei ohua acaje'yojo.
45005010	Yahuajo eseya Eyacuiñajji sapo-ajjanei ba'epoquinaje. Jamatii ese ba'ejo Eyacuiñajji jjabeiqui'yapoa esenijje oja Bacuaejja mano'yonaje eseja mimishi sosequiajeyojji bamajje. Jamajjeya e'ejojonei jjeya Eyacuiñajjiya oja epeejji poani eseya nahuecapoquije'yo oya Jesosa eshequi'yo nequijojoya ese ba'emeesahuapoquiajji.
45005011	Mahuisoneijotii pojjeama eseya queabihui poani. Eseya queabihuinee jjabaquiani Eyacuiñajjijo. Ohuaya jjeya eseya bacani ojaya epeejji. Emeshimesenei Jesosa Quitojo oya jjabeiqui'yonaje esenijje, jamatii pojjeama.
45005012	Bacue, oeneinei dejjaja mimishijo ojjaña meshijo ba'ecacuana queamimishi pojeyocapoa. Ma dejjaya queamimishi pocoomajje manocoo'yapoa. Jamajojoya aje se ojjaña manopoqui'yani ojjañatii queamimishi epojeyojjejojoya.
45005013	Yahuajoneinei Eyacuiñajjija esohui ma ohua Moisés tehuemeecapoa esohuiya quiajjimahuajo jamatii queamimishitii ba'ecapoquiapoa cuana. Oja esohui etehue chamahuajo ojjañacuanaja mimishijo Eyacuiñajji jjashahuabaquijjima poa so'o oja esohui etehue cajaa acani cuaa.
45005014	Jiquio meshijo yahuajonei ba'ecapoacuana Adán eshe nequiahuajo, Moisés pea-ai eshe nequiahuajo ojjañacuana jamatii manocapoqui'yapoa oja esohui etehue bapojjima'tii ba'eca. Jamajjeya macuaa pea mimishicuana acapoquiapoa ma ecua Adanya Eyacuiñajjija esohuinei ajjima' acapoa, jama pojjeama acapoa cuaa queamimishi epojji. Jamaya ba'ecapoquiapoa cuana. Quijjenei pea dejja poeje, acapoa cuaa, ma ecua Adán poa jama pea-aiya epojji.
45005015	¿A'a Jesosa Quitohua ma ecua Adanya acapoa jama pea-aiya acapoa? ¡Chojja! Eyacuiñajjiya eseya queapamenee pomeeca'yonaje Jesosajo. E'ejojonei ma dejja oeneija Adanja mimishijotiiya ojjaña meshijo ba'ecacuana manocapoqui'yani. Eyacuiñajjiya ca ojjañacuana jamatii queamimishitii ba'e queapamenee acapoquiani ma pea dejjajo Jesosa Quitojoya, oyanei queapame poanijo pojjeama.
45005016	Eyacuiñajjiya ojjañacuana queapamenee acapoquiani Jesosajo. Adanja mimishi ca jama pojjeama poani jiquio ecua Eyacuiñajjiya eseya queapamenee acapoquiani Jesosajo, jama pea-ai pojjeama poa. Oenei dejjaja mimishijo Eyacuiñajjiya ojjaña meshijo ba'ecacuana mimishijjijeyo bacani queaneenee epomee'yojji. Oenei pea-aijo Eyacuiñajjiya queapamenee pomeeca'yonaje cuana ojjaña joya oja Bacuaejjajo jjashahuabaquica'yani huisotiicuana jamatii queamimishihuiso epo.
45005017	Bacue, e'ejojonei oenei dejjaja mimishijo ojjaña meshijo ba'ecacuana manocapoqui'yani. Oenei pea-ai Jesosa Quitojoya Eyacuiñajjiya queapamenee acapoquiani cuana ma ecua ebionei oenei dejjaja mimishijo acapoa cuana jama pojjeama. Jamajjeya e'ejojonei ojjaña joya Eyacuiñajjiya queapamenee acapoquiani cuana jamatii queamimishi epo oja mimishima'yo bacaje oya Jesosajo jjashahuabaqui'yajo. Jesosa Quitohua queapame quijje ba'etiitiimeecaje'yo macuanaya onijjetiiya.
45005018	E'ejojonei jamaya oenei dejjaja mimishijo Eyacuiñajjiya ojjaña meshijo ba'ecacuana bacapoa mimishijji queaneenee epomee'yojji quijje. Jama pea-aiya aje Jesosa Quito oenei mano'yome poajo Eyacuiñajjiya queahuisoneecuana oja mimishima'yo epojji bacaje eba'etiitiipoqui'yojji onijje.
45005019	Jama poanijje pea-ai ba'a: Oenei dejja shajjama' jayojja pocooapoajo ojjañacuana queamimishi epojji o jayojja pea-ai epojji pojeyocapoa. Oya jayojjaya oenei dejja Jesosa Quito Eyacuiñajjija esohuijo jjashajja-ajjaquiapoajo queahuisocuana oja mimishima'yo bacaje Eyacuiñajjiya.
45005020	Eyacuiñajjiya oja esohui etehue huohuicoocapoa Moisés. Ojjañacuana queamimishihuiso poani jjabaquijji majoya tehuemeecapoa oja esohui Eyacuiñajjiya. Jamatii ojjañacuana queamimishihuisonee poanitii Eyacuiñajjiya queapamenee acapoquiani ojjañacuana.
45005021	Mimishiya ojjañacuana manomeecapoqui'yani mimishicuana queaca'anee poaniyajjejojo. Jjeya caca Eyacuiñajjiya eseya queapamenee acapoquiani Jesosa Quitojo, esejaya Emeshimeseneijo. Ohuaya eseya mimishima'yo bacani eba'etiitiipoqui'yojji onijje Eyahuasijje.
45006001	Jamajjeya jjeya, ¿yajja eseya poaje? ¿A'a eseya queamimishitii ba'ecapoquijji Eyacuiñajjija eseya queapameneetii eapoquiajji?
45006002	¡Chojja de! Jama ba'eme pobecaca'yoajja. Jjeya eseya emano'yo jayojja poani quea-esejamimishihuesha eba'epoqui'yojji ese queamimishitii eba'epoqui poanijje. Jamajjeya, ¿apiojji shai eseya queamimishitii ba'esapomajamajacapoquijji? ¡Apiojjipishana!
45006003	Jiquio ecua dejja enaojjojo iñajeanobiacani jama jayojja eseya Jesosa Quitonijje nequiani ojee ojaya'yo. Jamajjeya eseya Jesosa Quito jayojja pomajje ma ecua oya mano'yapoa jama pea-aiya eseya mano'yonaje jayojja.
45006004	Bacue, eseya Quitonijje ojee nequi mano'yajo Eyacuiñajjiya eseya ehuananobia jaa jayojja meijjanijo bacanaje Quitonijjetii. Majoya Eyacuiñajji Echii-aiya queaca'aneetiiyajjejojoya Jesosa emano'yo jaa shequimeeca'yapoa. Oya jayojja pea-aiya eseya shequimeeca'yonaje queajjashahuabaquija'a eyacua eba'epoqui'yojji jjeya.
45006005	Eseya Jesosa jayojja pea-ai mano'yome poanaje. Majoya oya jayojja pea-ai eseya shequi'yonaje ma ecua Jesosa shequimeeca'yapoa jama pea-aiya.
45006006	Esejaya eba esejayanei ejjashahuabaquijjicuana ese queamimishi pomeejjitii chama'yo acanaje, mano'yonaje acui ecuiata'apeejo Quitonijje. Jamajjeya eseya jjeya queamimishitii ba'epoqui'yosapo-ajja. Jamaya eseya pomeecanaje Eyacuiñajjiya esejayanei ejjashahuabaquijjicuana ese queamimishi pomeejjitii epopoqui poanijje.
45006007	Bacue, dejja emano'yo queamimishi pobeca'yoajja, chama'yo o queamimishi pomeejji.
45006008	Eseya e'ejojonei Quito jayojja pea-ai mano'yome poanaje onijjetii. Esejaya eba jjeya se eshequi'yo nequiani onijje ojee. Jamajjeya eseya queapame ba'epoquije onijje.
45006009	Esejaya eba Quito mano'yomajje shequi'yapoa emanobeca'yojjitii pojjeama. Jamajjeya o manomee'yojji ca'a-ama po'yonaje o manomeebeca'yojji epojji.
45006010	Jesosa e'ejojonei oenei mano'yome poa eseja mimishijo. Oya manomeeca'yapoa Eyacuiñajjiya mimishi eseja yamijo nequi queaca'atii ese queamimishitii pomeejji enequipoqui poanijje. Jesosa emanobeca-ajja-ajja'yojjitii pojjeama poaje. Jjeya ca oya eshetii nequipoquiani Eyacuiñajjija echacojji eapoquiajjitii.
45006011	Jiquio baneicue. Ma ecua Jesosa poa jama pea-aiya quiana jjabaqui'yocue emano'yo jayojja mimishijo. Eyacuiñajjiya quiana shequimeeca'yonaje Jesosa Quito eseja Emeshimeseneinijje queapame Eyacuiñajjija echacojji eapoquiajji.
45006012	Jamajjeya oe, ¡a'a mimishi miquianaja yamijo nequi miquiana queamimishitii pomeejji ajji! Miquianaja eyaminei ma quijje manoje'yo miquiana queamimishitii pomeejji ¡a'a ajji!
45006013	A'a oe miquianaja eyaminei quiajji queamimishitii epojji. Eyacuiñajji caca oe quiacajji ojo queapame eba'epoquijji. Jiquio ecua dejja mimishijo emano'yo poani jama oe pocue queamimishihuesha eba'epoqui'yojji. Eyacuiñajjijo eshequi'yo nequi jama popea-aicue quiana jjeya queaja'a eba'epoquijji. Majoya oe miquianaja eyaminei Eyacuiñajji quiacue ojaya echacojji queapame eapoquiajji.
45006014	Bacue, Eyacuiñajjija esohui Moisesja tehuecuana miquianaja eajeyopoquiajji pojjeama mimishiama eba'epoquijji. Eyacuiñajjiya ca quiana ca oe queapamenee acapoquianitii Jesosajo miquianaya queapame eba'epoquijji. Jamajjeya jjeya mimishi miquiana queamimishitii pomeejji pojjeama po'yani, emiquianamesetii pojjeama po'yani.
45006015	Eyacuiñajjiya eseya queapamenee acapoquiani Jesosajo. Moisesja etehuecuanaja eseya ehuohuipoquiajjitii pojjeama po'yani mimishiama eba'epoquijji jjabaquimajje, ¿yajja eseya pocajji? ¿A'a queamimishitii ba'ecapoquijji jamatii Eyacuiñajjiya eseya queapamenee acapoquiani? ¡Chojja de!
45006016	¿A'a miquianajaya eba cua miquiana chacochacosapoaje dejjajo maya miquiana chacomeejji poaje emiquianamese? Ojaya esohui shajja-ajjaje. Oya miquiana huoojeapoquiajji poaje. Oya jayojja pea-ai miquianaya queamimishitii ba'epoquianijo mimishi miquianaja yamijo nequi miquiana huoojeapoquiajjitii poaje, emiquianamesetii pea-ai poaje. Jama queamimishitii ba'epoquimajje quea-Eyacuiñajjihueshatii ba'epoquije'yo ejjasejjaqui'yotii ojo. Eyacuiñajjija esohuijo jjashajja-ajjaquiajo ca ohuaya quiana queapame ba'emeesahuacapoquije.
45006017	Yahuajo miquianaya queamimishica'atii ba'epoquiapoa. Mimishi emiquianamese poa. Jjeya caca miquianaya jama pojjeama'yo ba'epoquiani. Jamajjeya oe Eyacuiñajji gracias acue ojaya esohuijo e'ejojonei miquianaya jjashahuabaqui'yonaje ma yahuajo peacuaa miquiana huohuicanaje esohuijoya.
45006018	Mimishi miquianaja yamijo nequi miquiana huoojeapoquiajjitii pojjeama aca'yapoa Eyacuiñajjiya. Mimishi emiquianamese pojjeama po'yonaje. Jjeya caca miquianaya Eyacuiñajjijo echacochacopoquijji po'yani queapame eba'epoquijji.
45006019	Eyaya oja esohui tehueaña jiquio papenijo miquianajaya queaja'anee ebajji, jiquio esohui queacamaja poani ebajeyojji. Jamajjeya eyaya esohuicuana aña echacojjijo, echacomeejjijo pea-ai miquianajaya queaja'a ebajji. Yahuajo miquianaja eyami quiapoa queamimishitii eba'epoquijji. Mimishi emiquianamese poa. Jjeya ca oe Eyacuiñajji miquianajaya eyami quiacue ojonei echacochacopoquijji. Oya emiquianamese pomeecue queapamenee.
45006020	Yahuajo mimishi emiquianamese poajo Eyacuiñajjija jjashahuabaquijji jayojja ba'ejjima poa quiana.
45006021	Queamimishica'a ba'yahua quiaa, ¿ae shai queapame jjeshepoquiapoa? Aepishana. Jjeya ca miquianaya queabicho poani ma yahuajo miquiaaya apoquiapoa mimishi shahuaba'yomajje. Ojjaña joya jama ba'epoquianicuana manoje'yo quea-Eyacuiñajjihueshatii enequi'yojji queamimishitii poanajejjejojoya.
45006022	Jjeya ca mimishi emiquianamese pojjeama aca'yonaje Eyacuiñajjiya. Jjeya miquiana Eyacuiñajjijo echacochacopoquijjitii po'yonaje. Jama pomajjeya quiana jjeya mimishiama ba'epoquije Eyacuiñajjijo. Majoya quijje ba'etiitiije'yo onijje Eyajo.
45006023	Ojjañacuana queamimishi epo manoje'yo queamimishi poanaje sosejje. Ojjaña joya Emeshimesenei Jesosa Quitoja'yo poanicuana ca Eyacuiñajjiya ba'etiitiimeecaje'yo Eyajo jamatii o queapame ba'epoquinaje sosejje pojjeama.
45007001	Ecue dohuecuana jjo'icuana Jesosajo, miquianajaya ebatii Eyacuiñajjija esohui Moisesja tehuecuana. Dejjacuana eshe nequijo Moisesja tehuecuana o huohuipoquiajjitii poani, jamajje ma esohuijotii oya jjashajja-ajjaquicapoquijji. O mano'yajo ca oja esohui etehue o huohuipoquiajjitii pojjeama po'yani.
45007002	Oja tehue jama poani ba'a: Epona jjahueaquimajje ojahuenijjetii ba'ecapoquijji o eshe nequijo. Ojahue mano'yajo caca oe oya peajo jjashahuabaquica'yojji jama sapomajje ejjahueaqui'yojji. Papeni etehue ojahue ebionei poanajenijje o ba'emeepoquiajjitii pojjeama po'yani ojahue mano'yajo.
45007003	Jamajjeya oya ojahue eshe nequijo pea dejjajo jjahueaqui'yomajje queamimishi poani, peacojjojji poani. Ojahue mano'yajo caca papeni ma o jjahueaquijji epo tehuejo oya ejjashajja-ajjaquijjitii pojjeama poaje. Oya pea dejjajo jjahueaquica'yojji oya jama sapomajjeya. Ma epona peacojjojji pojjeama poaje pea dejjajo jjahueaqui'yomajje.
45007004	Ecue dohuecuana jjo'icuana, miquianaya jiquio ecua epona ojahue mano'yajo peajo jjahueaqui'yani jama pea-aiya po'yani. Quito jayojja pea-ai mano'yome pea-aiya quiana poanaje onijjetii. Jamajjeya Moisesja tehuecuana miquiana huohuipoquiajjitii pojjeama po'yonaje miquianaya emano'yo jayojja poanijojo. Jjeya caca miquianaya Jesosa Quitoja po'yani, ma Eyacuiñajjiya shequimeeca'yapoajaya. Eseya majoya queapame chacochacopoquije ojo.
45007005	Jesosaja epeejji pojjimahua ba'e queamimishitii ba'epoquiapoa. Majoya Eyacuiñajjija esohui Moisesja tehuecuana eseya bajo eseya queamimishihuiso posapojji pomeecapoa. Oja tehue shajja-ajjamajje ba'a: “a'a jama pojji,” eseya jamatii queamimishihuiso posapoanaje. Ma ejjashahuabaquijjicuana queamimishitii epojjiya eseja yamijonei nequiya manomeecaje'yo se.
45007006	Jjeya caca Eyacuiñajjija esohui Moisesja tehuecuana ese huohuipoquiajjitii pojjeama po'yonaje ese emano'yo jayojja poanijojoya. Esejaya Moisesja tehuecuana jayojja eba'eajjatiipoquijji pojjeama poaje'yo. Jjeya ca se ca pea jjashahuabaquime po'yani Eyacuiñajjija esohui eyacua eapoquia'yojji queabihui, ma Edojjoshahuapameja ejjashahuabaquijjiya.
45007007	Jamajjeya, ¿yajja acuae se pocajji comajo? ¿A'a Eyacuiñajjija esohui Moisesja tehueya eseya queamimishi pomeecani? Chojja de, jama pojjeama. Eyacuiñajjiya oja esohui tehuemeecapoa esejaya queaja'a ebajji ae shai mimishi. Eyacuiñajjija esohui etehue jaa jama poani ba'a: “Peaja aquianacuana jeabaca-ajja.” Ma esohui etehueya ecuea bajjimatii poajojjemo eya peaja aquiana jeabamajje queamimishi poani pojjeama poso jjabaquiquiae.
45007008	Majoya Eyacuiñajjija esohui Moisesja tehue eya bajo ma esohui etehueya eya queamimishihuiso posapojji pomeecapoa. Oja tehue jama poani, “a'a peaja aquiana jeabajji” shajja-ajjamajje eya jamatii peaja aquianacuana jeabamajamajasaneiapoa. Eyacuiñajjija esohui Moisesja tehuecuana chama' poajojjemo eseya queamimishihuisotii posapojjima' poquiae.
45007009	Yahuajo oja esohui etehue bapojjima'hua nequi eya jamatii ba'epoquiapoa. Ma eya asa-anajecuana eyaya apoquiapoa queamimishi poani jjabaquijjimaa. Majoya quijje Eyacuiñajjija esohui Moisesja tehuecuana eyaya bapoa. Oja esohui etehue jaa eya queamimishica'a poani jjabaquimeecapoa. Eya queamimishi pomajje eya majoya manoje'yo jjabaquiapoa.
45007010	Eyacuiñajjija quia esohui Moisesja tehuecuana ese queapame ba'emeepoquiajji pocajji poa. Jama pojjeama eseya pomeecapoa oja esohui etehueya. Eseya ca jjabameequicapoa oja esohui etehueya eseja mimishijo se manoje'yo.
45007011	Mimishi ecuea eyamijotii nequiya eya siajje acapoa. Eyacuiñajjija esohui Moisesja tehueya eya queapame epomeecaje poso jjabaquiapoa. Majoya eya queamimishihuiso posapojji oja esohui etehueya eya pomeecapoa. Eya jjabameepea-aiquicapoa ecuea mimishijo eya manoje'yo.
45007012	Jamatiiya Eyacuiñajjija esohui Moisesja tehuecuana ojjañatii queapameneetii jaapoquiani, queaja'anee poani pea-ai.
45007013	¿A'a jiquio esohui Moisesja tehuecuana queapameya eya manomeecaje'yo? Chojja de, jama pojjeama. Oja esohui etehueya eya manomee'yojjima acani. Eseja mimishiya eseja yamijotii nequiya eseya caca manomeecaje'yo. Oja esohui etehue jaa jama poani ba'a: “Ojjaña joya queamimishi epocuana manoje'yo.” Eyacuiñajjija esohui etehue queapameneetii poani jamatii queamimishihuiso posapojji pomeecani cuana oja etehueya. Eya majoya manoje'yo. Jamajjeya oja esohui etehue bamajje eseyaya queaja'a baña mimishi queataineenee poani.
45007014	Esejaya eba Moisesja tehuecuana Eyacuiñajjija quia poa. Jamajjeya oja esohui etehue queapameneetii poani. Eseyanei ca queamimishitii epojji ba'yani. Mimishi eseja yamidojjojo nequi, e-esemese poani.
45007015	Ecuea bajjima apiojji shai eya queamimishitii ba'epoquiani. Eya queapame ba'esapoani jamatii eya jama queapame ba'eajja. Cua eya asapo-ajjanei queamimishi epojji eyaya aña.
45007016	Jamajjeya eya bihuiamanei poani cua eya asapo-ajjanei aña jjabaquimajje. Eyacuiñajjija esohui Moisesja tehuecuana jayojja eya jama ba'esaneipoani oja tehue queapamenee poanijo, jamatii oja tehue jama ba'eajja.
45007017	Jamajjeya eya jjabaquiani ecueanei ejjashahuabaquijjijo pojjeama eya queamimishi poani. Mimishiya ecuea eyamidojjojo nequiyatii ca eya queamimishi pomeecani.
45007018	Ecuea ebanei ecueanei eyamidojjojo chama'nei e queapame pomeejji. Jamatii eya queapame posapomajje eyaneitii queapame po-ajja.
45007019	Cua eya queapame asa-aña eya a-ajja. Cua queamimishi eya asapo-ajjanei eyaya aña.
45007020	Bacue, queamimishi cua eya asapo-ajjanei añajo eyanei pojjeama jamaya poani. Mimishiya ecuea eyamidojjojo nequiyatii ca eya jama pomeecani.
45007021	Jamajjeya eya jjabaquiani eya queapame posapoani jamatii eya queapame po-ajja, ecuea mimishi enijjetii nequiani.
45007022	Ecuea equijijjijo oja esohui etehue queajea aña.
45007023	Jamatii eya jjabaquiani ecue yamidojjojo nequianitii mimishi e queapame pomeeajjajji poani. Mimishiya e queaja'a jjashahuabaquijji pomeejjima acani. Jamajjeya mimishi ecuea eyamidojjojo nequi queaca'anee poani, e-emese poani.
45007024	¡De! eya queayenonee ani. ¿Aya shai eya ecuea eyamijo nequi mimishijo nahuecaje? Jiquio eyami manoje'yo.
45007025	Eyacuiñajji oeneiya eya nahuecaje mimishijo Jesosa Quitojo queaca'a jjapomeequiajo. Jamajjeya eyaya oya gracias apoquiaje. Bacue, mahuiso eya jjashahuabaquiani ba'a: Eya Eyacuiñajjija esohui queapame etehue jaa jayojja ba'epoquitiisapoani. Jamatii ecueanei ejjashahuabaquijji queamimishi epojji nequianitiijojoya eya queamimishitii poani majoya.
45008001	Jamajjeya jjeya ojjaña joya Jesosa Quitoja po'yanicuana Cuaqui-aiyasijje epoqui'yojji pojjeamatii poaje.
45008002	Edojjoshahuapameya queaca'aneeyajjejojoya eya e'ejojonei ba'emeesahuacapoquiani eya Jesosa Quitoja po'yanijojoya. Jamajjeya ohuaya eya ecuea mimishijo queaca'a pomeecanaje mimishi e-emesetii epopoqui poanijje, eya ecuea mimishijo emano'yo poanijje pea-ai.
45008003	Eyacuiñajjija esohui Moisesja tehueya ese mimishima'yo epojji pomeejjima acapoa eseyanei ca'a-ama poanijojoya oja tehuecuana jayojja jama eba'epoquijjitii. Jamajjeya Eyacuiñajjiya eseya mimishima'yo acanaje. Oja Bacuaejja oenei huoojeacapoa jiquio ecua dejja poani jama yamijji. Oya mimishima'neitii poa. Majoya oya jjaiñameequiapoa emano'yojji eseja mimishicuana cuijea'yojji. Jamaya Jesosaa acapoa mimishi eseja yamineijo nequi e-esemesetii epopoqui poanijje.
45008004	Eyacuiñajjiya oya jamaya ameecapoa eseya queapamenee eba'epoquijji'yo Moisesja tehuecuana jayojja oja nahue'yo epo ba'e. Jamajjeya ojjaña joya Edojjoshahuapameja ejjashahuabaquijji ajji poanicuana queapamenee ba'epoquije'yo. Ojayanei ejjashahuabaquijji queamimishi epojji jayojja ca eba'epoquijjitii pojjeama poaje'yo.
45008005	Ojjaña joya ojayanei ejjashahuabaquijjijo ba'epoquisatiipoanicuana queamimishitii ba'epoquije. Mahuisojotiiya queamimishi epojji ba'epoquije. Ojjaña joya Edojjoshahuapameja ejjashahuabaquijji ajji poanicuana caca ojaya ejjashahuabaquijji jayojja ba'epoquije'yo queaja'a.
45008006	Jamajjeya ojjaña joya ojayanei ejjashahuabaquijjijo queamimishitii posapojjicuana ejjasejjaqui'yotii nequije'yo Eyacuiñajjijo emano'yo jayojja. Ojjaña joya Edojjoshahuapameja ejjashahuabaquijji ajji poanicuana caca oe queaquijijjijajinee ba'epoquije. Eyacuiñajjiya oya ba'etiitiimeecaje'yo onijje.
45008007	Jamajjeya ojjaña joya ojayanei ejjashahuabaquijjijo queamimishi ba'epoquianicuana Eyacuiñajji sapo-ajjanei poani, Eyacuiñajjija esohui Moisesja tehuecuana basapo-ajja pea-ai poani. Oja esohui etehuejo oyatii jjashajja-ajjameequiajja oya queamimishica'a poanijjejojoya.
45008008	Jamajjeya ojjaña joya ojayanei ejjashahuabaquijjijo queamimishi ba'epoquianicuana Eyacuiñajji queabihui pomeeajja poani.
45008009	Miquianaya ca jjeya miquianajanei ejjashahuabaquijjijo ba'esapoqui'yoajja poani. Edojjoshahuapameja ejjashahuabaquijji ajji poani ca quiana ca jjeya e'ejojonei miquiana Edojjoshahuapame yamijji poanijjejojoya. Jamajjeya ojjaña joya Dojjoshahuapame yamima'tii ba'ecacuana Quitoja pojjeamatii poani.
45008010	Jjeya Quito miquianajaya eyamidojjojo nequi'yo. Jamajjeya oja Edojjoshahuapameya miquiana ba'etiitiimeecapoqui'yani jamatii miquianajaya eyaminei manopoquije'yo mimishijo. Jamaya quiana ba'epoquije'yotii Quitohua miquiana mimishima'yo pomeeca'yonajejjejojoya.
45008011	Eyacuiñajjija Edojjoshahuapameya Jesosa emano'yo jaa shequimeeca'yapoa. Jama pea-aiya ohuaya miquianaya shequimeecaje'yo Edojjoshahuapame yamijji po'yonajejojoya. Jamajjeya Edojjoshahuapameya eseja eyamijo nequiya eseya mano'yajo shequimeecaje'yo.
45008012	Ecue dohuecuana jjo'icuana, jjeya eseya queapame queaja'a ba'ecapoquijji, Edojjoshahuapameja ejjashahuabaquijji acapoquijjitii seja. Jamajjeya se esejayanei ejjashahuabaquijjijo queamimishitii ba'ecapoqui'yoajja.
45008013	Bacue, miquianajayanei ejjashahuabaquijjijo queamimishi ba'epoquimajje quiana manoje'yo. Miquianaya Edojjoshahuapameja ejjashahuabaquijji ajji poajo ca ohuaya miquianajayanei ejjashahuabaquijji queamimishi epojji esapadojjojo nequi pajeameesahuacaje. Majoya Eyacuiñajjiya quiana queapame ba'etiitiimeecaje'yo.
45008014	Jamajjeya ojjaña joya Edojjoshahuapameja ejjashahuabaquijji ajji poanicuana Eyacuiñajjija bacua e'ejojonei poani.
45008015	Eyacuiñajjija quia Edojjoshahuapameya jiquio eseja eyamidojjojo nequiya eseya queametenee eba'emeeo'oyajji pojjeama aca'yani. Bacue, ohuaya Edojjoshahuapameya eseya Eyacuiñajjija bacua epojji pomeeca'yonaje. Oya eseja yamidojjojo nequijojoya eseya jama mimime poani Eyacuiñajjinijje ba'a: “Eyacuiñajji, miya ecue Chiinei poani, Eyacuiñajjinei” jama mimimeya eseya e'ejojonei poani.
45008016	Eyacuiñajjija Edojjoshahuapame esejayanei edojjoshahuanijje mimiani ojee oya esohuiya eseya Eyacuiñajjija bacua e'ejojonei poanijojoya.
45008017	Jjeya eseya Eyacuiñajjija bacuacuana poani. Jamajjeya ma ohua queapamenee apoa acapoa Quito quiajji, eseya pea-ai jama quiame apea-aicaje quijje ese queabihui ba'epoqui'yojji Eyajo. Eseya ca jjeya queaneenee acaje cuaa jiquio meshijo ba'e oja esohuijo ma ecua Quito queaneenee acapoa cuaa jama pea-aiya. Majoya jama pomajje eseya queabihuinee ba'etiitiipoquije'yo onijje Eyajo quijje ojjañajaajjicuaa oya bihuiacajo.
45008018	Eseya jjeya jiquio meshijo ba'e queacamajanee poani so'o. Jamatii eseya queayenotii pojjeama ba'epoquiani esejaya ebajojoya ma quijje epojja oe-ejjenei apoa poajo Eyacuiñajjiya eseya queapamenee ba'etiitiimeecapoquije'yo jiquio ecua se jjeya ba'e jama pojjeama.
45008019	Ojjaña Eyacuiñajjija panacuana pea-ai jjaishoaquipoquianitii acheshono shai Eyacuiñajjiya bameecaje ache e'ejojonei oja bacuacuana poani ojjañaja queaja'a ebajji.
45008020	Ebionei ojjaña oja panacuana queapamenee pocoocapoa. Majoya dejja queamimishi pocooajo Eyacuiñajjiya ojjañatiicuana queanee epopoquijji, queacamajanee pea-ai pomeecapoa oja mimishijo. Majoya ojjaña oja panacuana queatai, pameama ani bamajje Eyacuiñajji queabihui jjaishoaquipoquiapoa quijje ojjaña oja panacuana queapame epomee'yojjijo.
45008021	E'e, jjeya ojjaña oja panacuana manopoqui'yani, ihuipoqui'yani pea-ai. Majoya quijje ohuaya ojjaña eseya oja bacuacuana queapamenee acaje'yo, emanopoqui'yojjitii pojjeama se poaje'yo. Jama pea-aiya quijje oja panacuana apea-aicaje'yo Eyacuiñajjiya.
45008022	Esejaya eba yahuajonei, jjeyanei cuanaya ojjaña Eyacuiñajjija panacuana queaneetii poequi, manopoqui'yanitii. Jiquio ecua epona bacuaneemajje queaneenee poani jama pea-aiya oja panacuana popoquianitii.
45008023	Oja pananei aquiana oopana pojjeama queaneetii popoquiani. Eseya pea-aiya Eyacuiñajjija Edojjoshahuapame yamijji poani queaneetii pea-ai popoquiani eseja eyamijo. Jamajjeya se jjaishoaquipoquianitii acheshono, ache pojjajo shai ohuaya eseya pea eyami eyacua quiacaje'yo. Eyacuiñajjiya oja Edojjoshahuapame eseja eyamidojjojo enequi'yojji quiacoocanaje. Majoya ohuaya quijje ojjaña quiacaje ese queabihuitii ba'epoqui'yojji.
45008024	Eseya joya oja nahue'yo poanicuana queabihui jjaishoaquianitii acheshono ohuaya oja esohui ma ohua huohuicapoaya ajeyocaje'yo eseja eyami pea eyacua equia'yojjijo. Cua ese jjaishoaquiani apoa acanaje bamajje, ¿ajeo jjaishoaquicajjitii? Ajeopishana.
45008025	Jjeya ca eseya jjaishoaquipoquianitii acheshono Eyacuiñajjiya oja esohuicuana ajeyocaje'yojo. Ma quijje ohua ese quiacaje esejaya jjeshejeyojjima so'o. Jamajjeya eseya jjaishoaquipoquianitii yenoama majoya.
45008026	Eseyanei se ca ca'a-ama poani, jamajjeya Edojjoshahuapameya eseya asahuacapoquianitii. Esejaya bajjimanei ajeo Eyacuiñajjinijje emimijji. Edojjoshahuapame ca queaja'a mimipoquianitii onijje esejo. Eyacuiñajjija ejjashahuabaquijjijo oya mimipoquianitii onijje esejo. Jamatii esejaya queaja'a eshajja-ajjajji pojjeama poaje oya pea esohuijo onijje mimianijojoya.
45008027	Eyacuiñajjiya bacanitii achajja jjashahuabaquime eseya poani eseja esapadojjojo. Ojaya eba pea-ai yajja mimime poaje Edojjoshahuapame esejo. Cua Eyacuiñajjiya ese ameesa-acanijo jamaya Edojjoshahuapame mimipoquiani onijje ese ojaya'yo poanicuanajo.
45008028	Esejaya ebanei ojjaña cua ese queabihui ba'epoquijjijo, cua ese queacamajanee pojjijo pea-ai Eyacuiñajjiya jamaya ameecani ese queaca'a ba'epoquijji. Jamaya ohuaya eseya ameecani ojjaña joya o queajea ajji poanicuana ma ohua babacacapoacuanaya ojayanei ejjashahuabaquijjijo.
45008029	Yahuajoneinei Eyacuiñajjija ebatii poa ache huiso ojaya'yo oja nahue'yo epojji poaje. Oya yahuajoneitii jjashahuabaquianiapoa mahuisotiicuanajo oja Bacuaejja Jesosa jayojja pea-ai epomee'yojjijo. Oya ca Jesosa eseja ebionei edohuemese poani Eyacuiñajjijo. Oja chahuacuana, oja jjo'icuana pea-ai queahuisonee popoquiani.
45008030	Jamajjeya Eyacuiñajji yahuajoneitii jjashahuabaquianiapoa ache oja bacua epojjijo. Mahuisotiiya ohuaya iyaacapoquiani. Mahuisotiicuanaya ohuaya mimishima'yo bacani. Majoya Eyacuiñajjiya ojjaña oja bacuacuana queabihuinee eba'etiitiipoqui'yojji acaje oja Bacuaejjanijje ojjañacuaa o bihuiacajo.
45008031	Eyacuiñajjiya eseya queapameneetii acapoquiani jjashahuabaquimajje, ¿ajeo queayenotii pocajji? ¿A'a dejjacuaa eseya ojaya epeejji popajeameecaje'yo? ¡Chojja de! Eyacuiñajji esenijje nequianitii, jamajjeya chama'nei pea ese oja epeejji popajeamee'yojji epojji.
45008032	Eyacuiñajjiya oja Bacuaejja oenei nahuejjima acapoa. Oya manomeeca'yapoa eseja mimishijo. Jamajjeya oja Bacuaejja jama ameeca'yapoa esejo jjabaquimajje, esejaya queaja'a bacajji Eyacuiñajjiya ojjaña ese queapame ba'epoquijji quiacapoquije pea-ai ojayanei ejjashahuabaquijjijo. Nahuejjimanei se quiame acaje.
45008033	¿Ache dejjaa shai huohuicaje'yo Eyacuiñajjija epeejjicuana oja babaca oja mimishijjitii nequi? Acheyapishana. Eyacuiñajjiya ojjaña oja epeejjicuana bacani oja mimishima'yotii poani.
45008034	¿Ache dejjaa shai eseya queanee pomeecaje'yo eseja mimishijo? Acheyapishana. Bacue, Jesosa Quito eseja mimishijo mano'yapoa. Mahuisotii pojjeama, oya shequi'yapoa pea-ai. Jjeya oya mimipoquianitii esejo Eyacuiñajjinijje oja ebañeimijijje ani'yo.
45008035	Jamajjeya, ¿ache dejjaa shai Quitohua eseya queajea apajeameecaje'yo? ¿Ache dejjaa shai eseya quea-ohueshanee nequimeecaje'yo? Acheyapishana. ¿A'a eseya queaneenee poajo queajea apajeacaje'yo? ¿A'a se queacamajanee poajo, a'a queashoenee poajo, a'a se aema' daquima'nei poajo, a'a se quea-ajjajja poajo, a'a ese mano'yajo Quitohua eseya queajea apajeacaje'yo? Chojja, chama'neinei pea o ese queajea ameepajea'yojji epojji.
45008036	Eyacuiñajjija esohui etehue jaa jama poani ba'a: “Ojjaña pojjajo ecuana quecua'yosa-acani cuaa mijo mi shajja-ajjajji poani bamajje. Jiquio ecua ovejacuana chichacani enaa jehui'yojji jama pea-aiya ecuana bacani cuaa equecuajea'yojji.” Jama tehuemeya esohuihuohuijjiya acapoa yahuajonei.
45008037	Jamaya eseya ba'epoquijetii queacamajanee jamatii chama'nei pea ese oja epeejji epopajeamee'yojji epojji. Jiquio ese queajeaneetii apoquiajji poaniya eseya queaca'a ba'emeesahuacapoquianitii.
45008038	Jamajjeya ecuea ebanei chama'neinei pea o ese queajeanee eapajeamee'yojji epojji. Ese mano'yajo, eseya eshetii nequi pea-ai Eyacuiñajjiya eseya queajeanee acapoquianitii. Angelcuanaja, eshahuacuanaja pea-ai Quito eseya queajea eapajeamee'yojji pojjeama. Cua eseya acani cuaa jjeya, ma quijje acaje pea-ai eseya queajea eapajeamee'yojji pojjeamatii poaje.
45008039	Ojjaña Eyajo queaca'a nequicacuana, jiquio meshijo anicacuana pea-ai chama'neinei epana o ese queajea eapajeamee'yojji epojji. Esejaya Emeshimesenei Jesosa Quitojo eseya queajeanee acapoquianitii Eyacuiñajjiya.
45009001	Eyaya e'ejojonei esohui aña, siajje pojjeama, eya Quitoja epeejji poaniyajjejojoya. Ecuea ejjashahuabaquijji Edojjoshahuapameya queaja'a pomeecani, jamajjeya ecuea esohui siajje pojjeama eyaya aña.
45009002	Enijjejaajji israelitacuanajo eya queayenoneetii poani macuanaya Quitoma'tii jayojja ba'epoquianijojoya.
45009003	Eya jjashahuabaquiani eyanei queaneeneetii nequipoqui'yome enijjejaajjicuana Eyacuiñajjija queaneeneetii pomee'yojjima eajjijo. Eya queaQuitohuesha ejjasejjaquitii nequipoqui'yomejje enijjejaajjicuana nahuejo. Jama saya eya poani jamatii Eyacuiñajji e jama pomeesapo-ajja.
45009004	Israelitacuana Eyacuiñajjija babaca poa. Ohuaya oja bacuacuana epojji jamaya acapoa. Eyacuiñajji jjabameequiapoa israelitacuanajo oya queaca'aneetii queasajajanee nequipoquiani oja ebajji. Ojaya ejjashahuabaquijjicuana ma quijje ohua oja babacacuana quiacaje Eyacuiñajjiya queaja'a bameecapoa. Ohuaya oja esohui etehue quiacoocapoa cuana ma ohua Moisés tehuemeecapoa esohuiya. Ohuaya israelitacuana huohuipea-aicapoa achajja bihuiame oya e'ejojonei acajji ojaya equi-aijo nequiya. Eyacuiñajjiya esohui queapame huohuipea-aicapoa ma quijje ohua ajeyocaje'yo esohuiya.
45009005	Israelitacuanaja etiiquiana, ma yahuajonei ba'yapoa dejjacuana Eyacuiñajjija babaca poa. Quito cuayapoa israelita dejja pea-ai epojji. Oya Eyacuiñajji pea-aiya poani eojjañaesemese. Jamajjeya ojjaña pojjajo oya cabihuiacapoquiahua ojjañacuaa. Jamaya capoquiahuatii cuaa.
45009006	Eyacuiñajjiya israelitacuana queapameneetii acapoquiani jamatii queahuisocuana jjashahuabaqui'yojjimatii ba'ecapoquiapoa ojo. Jamatii oma' jayojja ba'epoquiani ma ohua yahuajonei huohuicapoa esohuiya Eyacuiñajjiya pajeajjimatii acapoa quijje oya jayojja eajeyo'yojji. Bacue, ojjañanei israelitacuana Eyacuiñajjija babacanei pojjeama poani.
45009007	Ojjañatii Abrahamja osecuacuana Eyacuiñajjija bacua pea-ai pojjeama poani. Yahuajonei Eyacuiñajjiya jama acapoa ba'a: “Abraham, eyaya miquea osecuacuana Isaacjo queapamenee apoquiaje. Mahuisotiicuanaya miquea osecua epojji eyaya baje.”
45009008	Jiquio esohuijo eseyaya queaja'a baña ojjañatii Abrahamaja osecuacuana Eyacuiñajjija bacua pea-ai pojjeama poani. Bacue, Eyacuiñajjiya Abraham huohuicapoa oya ebacua quijje quiacaje. Ojjaña ma Eyacuiñajjija quiaja bacuacuana oja osecuacuana poani. Mahuisotiiya Abrahamja osecuanei poani Eyacuiñajjiya bacaje.
45009009	Yahuajonei Eyacuiñajjiya Abraham esohui jama huohuime acapoa ba'a: “Oe shequiaja pomajje aje mo poeje o'oya mi ba'yohua. Majoya Sara bacuaejjajji ani bahuaje'yo” jamaya acapoa.
45009010	Maya oja bacuaejja Isaac bajjani poa. Oya eseja etiiquianaja baba poa. Oya Rebeca bajjani eponajo jjahuanaquiapoa. Oja bacua becajaa cuayapoa dejjasho'i pea-ai.
45009011	-
45009013	Oja bacuaejja becajaa cuayajjimahuajo, oja queapame ajjimahuajo, queamimishi pojjimahuajo pea-ai, Eyacuiñajjiya oja nae jama acapoa ba'a: “Jiquio mique ebionei cuayaje ebacua ca huoojeacapoquije joya quijje cuayajeya.” Pea esohui oya ebacuacuanajo Eyacuiñajji jama poa pea-ai ba'a: “Jacob ecuea queajeanee ecue babaca, Esaú ca cajaa anaje.” Jiquio esohuijo queaja'a bacajji achajja Eyacuiñajjiya babacacani cuana. Ojayanei ejjashahuabaquijjijo cua ohua babacasa-acaninei ohuaya babacacaje.
45009014	¿Yajja esejaya acajji ohua jama babacacani cuana bamajje? ¿A'a Eyacuiñajjija ejjashahuabaquijjicuana queapame pojjeama? Chojja de, eseya jama jjashahuabaquica-ajja.
45009015	Bacue, Eyacuiñajjiya Moisés jama acapoa ba'a: “Cua dejja eyaya queapame asa-aña, comaya eyaya queapame aje ecueanei ejjashahuabaquijjijo. Cua eya queayeno ani baña o yenoama epomee'yojji, comaya eyaya queabihui pomeeje'yo ecueanei ejjashahuabaquijjijo.”
45009016	Jamajjeya eseyaya queaja'a baña cua dejja Eyacuiñajjiya queapame asa-acaje, comaya ohuaya jama acaje ojayanei ejjashahuabaquijjijo, dejjaa jama sacanijo pojjeama, dejja queaca'a poaniya Eyacuiñajji jama ameecanijo pojjeama. Eyacuiñajjiya queapamenee acani cuana oya jama posapomajjeya.
45009017	Oja esohuijo yahuajonei Eyacuiñajjiya Egipto emeshimese dejja jama huohuime acapoa ba'a: “Eyaya miya e-egiptomeshimese etii epojji nequimeenaje ojjañacuanaja eya queaca'aneetii poani ebajji. Eyaya miya queacamajanee pomeeje ojjañacuanaja eya e'ejojonei Eyacuiñajji nequiani queaja'a ebajji pea-ai” jamaya acapoa.
45009018	Jamajojoya aje eseyaya queaja'a baña cua dejjacuana Eyacuiñajjiya queapame asa-acaje comaya ohuaya jamaya acaje ojayanei ejjashahuabaquijjijo. Cua dejja ohua shajjama' jayojja pomeesa-acani ohuaya jama pea-aiya oya pomeecaje ojayanei ejjashahuabaquijjijo.
45009019	Becacuana pojja'a jama pome ba'a: “Eyacuiñajjiya dejja shajjama' jayojja jama pomeecanijojjemo, ¿a'a ohuaya dejja queaneenee pomee'yojjima acame oja mimishijo? Jamajojjemo ese queamimishi poajo Eyacuiñajjija queaneenee epomee'yojji pojjeama pome oja ejjashahuabaquijjijo eseya queamimishi poanijojoya” jamaya poso acachana cuaa.
45009020	Esejaya jama aca-ajja. Eyacuiñajji niñebaca-ajja apiojji ohuaya jama acani cuana. Jiquio ecua meshimisiya o iñapejjajji epo dejja huohuica'yoajja jama ba'a: “¿Apiojji acuae eya miyaya jama iñapejjame anaje?” Jama pea-aiya esejaya Eyacuiñajji niñebaca-ajja.
45009021	Bacue, joya meshimisi iñapejjajji poani dejjaa cua ohua iñapejjasa-acani oja meshipasha iñapejjacaje. Ma meshipasha ohua becaneijji pea-ai meshimisi iñapejjasa-amajje ohuaya jamaya acaje. Oe ohuaya iñapejjacaje queapamenee ena nequijji, pea ca ohuaya acaje queapamepishana shabo iyajji esecuejo eanijji.
45009022	Jama pea-aiya Eyacuiñajjiya acani. Oya ojjañacuanajo jjabameequisapoa oya queaca'aneetii poani. Eyacuiñajji queaquenenee poani ma quijje queaneenee poaje'yo dejjacuana, eponacuana pea-ai queamimishi poaninijje. Jamatii ohuaya queaneenee pomeecuaji'yojjima acani so'o macuanaya.
45009023	Eyacuiñajjiya ca eseya ojaya epeejji poani bacani ojaya queaneenee epomee'yojji pojjeama poaje. Jamajjeya Eyacuiñajji queaca'aneetii queasajajanee ojjañacuanaja ebajji ohuaya jamaya acapoa cuana. Yahuajoneinei ohuaya eseya babacacapoa ese queaca'anee queasajaja o jayojja eba'epoqui'yojjitii onijje.
45009024	Eyacuiñajjiya eseya iyaacapoa ojaya'yo epojji. Ohuaya judionei oopana pojjeama iyacapoa ojaya epeejji epojji. Judío pojjeamacuana pea-ai Eyacuiñajjiya iyaapea-aicapoa.
45009025	Yahuajonei esohuihuohuijji poa dejjaa Oseas bajjaniya tehuecapoa Eyacuiñajjiya peajaajjicuana pea-ai iyaacaje ojaya epopea-aijji. Jama huohuime acapoa Eyacuiñajjiya ba'a: “Peajaajjicuana joya ecuea epeejji pojjeamacuana eyaya huohuije ba'a: ‘Miquianaya pea-ai jjeya ecuea epeejji poaje.’ Jamajjeya ma onaja queajea ajjima'cuana eyaya jjeya huohuije ba'a: ‘Ecuea miquianaya pea-ai queajeanee poani’” jamaya poa Eyacuiñajji.
45009026	Ma meshijotiiya Eyacuiñajjiya huohuicapoa cuana jama ba'a: Miquiana ecuea epeejji pojjeama poani. Majoya quijje majotiiya ohuaya huohuicaje macuanaya jama ba'a: “E'ejojonei Eyacuiñajji eshetiitii nequija bacua pea-aiya poani quiana.”
45009027	-
45009028	Yahuajonei esohuihuohuijji poa Isaías bajjaniya jama acapoa israelitacuanajo ba'a: “Israelitacuana queahuisoneenee poani meshijajisiyosiyo huisoajjaya. Jamatii oepojji iyehuisocuana Eyacuiñajjiya nahuecaje'yo. Eyacuiñajjiya oja esohui jjeya ajeyocuajicaje'yo ma ohua huohuicapoa esohuiya. Jamajojoya aje ohuaya queaneenee pomeecaje'yo jiquio meshijo ba'eca dejjamimishicuana, eponacuana pea-ai.”
45009029	Isaías jama pea-ai poa yahuajonei ba'a: “Peajaajjicuaa esenijjejaajji beshahuanei quecuajeyoca'yapoa. Eyacuiñajji queaca'aneeja esenijjejaajji oepojji ojaya nahuejjima poajojjemo chama'neinei esenijjejaajji po'yoquiae. Ma ecua Sodomacuiñajji, Gomorracuiñajjicuana chama'yo aca'yapoa jama pea-aiya eseya aca'yoquiae cuaa” jama tehuemeya acapoa Isaiasya.
45009030	¿Yajja esejaya acajji jiquio esohui shajja-ajjamajje? Bacue, jiquio esohui jama poanijje ba'a: Yahuajo judío pojjeamacuana jamatii ba'ecapoquiapoa jjashahuabaquijjima Eyacuiñajjija epeejji epojji. Jjeya ca Eyacuiñajjiya judío pojjeamacuana, ma oma' jayojja poanicuana oja mimishima'yo bacani oya Quitojo jjashahuabaqui'yanijojoya.
45009031	Eyacuiñajjija babaca israelitacuana ca oja esohui Moisesja tehuecuanajotii jjashahuabaquicapoquiapoa majo queapame'yo mimishima'yo epoaje poso. Jamatii macuana Eyacuiñajjiya oja mimishijjitii bacapoquiapoa.
45009032	¿Yajjajo ohuaya jama bacapoquiapoa cuana? Bacue, israelitacuana Eyacuiñajjija esohuijo jjashahuabaqui'yosapo-ajjatii poa mimishima'yo o Eyacuiñajjija ebajjijo. Ojjañatii Moisesja tehuecuana jayojja ba'epoquiajoya Eyacuiñajjiya oja mimishima'yo bacani poso jjabaquicapoquiapoa cuana. Jamajjeya enijjejaajjicuana jiquio ecua dejja mei queaquemopishanajo jjaquecuate'aquiani jama pea-aiya poa cuana. Jesosa bataicapoa enijjejaajjicuaa.
45009033	Eyacuiñajjija esohui jama poani Jesosajo oya jiquio ecua mei queaquemopishana ona jjaquecuate'aquijji jama pea-aiya poani. Jama tehueme acapoa ba'a: “Bacue, Sión meshijo eyaya majoya mei iyaje ona jjaquecuate'aquijji. Ma meijoya jjaquecuate'aquimajje jaabichaquije cuana joya Jesosajo jjashahuabaqui'yojjima ba'ecacuanaya. Ojjaña joya ojo jjashahuabaqui'yanicuana ca bichoama poani.”
45010001	Ecue dohuecuana jjo'icuana, eyaya basaneineiaña ojjaña enijjejaajji israelitacuana oja nahue'yo ba'eca. Eya majotiiya mimipoquiani queahuiso Eyacuiñajjinijje ojjañatii oja nahue'yo epojjijo.
45010002	Ecuea eba enijjejaajjicuana e'ejojonei Eyacuiñajjija ejjashahuabaquijjijo ba'epoquisapoani. Ojaya echacojji asa-acani cuaa. Jamaya a-ajjacani enijjejaajjicuaa jamatii queaja'a jjashahuabaquijjima nequiya.
45010003	Enijjejaajjicuanaja queaquehuatii poani achajjajo Eyacuiñajjiya dejjacuana, eponacuana mimishima'yo bacani. Jamajjeya ojayanei ejjashahuabaquijjijo queapame epoaje'yo poso jjabaquicani israelitacuana. Eyacuiñajjija ejjashahuabaquijji mimishima'yo o Eyacuiñajjija ebajjijo ca jjashahuabaqui'yosapo-ajjatii poani.
45010004	Bacue, Quitohua ese ojjañatii Moisesja tehuecuana jayojja eba'etiitiipoquijji pomeepajeaca'yapoa ese mimishima'yo Eyacuiñajjija ebajjijo. Jamajojoya aje jjeya Eyacuiñajjiya ojjaña joya Quitojo jjashahuabaqui'yani huisotiicuana oja mimishima'yo bacanitii.
45010005	Moisesya huohuicapoa cuana joya oja tehuecuana jayojjatii ba'esaneipoanicuana oja mimishima'yo ebajji jama ba'a: “Joya ojjañaneitii oja tehuecuana jayojja eba'etiitiipoquijji poanicuana comaya Eyacuiñajjiya oya bacaje mimishima'nei.”
45010006	Eyacuiñajjija ejjashahuabaquijji dejjacuana, eponacuana mimishima'yo ebajji ca pea poani. Oja ejjashahuabaquijji jama poani ba'a: Ojjaña joya Eyacuiñajjija esohuijo jjashahuabaqui'yani huisotiicuana ohuaya bacani oja mimishima'yo. Jamajjeya jama poca-ajja ba'a: “¿Ae shai Eyahuasijje poquije'yo?” Jiquio esohui jama poanijje ba'a: Eseyaya Quito nequioquemeeje.
45010007	Jama popea-aica-ajja ba'a: “¿Ae shai meshiquipahuasijje nobiquije emano'yocuana ani baa?” Jiquio esohui jama poanijje ba'a: Eseya cuamaya Quito sa-ajjaa poquica-ajja. Oya Quito emano'yotii pojjeama ani, oya eshequi'yo nequi.
45010008	Eyacuiñajjija esohui etehue oya esohuiya poani jama ba'a: “Oja esohui mimishima'yo epojji miquiaaya baña chipinei jaa. Jiquio esohui mimishima'yo epojjijo miquianaya mimimimiani enabajo, oya esohuijoya miquianaya jjashahuabaquiani equijijjijje” jamaya Moisesya esohui tehuecapoa. Jiquio ecuaa huohuiaña esohui oya esohuiyatii poani, Jesosajo e'ejojonei jjashahuabaquica'yojji.
45010009	Jamajjeya ojjaña joya oja enabaa huohuicani huisotii Jesosa e'ejojonei Emeshimesenei poani, comacuanaya Eyacuiñajjiya nahuecaje'yo. Oja equijijjijo Jesosa emano'yo jaa shequimeeca'yapoa jjashahuabaquijji poani, comacuanaya Eyacuiñajjiya nahuecaje'yo.
45010010	Bacue, eseya e'ejojonei eseja equijijjijjetii jjashahuabaqui'yani Jesosajo. Jama poajoya Eyacuiñajjiya eseya mimishima'yo bacani oja nahue'yo. Majoya jjashahuabaqui'yomajje esohui queapame Jesosa Quitojo eseja enabaa huohuipoquiaje cuana. Jama pomajjeya eseya oja nahue'yo poani.
45010011	Eyacuiñajjija esohui yahuajonei etehue jaa jama poani ba'a: “Ojjaña joya e'ejojonei ojo jjashahuabaqui'yanicuana jama emimijji pojjeama poaje ba'a: ¡De! jjeya eya queabicho jamatii jjashahuabaqui'yonaje.”
45010012	Bacue, jiquio esohui eyaya aña ojjañajaajjicuanaja bacajji. Eyacuiñajjiya ojjañajaajjicuana oya jayojja pea-ai bacani. Oya judiocuanaja, judío pojjeamacuanaja Emeshimesenei pea-ai poani, ojjañajaajjicuana huoojeapoquiajjitii poani. Jamajjeya ojjaña joya o huohuiajjaneijji poanicuana Eyacuiñajjiya o queapame ba'epoquijji quiacapoquije.
45010013	Jamajjeya Eyacuiñajjija esohui yahuajonei etehue jaa jama poani ba'a: “Ojjaña joya Emeshimesenei Jesosa oja bajjani ja'anei ajji poanicuana ojjañajo o nahue'yojji epojjijo e'ejojonei oya nahuecaje'yo.”
45010014	¡Bacue! ¿Achajja shai Emeshimesenei Jesosa oja bajjani ja'anei acaje joya ojo jjashahuabaqui'yojjima ba'ecacuaa? ¿Achajja shai ojo e'ejojonei jjashahuabaquije'yo cuana oja esohui shajja-ajjapojjima'neitii ba'e? ¿Achajja shai oja esohui shajja-ajjacaje cuaa peaja oya oja esohui queapame huohuiquijjimajo? ¡Achajjapishana!
45010015	¿Achajja shai oja esohui queapame huohuiquicaje cuaa peacuanaja oya huoojeajjima? ¡Achajjapishana! Eyacuiñajjija esohui jama poani ba'a: “¡Achepamenee Eyacuiñajjija esohui queapame Quitojo yejji poanicuanaja epoejji!”
45010016	Jamatii israelitacuana queahuiso Eyacuiñajjija esohui queapame Jesosajo jjashajja-ajjaquisapo-ajjanei poani. Yahuajonei esohuihuohuijji Isaías dejjaa esohui jama tehueme acapoa ba'a: “Emeshimesenei, beshahuanei ojjañatii miquea esohuijo jjashahuabaqui'yoajja ba'ecapoquiani jiquio ecuaa huohuiaña esohuijoya” jama tehuemeya acapoa.
45010017	Jamajjeya eseyaya baña ebionei Eyacuiñajjija esohui queapamenee Quitojo shajja-ajjacajji. Majoya jjashahuabaquije'yo cuana ojo peaa oja esohui huohuicajje.
45010018	Eyaya quiana jjeya huohuiajjaje. ¿A'a israelitacuanaja Eyacuiñajjija esohui shajja-ajjajjima so'o? ¡Chojja de! Ojaya eshajja-ajjajeyo. Jamajojoya aje jama tehueme acapoa yahuajonei ba'a: “Ojjaña meshicuanahuasijje huohuiquicapoa cuaa. Ma queahueshanee jaajjicuanahuasijje pea-ai poquiapoa cuana ona sohuihuohuiquiya.”
45010019	Eyaya quiana huohuiajjaje o'oya. ¿A'a israelitacuanaja bajjima poa yajja poanijje shai Eyacuiñajjija esohui? Chojja, ojaya ebatii poa queaja'a. Yahuajonei Moisesya tehuecapoa ma Eyacuiñajjiya huohuicapoa cuana esohui. Jama aca poa ba'a: “Eyaya peajaajji babacaje'yo ma yahuajo ecue babaca poacuana pojjeama, pea. Ecue babaca'yocuana eyaya queapamenee apoquiaje. Majoya israelitacuana queaquene poaje eyaya ma peajaajjicuana queapame apoquiaña bamajje. Majoya israelitacuaa eya shahuabasa-acaje o'oya” jamaya poa Eyacuiñajji.
45010020	Esohuihuohuijji Isaías bajjaniya meteama huohuicanequiapoa cuana Eyacuiñajjija esohui ma ohua huohuicapoa judío pojjeamacuanajo ba'a: “Ma e sapo-ajja poanajecuaa judío pojjeamacuaaya eya baca'yonaje. Enijje mimijjimatii ba'ejo eya jamatii jjabameequinaje macuanajoya.”
45010021	Isaiasya esohui tehuepea-aicapoa ma Eyacuiñajjiya jama huohuime acapoa israelitacuanajo ba'a: “Ojjaña pojjajo eyaya iyaamajamajapoquiajjanaje cuana enijje ejjapeequi'yojji nisho. Jamatii eya cajaatii acapoquinaje cuaa, ecuea esohui pea-ai shajja-ajjasapo-ajjatii poanaje” jamaya poa Eyacuiñajji judiocuanajo.
45011001	Eyaya quiana huohuiajjaje, ¿a'a Eyacuiñajjiya ojjañatii israelitacuana oja babaca cajaa aca'yapoa? ¡Chojja de, ojaya ojjañatii cajaa ea'yojji pojjeama poa! Eya ca iña israelita dejja pea-aiya poani, Abrahamja osecua. Benjamín ecue baba poa.
45011002	Yahuajoneitiiya Eyacuiñajjiya israelitacuana bacapoa oja babaca, ojaya cajaa ea'yojji pojjeama poa cuana. ¿A'a miquianajaya pajeajjima poani Eyacuiñajjija esohui ma Elías mimiapoa Eyacuiñajjinijje? Oya jama mimime poa onijje israelitacuanajo ba'a:
45011003	“Emeshimesenei, jiquio israelitacuaa miquea esohuihuohuijji poani dejjacuana quecuajeyoca'yonaje, jajahuejjajeajeyoca'yonaje. Mi bihuiajji mei eiyasohua chama'yo, quecuajeabichajeaca'yonaje cuaa. Eyanei caca oe che eshe nequiajja so'o miquea esohuihuohuijji poani. Eya pea-aiya quecua'yosa-acani cuaa” jamaya Elías poa onijje.
45011004	Majoya Eyacuiñajjiya Elías saja-acapoa jama ba'a: “Chojja, miya menei pojjeama nequiani. Queahuisocuana enequi ejo jjashahuabaqui'yotiicuana. Enequi 7.000 huisome dejjacuana eyacuiñajjinisho Baal bajjani oya bihuiapojjima'” jamaya acapoa yahuajonei.
45011005	Jjeya pea-ai ma ecua yahuajonei poa jama pea-aiya iyehuiso israelitacuana enequi ojaya epeejjitii poani e'ejojonei. Eyacuiñajjiya ojayanei ejjashahuabaquijjijo oja babacacuana queapame acapoquianitii.
45011006	Eyacuiñajjiya ojayanei ejjashahuabaquijjijo oja babacacuana nahueca'yonaje oyaneitii queapame ba'yanijo pojjeama. Eyacuiñajjiya oja babaca oyanei queapame ba'yanijo nahueca'yanijjemo o nahue'yojji Eyacuiñajjija ejjashahuabaquijji jayojja pojjeama poquiae. Oya Eyacuiñajji queapameneeyajjejojoya babacacapoa cuana, oyaneitii queapame ba'yanijo pojjeama.
45011007	Jiquio esohui jama poanijje ba'a: israelitacuana oja mimishima'yo Eyacuiñajjija ebajji nisho po-ajjacapoa. Jamatii Eyacuiñajjiya bacapoa cuana oja mimishijjitii poani. Eyacuiñajjija babacacuana caca oe oja mimishima'yo bacapoa ohuaya. Joya oyaneitii oja mimishima'yo epojji nisho israelitacuana ca shajjama'neitii popoquiani.
45011008	¡Bacue! Eyacuiñajjija esohui jama poani macuanajo ba'a: “Eyacuiñajjiya queajjashahuabaquiquehua pomeecapoa cuana. Jamajjeya jjeya pea-aitiiya queajjashahuabaquiquehuatii ba'epoquiani cuana. Eyacuiñajjiya oya cojjajji acapoa, jamatii oya jjabaquiajja jayojja poani. Shajjahuejjajji poani, jamatii jjashajja-ajjaquiajjatii jayojja ba'ecapoquiani cuana oja esohuijo.”
45011009	-
45011010	Yahuajonei Davidya huohuicapoa israelitacuana queaneenee pomeecaje Eyacuiñajjiya. Jama tehueme acapoa ba'a: “Eyaya Eyacuiñajji huohuiajjanaje israelitacuaa fiesta o bihuiajji acajo oja macuana queanee epomeejjijo. Jiquio ecua acuichaa ehuanaa ebiocuiñajjicuana dasiamajje cuiaca'ameecani jama pea-aiya ca-acahua o bihuiajji fiestaa. Oja fiestajo queapame epoaje'yo poso jjabaquimajje queaneenee poaje cuana. Israelitacuana cojjama' jayojja capomeecahua Eyacuiñajjiya oya jjabaquiajja jayojja epojji. Queacamajaneetii capoahua cuana.” Jama tehuemeya acapoa Davidya.
45011011	Eseyaya baña judiocuaa queahuisoneeya Eyacuiñajjija esohui cajaa acapoa oquequimajje. Eyaya quiana jjeya huohuiajjaje ba'a: ¿A'a ojjañatii judiocuana quea-Eyacuiñajjihuesha ejjasejjaqui nequicaje'yotii? Chojja de, ejjasejjaquitii epopoqui'yojji pojjeama poaje cuana. Bacue, e'ejojonei judiocuaa queahuisoneeya Eyacuiñajji cajaa acapoa. Jamajojoya aje Eyacuiñajjiya judío pojjeamacuana queahuiso nahueca'yapoa. Eyacuiñajjiya peajaajji judío pojjeamacuana ojaya epeejji epojji iyaaca'yonaje bamajje israelitacuana oya jayojja pea-ai posapoaje.
45011012	Jamajjeya judiocuana queajjashahuabaquiquehua pocapoajo Eyacuiñajjiya judío pojjeamacuana queapame acapoa. Ojjaña meshijo ba'ecacuana iyehuiso ohuaya nahueca'yapoa. Jamajjeya achepamenee Eyacuiñajjiya judío pojjeamacuana acaje quijje queahuiso judiocuana jjashahuabaquica'yajo o nahue'yo epojjijo.
45011013	Jjeya eya mimisapoani miquiana judío pojjeamacuananijje. Eyacuiñajjiya eya babacacapoa oja esohui peajaajjicuana judío pojjeamacuana huohuiquinequijji epojji. Majoya eya queabihui poani ojaya echacojji eajjijo. Eyaya baña ojaya echacojji queapamenee.
45011014	E'e pojja'a enijjejaajji judiocuana eyaya peajaajji sohuihuohuiquiaña bamajje queaquenepishana poaje. Majoya peajaajji Jesosaja epeejji e'ejojonei poaje bamajje miquiana beca judiocuana pojja'a jjashahuabaquipea-aije'yo.
45011015	Bacue, judiocuaa Eyacuiñajjija esohui cajaa acanaje bamajje Eyacuiñajjiya peajaajjicuana judío pojjeama iyaaca'yonaje ojaya epeejji epojji. Jamajjeya quijje judiocuana ojo jjashahuabaquicao'oyajo, achepamenee ma pojjajo poaje jiquio ecua dejja emano'yo jaa shequi'yani jama pea-aiya poaje.
45011016	Bacue, ebionei iñahuahuo edahua pahui oepojji equia Eyacuiñajjija yajji ojjañatii ojaya poaje. Oya jayojja pea-ai acuicuana ojaya esajja equia Eyacuiñajjija yajji ojjañatii oja aacuana, ejjajjacuana pea-ai Eyacuiñajjija poaje.
45011017	Judiocuana jiquio ecua olivo acui-aanei ejajasejjajea jama poani. Miquianaya judío pojjeamacuana ca pea yaacuana jayojja poani olivo aanei jayojja pojjeama. Miquianaya tiinaje joya ecua acui aanei ebiojo nequica jama. Olivo aaneija ejjocojo jjeya miquianaya nequi'yani. Jamajjeya miquianaya eshe poani oja olivoja esajjaneijo, oja aanei jama pea-ai tii'yani. Jiquio esohui jama poanijje ba'a: Yahuajo miquianaya Eyacuiñajjija pojjeama poa. Jjeya ca quiana ca ojaya po'yani. Eyacuiñajjiya quiana queapame acanaje joya ecua judiocuananei jama pea-ai. Ohuaya quiana iyaacanaje oja epeejji epopea-aijji.
45011018	Jamajjeya judiocuana ma ecua olivo aaneicuana ejajasejjajea jaa jama pea-aiya poani. Miquianaya ca ma ecua pea acui aacuana ebiojo nequi jama, oja aanei pojjeama. Jamajjeya miquianaya judío pojjeamacuana, ¡a'a judiocuananei sapo-ajja pojji! Eyacuiñajjiya judiocuana cajaa acapoa so'o. Jjashahuabaquicue quiana acui-aacuanajo oyaneitii pojjeama eshe poani. Esajjaa caca oja aacuana tiimeecani, eshe pomeecani. Jama poaniya quiana oe jjabaquicue.
45011019	E'e pojja'a miquiaaya jama huohuime aje ba'a: “Eyacuiñajjiya judiocuana cajaa acapoa so'o jiquio ecua olivoja aaneicuana jajasejjajeacani jama. Jamaya ohuaya judiocuana acapoa ecuana judío pojjeamacuana enequimee'yojji onijje.” Jama huohuime achana quiaa miquianayanei queapame poani poso jjabaquimajje.
45011020	E'ejojonei Eyacuiñajjiya queahuiso judiocuana cajaa acapoa so'o macuanaya oja esohuijo jjashahuabaqui'yojjima ba'epoquiapoajojoya. Miquianaya caca oe ohuaya nahueca'yonaje e'ejojonei ojo jjashahuabaqui'yonajejojoya. Jjabaneiquicue oe, ¡a'a miquianayanei queapame poanijo nahueca'yani poso jjabaquijji! Eyacuiñajji oe baneineicue acheca'anee oya nequianitii, miquianaya pea-ai ohuaya cajaa acame.
45011021	Bacue, Eyacuiñajjiya judiocuana queahuiso nahue'yojjima acapoa jamatii oja babacanei poa oya oja esohuijo jjashahuabaqui'yojjimatii poajojoya. Ohuaya judiocuana cajaa acapoa so'o jamatii oja aanei jayojja poa cuana. Oya jayojja pea-ai ohuaya miquianaya acaje ojo jjashahuabaqui'yoajjatii ba'e bamajje.
45011022	Jiquio ohua jama acanijo eseyaya baña Eyacuiñajji queapameneetii poani. Oya eseja mimishi sapo-ajjanei poani eseyaya baña pea-ai. Judiocuana jjashahuabaqui'yojjimatii ba'e bamajje Eyacuiñajjiya oya cajaa acapoa so'o. Miquianaya judío pojjeamacuanaya ca queapamenee Eyacuiñajjiya aca'yonaje. Miquianaya ojo mijjashahuabaqui'yajo ohuaya quiana cajaa apea-aicaje jiquio ecua acui-aa jajasejjajeacani jama pea-aiya quiana acaje.
45011023	Jama pea-aiya quijje judiocuana queaja'a jjashahuabaquime po'yajo Eyacuiñajjiya queapame acaje'yo cuana, oja nahue'yo bacaje. Jiquio ecua acuijo pea acui-aa nequiaca'yani etiipoquijji, jama pea-aiya Eyacuiñajjiya judiocuana acaje'yo.
45011024	Bacue, miquianaya judío pojjeamacuana oja iyaacoo pojjeama poani, jamatii Eyacuiñajjiya quiana bacanaje ojaya'yo. Jiquio ecua ebiojo nequica acui-aa pea acui queapamejo nequiaca'yani etiipoquijji jama pea-aiya miquianaya Eyacuiñajjiya aca'yonaje. Jamajjeya ohuaya judiocuana oja babaca queapame apea-aicaje'yo che camaja-amanei judiocuana olivo acui-aanei jayojja poanijojoya. Jamajjeya jiquio ecua oja aaneicuana nequiacaje o'oya oya acuijotii etiipoqui'yojji jama pea-aiya judiocuana Eyacuiñajjiya acaje'yo.
45011025	-
45011026	Ecue dohuecuana, jjo'icuana pea-ai Jesosajo, Eyacuiñajjija ejjashahuabaquijji jiquio miquianaja queaquehua poanaje eyaya jjeya huohuisa-aña miquianayanei queapame poanijo poso ejjabaqui poanijje. Jiquio ojaya ejjashahuabaquijji jama poani ba'a: Israelitacuana shajjama' jayojjatii epojji pojjeama pocaje quijje. Judío pojjeamacuana Eyacuiñajjija iyaa ojaya epeejji epojji mahuisoya jjashahuabajeyoquica'yajo, Eyacuiñajjija babacacoo israelitacuana oja nahue'yo pocaje. Oja esohui etehue jaa jama poani ba'a: “Ojjañajaajjicuana nahue'yojji poani dejja Sión meshijo nequi poeje. Ohuaya ojjaña israelitacuanaja oja mimishi cuijeacaje'yo.
45011027	Jiquio ecue huohui esohui eyaya e'ejojonei shahuabapoquiajetii oja mimishicuana cuijeajeyoje'yo” jamaya poa oja esohui.
45011028	Judiocuaa Eyacuiñajjija esohui queapame Jesosajo cajaanei acapoa, Jesosajo jjashahuabaqui'yosapo-ajjanei poajjejojo. Ojo jjashahuabaqui'yosapo-ajjatii ba'eca bamajje, Eyacuiñajjiya miquianaya judío pojjeamacuana queapamenee aca'yonaje. Jamatii ojo jjashahuabaqui'yosapo-ajjatii ba'eca Eyacuiñajjiya judiocuana queajeaneetii acapoquiapoa, jjeyanei pea-aitii oja etiiquiana yahuajonei oja babaca poajojoya.
45011029	Eyacuiñajjiya judiocuana queajeaneetii acapoquiani oya pea jjashahuabaquime po'yoajjajjejojoya oja babacacuanajo. Oja babacacuana queabihui pomeejji oja quiacuana Eyacuiñajjija ejjeshe'yojji pojjeamatii poaje.
45011030	Bacue, miquianaya judío pojjeamacuana yahuajonei pea-ai shajjama'tii jayojja ba'epea-aipoquiapoa. Jjeya quiana ca Eyacuiñajjiya queapamenee queaneenee pomeecuaji'yojjima acanaje judiocuana Eyacuiñajjija esohuijo shajjama' jayojja pocapoajojoya.
45011031	Jjeya pea-aiya judiocuana oja esohuijo shajjama'tii jayojja popoquiani Eyacuiñajjija miquianaya queapamenee eajjijo. Oya jayojja pea-ai jiquio ecua Eyacuiñajjiya quiana queapamenee queaneenee pomeecuaji'yojjima acani jjeya, jama pea-aiya ohuaya judiocuana quijje apea-aicaje'yo.
45011032	Ojjañajaajjicuana Eyacuiñajjija esohuijo shajjama' jayojja popoquiani ohuaya bacani. Jamajjeya Eyacuiñajjiya joya ecua dejja ejeanobia jaa jayojjaya ohuaya pomeecanaje cuana oja mimishijo. Eyacuiñajjiya ojjañajaajjicuana jamaya pomeecanaje judiocuana, judío pojjeamacuana pea-ai ojaya quijje queapamenee queaneenee pomeecuaji'yojjima eajjijo.
45011033	Eyacuiñajji queapameneetii popoquiani. Chama'neinei pea oya jama. Ojjaña ojaya ebajeyojeyotii, jamajjeya oya queasapaja'aneetii nequipoquiani. Esejaya ebajeyojji pojjeama ojaya ejjashahuabaquijjicuana. Esejaya ebajeyojji pojjeama pea-ai Eyacuiñajjija echacojjicuana.
45011034	Oja esohui etehue jaa jama poani ba'a: “¿Ache dejjaja shai ebajeyonei Emeshimeseneija ejjashahuabaquijjicuana? Achejapishana. ¿Aya shai oya niñesheacani? Ayapishana.
45011035	¿Aya shai Eyacuiñajji quiacoocanaje o queapame nequijji quijje Eyacuiñajjija oya oya jayojja equia'yojji? Ayapishana.”
45011036	Bacue, Eyacuiñajjiya aquianacuana ojjañatii panacapoa jamatii aema'neineiya. Ohuaya ojjañatiicuana eshe pomeecani. Ojjañatii aquianacuana jiquio meshijo nequiani ojayatii epojji. Ojjañacuaa oya cabihuiacapoquiahuatii. Apoa, amén.
45012001	Ecue dohuecuana jjo'icuana Jesosaja epeejji, Eyacuiñajjiya eseya queapamenee queaneenee pomeecuaji'yojjima acani eseja mimishijo. Jamajjeya eyaya quiana huohuiajjaneineiaña miquianaja eyami o equiajjijo ojo echacochacopoquijji. Ma ecua yahuajo Eyacuiñajjija equi-aijo chacochacopoquiani dejjacuaa oveja naa jehuica'yapoa Eyacuiñajji quiajji, jama pea-aiya jjaquiaquime quiana oe pocue eshetii ba'e ojo queapame eba'epoquijji. Miquianaya jama jjaquiaquime pomajje, cua Eyacuiñajjiya chacomeesa-acaje quiaa apoquiaje o queabihui pomeejji. Jama poaniya Eyacuiñajji e'ejojonei bihuiapoquiaje quiaa.
45012002	A'a jiquio meshijo nequica dejjamimishicuanaja ejjashahuabaquijji jayojja ba'esapea-aipojji. Eyacuiñajjiya ca quiana ca pea jjashahuabaquime capomeecapoquiahua. Oja ejjashahuabaquijji miquianaja esapadojjojo canequimeecahua queaja'a eba'epoquijji. Majoya miquianaya jama ba'epoquimajje queaja'a bapoquiaje Eyacuiñajjija ejjashahuabaquijjicuana miquianajaya eapoquiajji. Ojaya ejjashahuabaquijjicuana queapamenee poani, mimishima'nei. Ojaya ejjashahuabaquijji jayojja ese ba'epoquiani bamajje Eyacuiñajji queabihui poani esejo.
45012003	Eyacuiñajji queapameneeyajjejojoya eya oja esohuihuohuiquinequijji epojji nequimeecanaje. Jamajjeya quiana eyaya huohuiaña a'a miquianayanei queaca'a poani poso jjabaquijji. A'a peacuana peajja jayojja ajji. E'ejojonei Eyacuiñajjiya miquianaya jjashahuabaquimeesahuaca'yonaje ojo. Ojaya echacojji ohuaya quiana ameesahuacani pea-ai. Jamaya quiana oe jjabaquipoquicue.
45012004	Bacue, esejaya eyami oe poani jamatii queahuiso eseja yamijo nequiani ba'a: ecojja, eshajja, ehui pea-ai. Ojjaña joya eseja yamijo nequiani oya jayojja pea-ai echacojji pojjeama poani.
45012005	Oya jayojja pea-ai eseya Jesosaja epeejjicuana poani. Eseya queahuisonee poani, jamatii eseya oe eyami jayojja poani Quitojo. Eseya Quitojo ojee nequiani oya jayojja jjashahuabaquime pea-ai poani jiquio ecua esejaya eyaminei oe poani jama pea-aiya.
45012006	Eyacuiñajjiya eseya oja echacojji queapame apoquiajji queaca'a pomeecani. Oya echacojji pea-ai eapoquiajjijo pojjeama ohuaya queaca'a pomeecani cuana. Cua ohua oja epeejjicuana ameesa-acani echacojji, ohuaya jamaya queaca'a pomeecaje ma echacojji yajji ojayanei ejjashahuabaquijjijo. Jama echacojji yajjijo queaca'a pomeecani cuana ba'a: Eyacuiñajjiya becacuana oja esohui queaja'a bameecani peacuana huohuiquijji epojji. Jamajjeya macuanaja queapamenee huohuiquicajji queaja'anee jjashahuabaqui'yomajje.
45012007	Eyacuiñajjiya becacuana ca onijje ba'eca Jesosaja epeejji asahuajji epojji pomeecani. Jamajjeya ma echacojjiya queapame macuanaja acajji. Becacuana ca Eyacuiñajjiya oja esohui queaja'a ehuohuijji pomeecani. Jamajjeya oja esohui queapame cahuohuitiicapoquiahua macuaaya.
45012008	Becacuana ca Eyacuiñajjiya pea queabihui pomeesahuajji epojji pomeecani. Jamajjeya maya cachacocahua cuaa queapame Eyacuiñajjijo. Pea Jesosaja epeejjicuana ca Eyacuiñajjiya oja bejjo queahuiso quiajji epojji pomeecani pea asahuajji epojji. Jamajjeya coma dejjacuanaja oja bejjo nahueca-ajja pea quiajji. Becacuana ca Eyacuiñajjiya nequimeecani oja echacojji huohuipoquiajji epojji, etii epojji. Jamajjeya ojaya epeejjicuana hueya-ama cachacomeecapoquiahua. Becacuana ca Eyacuiñajjiya emano jaacuana asahuajji epojji pomeecani. Jamajjeya queabihuineeya emanocuana ca-asahuacapoquiahua comacuaaya.
45012009	E'ejojonei ojjaña miquiananijje ba'eca Jesosaja epeejjicuana queajeanee apoquiacue. A'a jamatii miquianaja enabaa queajea nisho ajji cuana. Cua queamimishi epojji queatai ca oe cajaanei acue. Cua queapame epojji oe apoquiacue quiaa.
45012010	Miquiananijje ba'eca Jesosaja epeejjicuana queajeanee apoquiacue oya eseja dohuenei, eseja jjo'inei pea-ai poani Jesosajo. ¡A'a oe miquianaja eba'ejjijoneitii jjashahuabaquipoquijji! Queapame jjashahuabapea-aiquipoquicue peacuanajo o asahuapoquiajji epojji. Oya queapame pea-ai poani bacue.
45012011	Eyacuiñajjijo hueya-amanei chacochacopoquicue quiana queaquijijjijajinee. A'a oe hueyahueyajji Eyacuiñajjija echacojji eapoquiajjijo.
45012012	Miquianajaya eba quijje Eyacuiñajjinijje anije'yo Eyajo, jamajjeya Eyacuiñajji miquiana ba'emeesahuajji poanijo queabihui ba'epoquicue jjeya. A'a queayenonee pocuajinanajji miquiana queacamajanee pomeejji poeajo. Queaca'a oe ba'epoquicue quiana. A'a oe Eyacuiñajjinijje mimipajea-ajjapoquijji pea-ai.
45012013	Jesosaja epeejjicuana aema' poajo, queacamaja poajo, ba'emeesahuacue queabihuineeya. Joya miquianaque anicuaa poejecuana queapameya ja'ajjequicue miquianaja equiyasijje.
45012014	Eyacuiñajjinijje queapame mimipoquicue joya mi queatai ajji poanicuanajo. A'a mimijji macuanajo jama ba'a: “Jiquio e queatai ajji poanicuana camanojeameeca'yahua Eyacuiñajjiya.” ¡Chojja, a'a jama mimime pojji! Jama mimime pocue ba'a: “Jiquio e queatai ajji poani queapame acue, Eyacuiñajji.”
45012015	Joya queabihuinee poanicuananijje queabihui pea-ai pocue. Joya queayenonee panicuananijje ca papea-aicue.
45012016	Queabihui, queabei pea-ai ba'epoquicue peacuananijje. A'a miquianayanei queapame poani poso jjabaquijji. A'a peacuana peajja jayojja bajji. Joya aema'cuananijje, ca'a-ama poanicuananijje pea-ai jjapeequicue. A'a miquianayanei queasapaja'anee poani poso jjabaquijji. Jamajjeya ojjañacuana queajeanee acue.
45012017	Onaa quiana queamimishi acajje, a'a oya queamimishi apea-aijji esosejje. Ojjañacuanaja ebajji queapame ba'epoquicue.
45012018	Ojjañacuananijje queabei queneama ba'epoquicue. Jama posaya oe pocue quiana jamatii onaya jama posapo-ajjajo.
45012019	Ecue dohuecuana jjo'icuana, ecuea quiana queajeanee poani. A'a joya miquiana queanee pomeejji epocuana queacamaja pomeepea-aisa-ajji esosejje. Chojja, Eyacuiñajjiya oya queacamaja pomeecaje quijje oja mimishi huohui'yomajje. Ojaya esohui yahuajonei etehue jaa jama poani ba'a: “Eyayanei ojjaña joya ecuea epeejjicuana queacamaja pomeejji epocuana huohuije'yo queaja'a o queaneenee ponequijjijo. Eyaya majoya queaneenee pomeeje cuana” jamaya poa Emeshimesenei.
45012020	Eyacuiñajjija esohui etehue jaa jama poani pea-ai ba'a: “Joya miquiana botiamanei ajji poani queashoe poajo, oya bobiacue. Queanabataja poajo, ena quiacue oja eishijji. Miquiaaya jama ajje oya queabichonee poaje queamimishinee poani jjabaquimajje.”
45012021	A'a queamimishi pojji joya mi queatai ajji epocuananijje esosejje. Oya ca oe queapame acue. Miquiaaya jama pomajjeya oya queapame epopea-aijji pomeesahuaje.
45013001	Ojjaña meshijo ba'ecacuana oja etii poanicuanaja esohuijo jjashajja-ajjaquicapoquijji, ma bajjanicanaje cuanaja esohuijoya. Eyacuiñajji eojjañamesetii poani ojjañacuana huoojeapoquiajji poani. Jamajjeya ojjaña etii poanicuana Eyacuiñajjija nequimee, oyatii pojjeama nequiani.
45013002	Jamajjeya ojjaña joya shajjama' jayojja poanicuana etii poanija esohuijo, Eyacuiñajjija esohuijo shajjama' jayojja pea-ai poani oya Eyacuiñajjija nequimeejjejojoya. Dejjacuana shajjama' jayojja poajo etii poanicuaa oya napameecaje oja mimishijo.
45013003	Bacue, ojjaña joya queapame ba'epoquianicuana quea-emeshimese etiicuana yajja pojjeama poani. Joya queamimishi poanicuana caca oe queamete pocajji shajjama' jayojja poanijjejojoya. ¿A'a quiana meteama ba'esapoani emeshimese etii poanicuanajo? Queapame oe ba'epoquicue shajjama' jayojja pojjeama. Jamajjeya miquianaya jama poajo etii poanicuaa quiana queapame ba'e bacaje.
45013004	Eyacuiñajjiya emeshimese etii poanicuana nequimeecani ese jaahuanapoquiajji epojji, ese queapame ojee ba'emeepoquiajji epojji pea-ai. Miquianaya shajjama' jayojja pomajje ca queamete poaje emeshimese etii poanicuanajo. Jamatii pojjeama emeshimese etii poanicuana nequiani, oya ca peacuana shajjama' jayojja poajo napameepoquiajji nequiani. E'ejojonei emeshimese etiicuana Eyacuiñajjija nequimee poani ojjaña shajjama' jayojjacuana napameejji epojji oja mimishijo.
45013005	Jamajojoya aje se oe emeshimese etii poanicuanaja esohuijo jjashajja-ajjaquicapoquijji. Jamaya se pocajji ese ohua enapameeca poanijje. Majoneitii pojjeama. Eseya caca oe jamaya pocajji queaja'a jjashahuabaquime poanijjejojoya Eyacuiñajjija esohuijo.
45013006	Jamajjeya quiaa bejjo pea-ai quiaña emeshimese etii poanicuanaja yajji cua ohua tehuemeecanaje huisotiiya. Mahuisotiiya oe quiacue etii poanicuana Eyacuiñajjija nequimeejojoya. Miquianaya ojee queapame ba'emeepoquiajjijo oya nequiani.
45013007	Jamajjeya emeshimese etii poanicuana esejaya oya bejjo quiacajji ma ohua tehuemeecanaje huisotiiya. Emeshimese etii poanicuana queapame nequiani bacajji, oja esohuijo jjashajja-ajjaquipoquicue.
45013008	A'a aquianacuana queahuiso jjeshesa-ajji sosema' quijje miquianaja esosequia'yojji pojjeama. Miquianajaya cuentacuana sosequia'yocue. Ojjañacuana oe queajeaneetii apoquiacue jiquio ecua cuenta quiaa sosequiajeyo'yaña jama pea-ai. Jamajjeya joya dejjaa, eponacuaa pea-ai ojjaña onijje ba'ecacuana queajeaneetii apoquiamajje, comaya Eyacuiñajjija esohui Moisesja tehuecuana jayojja ba'epoquiani.
45013009	Eyacuiñajjija esohui Moisesja tehuecuana jama poani ba'a: “A'a peacojjojji pojji, a'a peacuana quecua'yojji, a'a siipojji, a'a peaja aquiana jeabajji.” Ejaa pea esohui pea-ai etehue jama ba'a: “Mipejjejo ba'ecacuana queajeanee apoquiacue jiquio ecua miyanei queajea jjabaquipoquiani jama pea-aiya oya acue” jamaya ojaya esohui etehue jaa.
45013010	E'e, eseyaya peacuana queajea amajje esejaya oya queatai eajji pojjeama. Majoya eseya Eyacuiñajjija esohui Moisesja tehuecuana jayojja ba'epoquije e'ejojonei peacuana queajeanee apoquiamajje.
45013011	Jamaya se ba'ecapoquijji peacuananijje. A'a Jesosajo jjapajeaqui'yojji oya beshahuanei apoa epoeo'oyajji. A'a jamatii ba'epoquijji ecahuitii jayojja, o poeo'oyajjijo jjashahuabaquijjimatii ba'e. Ese Eyahuasijje poqui'yojji epojja poechipiani ma ecua yahuajopishana eseya Jesosajo jjashahuabacooqui'yapoa epojjajo jama pojjeama, jjeya queachipinee.
45013012	Meca beshahuanei apoa, jjapojjaquijebeani jjeya. Jamajjeya a'a quea-aapo jayojjatii ba'epoquijji. Epojja jama oe quiana queaja'atii ba'epoquicue. Jiquio ecua soldadocuana apoa epo ejja-aquitii nequiani, jama pea-aiya quiana oe pocue.
45013013	Jamajjeya jiquio ecua epojja queaja'a poani jama pea-aiya ba'epoquicue quiana queaja'a. A'a huoojji, a'a ona ishi-ishiquiyasijje poquijji ona queashajjaquijjo poequiyasijje. A'a peaja huanasenijje jaajji. A'a peacuananijje jjacuiaquijji quenequenemajje. A'a peaja aquianacuana jeabajji.
45013014	Miquianaya ca oe jjapeequipoquicuetii Emeshimesenei Jesosa Quitonijje. Ojaya ejjashahuabaquijji jayojja apoquiacue. A'a miquianajanei ejjashahuabaquijji queamimishi epojji asa-ajji. Ma ecua yahuajonei soldadocuaa baajee daqui huoshocapoa oja yami queyajji jama pea-ai oe pocue miquianaya queapame ba'epoquimajje Jesosajo.
45014001	Beca miquiananijje ba'e Jesosaja epeejjicuana queajjashahuabaquija'a pojjeama nequiani Eyacuiñajjija esohuijo. Ojaya Eyacuiñajjija esohui bajeyojjima so'o. Oya queapame pea-ai poani bacue. A'a onijje mimipanajajijji cua miya queapame baña ohua mi-acajo.
45014002	Bacue, beca Jesosaja epeejjicuaa ojjaña noecuana bacani queapame eijjiajji. Peacuana joya Eyacuiñajjija esohuijo queajjashahuabaquija'a pojjima' ba'e ca noe ijjia-ajjanei poani. Oya noe ijjiamajje queamimishi epoaje poso jjabaquiani.
45014003	Jamajjeya joya ojjaña noecuana ijjiajji poanija ma noe ijjia-ajjanei poanicuana peajja jayojja baca-ajja ojaya. Oya jayojja joya noe ijjia-ajjanei poanija ma noe ijjiajji poani niñebaca-ajja pea-ai ohua noecuana ijjiacanijo. Bacue, Eyacuiñajjiya ojjañatii oja epeejjicuana oya jayojja pea-ai bacani queapame.
45014004	Miquianajaya joya peajo chacochacoanicuana niñebaca-ajja. Ojaya echacojji a'a queapame, a'a queapame pojjeama miquianaja oya aca-ajja. O chacomeejji poaniya caca oe ojaya echacojji bacaje a'a oya queapame, a'a oya queapame pojjeama ehuohuijji. Oya jayojja joya Eyacuiñajjijo chacochacoanicuana a'a queapame, a'a queapame pojjeama poani miquianaja oya aca-ajja. Ojjañacuana chacochacoani Emeshimeseneijo. Jamajjeya oya queaca'aneetii nequiani o queapame chacomeejji epojji.
45014005	Bacue, beca Jesosaja epeejjicuaa ojjaña epojja oya jayojja pojjeama bacani. Oe epojja queanahue, queapamenee pea-ai bacani. Jama epojji queamimishi pojjeama. Peacuaa ca jama pojjeama epojja bacani. Ojjaña epojjacuana oya jayojja pea-ai ohuaya bacani. Jama epojjiya pea-ai queamimishi pojjeama. Jamajjeya ojjañacuana cua oja esohuijo jjashahuabaquipoqui jayojjanei ba'ecapoquijji, peaja ejjashahuabaquijjijo pojjeama.
45014006	Jamajjeya joya oe epojja queanahue bajji poanicuaa jamaya acani Emeshimeseneijo o bihuiajji. Oya jayojja pea-ai joya noe ijjiajji poanicuaa acani. Ohuaya noe ijjiacani Emeshimesenei bihuiamajje. Joya noe ijjia-ajja poanicuaa jamaya apea-aicani Emeshimeseneija oya queapame poani ebajji, jamatii pojjeama. Ohuaya pea-ai Eyacuiñajji bihuiacani bobijo.
45014007	Eseyatii che oema'nei eshe ba'epoquiani esejayanei ejjashahuabaquijji eajji. Eseya ca eshe ba'yani Emeshimeseneiya huoojeacapoquianitii. Ojayanei eba acheshono se manoje'yo. Esejaya ca bajjimanei.
45014008	Jamajjeya ese eshe ba'e Emeshimesenei queabihui pomeejji ba'epoquije. Majoya eseya manoje'yo Emeshimeseneija ejjashahuabaquijjijo. Jamajjeya eseya eshe ba'e, mano'yomajje pea-ai Emeshimeseneijatii poaje.
45014009	Quito majoya mano'yapoa esejo eseya ojaya epo'yojjijo. Quito emano'yo jaa shequi'yapoa ojjaña eseja Emeshimeseneitii epojji joya emano'yo jaacuanaja, eshe ba'ecacuanaja pea-ai epojji.
45014010	Jamajjeya, ¿apiojji acuae quiaa miquiananijje Jesosaja epeejjicuana niñebaña? ¿Apiojji acuae oya peajja jayojja baña? Bacue, ojjañatii eseya Eyacuiñajji ani cojjaneijo nequije. Achajja eseya oja epeejji epo ba'epoquianinaje eshe nequiahua ohuaya huohuicaje'yo. A'a queapame, a'a queapame pojjeama ba'epoquinaje jamaya se huohuicaje'yo Eyacuiñajjiya.
45014011	Eyacuiñajjija esohui yahuajonei etehue jaa jama poani ba'a: “Eyaya Emeshimeseneiya e'ejojonei esohui aña. Ojjañajaajjicuana e cojjaneijo oja ecuioshajjajo nequicaje e bihuiajji. Jama acaje ojjañacuaa ba'a: ‘Jiquio eseja ecojjaneijo nequi e'ejojonei Eyacuiñajji poani,’ jamaya acaje cuaa.” Jama tehuemeya acapoa yahuajonei esohuihuohuijji poaa.
45014012	Jamajjeya, ojjaña eseyaya oja epeejji poaniya Eyacuiñajji huohuije ma eseya eshe nequiahua ba'epoquinaje ojaya quijje ehuohui'yojji a'a queapame, a'a queapame pojjeama ba'epoquinaje.
45014013	Jamajjeya seya oe pea esenijje ba'eca Jesosaja epeejjicuana niñebapajea'yocue. Jama poca-ajja onijje. Miquiananijje Jesosaja epeejjicuana ca oe queajea apoquiacue. A'a oya queajjashahuabaquiquehua pomeejji quijje queamimishi epo-o'oyajjijo. A'a oya queamimishi pomeeo'oyajji.
45014014	Eya queashequiajahuiso Emeshimesenei Jesosaja epeejji nequipoquiani, jamajjeya aje ecuea ebanei ojjaña bobicuana queapame eijjiajji. Chama'nei bobi miquiana queamimishi pomeejji poani. Jamatii beca Jesosaja epeejjicuaa bobicuana ojjañatii pojjeama queapame eijjiajji bacani. Jamajjeya ma bobicuana ijjiamajje queamimishi poani jjabaquije, ma bobicuana ijjiaca-ajja ohua bacanijjejojo.
45014015	Miquiaaya bobicuana ma pea Jesosaja epeejjicuaa ijjiajjima acani ijjiañajo oya queayeno poaje miquianajo. Majoya miquiaaya jama pomajje pea miquiananijje ba'eca Jesosaja epeejjicuana queajea ajjima' aña. Jamajjeya a'a maya bobicuana ijjiajji. Miquiaaya ma bobi ijjiaña bamajje ohuaya joya bobi ijjiasa-apea-aicaje. Majoya oya queamimishi poani jjabaquije ijjiamajje. A'a oya jamaya queamimishi pomeejji. Quito mano'yapoa macuanajo pea-ai.
45014016	E'ejojonei bobicuana ojjaña queapamenee eseja eijjiapoquiajji. Jamatii pea Jesosaja epeejji poanicuaa ojjaña bobicuana jama pojjeama bacani. Jamajjeya miquianaya jjabaneiquicue. Ma bobicuana ijjiaña bamajje queahuisocuana jjaniñebaquicaje miquianajo.
45014017	Bacue, Eyacuiñajjiya ojjañatiicuana huoojeacapoquianitii Emeshimesenei poaniya. Ae yami shai ijjiacani cuaa ojaya ehuohuiajjajji pojjeama. Jamajjeya eseya bobijonei pojjeama jjashahuabaquipoquiani Eyacuiñajjija eseya queapame mimishima'yo poani ebajji. Ohuaya se queaquijijjijajinee pomeecani. Eseya onijje queabihui jjapeequimeesa-acani pea-ai. Jamaya Edojjoshahuapameya eseya ba'emeesahuacapoquije.
45014018	Jamajjeya oja epeejjicuana queapamenee chacochacoani Quitojo bamajje Eyacuiñajji queabihui poaje. Onijjejaajjicuaa oja epeejjicuana queapame ba'yani bacaje pea-ai.
45014019	Jamajjeya oe pea miquiananijje ba'eca Jesosaja epeejjicuana queapame apoquiacue onijje queabei eba'epoquijji. Majoya Jesosaja epeejji oja esohuijo tiimeesahuapoquiacue ojee queaca'a eba'epoquijji.
45014020	A'a Jesosaja epeejjicuana queayeno pomeejji bobicuana oja ijjiaca-ajja miquiaaya ijjiañajo. Ohuaya bobijo queayenonee pomajje Eyacuiñajjija echacojji chacopajeacaje. E'ejojonei ojjaña bobicuana queapame. A'a Jesosaja epeejji queamimishi pomeejji oja ijjiaca-ajja bobi oya ijjiameemajje. Jamaya becaa quiaa queaquehua jjashahuabameequiaña cuana.
45014021	Jamajjeya miquiananijje ba'eca Jesosaja epeejjicuana jama jjashahuabaquime poani oya bobijo queamimishi poaje bamajje, a'a noe ijjiajji, a'a jjonojjajjana' queasese ishijji pea-ai. Cua o queamimishi pomeejji poaje, a'a jama ajji. A'a oya queajjashahuabaquiquehua pomeejji.
45014022	Miquianaya jjashahuabaquiani ojjaña bobicuana queapame poani eijjiajji. Majoya Eyacuiñajjijo jjashahuabaquimajje ijjiaña. Jamajojoya aje dejjacuaa cua ohua asa-acani queamimishi poaje jjabaquijjimaa queabihuiya acaje cua ohua asa-acaje cuana.
45014023	Jamajjeya ojjaña joya noe ijjia-ajja poanicuana jamatii noe ijjiamajje queamimishi poani jjabaquije. Oya jama poaje Eyacuiñajjiya bacaje. Oya oja sapadojjojje jjashahuabaquinaje queamimishi poaje noe ijjiamajje. Majoya ohuaya noe jamatiiya ijjiacanaje. Jamajjeya jama pomajjeya oya queamimishi poani.
45015001	Esejaya joya Eyacuiñajjijo queaca'a ba'epoquianija pea Jesosa epeejjicuana joya ca'a-amapishana poanicuana asahuacapoquijji seja o queaca'a ba'epea-aipoquijji. A'a esejanei eba'ejjijotii jjashahuabaquipoquijji, cua eseyayanei saje aquianajo pea-ai. Jamajjeya pea Jesosaja epeejjicuana oe ejja-asahuaqui ojaya queacamaja epojji poeajo o eseja queaca'a ba'emeesahuajji.
45015002	Jesosaja epeejji esenijje ba'ecacuana queabihui ba'emeesahuacue o queapame ba'epoquijji, o Eyacuiñajjija esohuijo queaca'a etiipoquijji pea-ai.
45015003	Bacue, Quito ojayanei eba'ejjijo oya oenei queabihui epojji jjashahuabaquijjimanei poa. Ohuaya ca Eyacuiñajji queabihui pomeesa-acapoa. Eyacuiñajjija esohui etehue jaa Quitohua Eyacuiñajji jama acapoa ba'a: “Mi niñebajji poanicuaa eya pea-ai queayenonee pomeecanaje.”
45015004	Eyacuiñajjija esohui, ma yahuajonei ohua tehuemeecapoa esohuitiiya, esejaya jjeya pea-ai ebapoquiajji ejaa. Oja esohui bamajjeya se queaja'a ba'epoquije. Ojaya esohuijo queaja'a ba'epoquimajje Eyacuiñajjinijje jjapeequipajeasapo'yoajja poaje. Jamajjeya eseya queabihui jjaishoaquipoquiani Emeshimesenei Jesosa o poeo'oyajjijo.
45015005	Eya Eyacuiñajjinijje jiquio ese queaca'a, queabihui pea-ai ba'emeesahuapoquiajji poaninijje mimipoquiani miquianaya peacuananijje queabihui ojee ojaya eba'emeesahuajjijo. Ma ecua Jesosa Quito ba'epoquiapoa jiquio meshijo, jama jayojjaya miquianaya epojjijoya eya mimipea-aiani.
45015006	Majoya miquiaaya oya jayojja jjashahuabaquime poaniya Eyacuiñajji Emeshimesenei Jesosa Quitoja Chii bihuiapoquiaje ojee.
45015007	Jamajjeya miquiananijje ba'eca Jesosaja epeejjicuana queapame apoquiacue queabihuineeya. Ma ecua Quitohua quiana queapamenee acapoquiapoa jama pea-aiya oe apoquiacue quiaa peacuana. Miquianaya jama poani bamajje Eyacuiñajji bihuiacaje queahuisocuaa.
45015008	Eyaya quiana pea esohui huohuije. Jesosa Quito poeapoa judío oopanacuana ebionei asahuaa, oja esohui e'ejojonei huohuiya pea-ai. Ohuaya Eyacuiñajjija esohui ajeyojeyoca'yapoa ma Eyacuiñajjiya eseja etiiquianacuana huohuicapoa quijje ohua ajeyocaje'yo esohui huisotiiya. Oya majoya poeapoa.
45015009	Judío pojjeamacuanajo pea-ai Jesosa Quito poeapoa. Eyacuiñajji bihuiacaje cuaa ohua queapame queaneenee pomeecuaji'yojjima acani cuana bamajje. E'e, majoya jiquio Eyacuiñajjija esohui yahuajonei etehue jaa jama poani ba'a: “Jamajjeya eyaya miya bihuiapoquiaje judío pojjeamacuananijjeya ojee. Eya sohuicuayapoquije pea-ai miquea bajjanijo.”
45015010	Pea oja esohui etehue jaa jama poani pea-ai ba'a: “Miquianaya peajaajjicuana judío pojjeama queabihui pocue Eyacuiñajjija babacacoo israelitacuananijje ojee.”
45015011	Pea oja esohui etehue jaa jama poani pea-ai ba'a: “Ojjaña peajaajjicuaa Eyacuiñajji cabihuiacapoquiahuatii judío pojjeamacuaaya.”
45015012	Yahuajonei Isaiasya jama tehueme acapoa Eyacuiñajjija esohui ba'a: “Oe Isaija osecua queapame cuayaje. Ohuaya quijje ojjañajaajjicuana huoojeacapoquijetii. Macuiñajjicuanaya queabihui jjaishoaquipoquije ojo” jamaya etehue jaa.
45015013	Eyacuiñajji, jiquio queabihui jjaishoameequijji poaniya miquiana queabihuinee, queaquijijjijajinee pea-ai capomeecahua joya ojo jjashahuabaquipoquiani huisotiicuana. Majoya Edojjoshahuapame queaca'aneetiiya miquiana queabihuinee jjaishoameequicapoquije ma quijje Eyacuiñajjiya queahuisonee quiacajecuanajo.
45015014	Ecue dohuecuana jjo'icuana Jesosajo, ecuea ebanei miquiaaya peacuana queapamenee apoquiaña. Eyacuiñajjiya quiana oja esohui queaja'a bameesahuacani. Pea miquiananijje ba'eca Jesosaja epeejji queaja'a niñesheajji Eyacuiñajjiya pomeecani quiana pea-ai.
45015015	Jamatii eyaya jiquio esohui tehueaña miquianajaya Eyacuiñajjija esohui pajeajjima yajji. Jamajjeya queaja'a tehueme aje meteama Eyacuiñajjiya ojayanei ejjashahuabaquijjijo eya sohuihuohuiquinequijji epojji pomeecanajejojoya.
45015016	Jamajjeya eyaya judío pojjeamacuana Eyacuiñajjija esohui queapame huohuipoquiaña. Jamaya eya Jesosa Quitojo chacochacopoquiani. Eya ma ecua yahuajo Eyacuiñajjija equi-aijo chacochacopoquiapoa jama pea-aiya epojjiya ohuaya eya nequimeecanaje. Jamajjeya eyaya judío pojjeamacuana huohuipoquiaña oya Eyacuiñajji cojjaneijo oja nahue'yo poani quijje enequi'yojjijo. Judío pojjeamacuana ma ecua yahuajo israelitacuaa ehuone enaa jehui'yo Eyacuiñajji quiacapoquiapoa, jama pea-aiya o epojjijo eyaya esohui huohuipoquiaña cuana. Eyacuiñajjiya queapame bacaje cuana ojaya'yo Edojjoshahuapame yamijji poanijojoya.
45015017	Eya Jesosa Quitoja epeejji. E'ejojonei eya queapamenee chacochacopoquiani Eyacuiñajjijo jjabaquime.
45015018	Jamatii eyanei queapame ojo chacochacopoquiani jjabaquiajja. Quitohua ca eya oja echacojji queapame ameesahuacani judío pojjeamacuana sohuihuohuiquijji oya Eyacuiñajjija esohuijo ejjashajja-ajjaquijji. Eyaya e'ejojonei ja'anei esohui huohuipoquianaje cuana queapamenee nequipoquianiya.
45015019	Eyacuiñajjija Edojjoshahuapame queaca'aneetiiya eya queaca'a nequimeesahuacapoquinaje. Jamajjeya eyaya dejjaja ajjima'neineicuana apoquianaje. Eyaya queahuiso meshicuanahuasijje huohuimajamajaquinaje cuana ojjañatii esohui queapame Quitojo. Eyaya ebionei sohuihuohuicooquiapoa cuana Jerusalén meshijo ba'eca. Majoya peajaajjicuana queahueshanee ba'eca sohuihuohuipea-aiquinaje Ilíria meshiyasijjeyee.
45015020	Jamajjeya eyaya Eyacuiñajjija esohui queapame dojosa-añatii ma Quitoja esohui shajja-ajjapojjima'neitii ba'ecahuasijje. Ma pea dejjacuaa Eyacuiñajjija esohui huohuiquicanaje meshiyasijje ca eya cuama poquisapo-ajja poanaje. E cuama epoqui poanajejjemo peaja echacojji jjeshe'yojji jayojja eya poquiae. ¡Jama pomajje queaquehua, de!
45015021	Oya jayojja pea-ai yahuajonei Eyacuiñajjija esohui etehue jaa jama poani ba'a: “Queaja'anee bacaje cuaa ma oja esohui bapojjima'nei ba'ecacuaa. Queaja'anee shajja-ajjacaje cuaa ma oja esohui shajja-ajjapojjima'nei ba'ecacuaa.”
45015022	Eya peajaajjicuana sohuihuohuiquiya epoquiyajjejojo miquianaya baquijjima poanaje so'o. Eya queahuiso jjashahuabaquinequinaje miquianaque epoquijji nisho.
45015023	Queashequiajahuiso eya cocuamaya poquisaponequinaje miquiana baa. Jjeya eyaya jiquio meshijo nequiya sohuihuohuijeyonaje cuana. Ecuea echacojji apoa ajeyonaje.
45015024	Jamajjeya jjeya eya jjashahuabaquiani miquianaque epoquijji. Eya besapoquije bishe'aijo España meshiyasijje. Cuama besapoquijeya eya ebionei miquianaja meshiyasijje nequiñaquije so'o. Majotiiya eya miquiananijje queabihui anije so'o. Majoya miquianaja meshijo ani pojja'a miquiaaya eya asahuaje España meshiyasijje ebesapoquio'oyajji.
45015025	Jjeyanei ca eya jiquiojo ani poquije so'o Jerusalén meshiyasijje Jesosaja epeejjicuanaja quia bejjo majo ba'eca Jesosaja epeejjicuanaja yajji quiaa.
45015026	Bacue, Jesosaja epeejji Macedonia meshijo ba'ecacuaa, Acaya meshijo ba'eca pea-aiya oja bejjo chichacanaje Jerusalén meshijo ba'eca Jesosaja epeejji aema' poanicuana quiajji. Ojaya ejjashahuabaquijjijonei jamaya acanaje cuaa, peaja esohuijo pojjeama.
45015027	Jamaya macuiñajjicuaa bejjo quiacanaje. Bacue, jiquio judío pojjeamacuaa pea meshijo ba'ecacuaa ojaya ejjashahuabaquijjijonei bejjo chichacanaje. Macuanaja judiocuana asahuacajji poanaje judiocuaa ebionei peajaajjicuana Eyacuiñajjija esohui huohuicooquicapoajojoya.
45015028	Jamajjeya eya ebionei poquije so'o cuamaya ojjaña macuiñajjicuanaja chicha bejjo jeaquiya Jerusalencuiñajjicuanaja yajji. Majoya eya besapoquije España meshiyasijje. Eyaya cuama besapoquijeya ba'eñaquimajje miquiana bananaje so'o.
45015029	Ecuea eba miquianaja meshijo ba'eñaquimajje esohui queapame Quitojo miquiana queabihuinee pomeejji eyaya huohuinanaje.
45015030	Ecue dohuecuana jjo'icuana, eseya oya jayojja pea-ai jjashahuabaqui'yome poani Emeshimesenei Jesosa Quitojo. Oja Edojjoshahuapameya eseya pea esenijje ba'ecuana queajea ameesahuacani. Jamajjeya quiana oe eyaya huohuiajjaña ejo queahuiso emimipoquijji Eyacuiñajjinijje e oja queaca'a nequimeejjijo. Jamaya oe ojee emimipoqui.
45015031	Eyacuiñajjinijje mimipea-aicue oja e jaahuanapoquiajjijo dejja queamimishicuana Judea meshijo nequicajo. Eya queanee pomee'yosa-acani majo nequicacuaa. Eyacuiñajjinijje mimipea-aicue peajaajjija quia bejjo ecue dojo Jerusalencuiñajjicuanaja queapame jjeshejjequijjijo.
45015032	Majoya peajaajjija quia bejjo jeaquimajje eyaya queabihuinee quiana baquije so'o Eyacuiñajjiya eya jama asa-acanijo. Eya miquianaja meshijo ani jomishoca-anije so'o queabihui miquiananijje ojee.
45015033	Eya Eyacuiñajjinijje jiquio ese queaquijijjijaji pomeejji poaninijje mimipoquianitii o miquiananijje enequipoquijjijotii. Mahuisoya apoa, amén.
45016001	Eseja jjo'i Jesosajo Febe bajjani queapame chacochacopoquianijo eya mimisapoani miquiananijje. Oya Cencrea meshijo ba'e Jesosaja epeejjicuana ba'emeesahuajji poani.
45016002	Jamajjeya oya queapamenee ajjequicue quiaa Jesosaja bajjanijo. Jiquio ecua quiaa pea Jesosa epeejjicuana queapame aña jama pea-aiya oya acue. Cua oja chama' poaje aquianacuana quiacue o ba'emeesahuajji. Ohuaya peacuana queahuiso ba'emeesahuacanaje, eya cuanaya asahuacanaje.
45016003	Eseja jjo'i Jesosajo Prisca bajjani, eseja dohue Aquila bajjani pea-ai esohui o queabihui pojji acue ejo. Oya Jesosa Quitojo chacochacopoquiani pea-ai enijje.
45016004	Yahuajopishana oya beshahuanei quecuaca'yonaje cuaa e nahuejo. Jamajjeya eyaya oya queabihuiya shahuabapoquiañatii. Oya gracias acue. Eyanei pojjeama jama acue, ojjaña Jesosaja epeejji judío pojjeamacuana esohuijo jjachichaquipoquiani pea-ai, gracias oya acue.
45016005	Ojjaña Jesosaja epeejji ma Priscaja Aquilaja equijotii jjachichaquipoquianicuana esohui o queabihui pojji acue. Ecuea epeejjinei Epéneto bajjani pea-ai esohui o queabihui pojji acue. Oya ebionei Jesosaja epeejji pocooapoa Asia meshijo nequi.
45016006	María pea-ai esohui o queabihui pojji acue. Oya queahuiso chacochacopoquinaje miquianajo.
45016007	Enijjejaajji dejjacuana Andrónico, Junias pea-ai esohui o queabihui pojji acue. Oya ejjajeanobiaquijji equijo enijje jaapea-ainaje ejeanobia. Queahuisocuanaja ebanei oya Eyacuiñajjija esohui e'ejojonei huohuipoquiajji poani oja babaca. Oya ebionei Jesosaja epeejji poa e oja epeejji pojjimahua nequijo.
45016008	Pea ecuea epeejjinei Ampliato bajjani esohui o queabihui pojji apea-aicue.
45016009	Urbano bajjani pea-ai esohui o queabihui pojji acue. Oya Jesosa Quitojo chacochacopoquiani enijje pea-ai. Estaquis bajjani pea-ai esohui o queabihui pojji acue.
45016010	Pea ca Apeles bajjani esohui o queabihui pojji apea-aicue. Oya jamatii queacamajanee peacuaa acajji queaja'aneetii nequipoquiani Quitojo. Aristobuloja huapa pojjeamacuana pea-ai esohui o queabihui pojji acue.
45016011	Enijjejaajji Herodión bajjani esohui o queabihui pojji apea-aicue. Narcisoja huapa pojjeama joya Emeshimeseneijo jjashahuabaqui'yanicuana esohui o queabihui pojji apea-aicue.
45016012	Esohui o queabihui pojji apea-aicue eseja jjo'i Trifena bajjani, pea eseja jjo'i Trifosa bajjani pea-ai. Emeshimeseneija echacojji queapame apea-aicani. Eseja jjo'i ecuea epeejji Pérsida bajjani esohui o queabihui pojji apea-aicue. Ohuaya Emeshimeseneija echacojji amajamajacapoquiani hueya-amaneiya.
45016013	Rufo bajjani pea-ai esohui o queabihui pojji acue. Emeshimeseneija babaca poani oya. Oja nae pea-ai esohui o queabihui pojji acue. Oya ecue naenei jayojja pea-ai poanaje.
45016014	Esohui o queabihui pojji apea-aicue macuana ba'a: Asíncrito bajjani, Flegonte bajjani, Hermes bajjani, Patrobas bajjani, Hermas bajjani pea-ai. Ma pea Jesosaja epeejjicuana onijje ani pea-ai esohui o queabihui pojji acue.
45016015	Filólogo bajjani, Julia bajjani, Nereo bajjani, oja jjo'i pea-ai esohui o queabihui pojji acue. Olimpas bajjani, ojjaña Jesosaja epeejji joya oya jayojja pea-ai jjashahuabaqui'yome poani pea-ai esohui o queabihui pojji acue.
45016016	Jamajjeya ojjaña miquiananijje jjachichaquipoquiani Jesosaja epeejjicuana esohui o queabihui pojji acue. Shemo tojjocue queabihuiya. Ojjaña Jesosaja epeejji pea meshijo ba'eca jjachichaquipoquianicuaa esohui miquiana queabihui pojji huoojeacani.
45016017	Ecue dohuecuana jjo'icuana, miquiananijjejaajji becacuana baneineicue. Ohuaya miquiana Eyacuiñajjija esohui pajeamee'yosa-acani. Oya jayojja jjashahuabaquime queaquehua pomee'yosa-acani quiana. Esohui jama epojjiya miquianajaya eya huohuije shajja-ajjajjima. Jamajjeya eyaya quiana huohuineiaña jjajaahuananeiquicue macuanajo. A'a oja esohuijo jjadasiameequijji. Quea-ohuesha nequicue, ejjasejjaqui.
45016018	Ma dejjacuana ca eseja Emeshimesenei Jesosa Quitojo echacochacojji pojjeama poani. Ojayanei ejjashahuabaquijji queatai eajjijo ca chacochacoani macuanaya. Esohui queapame jayojja acani cuaa jamatii peacuana dasiajji. Jamajjeya queahuisocuana siajje acani joya esohui baneineipojjima'cuana.
45016019	Queahuisojaajjicuaa miquianaya bacani shajjama' jayojja pojjeama ba'epoquiani. Majoya eya queabihuinee poani. Eyaya quiana sohuihuohuisa-aña miquianajaya Eyacuiñajjija esohui ebaneineijji. Majoya quianaja queaja'anee poaje. Ache queapame acajji, ache aca-ajja pea-ai quiaa baje queapame eba'epoquijji.
45016020	Majoya aje quijjepishana Eyacuiñajjiya jiquio ese queaquijijjijajinee pomeejji poaniya edosiquiana, oya Satanás bajjani pea-ai, quishica'ajeacani jayojja oya acaje'yo. Emeshimesenei Jesosa Quitohua miquiana queapamenee ca-acapoquiahuatii ojayanei ejjashahuabaquijjijo.
45016021	Timoteohua, jiquio enijje chacochacopoquianiya esohui miquiana queabihui pojji acani. Enijjejaajjicuaa pea-ai Lucio, Jasón, Sosípatro bajjaniya pea-ai esohui miquiana queabihui pojji apea-aicani.
45016022	Eyaya pea-ai Tercio bajjaniya, jiquio esohui carta tehuejji poaniya, esohui miquiana queabihui pojji Emeshimeseneijo aña.
45016023	-
45016024	Gayo pea-aiya esohui miquiana queabihui pojji acani. Eya ca jiquiojo ojaya equijo ani so'o. Jesosaja epeejjicuana jiquio oja equijotiiya jjachichaquipoquiani. Erasto pea-aiya, jiquiocuiñajjicuanaja bejjo jaahuanacapoquianiya, esohui miquiana queabihui pojji acani. Oya Cuartoja dohue poani.
45016025	¡Eyacuiñajji ejjabihuiatiiquipoqui! Ohuaya quiana queaca'a nequimeesahuacapoquijetii ojaya esohui queapame Jesosa Quitojo. Jiquio quiana eyaya esohui huohuineinaje. Jiquio esohui queapame Jesosa Quitojo, eyacua pojjeama. Yahuajoneinei eanitiiapoa jamatii cuanaja oya bajjimanei poa.
45016026	Ma esohuitiiya yahuajonei Eyacuiñajjiya tehuemeecapoa. Jjeya oya esohui esejaya queaja'anee ebapoquiajji ejaa. Eyacuiñajjiya nequitiitiipoquianiya oja esohuihuohuijji epojji dejjacuana huoojeacanaje ojjaña meshicuanahuasijje oja esohui huohuiquiya epoquijji. Ma oja huoojea dejjacuaa oja esohui huohuicajje queahuisocuana jjashahuabaquicaje'yo. Oja esohuijo jjashajja-ajjaquicapoquije pea-ai.
45016027	¡Eyacuiñajji ejjabihuiatiiquipoqui! Chama'neinei pea poani oya jayojja. Ojaya oeneijaya ojjañatii ebajeyojeyo. Ohuaya Jesosa Quito huoojeacapoa esejo. Jamajjeya Jesosa Quitojo ojjañajaajjicuaa Eyacuiñajji cabihuiatiitiicapoquiahua. Jamaya ca-acapoquiahuatii.
46001001	-
46001002	Eya Pablo Eyacuiñajjija babaca ona sohuihuohuiquinequijji poani Jesosa Quitoja huoojea. Eyaya eseja dohue Sóstenes bajjaninijje aniya jiquio esohui tehueaña miquianaya Jesosaja epeejjicuana Corinto meshijo ba'eca Eyacuiñajji bihuiajji jjachichaquipoquianicuanaja ebajji. Eyacuiñajjiya quiana iyaacanaje ojaya epo'yojji. Ohuaya quiana Jesosa Quitonijje ojee queapame bacapoquianitii ojo echacochacopoquijji. Pea meshicuanajo ba'eca joya Jesosa Quito bihuiajji poanicuana pea-ai iyaacanaje ojaya epo'yojji, Jesosa Quito macuanaja Emeshimesenei pea-aiya poani.
46001003	Eyacuiñajji eseja Chii-aiya, Emeshimesenei Jesosa Quitohua pea-ai miquianaya queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
46001004	Ojjaña pojjajo eya Eyacuiñajjinijje mimipoquianiya gracias aña miquianajo ohua miquiana Jesosa Quitojo queapamenee acapoquianijojoya ojayanei ejjashahuabaquijjijo.
46001005	Miquianaya Jesosaja epeejjicuana poanijojoya Eyacuiñajjiya quiana queahuiso quiacanaje ojo queapame echacochacopoquijji. Ohuaya quiana queajjashahuabaquija'a pomeecani Eyacuiñajjija esohui queaja'a peacuana huohuipoquiajji.
46001006	Miquianaya esohui queapame Quitojo jjashahuabaqui'yonaje, jamajjeya miquianaja esapajo nequipoquianitii, jjachamaqui'yoajja.
46001007	Eyacuiñajjiya queaca'a pomeecanaje quiana ojjaña oja echacojjicuana eapoquiajji, che oema'nei queaca'a epomeejji quiajjima'ya. Emeshimesenei Jesosa Quito poeo'oyajjijo jjaishoaquipoquianitii quiana jamatii queapame chacochacopoquiani ojo.
46001008	Eyacuiñajjiya quiana queaca'a ba'emeecapoquijetii Jesosa Quito poeo'oyajjimahuajo. Jamajjeya chama'nei poaje quijje peaja ehuohui'yojji miquiana queamimishi quea-ohuesha enequimee'yojji eseja Emeshimesenei Jesosa Quito poeo'oyajo.
46001009	Eyacuiñajjiya oja huohui esohuicuana ajeyocaje'yo. Ohuaya quiana iyaacanaje queaja'a eba'epoquijji oja Bacuaejjanijje jjapeequiani. Oja Bacuaejja Jesosa Quito eseja Emeshimesenei poani, e-esemese.
46001010	Jesosaja epeejji ecue dohuecuana jjo'icuana pea-ai, Jesosa Quito eseja Emeshimesenei poanijojoya eyaya quiana huohuiajjaneiaña oya jayojja pea-ai jjashahuabaquime miquiana epojjijo, beca pojjeama. Queabei queneama ba'epoquicue quiana ojee oya jjashahuabaquime pea-ai epo oja esohuijo, mimijajijjima.
46001011	Ecue dohuecuana jjo'icuana bacue, miquianaya queapame pojjeama ba'e. Beca quiana mimijajiani, botiama aña cuana pea-ai, oya jayojja pea-ai jjashahuabaquime pojjeama poani esohuijo eyaya shajja-ajjanaje Cloeja huapa pojjeamacuanaja huohuijo.
46001012	Miquianaya pea pea jjashahuabaquime poani. Beca quiana jama poani ba'a: “Eya ca iña Pabloja sohuihuohui.” Pea mi ca jama poani ba'a: “Eya ca Apolosja sohuihuohui.” Pea mi ca jama poani ba'a: “Eya ca Pedroja sohuihuohui.” Pea mi ca jama poani ba'a: “Eya ca Quitoja.”
46001013	¿A'a Quitoja esohui pea po'yani? ¿A'a Pablo acui ecuiata'apeejo mano'yapoa miquianajo? Chojja. ¿A'a quiana oja bajjanijo jjaiñajeanobiameequinaje? Chojja.
46001014	Eya queabihui poani mahuisonei eyaya iñajeanobianajejo enaojjohuasijje ba'a: Gayo bajjani, Crispo pea-ai. Ecuea ca pea quiana iñajeanobiajjima.
46001015	Jamajjeya chama'nei pea ecue iñajeanobia esohui jama yajji ejo.
46001016	Eyaya Estefanasja familiacuana iñajeanobiapea-ainaje. Peacuana ca ecuea shahuabajjima poanaje ecuea iñajeanobia.
46001017	Bacue, majo pojjeama Quitohua eya huoojeacanaje, ona iñajeanobiajjijo pojjeama. Eya caca oe ohuaya huoojeacanaje oja esohui queapame huohuiquiya. Eyaya joya ecua dejja queasapaja'a ojayanei ejjashahuabaquijjijo sohuinequiñaquiajja jama pojjeamaa huohuiaña. Eya jama huohuime añajojjemo Quito acui ecuiata'apeejo mano'yapoa esohui peajja jayojja shajja-ajjacame cuaa.
46001018	Bacue, esohui queapame Quitojo oya acui ecuiata'apeejo mano'yapoa peajja jayojja bacani joya o sapo-ajjanei poanicuaa. Comacuanaya quea-ohueshatii nequicaje'yo Cuaqui-aiyasijje. Eseyaya joya Jesosajo jjashahuabaqui'yocuaa ca jiquio Eyacuiñajjija esohui queaca'anee poani ese nahue'yojji epojjijo baña.
46001019	Eyacuiñajjija esohui yahuajonei etehue jaa jama poani ba'a: “Eyaya Eyacuiñajjiya joya oyanei queasapaja'a jjabaquiani dejjacuana queasapaquehua pomeeje'yo. Ma oja sapadojjojo jaa esohui ma ohua huohuicani quijje chacocaje esohuiya eyaya ojaya jjachamaquimeeje'yo.”
46001020	¿Ajeo huohuicaje cuaa joya oyanei queasapaja'a poaniya? Ajeopishana. ¿Achacua nequije joya Moisesja tehuehuohuijji poanicuana? Achacuapishana. Jiquio meshijotii nequicacuana joya pea sohuicuiajeanobiajji poaniya Eyacuiñajjiya comaya queaquehua sohuima' pomeecaje'yo.
46001021	Eyacuiñajji queasapaja'aneetii nequipoquiani. Joya oyaneitii queasapaja'a poani ojayanei ejjashahuabaquijjijo ca bajjimatii poanaje achajja Eyacuiñajji nequi. Eyacuiñajjiya nahueca'yonaje ojjaña joya oja esohui queapame Quitojo jjashahuabaqui'yani huisotiicuana, jamatii queahuisocuaa oja esohui peajja poso acapoquiani ojayanei ejjashahuabaquijjijo.
46001022	Judío dejjacuaa ma dejjaja ajjima'neineicuana ebionei basa-acani ejjashahuabaqui'yojji Jesosajo. Griego dejjacuana ca jama pojjeama. Oya queasapaja'anee posapoani peacuanaja esohui ehuohuijo.
46001023	Ecuaa ca Eyacuiñajjija huoojea ese nahue'yojji poanijo ja'anei sohuihuohuiaña ma o acui ecuiata'apeejo mano'yapoajo. Judiocuana queaquenenee poani jiquio esohui ecuaa majo huohuiañajo. Peajaajjicuaa judío pojjeamacuaa jiquio esohui peajja poso acani shajja-ajjamajje.
46001024	Joya Eyacuiñajjiya iyaacani cuana ojaya epo'yojji, judiocuana judío pojjeamacuana pea-ai, ojjañaa eseyaya oja huoojea ese nahue'yojji queaca'aneetii poani bapoquiaña. Eyacuiñajjiya oja huoojea ese nahue'yojji poani queasapaja'anee pomeecani bapea-aiaña eseyaya.
46001025	Bacue, joya Eyacuiñajjija bajjima poso ajji poanicuanaja bajjimanei Eyacuiñajji jama pojjeama. Eyacuiñajjija ca ma quijje ohua acaje ebatii poani ojjaña. Joya Eyacuiñajji ca'a-ama poso ajji poanicuana ca'a-amaneinei poani oya Eyacuiñajji jama pea-ai pojjeamajjejojoya.
46001026	Ecue dohuecuana jjo'icuana, jjabaquicue quiana oe queaja'a. E'ejojonei Eyacuiñajjiya quiana iyaacanaje jamatii peacuaa quiana queasapaja'a pojjeama bacani. Queaca'a pea huoojeajji etii epojji pojjeama quiana bacani pea-ai. Miquiana iyehuisonei cuayapoa jamatii quea-aquianahuiso epojji miquianaja huapa pojjeama quea-aquianahuisojojoya.
46001027	Eyacuiñajjiya dejjacuana eponacuana jamajo pojjeama babacacapoa. Ohuaya babacacapoa cuana jiquio meshijo ba'ecacuaa bacani sapadojjoma' jayojja ojaya epeejji epojji. Jamaya ohuaya babacacapoa cuana joya oyanei queasapaja'anee jjabaquijji poanicuana queabicho pomee'yojji quijje. Oya jayojjaya ohuaya babacacapoa cuana jiquio meshijo ba'ecacuaa bacani ca'a-amanei poani ojaya epeejji epojji. Eyacuiñajjiya jamaya babacacapoa cuana joya oyanei queaca'a poso jjabaquianicuana queabicho pomee'yojji quijje.
46001028	Jiquio meshijo ba'ecacuaa bacani peajja jayojjacuana maya Eyacuiñajjiya babacacapoa ojaya epeejji epojji. Joya onaja saca-ajja, botiama acani cuana maya ohuaya babacacapoa. Jamaya ohuaya babacacapoa cuana ojjaña joya oyanei queaca'a poso queasapaja'a poanicuana jjabaqui'yojji Eyacuiñajjiya oya queapame pojjeama bacani.
46001029	Jamajjeya chama'nei dejja, epona pea-ai oyanei queaca'a poani ejjabihuiaquijji Eyacuiñajji ani cojjaneijo nequimajje.
46001030	Eyacuiñajji oeneiya quiana Jesosa Quitonijje nequimeecapoquianitii ojee ojaya'yo onijje ejjapeequipoquijji. Quitohua eseya queasapaja'a pomeecani queaja'a eba'epoquijji. Ohuaya eseya eseja mimishima'yo pomeecani Eyacuiñajjija eseya queaneenee pomee'yojjima yajji. Jjeya mimishi eseja yamijo nequi queaca'a epojjitii pojjeama aca'yonaje Quitohua ese queamimishitii eba'epoqui poanijje.
46001031	Eyacuiñajjija esohui yahuajonei etehue jaa jama poani ba'a: “Joya miquiana queaca'a jjabaquisapoanicuana queaca'anee poani Emeshimeseneijo jjabaquicue oe, miquea eyamijonei pojjeama.”
46002001	Ecue dohuecuana jjo'icuana, yahuajopishana eya poquinaje miquianaja meshiyasijje miquiana sohuihuohuiya Eyacuiñajjija esohui ma miquianaja bajjimanei poanaje oja esohui. Dejjacuana queasapaja'a poani sohuinequiñaquiajja jama huohuiya pojjeama eya poquinaje. Eya queasapaja'anee poanijo jjabameequiya pojjeama pea-ai poquinaje cocuamaya.
46002002	Eyaya miquianaja meshijo aniya Jesosa Quitojonei huohuipoquianaje pea esohuicuanajo pojjeama, majoneiya. Ma o acui ecuiata'apeejo mano'yapoajonei esohui eyaya huohuineineinaje quiana.
46002003	Eyanei queaca'a poanijo pojjeama eya poquinaje miquiana sohuihuohuiya. Eya ca miquianajo nequi esohui ehuohuijji queamete poanaje. Queasohuicaca poanaje esohui ehuohuitai poanijjejojo.
46002004	Majo aniya eyaya quiana huohuineinaje dejja queasapaja'aja ejjashahuabaquijji pojjeama miquiana ecuea esohui ehuohuijo ejjashajja-ajjaquijji. Edojjoshahuapame queaca'aneetiiya caca eya queaja'a huohuimeesahuacanaje Eyacuiñajjija esohui miquiana majo queapame ejjashahuabaqui'yojji, ecueanei ejjashahuabaquijjijo pojjeama.
46002005	Jamaya eyaya quiana esohui huohuineinaje. Jamajjeya Eyacuiñajji queaca'aneetii poani bamajje jjashahuabaqui'yonaje quiana. Dejja queasapaja'a poanija esohui shajja-ajjamajje pojjeama jjashahuabaqui'yonaje quiana.
46002006	Bacue, joya esohuijo queaca'a tiipoquianicuaa bacani eya huohuiaña esohui o queaja'a ba'epoquijji. Joya ecua jiquio meshijo nequica dejjacuaa ojayanei esohui huohuicani jama pojjeamaa eyaya huohuiaña. Jiquio meshijo dejja etii poanicuaa huohuicani esohui jama pojjeamaa pea-ai eyaya huohuiaña. Oya quijje jjachamaquije'yo, oja esohui pajeacaje'yo cuaa.
46002007	Jiquio ese queaja'a ba'epoquijji esohui huohuiaña Eyacuiñajjija esohuitiiya poani ma yahuajoneinei ojjañaja bajjimanei poa. Jiquio meshi panajjimahuajotii Eyacuiñajji jjashahuabaquianiapoa esejo achajja nahue'yome acaje eseya queapame eba'epoqui'yojji onijje. Ma Eyacuiñajjija ejjashahuabaquijji yahuajonei queaquehua poa cuanaja bajjimanei poa cuanaja.
46002008	Eyacuiñajjija ejjashahuabaquijji emeshimese etii poanicuanaja queaquehuatii poani, ojaya bajjimatii. Etiicuanaja eba poanajejojjemo Emeshimesenei Jesosa Eyajje poe acui ecuiata'apeejo manomee'yojjima acaquiae etiicuaa.
46002009	Eyacuiñajjija esohui yahuajonei etehue jaa jama poani ba'a: “Eyacuiñajjiya apoa acapoa queapameneenee ojjaña joya o queajea ajji poanicuanaja epojji. Ma ojjañacuanaja ecojjaja bajjimanei, shajja-ajjajjimanei, jjashahuabaquijjimanei pea-ai jjeshecaje o queajea ajji poanicuaaya.”
46002010	Eyacuiñajjiya jiquio esohui queaja'a eseya bameesahuacanaje oja Edojjoshahuapamejo. Ohuaya ojjañatii Eyacuiñajjija esohui bajeyojeyocani. Ojaya ejjashahuabaquijjicuana pea-ai Edojjoshahuapameja ebajeyojeyo ma Eyacuiñajjija sapajotii jaa jiquio esejaya queaquehua poani.
46002011	¿Ache dejjaa shai onijje dejjaja ejjashahuabaquijji queaja'a bacani oja sapajo jaa? Acheyapishana. Ojayanei ejjashahuabaquijjicuana oja yamidojjojo edojjoshahuaa huohuicani. Jama jayojja esejaya bajjimanei Eyacuiñajjija ejjashahuabaquijji. Edojjoshahuapame oeneiya oja ejjashahuabaquijjicuana queaja'a bacapoquiani.
46002012	Eyacuiñajjiya eseya jiquio meshijo ba'ecacuanaja ejjashahuabaquijjinei quiajjima acanaje. Ohuaya ca se ca oe oja Edojjoshahuapame quiacanaje eseja yamijo enequi'yojji. Majoya eseya ojaya Edojjoshahuapame quiacanaje queaja'a esejaya ebajji ma Eyacuiñajji queapameneeya eseya quiacanaje huisotii ojo queapame echacochacopoquijji.
46002013	Ecuana jama mimime poani jiquio Eyacuiñajjija Edojjoshahuapameya bameesahuacani huisotii esohuijo. Ecuanajanei ejjashahuabaquijji esohuijo pojjeama mimiani jiquio peacuaa huohuicani esohuijo pojjeama pea-ai. Jamajjeya jiquio Eyacuiñajjija esohui queapame ecuaa huohuiaña joya Edojjoshahuapame yamijjicuanaja queaja'a bacajji. Ohuaya queaja'a bameesahuacaje.
46002014	Ojjaña joya Eyacuiñajjija Dojjoshahuapame yamima'cuaa oja esohuicuana cajaa acani, peajjanei poso acani, yajja poani poso acani pea-ai. Edojjoshahuapame oeneiya oya queaja'a bameecani oja esohui, jamatii ba'e pojjeama.
46002015	Ojjaña joya Eyacuiñajjija Edojjoshahuapame yamijji poanicuaa caca oe queaja'a bacapoquiani ache queapame eajji, ache aca-ajja pea-ai. Ojjaña joya Eyacuiñajjija Dojjoshahuama'cuanaja ca ebajji pojjeama achajja Eyacuiñajjiya Jesosaja epeejjicuana bacapoquiani. A'a queapame a'a queamimishi ojaya ehuohuijji pojjeama.
46002016	Eyacuiñajjija esohui yahuajonei etehue jaa jama poani ba'a: “¿Ache dejjaa acuae che Eyacuiñajjija ejjashahuabaquijji queaja'a bacani? Acheyapishana. ¿Aeya acuae oya niñesheacani? Aeyapishana. Jamatii eseyaya oja epeejjicuaaya queaja'a bapoquiaña achajja oya Quito jjashahuabaquipoquiani.”
46003001	Ecue dohuecuana jjo'icuana bacue, yahuajo eyaya quiana sohuihuohuinaje joya ecua dejjacuana eponacuana Eyacuiñajjija esohuijo etiica'a jama pojjeama. Joya ecua dejja eponacuana pea-ai ojayanei ejjashahuabaquijjijo ba'yani jama sohuihuohuinaje quiana. Miquiana Quitoja'yo poani joya ecua esho'iquiana jama pea-ai ebionei sohuihuohuinaje quiana.
46003002	Eyaya ebionei esohui ma camaja-ama ebajji huohuicoonaje quiana jiquio ecua ebacuasho'iya enaeseja tojjona' oopana ishicani jama. Pea esohuicuana queacamaja ebajji ca ecuea quiana huohuijjima poanaje so'o jiquio ecua noe ebacuasho'i quiajjima acani jama. Maya ecuea huohuijjima poanaje so'o. Ecuea jama huohuime yahuajo eajojjemo quianaja queaquehuaneetii poquiae, jjeyanei pea-aiya queaquehuaneetii pome.
46003003	Miquianaya jjeyanei pea-ai ca'a-amatii poani esohuijo tiijjima. Miquianajaya ejjashahuabaquijjineijotii ba'epoquiani. Miquiananijje ba'e Jesosaja epeejjicuana botiama aña quiaa. Majoya quiana mimijajimajamajapoquiani oya jayojja jjashahuabaquime po-ajjajjejojo. Jama ba'eme pomajje quiana joya ecua dejjacuana Jesosaja epeejji pojjeama jjashahuabaquiani jama pea-aiya quiana po'yani.
46003004	Miquianaya jama mimijajime poani ba'a: “Eya ca iña Pabloja sohuihuohui.” Pea quiana ca jama poani ba'a: “Eya ca iña Apolosja sohuihuohui.” Jamaya quiana queaquehuanee ba'epoquiani miquianajayanei ejjashahuabaquijjijo.
46003005	Bacue, eya Pablo, Apolos pea-ai dejja poani, mahuisotii. Ecuana ca Jesosa Quitojo chacochacopoquiani. Ecuaa sohuihuohuiajje quiana jjashahuabaqui'yonaje Quitojo. Jamaya Emeshimeseneiya ecuana huohuimeecanaje.
46003006	Eyaya pea meshijo ba'eca Eyacuiñajjija esohui huohuicoonaje jiquio ecua dejjaa oja quejo eso' banacani jama. Oya Eyacuiñajjija esohuiya Apoloshua huohuipea-aicanaje jiquio ecua ebanacuana shacani epohua'yojji jama pea-aiya. Majoya Eyacuiñajji oeneiya oya oja esohuijo queaja'a ba'emeesahuacapoquiani. Jiquio ecua ebanacuana eso' Eyacuiñajjiya pohuameeca'yani, jama pea-aiya oya ba'emeesahuacapoquiani queaja'a.
46003007	Jamajjeya joya eso'banajji poani, pea o shajji poani pea-ai o pohuamee'yojji pojjeama poani. Eyacuiñajji oeneiya ca oe eso' ebanacuana pohuameeca'yani.
46003008	Joya eso'banajji poani jayojja, ebanacuana shajji poani jayojja pea-ai Eyacuiñajjiya oya jayojja bacani ojo chacochacopoquiani. Achajja oya chacochacoani bamajje Eyacuiñajjiya oya sosequiacaje Eyajo nequiya quijje ma oya chacochacopoquinaje sosejje.
46003009	Ecuaa, eyaya Apoloshua pea-ai ojee oya echacojji apoquiaña Eyacuiñajjijo. Miquianaya jiquio ecua meshijo eso' banacani queajjajjahuiso epojji jama pea-aiya quiana poani. Miquianaya ojee ani jiquio ecua equi queaquemo quea-ao Eyacuiñajjija epojji iyacani jama pea-aiya poani.
46003010	Eyacuiñajjiya ojayanei ejjashahuabaquijji queapamejo eya miquiana sohuihuohuicoojji epojji huoojeacanaje. Jiquio ecua equi iyajji poani dejjaa equi yamajjana acuica'a nequiacoocani jama pea-aiya eya chacochacocoonaje miquianajo. Jjeya peaa ecuea ejjocojo quiana sohuihuohuipea-aicani jiquio ecua peaa equi iyajji acuicuana ejjasa huanacani eyamajjanabiajje jama pea-aiya chacochacoani. Jamajjeya ojjaña joya esohuihuohuijji poanicuana jjabaneiquicajji achajja oya chacochacopoquiani Eyacuiñajjija esohuijo.
46003011	Jamajjeya esohui ebionei Jesosa Quito oeneijo huohuicajji equi yamajjana nequiacoocani jama. Jiquio ecua pea eyamajjana ojee nequiaca-ajja jama pea-aiya pea esohui ebionei huohuica-ajja. Jesosa Quito oeneijo esohui huohuicoocajji.
46003012	Acuica'a eyamajjana nequiajeyocajo peacuana chacochaconequijetii equijo jiquio ecua pea Eyacuiñajjija esohuicuana huohuicapoquije quijje jamaya. Ojjaña oya jayojja pea-ai pojjeama chacochacopoquiani Jesosajo. Becacuana queaja'anee chacochacopoquiani Jesosajo jiquio ecua equi queanahue iyacani cuaa orojo, meioshejo, pea mei queanahuecuanajo pea-ai jama. Peacuana ca queaquehua, queahueya chacochacoani jiquio ecua equi peajja acuitonajo, bequiobojo iyacuajicani cuaa jama pea-aiya chacochacoani cuana Jesosajo.
46003013	Jamajjeya ojjaña joya ojo chacochacopoquianinajecuana Quitohua bacaje oja chaco a'a oya queapame a'a oya queapame pojjeama chacochacopoquinaje esosequiajji. Majoya o cojjaneijo nequimeeca'yajo ma queapame pojjeama poanaje oja chaco cuaquijijiya dahuajeajeyocaje'yo, chama'yotii pomeecaje oja chaco peajja poanajejojoya. Pea oja chaco ca ma queapame poanaje cuaquijijija edahuajea'yojji pojjeamatii poaje.
46003014	Joya queapame chacochacopoquianinajecuana Jesosa Quitojo eyamajjana queaca'ajo, aquiana queanahuejo pea-ai equi iyacani jama, oja chaco cuaquijijiya dahuajea'yojjima acaje. Coma queapame chacochacopoquianinajecuaaya Eyacuiñajjija quia o queapame chacochaconaje sosejje jjeshecañaquije quijje.
46003015	Joya queapame pojjeama chacochacopoquianinajecuanaja ca ejjeshejji pojjeamatii poaje Eyacuiñajjija quia oja chaco cuaquijijija edahuajeajeyo'yojojoya. Oya majo queayeno poaje, jamatii Eyacuiñajjiya oya nahuecaje'yo oja quiacuana o queapame chacochaconaje sosejje jjeshepojjima'tii nequi. Jiquio ecua dejja equi quiyo'yajo oya jamatii cuayananaquiani aema'tii quiyo'yo yajjajo, jama pea-aiya oya queayeno poaje jamatii oya quiyo'yojjima.
46003016	Miquianaya ojee esohuijo jjachichaquipoquianijo Eyacuiñajji anijji poani quiana. E'e, oja Edojjoshahuapame ojjaña miquianajo nequi'yani esohuijo jjachichaquipoquianijo.
46003017	Jamajjeya ojjaña joya Eyacuiñajji anijji poani Jesosaja epeejjicuana queamimishi pomee'yojji poanicuana oja esohui queaquehuajo, Eyacuiñajjiya comacuanaya queaneenee pomeecaje'yo. Jamaya ohuaya esohuihuohuijjinishocuana acaje'yo oja epeejjicuana jjachichaquipoquiani o bihuiajji ojaya queanahuejojoya. Jesosaja epeejjicuana queamimishi pomeeca'yoajja. Miquianaya caca oe Eyacuiñajji anijji poani, equi ejjachichaquipoquijji o bihuiajji jayojja.
46003018	¡A'a queaquehua jjashahuabaquijji! A'a jama pojji ba'a: “Eya ca iña queasapaja'anee poani jiquio meshijo nequica dejjacuanaja sohuihuohui.” Jama pocajji ba'a: “Ecuea ca esohuicuana bajeyoajjajjima, jamajje eya basapoani.” Jama poajoya Eyacuiñajjiya quiana queasapaja'a pomeecaje oja esohuijo.
46003019	Jiquio meshijo ba'ecacuanaja esohui ejjashahuabaquijjicuana Eyacuiñajjiya bacani ojaya jama pojjeama, peajja. E'ejojonei Eyacuiñajjija esohui yahuajonei etehue jaa jama poani ba'a: “Joya oyanei queasapaja'anee jjabaquianicuana Eyacuiñajjiya comacuanaya acuichaa jayojja acaje.” Macuaa ebionei ojayanei ejjashahuabaquijji queapame poani poso acaje, majoya oya queabicho pomeecaje Eyacuiñajjiya.
46003020	Oja esohui yahuajonei etehue jaa jama poani pea-ai ba'a: “Emeshimeseneiya jiquio meshijo ba'eca joya oyanei queasapaja'anee poani jjabaquianicuanaja ejjashahuabaquijjicuana bajeyojeyocani queapame pojjeama, peajja.”
46003021	Jamajjeya a'a jjabihuiaquijji oe dejjaja sohuihuohui poanijjejojoya. Eyacuiñajjiya ojjaña quiacani miquiana queaja'a ba'epoquijji jjabaquicue.
46003022	-
46003023	Eyacuiñajjiya ecuana eya Pablo, Apolos, Pedro pea-ai huoojeacanaje miquiana sohuihuohuiya. Ojjaña jiquio meshijo ani aquianacuana Eyacuiñajjiya quiacapoquiani miquiana queapame ba'epoquijji. Jiquio ese eshe eba'ejji, emano'yojji pea-ai oja quia. Jjeya ca quiana ca eshe ba'e so'o Eyacuiñajjiya ojjaña quiacapoquiani. Quijje pea-aiya quiacapoquijetii Eyacuiñajjiya miquiana Quitoja poanijojoya. Oya Quito Eyacuiñajjija pea-aiya poani.
46004001	Bacue, miquianajaya bacajji ecuana Quitojo chacochacopoquiani, mahuisojoneiya. Eyacuiñajjija ma yahuajonei ojjañacuana bameejjima poa esohuicuana ecuana babacacapoa maya jjeya queaja'a ehuohuijji. Jiquio ecua dejjaa quea-aquianahuisohua pea ojo chacochacoani huohuicani oja aquianacuanajaahuanajji epojji, jama pea-aiya ecuana oja esohui queaja'a huohuipoquiajji nequimeecanaje.
46004002	Joya peaja aquianacuanajaahuanajji poani queaja'a chacochacocapoquijji, o chacomeejji poanija esohuijo queapame jjashajja-ajjaquicapoquijji.
46004003	E'e pojja'a becacuana ecue chacojo a'a queapame a'a queapame pojjeama jjaniñebaquiani majotiiya. Miquianaya pea-ai pojja'a quehuajje jjaniñebaquiani ecue chaco bamajje. Ee, eya ca majotii queayeno jjashahuabaquiajja. Ecue chaco a'a queapame a'a queapame pojjeama poani majotiiya ecuea ehuohuijji pojjeama.
46004004	Jjeya ca eya queapame chacochacopoquinaje esohuijo jjabaquiani. E'e pojja'a eya queapame pojjeama chacochacopoquiani bacani cuaa. Emeshimesenei Eyacuiñajjiya caca oe ecue chacocuana bacanitii. A'a queapame a'a queapame pojjeama poani eya huohuicaje'yo quijje ohuaya.
46004005	Jamajjeya oe a'a peacuanaja chaco a'a queapame a'a queapame pojjeama poani huohuisapojji epojja ojjaña chaco huohui'yojji epojji poejjimahuajo. Emeshimeseneiya caca oe poeo'oyamajje ja'anei huohuicaje'yo ojjañaja chaco a'a queapame a'a queapame pojjeama poanaje. Ma quea-aapo jayojja ba'epoquianinajecuanaja mimishi huohuicaje'yo pea-ai. Ma oja sapadojjojo ehuanaquehua jaa oja mimishicuana huohuicaje'yo pea-ai. Joya queaja'a ba'epoquianinajecuana ca ohuaya oya queapame chacochacopoquinaje huohuicaje'yo.
46004006	Ecue dohuecuana jjo'icuana, eyaya jjeya jama tehuemeya aña ecuea eba'ejjijo, Apolosja eba'ejjijo pea-ai miquiana jjashajja-ajjaquipoquijji Eyacuiñajjija esohuijo. Miquianajaya ejjashahuabaquijjineijo eba'epoquijji pojjeama jamaya esohui tehueaña ecuaa. Joya esohuihuohuijji poanicuana achajja oya chacochacoani, ¡a'a majo jjaniñebaquijji! ¡A'a ohua queapame huohuicani, peaa ca queapame pojjeama jama ajji! Oya jayojja bacajji oya miquianajo chacochacopoquiani queaja'a eba'emeesahuajji. Eyacuiñajjija esohuihuohuijji poanicuana queapame chacochacopoquiani baje quiaa jama jjashahuabaquime pomajje.
46004007	Beca quiana queasapaja'a jjabaquiani ache queapame chacochacoani esohuijo, ache queapame pojjeama chacochacoani ehuohuijji. ¿A'a miquianayanei queasapaja'a poani jjabaquiani? Chojja, Eyacuiñajjiya quiana queasapaja'a nequimeecani, miquianayanei pojjeama. ¿Ache shai miquianajanei poani ma Eyacuiñajjija miquiana quiameesahuajjima? Achepishana. Jamajjeya oe a'a miquianayaneitii jjabihuiaquijji. Ojjaña jiquio miquianajaya poani aquianacuana Eyacuiñajjija quia, oyatii poe pojjeama.
46004008	Miquianaya ojjaña queasapaja'anee queaca'a pea-ai jjabaquiani jiquio ecua dejja quea-aquianahuiso pea aquiana sapo-ajja jama quea-aquianahuisojjejojo. Eyacuiñajjiya mahuisonei quiacanaje posoya jjabaquiani pea quianaja quijje ejjesheo'oyajji pojjeama poso anaje, apoa poanaje poso jjabaquiani. Jamaya miquianayaneitii queaca'a poani poso jjabaquipoquiani, joya ecua emeshimesecuaa pea huoojeacani jama pea-ai posoya quiana jjabaquiani. Ecuanajo jjashahuabaquiajja miquiana sohuihuohuijji epojjijo. E'e pojja'a queapame pome miquiana emeshimese jayojja epojji peacuana huoojeapoquiajji epojji. Jamajojjemo ecuana miquiananijjetii nequipea-aime ona huoojeapoquiajji epojji pea-ai.
46004009	Ecuana Eyacuiñajjija babaca ona sohuihuohuiquinequijji poani jamatii queahuisocuaa bacani ecuana quijje-ejjenei nequiani, ojaya nahueama jama. Eyacuiñajjiya ecuana jama epojji nequimeecani. Joya ecua oe dejja Roma etiicuaa huohuicani emano'yojji ojjaña ejjachichaqui anicacuanaja oya manoje'yo ebajji jama jayojja ecuana jjabaquiani. Oya jayojjaya queahuisocuana ejjachichaqui anicajo ecuana queaneenee acaje, manomeecaje'yo pea-ai bacaje cuaa. Angelcuaa ecuana jama acaje'yo bapea-aicaje.
46004010	Ecuana Quitojo chacochacopoquianijojoya sapadojjoma' jayojja bacani cuaa. Miquianaya ca queasapaja'anee poani jjabaquiani. Ecuana ca miquiaaya ca'a-ama poani baña, miquianaya caca oe queaca'anee poani jjabaquiani pea-ai. Miquianaya queabihuinee poani peacuana esohui queapame mimiajo miquianajo. Jamatii ecuanajo peacuana jjaniñebaquiani shajja-ajjamajje miquiana yenoama poani ecuanajo. Jama jjashahuabaquime poca-ajja.
46004011	Ecuana queashoenee pomajamajani, queanabataja pea-ai. Oeneinei che daqui ecuanaja eyamijo ba'e, queahuoe poajo chama' pea ehuosho'yojji. Esohuijo ecuana cuiamajamajacapoquiani cuaa ma esohui botiamaneijojoya. Ecuana esohuihuohui poaequiani queahuiso meshiyasijje jamatii quima'nei nequi.
46004012	Ecuana chacochaconeiani bobi jjeshejjijo, peaja asahuajjimajjejojoya. Peacuaa esohui ecuanajo queatai acajo ecuana o niñeba-ajja esosejje, o jayojja pea-ai po-ajja. Onaa botiamanei acani, queaneenee pomeecani pea-ai esohuijo jamatii ecuana queaca'a nequipoquiani.
46004013	Ecuanajo jjaniñebaquiani, ecuana mata-acani pea-ai shajja-ajjamajje jamatii esohui queapame ecuana mimiani onijje. Ecuana jiquio ecua shabo ejeajea ani jama bacani cuaa, peajja. Jamaya ecuana botiamanei acapoquiani cuaa jjeyanei pea-ai.
46004014	Ecuana jama mimime poani miquiana queabicho pomeejjijo pojjeama. Miquiana queaja'a niñesheajjijo ca jamaya ecuana poani. Jiquio ecua echiimeseya oja bacuanei huohuicani jama pea-ai miquiana ajjijo esohui jama huohuiaña miquiana queajeajojoya.
46004015	E'e bacue, miquiana sohuihuohuijji poani queahuisonee nequica. Jamatii ecue sohuihuohuicoo ca quiana ca oe Quitojo, miquianaja chii jayojja poani. Esohui queapame Jesosa Quitojo eya huohuicooajje quiana jjashahuabaqui'yonaje.
46004016	Jamajjeya quiana oe eyaya huohuimajamajaña e jayojja pea-ai queaja'a eba'epoquijji.
46004017	Miquianaya jama ba'eme epojjijo ecuea epeejji Timoteo huoojeaje. Oya ecue bacuaejja jayojja poani ecuea queajeanee Emeshimeseneijo, oya pea-ai queaja'a ba'epoquiani. Ohuaya quiana shahuabameecaje jiquio eya huohuipoquiaña esohuiya oyaya queameshihuiso jjachichaquipoquianicuanaja ebajji achajja Jesosa Quitoja epeejjicuana ba'ecapoquijji.
46004018	Becaa quiaa eya quijje cocuama poquijjima epoaje poso aña miquiana queaquehua ba'e baa. Majoya beca quiana queaquehuatii ba'epoquiani miquianajanei ejjashahuabaquijjijo.
46004019	Emeshimeseneiya eya quijje cocuama poquimeesahuacaje, jamajojoya eya poquije achajja miquiana ba'e baa. Joya oyanei queaca'a jjabaquianicuana pea-ai baquije. A'a e'ejojonei Eyacuiñajjiya oya queaca'a pomeecani baquije. E'e pojja'a oyanei queaca'a poso jjabaquiani.
46004020	Bacue, becacuana mimijeani enabajo queaca'a eba'epoquijjijo jamatii oya ba'epoquiani, Eyacuiñajjijo chacochacoajja. Jamajje Eyacuiñajji e-esemese poani ese jjabaquiajo Emeshimeseneiya eseya queaca'a ba'emeesahuacaje, enabajo mimianijo pojjeama queaca'a ba'epoquije.
46004021	¿Achajja eya miquianaja meshiyasijje poeajo bajjequisa-aña quiaa? ¿A'a eya miquiana queamimishi ba'e tecueaa poeje basa-aña? Eya jama posapoña-ajja miquiananijje. Jamajjeya miquianaja ejjashahuabaquijji queaquehua cajaa acue. Majoya eyaya queabihuiya quiana bañaje. Ecuea miquiana queajeanee ebajji esohui queapame añaje.
46005001	Ecuea eshajja-ajja oe miquianajo Jesosaja epeejji queaquehuanee ba'e oja shanasenijje jaani, oja huanase jayojja acani. Queamimishineenee ca jama epojji, Eyacuiñajjima' poanicuana jama ba'eajja.
46005002	Miquianaya Jesosaja epeejji jamatii queaja'a ba'e poso jjabaquiani. ¡Coma dejjajo ca queayenonee pocajji poanaje, miquiananijje jjachichaquimeeca-ajja pea-ai poanaje! Oya queatainee ba'epoquiani. Jamajjeya miquiana ejjachichiqui anijo oya jeacuayacajji poanaje, queamimishi ca coma.
46005003	Eya miquianaque poquijjima ani so'o, jamatii eya queahuiso miquianajo jjashahuabatiitiiquiani ojjaña pojjajo. Eyaya jamatii cocuama poquijjimaa huohuiaña yajja ma dejja queamimishinee poani acajji.
46005004	-
46005005	Miquianaya eseja Emeshimesenei Jesosa Quitoja bajjanijo jjachichaquicue ojee. Majoya yajja oya acajji eyaya huohuije miquiananijje aniya jamaa. Jesosa Quito Emeshimeseneiya queaca'a pomeecaje quiana ma dejja queamimishinee poani oja yami ebionei eshahua Satanás bajjani equiajji ojaya o queaneenee pomeejji. Oja yami queaneenee ponequije so'o. Ojaya edojjoshahua ca enahue'yo poaje Emeshimesenei Jesosa Quito poeo'oyajji epojja poeajo.
46005006	Miquianaya jjabihuiaquiani queaja'a ba'epoquiani jjabaquimajje jamatii ma dejja queamimishinee poaninijje jjapeequiani. Jiquio quianaja esohui eba, oepojjinei eshejjeemeejjiya ojjañatii harina eiñahuahuo shejjeemeejeyocani. Oya jayojjaya oe dejja queamimishinee miquiananijje jjachichaquipoquianiya queahuiso Jesosaja epeejjicuana queamimishi pomeecaje.
46005007	Bacue, judiocuaa fiesta eshahuabapoquia'yojji ma Eyacuiñajjiya oja etiiquianaja bacuacuana nahuecapoajo pahui shejjeemeejji jeajeacani. Majoya aje pahui shejjeemeejjima dahuacani cuaa harina oopana. Oya jayojjaya ma dejja queamimishinee poani jeacuayacue miquiananijje jjachichaquipoquiani. Majoya miquianaya pahui shejjeemeejjima jama pea-ai poaje ma dejja queamimishinee poaninijje jjachichapajeaqui'yomajje. Yahuajonei judiocuaa ovejaja bacua yahuesho'i naa jehuica'yapoa oja bacuaejja mano'yojjima epojjijo. Oya jayojjaya Quito manomeeca'yapoa ese nahue'yojji epojji eseja mimishijo.
46005008	Judiocuaa pahui shejjeemeejjima ijjiacapoa yahuajonei oja bacuacuana nahuecapoajo eshahuaba'yojji. Pahui shejjeemeejji jeajeacapoa cuaa ma fiestajoya. Jama jayojja eseja ejjashahuabaquijji queamimishi poani cajaa apea-aicajji. Ma ecua yahuajonei judiocuaa pahui shejjeemeejjima ijjiacapoa ma fiestajoya jama pea-aiya ba'ecapoquijji, mimishi huanaquehuaca-ajja, e'ejojonei pocajji.
46005009	Eyaya quiana pea ecue tehuejo huohuinaje ¡a'a joya peacojjojji poanicuananijje jjapeequipoquijji! ¡A'a coma esohui pajeajji!
46005010	Ma eya tehuenaje esohui jama poanijje pojjeama ba'a: Ojjañatii Eyacuiñajjima' jayojjacuananijje joya queamimishi ba'enijjeya jjapeequica-ajja. Chojja, jama pojjeama eya poani. Eyacuiñajjima' jayojjacuana ojjañatii queamimishi epojeyojeyo ba'eca. Oya peacojjojji poani, queabejjohuiso posaneipoanicuana, siipojjicuana, dejjaja ne eyacuiñajjinisho bihuiajji poanicuana. Jamajjeya onapejjejo, onachipineijo pea-ai jiquio meshijo miquiana ba'esapo-ajja pomajje, ¿achacua ba'ecajji? Achacuapishana. Chama' pea meshi ona mimishiama ba'ejji poani.
46005011	Ma eya tehuenaje esohui jama poanijje ba'a: Ojjaña joya jjabaquiani Jesosaja epeejjicuana jamatii oya peacojjojji poani, a'a onijje jjapeequijji. Joya queabejjojeanee poani, joya eyacuiñajjinisho bihuiajji poanicuana, joya queamimitai poani, joya huoojjitii poanicuana, joya siipojjicuananijje pea-ai, ¡a'a onijje anisapojji! ¡a'a onijje ijjiaijjiajji!
46005012	-
46005013	Bacue, Eyacuiñajjiya eya huoojeacanaje oma' jayojja poanicuanaja mimishi huohuiya pojjeama. Eyacuiñajjiya caca oe onaja mimishicuana queaja'a huohuicaje'yo o queaneenee pomee'yojji, eyaya pojjeama. Miquiaaya joya minijje Jesosaja epeejji queamimishi ba'e queaja'a oya huohuiquicajji. Maya miquianajaya echacojji. Jamajjeya joya peacojjojji ba'e oja shanasenijje jaani dejja huoojea'yocue miquiananijje ejjachichaquipoquitii poanijje.
46006001	Miquiananijje Jesosaja epeejji poaniya quiana queacamajanee acajje, ¿apiojji acuae quiana poquiani dejja etii Jesosaja epeejji pojjeama aniyasijje o napameeya? Chojja de, jama poca-ajja. Jesosaja epeejji dejja etii poani anicahuasijje caca oe oya dojocajji a'a queaquehua poani etiija ehuohuiajjajji o queapame pomee'yojji.
46006002	¿A'a quianaja bajjima achajja ojjañajaajjicuana ba'ecapoquianinaje huohui'yojji epojja poeajo eseyaya Jesosaja epeejjicuaaya ojjaña jiquio meshijo ba'eca Jesosaja epeejji pojjeamacuana queamimishi ba'ecapoquianinaje huohuije'yo? E'ejojonei miquiaaya ojjaña jiquio meshijo ba'eca Jesosaja epeejji pojjeamacuana queamimishi ba'epoquianinaje huohuije. Jamajjeya ¿yajjajo shai jjeyanei miquiaaya a'a queapame a'a queamimishi ba'epoquiani jiquio meshijo miquiananijje Jesosaja epeejjicuana mihuohuiaña?
46006003	¿A'a quianaja bajjima pea-ai eseyaya angelcuana pea-ai a'a queapame a'a queamimishi poanaje huohuije quijje? Jamajjeya jiquio jjeya Jesosaja epeejjiya queacamaja acanijo ache queaja'a poani, ache queaquehua poani miquianaja huohuicapoquijji.
46006004	Jamajjeya Jesosaja epeejji poaniya quiana queacamajanee acajje ojee ba'eya oya meshijo nequiya, ¿a'a queapame o dojomeejji Jesosaja epeejji pojjeama dejja etii poani aniyasijje oja o napameejji? Chojja. ¿Apiojji cuama edojojji?
46006005	Eyaya quiana jama huohuiajjame aje miquiana queabicho pojji. ¿A'a acuae che oe Jesosaja epeejji enequi queasapaja'a poaniya pea queaquehua poajo ojaya queaja'a ehuohuiajjajji o queapame pomee'yojji? Enequi pojja'a.
46006006	Miquianaya ca jama sapo-ajja. Jesosaja epeejji pojjeama dejja etii poani aniyasijje ca quiaa ca oe minijje Jesosaja epeejji dojoaña oya napameeya, ma etii poanija queaja'a ehuohuijji.
46006007	Miquianaya Jesosaja epeejjicuana ojee queacamajanee ba'epoquiani queamimishi popoquianijjejojoya. Jesosaja epeejji poaniya queacamajanee acajje, a'a oya dojojji Jesosaja epeejji pojjeama etii poani aniyasijje. Ohua miquianaja aquianacuana siicajo, miquiaaya oya dejja etii poani Jesosaja epeejji pojjeama aniyasijje dojosa-aña. Chojja, ¡a'a dejjaja nequimee etii poani aniyasijje oya dojojji! Jamatii miquiaayatii oya queaja'a huohuicue. Miquiana shajja-ajjasapo-ajjajo ca oe pajea'yocue.
46006008	Pea quiana ca queaquehuanee ba'epoquianitii. Miquiananijje ba'e Jesosaja epeejjija aquianacuana siiaña, jamajjeya miquiana pea-ai queaquehuatii ba'epoquiani.
46006009	A'a quianaja bajjima poani joya queamimishitii ba'epoquianicuana epoqui'yojji pojjeamatii poaje ma Eyacuiñajjiya ojjaña huoojeacapoquianitii meshi Eyahuasijje. Jamajjeya quiana oe ¡a'a miquianatii jjadasiaquijji! Bacue, joya peacojjojjitii ba'epoquianicuana, joya dejjaja ne bihuiapoquiajjitii poanicuana, joya onijje dejjanijje jaapoquianitiicuana pea-ai Eyacuiñajjiya ojjaña huoojeacapoquianitii meshi Eyahuasijje epoqui'yojji pojjeamatii poaje comacuanaya.
46006010	Oya jayojja pea-ai joya siipojjitii poanicuana, joya queabejjojeaneetii poanicuana, joya huoomajamajajjitii poanicuana, joya esohui queatainee apoquiajjitii poanicuana pea-ai, ojjaña comacuanaya queamimishitii ba'epoquiani Eyacuiñajjiya ojjaña huoojeacapoquianitii meshi Eyahuasijje epoqui'yojji pojjeamatii poaje.
46006011	Iyehuiso quiana yahuajo jamaya ba'epoquiapoa queamimishihuiso. Jjeya quiana ca jama pojjeama'yo, Eyacuiñajjija po'yonaje. Ohuaya miquiana mimishima'yo bacani oja cuijeajeyo'yo. Jamaya quiana Eyacuiñajjiya queapamenee acanaje Edojjoshahuapamejo Emeshimesenei Jesosa Quito mano'yapoajojoya miquiana nahue'yojji.
46006012	Jama poani becacuana ba'a: “Jjeya cua eya asa-aña huisotiiya eyaya aje.” E'e jama pocajji, jamatii ojjañatii queapame pojjeama eajji. E'ejojonei cua eya asa-aje huisotii ecuea acajji. Jamatii eya queamimishi majo ejjapomeequi'yojji pojjeama ba'epoquije.
46006013	Peacuana ca jama poani ba'a: “Esejaya ojjaña bobicuana ijjiacapoquijji queashoe pomajje eseja see-aijo eba'ejji” jamaya poani. Majoya ca quijje bobicuana, eseja see-ai pea-ai chama'yo pomeecaje Eyacuiñajjiya. Oya jama pea-ai poani ba'a: “Esejaya eyami ejjacojjoquijji cua eseya cojjosa-aje cuana cojjojji jamatiiya” jamaya poanicuana. Chojja, esejaya eyamijo ca jama poca-ajja. Esejaya eyami caca oe Eyacuiñajjijo echacochacojji poani. Ohuaya eseya eshe pomeecani, jaahuanacapoquiani pea-ai.
46006014	Eyacuiñajjiyanei esejaya eyami emano'yo jaa quijje shequimeecaje'yo oya queaca'aneetii poaniyajjejojo. Ma ecua eseja Emeshimesenei Jesosa shequimeeca'yapoa jama pea-aiya eseya ohuaya shequimeepea-aicaje'yo.
46006015	¿A'a quianaja bajjima poani miquianaya Quitojo jjashahuabaqui'yomajje Quitoja eyamijo ojee onijje nequiani ojaya'yo? Jamajjeya quiana oe ¡a'a peacojjojji poani eponanijje jaajji! Jama pomajje quiaa Quitoja eyami ojee jaameeaña peacojjojji poani epona queamimishinijje. Jama poca-ajja onijje.
46006016	¿A'a quianaja bajjima dejja peacojjojji poani eponanijje jaamajje oya oe eyami jayojja poani onijje? Eyacuiñajjija esohui yahuajonei etehue jaa jama poani ba'a: “Dejja eponanijje jaamajje oe eyami jayojja poani onijje.” Jamaya Eyacuiñajjiya oya bacani.
46006017	Oya jayojja pea-aiya poani Emeshimesenei Jesosa Quitoja epeejjicuana ojo jjashahuabaqui'yomajje. Oya oe jayojja poani Quitonijje oja dojjoshahuajo.
46006018	Jamajjeya oe ¡a'a peaja yahuenijje peaja huanasenijje jaajji! Pea mimishicuana oja yamijo oepojji acani. Joya peacojjojji poanicuana ca oja eyamijo queamimishihuisonee jjapomeequiani.
46006019	¿A'a quianaja bajjima poani miquianaja eyami Edojjoshahuapame nequijji poani Eyacuiñajjija quia? Oya miquianaja eyamijo nequipoquianitii, emiquianamese poani. Jamajjeya quiana jjeya emiquianajayamimesetii pojjeama po'yani.
46006020	Eyacuiñajjiya quiana jjesheca'yonaje sosejje, ojaya po'yonaje. Jamajjeya se oe eseja eyamijo queapame queaja'a ba'epoquiani bamajje Eyacuiñajji bihuiacaje cuaa.
46007001	Jjeya eyaya huohuije'yo ma miquiaa e huohuiajjanaje etehue ma miquiaa huoojeanajejo. Eya jjashahuabaquiani dejjacuana jamatii shacuima' nequi eponanijje jaaca-ajja.
46007002	Dejjacuana, eponacuana pea-ai ojee jaasapopoquijetii ejjacojjoquijji. Jamajjeya oe ojjaña dejjacuana huanasejji pocajji, ojjaña eponacuana pea-ai ahuejji pocajji oya peacojjojji epo poanijje.
46007003	Majoya ojahue oja yami nahueama oja huanasenijjenei jaapoquije. Ehuanase pea-ai oya jayojja oja yami nahueama jaapoquije ojahuenijjenei.
46007004	Ehuanaseja ojayaneitii poani oja yami baca-ajja. Jjeya ca ojahueja pea-ai poani ojo jjahueaquimajje. Oya jayojjaya yahueja ojayaneitii poani pojjeama oja yami ojo jjahuanaquimajje. Oja huanaseja pea-aiya poani.
46007005	Jamajjeya yahuecuana, ehuanasecuana pea-ai a'a oe jjanahuequijji onijje ejaapoquijji. Becacuana pojja'a mimije ojee ehuanasenijje jaajjima epojjijo so'o Eyacuiñajjinijje emimineijji. Jamaya queapame. Majoya aje quijjepishana oya jaaje'yo ehuanasenijje, yahuenijje pea-ai. Jama mijaao'oyajo ebionei eshahua Satanás bajjaniya oya queamimishi pomeecachana eyami nahuecajo peanijje ejaajji.
46007006	Ecuea esohui jama ajjima' ojjañatii jaapajeacajji so'o Eyacuiñajjinijje emimineijji. Eya jama jjashahuabaquiani ba'a: Cua jama posapoani yahue oja huanase pea-ai Eyacuiñajjinijje emimineijji cajaapajeasahua.
46007007	Ecueanei ejjashahuabaquijji jama poani ojjañacuana eya jama pea-ai pocajji shacuima'. Eyacuiñajjija ejjashahuabaquijji ca ojjañatii jama epojji pojjeama shacuima', ahuema' pea-ai eba'epoquijji. Ojjañatii pojjeama Eyacuiñajjiya queaca'a pomeecani jjahuanaquijjimatii, jjahueaquijjimatii pea-ai eba'epoquijji. Peacuana ohuaya jjahuanameequicani, jjahueameequicani pea-ai.
46007008	Ahuema' anicuana, eahuemano'yocuana pea-ai queapame poani ahuema'tii eba'epoqui'yojji. Joya shacuima', eshacuimano'yo nequica pea-ai queapame poani shacuima'tii eba'epoqui'yojji jiquio ecua eya jama shacuima'tii nequipoquiani jama pea-ai epojjiya queapame.
46007009	Jamatii joya jjashahuabaneiquipoquianitii eponanijje ejaajjijo dejja cajjahuanaquiahuaya. Eponacuana pea-ai joya dejjanijje jaasaneipoani cajjahueaquiahuaya. ¿Apiojji majonei jjashahuabaquipoquijetii jamatii jjahuanaquijjima, jjahueaquijjima ba'e? Apiojjipishana.
46007010	Eyaya jjeya joya jjahuanaquinaje, jjahueaquinaje pea-ai huohuije jiquio Eyacuiñajjija esohui, ecuea pojjeama. Jamajjeya ehuanaseya ojahue hueica-ajja.
46007011	Epona ojahue hueimajje jamatii anica'yojji pea dejjajo jjahueaquica'yoajja. Ojahueneitii oyaya jjesheca'yojji ehuanase jama sapo'yomajje. Oya jayojja yahueya oja huanase hueica-ajja.
46007012	Eyaya jiquio pea esohui ejjahuanaquijjijo huohuije, Emeshimeseneija esohui ca majo chama' so'o, jiquio meshijo nequija huohuijjima poa. Jesosaja epeejjija ehuanase queapame ba'epoquiani onijje jamatii oja huanase Jesosaja epeejji pojjeama ani ojahueja oya hueica-ajja.
46007013	Ehuanaseja Jesosa epeejji pojjeamajo jjahueaquija queapame ba'epoquiani onijje ojee ojahue hueica-ajja.
46007014	Ojahue jamatii Jesosaja epeejji pojjeama nequi Eyacuiñajjiya oya queapame onijje ba'epoquiani bacani oja huanase Jesosaja epeejji poanijojoya. Oya jayojjaya oja huanase onijje queapame ba'epoquiani bacani Eyacuiñajjiya ojahue Jesosaja epeejji poanijojoya. Ehuanase Jesosaja epeejji poanijojoya oja bacuacuana pea-ai Eyacuiñajjiya queapame bacani, oya jayojjaya yahuejo. Oja nae oja chii Jesosaja epeejji hueicajo oja bacuacuanaja Eyacuiñajjija esohui bajjima poaje.
46007015	Yahueya joya Jesosaja epeejji pojjeamaa oja huanase Jesosaja epeejji poani hueisanei-amajje cahueicahuaya. Oya jayojjaya ehuanaseya Jesosaja epeejji pojjeamaa ojahue Jesosaja epeejji hueisanei-amajje cahueicahuaya onijjetii ojee eba'epoquijji pojjeama poaje'yo. Eyacuiñajjiya quiana queabihui queneama ojee ba'emeesa-acani, jamajjeya Jesosaja epeejji pojjeamacuana jama posapomajje jjasejjaquica'yojji ojo.
46007016	Ehuanase Jesosaja epeejji poani quiana miqueahue minijjetii ba'epoquianijo, ¿a'a shai oya pea-ai Jesosaja epeejji pome? ¡E'e, oya jama pea-ai pocajji jama sapomajje! Oya jayojjaya quiana yahuecuana Jesosaja epeejji poani mique huanase minijjetii ba'epoquianijo, ¿a'a shai oya Jesosaja epeejji popea-aime? E'e, oya jama pea-ai pocajji jama sapomajje. Eyacuiñajjiya miya jama pomeesa-acanijo jamaya pocue.
46007017	Eyaya esohui huohuiañatii ojjaña miquiana ba'ecapoquijjitii ma ecua Eyacuiñajjiya miquiana Jesosajo jjashahuabameequica'yapoajo jama. Oya jayojja huanasejji, ahuejji pea-ai ba'ecapoquijjitii jamatii mimishiama. Miquianaya joya Jesosaja epeejji pojjimahua ba'e huanasejjitii, ahuejjitii pea-ai poanajecuana oya jayojjatii ba'ecapoquijji. Jamaya eyaya queameshihuisojo ba'eca Jesosaja epeejjicuana ejjachichaquipoqui huohuiañatii.
46007018	Eyacuiñajjiya quiana becacuana ecuiishashajehuisejja iyaacanaje ojaya epeejji epojji. Jamajjeya ¿ajeo queabicho epojji ecuiishashajehuisejja poani jjabaquimajje? ¡Ajeopishana! Pea quiana ca Eyacuiñajjiya iyaacanaje joya cuiishashaña. Jamajjeya a'a majo queapame epoaje poso jjacuiishashajehuisejjameepea-aiquijji.
46007019	Joya Eyacuiñajjija esohuijo jjashajja-ajjaneiquipoquianicuana comacuanajoya Eyacuiñajji queabihuinee poani. Joya cuiishashañacuana, ecuiishashajehuisejja pea-ai jamajo pojjeama oya queabihui poani.
46007020	Jamajojoya aje quiana oya jayojjatii popoquije ma Eyacuiñajjiya quiana iyaacanajejo oja epeejji epojji.
46007021	E'e pojja'a beca quiana ejjeshe peajo chacochacopoquianitii Eyacuiñajjiya iyaacanaje oja epeejji epojji. Jamajjeya ¡a'a majotii queayeno popoquijji! Mi chacomeejji poaniya ojo echacochacopajea'yojjijo huohuicajje cuayaqui'yocue. Jama pea-aiya queapame epo'yojji.
46007022	Bacue, joya Eyacuiñajjija iyaa oja epeejji poani jamatii peajo chacochacopoquianitii ejjeshe comacuanaya Eyacuiñajjiya oja nahue'yo bacanitii. Jamaya ohuaya bacani cuana ojaya'yo, apoa epo ojo echacochacopoquijji. Joya Eyacuiñajjija iyaa oja epeejji poani jamatii peajo chacochacojjima nequi coma dejja pea-aiya chacochacopoquije queahuiso Quitojo.
46007023	Eyacuiñajjiya quiana jjesheca'yonaje Jesosa mano'yapoa sosejje ojayatii epo'yojji. Jamajjeya miquiana ojaya esohuijo jjashajja-ajjaquicapoquijji, peaja esohuijo jjashajja-ajjaquica-ajja.
46007024	Ecue dohuecuana jjo'icuana, miquianaya ma ecua Eyacuiñajjiya quiana iyaacanajejo jama pea-aiya ba'epoquije peajo chacochacoani, peajo chacochacojjima, queapame Eyacuiñajjijo.
46007025	Miquiaaya eya huohuiajjanaje jama ba'a: A'a eponacuana ahuema' anica jamatii ba'ecapoquijji ahuema'tii jjahueaquijjima. Emeshimeseneija esohui ca majo chama' etehue. Jamajjeya ecuea ejjashahuabaquijji majo huohuije so'o. Eyacuiñajjiya eya queapamenee acaniyajjejojoya eya huohuimeesahuacani queaja'a, jamajjeya jiquio shajja-ajjacue so'o.
46007026	Jjeya eseya jiquio meshijo queacamajanee ba'epoquiani. Jamajjeya eyaya quiana niñesheaña jiquio ecua quiana jjeya ba'epoquiani jama ahuema' ani, shacuima' nequi pea-ai oya jayojjatii ba'epoquicue.
46007027	Pea quiana ca shacuijji poani ejjahuanaqui, jamajjeya a'a oya hueijji. Pea quiana shacuima' nequi, a'a oe epona sajji.
46007028	Jamatii epona saneineimajje ejjahuanaquijji miquiana queamimishi pojjeama poani majoya. Oya jayojja eponacuana ahuema' anica yahue saneineimajje ejjahueaquijji queamimishi pojjeama poani pea-ai. E'ejojonei joya jjahuanaquije jjahueaquije queacamajapishana ojee ba'eje yamijjijjejojoya. Jamajjeya miquianaya queacamaja ojee ba'e pomeesapo-ajja.
46007029	Ecue dohuecuana jjo'icuana bacue, epojja oe-ejjenei beshahuanei apoa. Jamajjeya joya shacuijji quiana poani ejjahuanaqui, ¡a'a oe majotii jjashahuabaquipoquijji! Eyacuiñajjijo echacochacojji oe jjashahuabapea-aiquicue.
46007030	Joya queayenonee poanicuana majotii jjashahuabaquica-ajja queayenotii epojjijo. Joya jjeya queabihuinee poanicuana majotii jjashahuabaquica-ajja queabihuitii epojjijo. Joya aquianacuana jjeshejji poanicuana majotii jjashahuabaquica-ajja oja jjeshe aquianacuanajotii.
46007031	Eseya jiquio meshijotii ba'epoquiani jamatii jiquio meshijotii eba'epoquijjijo mahuisotii jjashahuabaquicapoquiajja jiquio meshijo ani aquianacuana eseya baña huisotii oe popoquianijojoya.
46007032	Eyaya quiana jiquio meshijo anica aquianacuanajo jjashahuabaquimeetiisapo-ajja aña majo queayeno epo poanijje. Bacue, joya shacuima' nequicacuana Emeshimeseneijo chacochacosapomajje oya chacochacopoquije Eyacuiñajji queabihui pomeejji, oya aquianajo jjashahuabaquiajja.
46007033	Joya shacuijjicuana ejjahuanaqui ca jiquio meshijo anica aquianacuana queahuisojo jjashahuabaquipoquiani oja huanase queabihui pomeejjijo.
46007034	Jamaya oya jjashahuabaqui beca poani oja huanase ojo queabihui epojji, Eyacuiñajjijo echacochacojji pea-ai. Ahuema' anicuana joya jjahueaquijjima Eyacuiñajjijonei jjashahuabaquiani ojo queapame echacochacopoquijji. Oya jjaquiaquiani ojo echacochacojji, oja sapadojjo pea-ai nahuecani Eyacuiñajjijo queaja'a eba'epoquijji. Joya ejjahueaqui anicuana ca jiquio meshijo anica aquianacuanajo jjashahuabaquipoquiani ojahue queabihui epojjijo.
46007035	Eyaya jamaya huohuiaña miquiana jjahuanaquijjima, jjahueaquijjima epojjijo pojjeama. Eyaya ca jamaya huohuiaña miquiana queapame echacochacopoquijji Eyacuiñajjijo, queaja'a eba'epoquijjijo pea-ai. Beca jjashahuabaquime miquiana epojjijo pojjeama huohuiaña.
46007036	Oe miquiana dejja shacuima' nequi tiinaje ejjahuanaquijji jjabaquimajje epona ahuemaja echiimesenijje miminaje oja bacuase huanajjijo. Majoya oya jjashahuabaquinaje Eyacuiñajjijo echacochacopoquijji jamatii shacuima' nequi. Oja mesena ani eponanijje jaasaneineipomajje cajjahuanaquiahua oya ojo. Jama ca queamimishi epojji pojjeama.
46007037	Pea quiana ca jjashahuabaquiani jamatii shacuima'tii enequipoquijjijo, ahuema' eanipoquijjijo. Eponanijje jaasapo-ajja, dejjanijje jaasapo-ajja. E'e jama posaneipomajje queapame ba'epoquije quiana shacuima', ahuema'.
46007038	Jamajjeya joya oja mesena ani eponajo jjahuanaquije dejja queapame poani Eyacuiñajjiya bacani. Joya jamatii nequipoquije dejja, joya jamatii anipoquije epona queapamenee bapea-aicaje Eyacuiñajjiya.
46007039	Epona ejjahueaqui anija ojahue eshe nequi ojaya ehueijji pojjeama. Oya ojahue mano'yajo cua o jjahueaqui'yosapoaje dejjajo jjahueaquica'yojji joya Jesosaja epeejji poani dejjajo, peajo ca cho.
46007040	Eya ca jjashahuabaquiani oya queabihui ba'epoquije jamatii ani ahuema'tii jjahueaqui'yojjima. Jiquio ca ecueanei ejjashahuabaquijji miquiana niñesheajji anaje. Eya pea-ai Eyacuiñajjija Edojjoshahuapame yamijji poani e queaja'a jjashahuabameequijji.
46008001	Jjeya quiana eyaya huohuije'yo ma yahuajo miquiaa e tehuenaje esohuijo ba'a: ¿A'a noe yamicuana enaa jehui'yo eyacuiñajjinisho quiajji Jesosaja epeejjiya ijjiaca'yojji? Beca quiana jama poani ba'a: “Ojjaña ecuana queasapaja'a poani, esohui ebajeyo ache noe queapame eijjia'yojji.” Miquianayanei queasapaja'anee poani jjabaquianiyajjejojoya Jesosaja epeejjicuana queajea ajjima' aña. Bacue, esenijje Jesosaja epeejjicuana queajeanee amajje esohui o queaca'a tiimeepoquiajjijo jjashahuabapea-aiquije.
46008002	Joya oyanei queasapaja'a poani jjabaquijjicuana ca queaja'a pojjeama ba'epoquiani, joya ecua esohui oepojjinei ba epo jama pea-aiya poani.
46008003	Joya Eyacuiñajji queajeanee ajji poanicuana caca oe Eyacuiñajjija ebaneinei.
46008004	Jjeya eyaya quiana huohuije noe yamicuana eyacuiñajjinisho quiajo. Esejaya eba dejjaja ne eyacuiñajjinisho e'ejojonei pojjeama, oya ca'a-ama. Eyacuiñajjineiya caca oe che oenei enequi, chama'nei pea.
46008005	Jamatiiya queahuisocuaa esohui huohuitaicani jama ba'a: “Eyacuiñajjicuana caca queahuisonee enequi, eyatahuatahuajo jiquio meshijo pea-ai enequi” jama huohuitaimeya acani cuaa.
46008006	Esejaya caca chama'neinei pea Eyacuiñajji. Oeneiya ca oe enequi eseja Chii-ai poani. ¡Oya ojjañacuana aquiana panajji epo! Eseya o oeneijoya eshe ba'epoquiani o bihuiapoquiajjitii epojji. Enequi pea-ai oenei Emeshimesenei poani Jesosa Quito. Eyacuiñajjiya Jesosa ojjaña jiquio eseya baña huisotii panameecapoa ojaya epojji. Jesosa Quitohua eseya pea-ai eshe pomeecani.
46008007	Yahuajonei jiquio meshijo ba'ecacuaa eyacuiñajjinishocuana bihuiacapoquiapoa. Eyacuiñajji oenei nequi bajjima poa so'o cuanaja ebionei. Dejjaja necuana e'ejojonei poso acapoquiapoa Jesosaja epeejji pojjimahua ba'eya. Jjeya queahuiso oja epeejji epo ba'e noe yami eyacuiñajjinisho quia ijjia'yomajje queamimishi poani jjabaquije cuana majoya. Jama jjashahuabaquiani cuana ba'a: “Jiquio noe yami equia ijjia'yomajje eyacuiñajjinishocuana bihuiaña. Jamaya ecuana queamimishi poaje ma noe equia ani ijjia'yomajje” jama jjashahuabaquime poani cuana.
46008008	Bacue, jiquio eseya ijjiaña bobicuana, noe yami equia pea-ai ese queapame pomee'yoajjanei poani Eyacuiñajjija ese queapame poani ebajji. Bobicuana, noe yami equia ijjia'yomajje queaca'a etiipoquijji pojjeama se poaje comajoya. Oya jayojja pea-ai bobicuana, noe yami ijjia'yojjima amajje queaca'a etiipoquijji pojjeama poaje pea-ai.
46008009	Esejaya eba ojjaña bobicuana queapame, ijjiacajji. Noe yami equia ijjia'yomajje queamimishi pojjeama poani majoya. Jamatii a'a noe yami eyacuiñajjinisho quia ijjia'yojji joya Jesosaja epeejji ca'a-ama poani ohua ijjiasapea-ai eaca poanijje. Majoya ma noe yami ijjia'yomajje oya queamimishi poani jjabaquije.
46008010	E'e, miquea eba ma noe yami eyacuiñajjinisho quia ijjia'yomajje queamimishi pojjeama poani. Jamajjeya miya nobiquiani eyacuiñajjinisho anijji equi noe yami oja quia ijjia'yohua. Miya cuama nobiquije bamajje pea minijje Jesosaja epeejji ca'a-ama poani nobipea-aiquije noe yami eyacuiñajjinisho quia ijjiapea-ai'yohua mi jayojja epojjiya. Oya noe yami ijjia'yomajje jjabaquije queamimishi poani ma noe yami equia poanajejojoya eyacuiñajjinisho bihuiajji.
46008011	Miquea ebatii poani ma noe yami ijjia'yomajje queamimishi pojjeama poani. Jamatii miyaya ma pea minijje Jesosaja epeejji ca'a-ama poani queamimishi pomeechana ma noe yami eyacuiñajjinisho quia ijjia'yomajje. Quito joya ca'a-ama poanicuanajo manopea-ai'yapoa. Jamajjeya queapame pojjeama oya queamimishi poani jjabaquije mi jayojja pea-ai pomajjeya.
46008012	Miya jayojja pea-ai posapomajje joya Jesosaja epeejji ca'a-ama poaniya ijjiapea-aicaje jamatii oya queamimishi poaje jjabaquije. Majoya miyaya oya queamimishi pomeeaña, jamajjeya miya Quitonijje queamimishi pea-ai poani.
46008013	Jamajje eyaya noe yami ijjiaje'yohua pea enijje Jesosaja epeejji ca'a-ama queamimishi pomeeje jjabaquimajje, ecuea noe yami eyacuiñajjinisho quia eijjia'yojji pojjeamatii poaje. Eyaya oya queamimishi epomee poanijje noe yami ijjia'yojjimatii aje.
46009001	Miquianajaya eba poani eyaya e'ejojonei Jesosa eseja Emeshimesenei ecuea ecojjaa bapoa. Jamajojoya aje eya oja babaca ona sohuihuohuiquinequijji poani bacajji quianaja. Eya e'ejojonei Eyacuiñajjija esohuijo chacochacopoquianijojoya miquianaya jjashahuabaqui'yonaje ojaya esohuijo. Jamajjeya ¿a'a miquianaya jjashahuabaquiani eya chacochacopea-aicajji bobi jjeshejjijo? ¡Chojja de!
46009002	E'e pojja'a peacuaa miquianaja meshijo ba'ecacuaa eya Eyacuiñajjija babaca pojjeama poso acani, oja huoojea pojjeama poso pea-ai acani. Miquiaaya ca jama pojjeama, e'ejojonei eya oja babaca ona sohuihuohuiquinequijji poani baña. Eya sohuihuohuiajje quiana Jesosajo jjashahuabaqui'yonaje. Jamajjeya miquiana jama po'yonaje jjabaquimajje eya Pablo e'ejojonei Emeshimeseneija babaca poani bacajji quianaja poanaje.
46009003	Jjeya eyaya queaja'a huohuije joya e niñebajji poanicuanaja joya oja babaca pojjeama huohuijji poanicuanaja pea-ai queaja'a e oja bajji.
46009004	Ecuanaja joya Eyacuiñajjijo chacochacopoquianija miquianaja quia bobi, aquianacuana jjeshecapoquijji poanaje ecuana queapame ba'epoquijji.
46009005	Eya shacuijjiyajjemo ecue huanase Jesosaja epeejji ecuea dojocajji pome enijjetii jiquio ecua pea oja babacacuaa oja huanase onijjetii dojocani cua o poquijeyasijje ona sohuihuohuiya, jama pea-aiya ecuea acajji. Ma ecua Emeshimesenei Jesosaja chahuacuaa acanaje jama pea-ai ecuea acajji. Pedrohua oja huanase dojocanaje onijjetii, jamajjeya jama pea-aiya ecuea acajji.
46009006	E'e pojja'a ¿a'a queapame ecuananei eya, Bernabé pea-ai bobi jjeshejjijo chacochacocapoquijji miquianaja asahuajjima? Chojja de, jama queapame pojjeama. Ecuana pea-aiya miquianajaya asahuacapoquijji poanaje e'ejojonei Eyacuiñajjija babaca poanijojoya.
46009007	Bacue, soldadocuana oja bejjoneijo bobicuana jjesheajja. Emeshimeseya oya bobi quiacani sosema'. Oya jayojjaya meshi chacojji poanicuaa oja bana sejja'yomajje ijjiacani sosema'tii. Oya jayojjaya joya ovejacuanajaahuanajji poanicuaa ovejaja tojjona' ishicani sosema'tii.
46009008	¡A'a jiquio eya aña esohui dejjaja ejjashahuabaquijji mahuiso poani poso ajji! Eyacuiñajjija esohui Moisesja tehuecuana yahuajonei oya jayojja pea-ai poa.
46009009	Oja esohui etehue jaa jama poani ba'a: “Joya macaa anosoai quishisajacaniya ejjii quishijjojjajji, a'a oja naba jeyojji. Ojaya macaja anosoai ijjiacajji pea-ai.” Jiquio esohui etehue jama poanijje pojjeama Eyacuiñajjiya macacuananeijo jjashahuabaquiani. Chojja, majonei pojjeama.
46009010	Jiquio esohui ca jama poanijje Eyacuiñajjiya eseya queajeanee acapoquiani esejo jjashahuabaquipoquianitii. Eyacuiñajjiya oja esohui tehuemeecapoa esejo, esejaya yajji, eseja bapoquiajji. Bacue, joya meshi chacojji poanicuaa ishoacani oja bana quijje eijjiajji oja chaco sosejje. Oya jayojjaya joya ejjajja sejja'yojji poanicuaa oja sejja'yo ijjiacaje oja chaco sosejje.
46009011	Ecuaa quiana Eyacuiñajjija esohui huohuineinaje jiquio ecua eso' quejo banacani cuaa, jamaya ecuana esohuijo chacochaconeinaje. Jamajojoya aje che ecuana bobi quiacajji poanaje quianaja, ecuana asahuacajji pea-ai poanaje ma ecuaa miquianaque esohuijo chacochaconeinaje sosejje.
46009012	Pea Eyacuiñajjija esohuihuohuijji poanicuana ca quiaa ca oe asahuanaje, bobi quianaje pea-ai. Jamajjeya quianaja oe ecuana pea-ai asahuacajji poanaje, bobi quiacajji poanaje. Ecuana caca chacochaconeinaje bobi jjeshejjijo, jamajjeya ecuanaja quiana huohuiajjajjima poanaje bobi quiajjijo. Ecuana jamaya poanaje miquiaaya majonei chacochacoani ea poanijje mihuohuiajjanaje quiana. Majonei ecuana chacochacoani poso bamajje ecuanaja ye esohui queapame Quitojo shajja-ajjasapo-ajja quiana pojja'a pome.
46009013	Miquianajaya eba poani ojjaña joya judiocuana Eyacuiñajjija equi-aijo chacochacoanicuanaya ma echacojoya queapame ba'epoquiani. Ehuonecuana onaja ye enaa jehui'yo Eyacuiñajji quiajji etiicuaa dahuacani. Majoya quijje majo chacochacoanicuaa onaja quia noe yami oepojji ijjiaca'yani.
46009014	Oya jayojjaya Emeshimesenei jama poani joya oja esohui queapame Quitojo huohuiquijji poanicuana ma echacojoya queapame ba'ecapoquijji.
46009015	Eya pea-ai jiquio echacojoya queapame ba'ecapoquijji poanaje jamatii bobi, aquianacuana e ba'emeesahuajji ecuea jjeshejjimatii. Jjeya eyaya jiquio esohui tehueaña miquianaja e bobi quiajjijo pojjeama. Jama posapo-ajja eya. Jamajjeya ecuea majo ehuohuiajjajji pojjeama quiana. Esosejje eyaya sohui huohuiaña eaca poanijje cuaa mihuohuiajjaña majoya. Eya mano'yosapome eyaya sosejje esohui huohuiaña onaa acajje.
46009016	E'ejojonei eyaya esohui queapame Quitojo queahuiso huohuipoquiaña cuana jamatii eyanei queaca'a poani jjabaquiajjaa. Yahuajonei Eyacuiñajjiya eya babacacapoa majoya oja esohui huohuiquinequijji epojji. Eya majo michacochacotiimajje queayenonee pome.
46009017	Ecueanei ejjashahuabaquijjijo eya esohui huohuijji poanijjemo eya sosequiacajji cuanaja pome jiquio ecue chaco sosejjeya. Jamatii ecueanei ejjashahuabaquijjijo pojjeama eya babacacapoa oja esohui huohuiquinequijji epojji. Jamajjeya Eyacuiñajjiya eya queaja'a hueya-ama chacomeesa-acani ojo joya ecua dejja peaja aquianacuanajaahuananeijji poani jama.
46009018	¿Ae shai eyaya jjesheje jiquio eya chacochacopoquiani sosejje? Bacue, eyaya Eyacuiñajjija esohui queapame Quitojo huohuiaña queabihui poaniya jamatii onaja esosequiajji pojjeamaa. Majoya eya queabihui poani jamajotii sosemajo. Ecuea quiana huohuiajjacajji poanaje e ba'emeesahuajji aquianajo ecue chaco sosejje, jamatii ecuea quiana huohuiajjajjimatii poanaje.
46009019	Eya sosequiajjima acani cuaa esohui huohui sosejje. Jamajje chama'nei e chacomeejji poani dejja. Eya ca joya ecua dejja ejjeshe peajo chacochacopoquianitii, jama pea-aiya eya jjapomeequiani ojjañacuanajo. Jamaya eya jjapomeequiani queahuisocuanaja ecue huohui eshajja-ajjajji. Majoya Quitojo jjashahuabaquije'yo cuana.
46009020	Eya judiocuananijje animajje oya jayojja pea-ai ba'epoquinaje onijje ejjapeequijji o Quitojo ehuohuijji. Joya Moisesja tehuecuana jayojja ba'epoquianicuana oya jayojja pea-ai eya ba'epoquinaje onijje ejjapeequijji, o esohui Quitojo ehuohuijji pea-ai. Jamatii Moisesja tehuecuana jayojja eya ba'etiipoquiajja Eyacuiñajjija eya mimishima'yo ebajji.
46009021	Eya judío pojjeamacuananijje animajje joya Moisesja tehuecuanama'nijje animajjeya oya jayojja pea-ai ba'epoquinaje onijje ejjapeequijji o esohui Quitojo ehuohuijji. Jamatii eya queamimishi ba'eajja, eya caca Eyacuiñajjija esohui jayojjatii ba'epoquiani, Quitoja jayojja pea-ai eya ba'epoquiani.
46009022	Joya Jesosaja epeejjicuana ca'a-ama poaninijje animajje eya oya jayojja pea-ai ba'epoquinaje onijje ejjapeequijji. Jamaya eya nequipoquinaje macuana jayojja pea-ai epojjiya o Quitojo queaca'a etiipoquijji. Jamaya eya jjeya pea-ai ba'epoquiani, peacuanajo jjashahuabaquiani onijje ejjapeequijji o esohui Quitojo huohuiajje ejjanahuemeequijji.
46009023	Eya jamaya ba'epoquiani peacuana esohui queapame Quitojo sohuihuohuipoquiajji. Majoya Eyacuiñajjiya eya queabihui ba'emeesahuacaje, ma eya huohuiquije cuana pea-ai.
46009024	Miquianajaya eba quebanei poanijo queahuisocuana cuajicuajiani aquiana queapame jjeshejjijo. Jamatii queahuiso cuajicuajiani oeya aquiana queapame jjeshecaje ma ebionei poejeya. Jama epojjiya Eyacuiñajjijo queaca'a ba'epoquicuetii, jjashahuabaquiani quijje Eyajo ani'yo quiana Eyacuiñajjiya aquiana queapame quiacaje queapame ba'epoquinaje sosejje. Jiquio ecua dejja aquiana queapame ejjeshejjijo cuajicuajineianitii jama pea-aiya oe queaja'atii ba'epoquicue.
46009025	Joya cuajicuajijecuana jjajaahuanaquiani. Oja yami queaca'a pomeecani ecuajicuajineijji. Jamaya poani cuana acui-iña esipi oja sapajo etiija eiyacuajijji ojjaña majo nequicaja oya ebihuiacuajijji. Majoya oja sipi shocanacuaji'yani. Eyacuiñajjija quia ca ma eseya quijje jjesheje jama pojjeama poaje, anitiitiipoquije'yo.
46009026	Eya Eyacuiñajjijo hueya-amanei chacochacopoquiani joya ecua dejja aquiana queapame jjeshejjijo cuajicuajineiani jamaya. Joya ecua dejja ehuoo jjashahuacuiaquiani jama pojjeama eya ba'epoquiani. E'ejojonei eya queaja'a ba'epoquiani ojo echacochacopoquijji, jamatii pojjeama.
46009027	Jamajjeya eya jjajaahuananeiquipoquiani. Ecue eyami nahueneiaña queamimishi epo'yo poanijje. Eya nequipoquiani queahuisocuana sohuihuohuipoquiajji epojji. Eya queamimishi ba'epoqui'yomajje ca ecuea ejjeshejji pojjeama poaje ma quijje Eyacuiñajjiya queapame quiacaje cuana, jamatii ecuea peajaajjicuana sohuihuohui epo nequiya.
46010001	Ecue dohuecuana jjo'icuana, eseja etiiquianacuana shahuabacuetii ma yahuajonei Egipto meshijo queashequiajahuiso ba'e ojjañatii cuayaquica'yapoajo. Eseja etiiquiana ojjaña Eyacuiñajjija nequia bohua huidojocapoquiapoa se-ejjama' meshijje. Bae-aihuo'o ena anijje ojjañatiicuana jjayejjemeequicapoa Eyacuiñajjiya bae-ai aniyiyesamaneijje meshi ca'acameemajje.
46010002	Ojjañacuana ma Eyacuiñajjija nequia boquishishijji poquiacapoa, ma bae-ai anijje jjayejjequica'yapoa cuanaya, o huohuijji poaja Moisesja esohuijo jjashajja-ajjaquicapoquiapoa. Macuanaya Moisesnijjetii pocapoquiapoa ojee. Jamajjeya Eyacuiñajjiya ojjaña ma Moisés shajja-ajjajji poacuana Moisesnijjetii ojee nequi bacapoa.
46010003	Eyacuiñajjija Edojjoshahuapameja quia macuaaya ojjañaa oya bobiya ijjiacapoquiapoa.
46010004	Ena mei-aiquipajje cuayaje ishipea-aicapoa ojjañacuaa Eyacuiñajjija Edojjoshahuapameja cuayamee. Maya mei-ai Quito jayojja pea-ai poa. Quito nequipoquiapoa eseja etiiquianacuana asahuapoquiajji se-ejjama' meshijabojo.
46010005	Jamatiiya Eyacuiñajjiya eseja etiiquiana beshahuanei ojjañatii queapame pojjeama ba'e bacapoquiapoa. Jamajjeya beshahuanei ojjañatii se-ejjama' meshijo nequitii manocapoqui'yapoa. Ojjaña ma meshijabojotii onajaya yami mojeacapoquiapoa cuaa.
46010006	Ojjaña ma eseja etiiquiana yahuajonei ba'ecapoquiapoajo eseya jjeya jjabahuejjaquicajji queamimishi posapojjima' epojji ma ecua yahuajonei queahuisocuana queamimishi ba'ecapoquiapoa jama pea-ai epo poanijje.
46010007	Jamajjeya quiaa oe jjeya eyacuiñajjinishocuana ¡a'a bihuiajji! Ma ecua yahuajonei bihuiacapoa cuaa jama, ¡a'a bihuiajji! Eyacuiñajjija esohui yahuajonei etehue jaa jama poani ba'a: “Eyacuiñajjinisho bihuiajji fiesta queaquemo acapoa cuaa ojee eijjiaijjiajji, eishi-ishijji, emajamajajji. Queamimishinee pocapoa cuana jama pomajje” jamaya tehuecapoa.
46010008	¡A'a peacojjojji pojji! Ma ecua yahuajonei eseja etiiquianacuana peacojjojji epojji ba'epoquiapoa jama pea-ai a'a posapea-aipojji. Jamajojoya aje queahuisoneecuana Eyacuiñajjiya yahuajonei 23.000 huisome manomeecuajica'yapoa oya pojjajotii ma oja mimishijoya.
46010009	A'a Quitohua eseya jaahuanacaje, a'a oja esohui ajeyocaje'yo ejjabaquijji, ¡a'a jama pojji! Ma ecua yahuajonei queahuisocuaa a'a oja esohui ajeyocaje'yo ejjabaquijji acapoa jama a'a popea-aijji. Majoya queahuisocuana manoca'yapoa Eyacuiñajjija huoojea peyoja ijjia ese'neejo.
46010010	A'a Eyacuiñajjijo jjaniñebaquijji peacuananijje. Ma ecua yahuajonei Eyacuiñajjijo jjaniñebaquicapoa cuana jama pea-aiya a'a pojji. Majoya Eyacuiñajjija huoojea angelya eseja etiiquiana queahuisocuana manomeeca'yapoa jama poajoya.
46010011	Ojjaña ma eseja etiiquiana yahuajonei ba'ecapoquiapoajo eseya jjeya jjabahuejjaquicajji ojaya eba'ejjijo. Eyacuiñajjija esohuijo macuanaja mimishi etehue jaa ese eseja etiiquiana jama queamimishi pea-ai eba'epoqui poanijje. Jamaya Eyacuiñajjiya tehuemeecapoa jjeya eseya eshe nequi oe-ejjenei epojja poechipianijo queaja'atii eba'epoquijji.
46010012	Jamajjeya joya oyanei queaca'a nequipoquiani jjabaquijjicuana jjajaahuananeiquicajji. Comaya pojja'a oquequije'yo huacuaya mimishiyasijje.
46010013	Ese queacamajanee pojji Eyacuiñajjijo ejjapajeacuajiquijji poenequijetii jiquio ecua cuana ojjaña poani jamaya. Ese queamimishi pomeejji poenequijetii pea-ai. Jamatii Eyacuiñajji queaca'aneetii nequiani, ojjaña oja esohuicuana jayojja ajeyocaje'yo. Ohuaya quiana queaca'a ba'emeesahuacapoquije ojo ejjashahuabapajeaqui'yo poanijje, queamimishi epo-o'oya poanijje pea-ai. Miquiana queacamajanee pojji, queamimishi pomeejji pea-ai poeajo ohuaya quiana queaca'a ba'emeecaje. Jamajjeya ohuaya quiana nahuecapoquije ma miquiana queacamajanee pojji poeajo ejjapajeacuajiqui'yo poanijje ojo.
46010014	Ecue dohuecuana jjo'icuana ecuea quiana queajeanee, jamajjeya ¡a'a eyacuiñajjinishocuana bihuiajji!
46010015	Ecuea quiana eba queasapaja'anee poani, jamajjeya jiquio eyaya huohuiaña esohui aneineicue quiaa a'a queaja'a, a'a queaja'a pojjeama ebajji.
46010016	Jiquio Quitoja bobi o mano'yapoa shahuabapoquiajji eijjiajji jjachichaquimajje ebionei seya Eyacuiñajji bihuiaje. Majoya jiquio seya ishiaña enaa huohuicani Jesosaa oja na' cuayameequica'yapoa ojjaña ese nahue'yojjijo. Jiquio seya ijjiaña pahuiya huohuicani Jesosaa oja yami quiacapoa ojjaña esejo.
46010017	Jamatii eseya queahuiso poani oe eyami jayojja se jjabameequiani oe oya pahui Jesosaja eyami jayojja eseya ijjiamajje o shahuabapoquiajji.
46010018	Bacue, israelitacuana achajja yahuajo ba'epoquiapoa. Oja ehuone yemajje enaa jehuimeeca'yapoa Eyacuiñajji quiajji. Majoya oja quia o bihuiajji noe yami dahuameemajje ijjiaca'yapoa oepojji. Jamajjeya equia noe yami oepojji ijjia'yomajje Eyacuiñajjinijje jjapeequiapoa ma dejjaya.
46010019	Jiquio eya huohuiaña esohui ¿a'a jama poanijje ba'a: Eyacuiñajjinishocuana queaca'a poani, noe yami equia o bihuiajji queaca'a pea-ai?
46010020	Chojja, jama poanijje pojjeama. Jiquio eya huohuiaña jama poanijje ba'a: Dejja esohui bapojjima'cuaa noe yami oja eyacuiñajjinisho quiacajo eshahuamasecuana ca ohuaya quiacani, Eyacuiñajji pojjeama. Jamajjeya miquiana eshahuacuananijje jjapeequiani basapo-ajja.
46010021	Jiquio Jesosaja ena' jayojja ishijji o shahuabapoquiajji poanicuanaja ena eyacuiñajjinisho bihuiajji poani ishica-ajja fiesta acajo. Jama pomajjeya seya eshahuamasecuana bihuiaña. Oya jayojjaya joya pahui o mano'yapoa shahuabapoquiajji ijjiajji poanicuaa noe yami eyacuiñajjinisho bihuiajji oja iya ijjiaca-ajja fiesta acajo. Jama pomajjeya seya eshahuamasecuana bihuiaña. Jiquio ecua eshahuamasecuananijje Eyacuiñajjinijje pea-ai ojee jjapeequica-ajja jama pea-aiya pocue.
46010022	¿A'a ese jama poajo Eyacuiñajji queaquene pome? E'e, queaquene poaje ojaya ese queanahuejojoya. Jiquio ecua yahue oja huanase pea dejjajo bamajje queaquenenee poani jama pea-aiya Eyacuiñajji poani esejo. ¿A'a eseya queaca'anee poani Eyacuiñajji queaca'apishana? Cheje, chojja, jama pojjeama.
46010023	Jama poani cuana ba'a: “Cua eya asa-aña huisotiiya eyaya aje.” E'e jama pocajji, jamatii ojjañatii queapame pojjeama eajji. E'ejojonei ojjaña cua eseya asa-aje huisotii esejaya acajji. Jamatii cua eseya asa-aña apoquiaña bamajje pea Jesosaja epeejjicuana queaca'a etiipoquijji pojjeama poaje esejo.
46010024	¡A'a esejayanei eba'ejjijo jjashahuabaquipoquijji! Pea minijje Jesosaja epeejjicuanajo jjashahuabapea-aiquicue o queaca'a tiimeesahuajjijo.
46010025	Ojjaña joya noecuana quiacani bejjo sosejje comaya queapame, ijjiacajji. A'a noe quiajji poanicuana huohuiajjajji jama ba'a: “¿A'a jiquio noe yami ani eyacuiñajjinishoque quia?” Chojja, jama aca-ajja. Jamatii coma noecuana queabihuiya ijjiacue. A'a ma noejo queamimishi poaje, mimishiama poaje pojja'a jjabaquijji ijjiamajje.
46010026	Bacue, ojjañatii aquianacuana jiquio meshijo anica Eyacuiñajjija poani.
46010027	Jama ba'a: Oe Jesosaja epeejji pojjeamaa miquiana iyaacajje onijje eijjiaijjiajji, poquicue onijje ijjiaijjiasapomajje. Cua ohua miquiana quiacaje bobi noecuana queabihuiya ijjiacue. A'a huohuiajjajji jama ba'a: “¿A'a jiquio noecuana eyacuiñajjinisho onaja quia?” Chojja, jama huohuiajjame aca-ajja.
46010028	Pea miquiana bobiajji poaje ca ja'anei jama poajo ba'a: “Jiquio noe yami eyacuiñajjinisho quia,” a'a ijjia'yojji o queayeno epomee poanijje ma equia noe yamijo. Ohuaya ijjiaca'yoajja poso acani, queamimishi epoaje poso majoya.
46010029	E'e pojja'a miquiaaya jamatii ijjiasa-aña yenoamaa. Pea Jesosaja epeejji ca'a-ama poani ca ma noe yami eyacuiñajjinisho quia ijjia'yomajje comajoya queamimishi epoaje poso jjabaquiani. Miquianaya jjashahuabaquiani ma noe yami ijjiaca'yojji yenoamaa. Jamatii a'a ma noe yami ijjia'yojji onijje joya miquiana queamimishi poani poso ajjinijje.
46010030	Eyaya Pablohua ma noe yami ojjaña queabihuiya ijjia'yaña Eyacuiñajji bobijo gracias amajje. Peaa ca ma noe yami ijjiacajo queamimishi poani bacani. Jamajjeya eya queamimishi poani poso acaje noe yami eya ijjia'yaña bamajje. Majoya oya queayenonee poani.
46010031	Jamajjeya cua miquiaaya ijjiaje, ishije, chacoje pea-ai queapamenee acue quiaa. Queapamenee poani bamajje Eyacuiñajji bihuiacaje queahuisocuaa.
46010032	Queaja'a quiana oe ba'epoquicue miquiananijje ba'e judiocuana queamimishi epomee poanijje. Judío pojjeamacuana, Jesosaja epeejjicuana pea-ai queamimishi epomee poanijje miquianaja eba'ejjijo queaja'a oe ba'epoquicue.
46010033	Eya jama pea-ai quiana oe ba'epoquicue. Eya queabihui ba'epoquiani ojjañacuananijje. Ecueanei eba'ejjijo pojjeama eya jjashahuabaquipoquiani, peacuanajoya ca eya jjashahuabapea-aiquipoquiani o queaca'a esohuijo tiimeesahuajji. Jamaya eya jjashahuabaquianitii peacuana sohuihuohuiquijji epojjijo o Jesosajo ejjanahuemeequi'yojji.
46011001	Ma ecua Quito jiquio meshijo ba'epoquiapoa jama pea-aiya eya ba'epoquisapoani. Jamajjeya jiquio ecua eya queaja'a ba'epoquiani jama pea-aiya quiana oe ba'epoquipea-aisapocue.
46011002	Eya queabihui poani miquiana ejo queahuiso jjashahuabaquiani shajja-ajjamajje. Ecue quia esohui ma yahuajo eya huohuinaje esohuicuanaya achajja Jesosaja epeejji ba'ecapoquijji shahuabapoquiaña quiaa.
46011003	Jjeya eyaya jiquio esohui huohuineisa-aña miquianaja queaja'a ebajji. Quito ojjaña dejjacuana huoojeapoquiajji poani eojjañacuanamese. Oya jayojjaya yahuecuana oja huanasecuana huoojeapoquiajji poani jiquio ecua Eyacuiñajji Quito huoojeapoquiajji poani jamaya.
46011004	Jamajjeya quiana oe dejjacuana jjasapapaaquica-ajja ona ejjachichaqui anijo Eyacuiñajjinijje emimijji, peacuana sohuihuohuijji epojji pea-ai. Jama ejjasapapaaqui pomajjeya quiaa Quito peajja jayojja aña, oja esohuijo jjashajja-ajjaquica-ajja bameeaña cuana.
46011005	Eponacuana ca jjasapapaaquicajji ona ejjachichaqui anijo Eyacuiñajjinijje emimijji, peacuana queaja'a sohuihuohuijji pea-ai. Eponacuana jama mipomajje ojahue peajja jayojja acani, ojo jjashajja-ajjaquica-ajja acani pea-ai ma eponaa. Oya jiquio ecua epona esapa cuiapojijea queabicho aniani jama bacaje.
46011006	Jamajjeya onijje Jesosaja epeejjicuana jjachichaquimajje esohuijo cajjasapapaaquiahua eponacuana. Joya epona oja ehuojjaña paasapo-ajja poani cajjasapacuiapojijeameequiahua. Majoya oya jama jjapomeequimajje queabichonee poaje.
46011007	Dejjacuaa ca oja sapa paaca-ajja Eyacuiñajjiya oya queaca'a epojji o jayojja pea-ai epojji panacapoajojoya. Eponacuaa ca ojahue o huoojeapoquiajji poani bameecani.
46011008	Bacue, ebionei dejja eponaja yamijo pana pojjeama poa. Ma ebionei epona ca dejjaja eyami pana poa.
46011009	Yahuajoneinei Eyacuiñajjiya dejja epona asahuapoquiajji epojji pojjeama panacapoa. Ohuaya caca oe epona panacapoa dejja asahuapoquiajji epojji.
46011010	Jamajjeya eponacuana jjasapapaaquicajji esohuijo ejjachichaqui ani majo anicaja ebajji, angelcuanaja ebapea-aijji ojahue o huoojeapoquiajji poani, oya ojahueja esohuijo jjashajja-ajjaquipoquiani pea-ai.
46011011	Esejaya ebanei yahuecuana jamatii oenei ba'eajja. Oya ca oja huanasenijje ba'epoquiani, onijje jjapeequipoquiani. Oya jayojja pea-ai ehuanasecuana oenei ba'eajja. Oya ca ojahuenijje ba'epoquiani onijje jjapeequipoquiani.
46011012	Bacue, e'ejojonei ebionei epona dejjaja eyami pana poa. Jamajjeya e'ejojonei dejjacuana eponaja eyamijo cuayapoquiani. Eyacuiñajjiya eseya jamaya pomeecani, eseyatii pojjeama cuayapoquiani.
46011013	Miquiaaya oe baneicue ehuohuijji, ¿a'a queapame, a'a queapame pojjeama pojja'a esohuijo jjachichaquimajje eponacuana jamatii mimije Eyacuiñajjinijje jjasapapaaquijjima? Chojja de, jama queapame pojjeama.
46011014	Dejjacuana ojjaña meshijo nequicaja ejjashahuabaquijji jama poani ba'a: Dejjacuana oja ehuojjaña queasao-ao oquemeemajje oya queabicho jjabaquije.
46011015	Eponacuana ca queabihui poani oja sao quea-ao oqueani bamajje. Eyacuiñajjiya oja sao quea-ao oquemeecani o sapa paajji.
46011016	E'e pojja'a beca quiana jiquio esohui ehuojjañajo shajja-ajjasapo-ajja. Eyaya comaya huohuije jamaya ecuana jjachichaquipoquiani esohuijo, eponacuana ejjasapapaaqui aniani. Pea Jesosaja epeejjicuana pea-ai oya jayojja jjachichaquimajje esohuijo eponacuana ejjasapapaaqui aniani.
46011017	Jiquio jjeya eya miquiana tehueaña esohui queayenohua huohuije miquiana queapame pojjeama ba'epoquianijojo. Miquianaya queaca'a tiicapoquijji poanaje jjachichaquipoquimajje esohuijo jamatii miquianaja ejjachichaquijji queapame pojjeama poani.
46011018	Eya huohuicanaje cuaa miquianaya jjachichaquimajje oya jayojja pea-ai jjashahuabaquime pojjeama poani Eyacuiñajjija esohuijo. Beca quiana oe jjashahuabaquime poani oja esohuijo, peacuana ca pea jjashahuabaquime poani jama pea-ai pojjeama. Jamaya quiana jjachichaquipoquiani esohuijo eyaya shajja-ajjanaje. E'e pojja'a jamaya jjachichaquipoquiani.
46011019	Bacue, Jesosaja epeejjicuana ojjañatii oya jayojja pea-ai jjashahuabaquimetii ba'epoquiajja. Becacuana Jesosaja epeejji oja esohui jayojja ba'epoquianitii. Pea oja epeejji ca jama ba'eajja. Jamajjeya ache queapame poani bacajji quianaja.
46011020	Miquianaya oya jjashahuabaquime pea-ai ba'eajja ejjachichaqui ani Jesosaja bobi o shahuabapoquia'yojji ojee eijjiajji. Jamatii ejjachichajeaqui ani quiana queapame pojjeama poani.
46011021	Miquiaaya ejjachichaqui aniya miquianaja ye bobicuana ebionei ijjiacuajiaña Jesosaja bobi ijjiajjimahuajo jamatii peacuana majotii ani oja bobi chamajo, yejjimajo, queashoe poani. Beca quiana ca huooani majotii ani.
46011022	Jama ca poca-ajjanei. Miquianajaya bobi oenei aniya ijjiasa-amajje miquianaja equijotii ijjiacajji, uvajjajjana' majotiiya ishicajji. Joya miquiananijje Jesosaja epeejji ejjachichaqui ani aema'cuana queabicho pomeeaña quiaa miquianajaya bobi ijjiacuajimajje oja bobi chamajo. Jesosaja epeejjicuana botiama jayojja aña quiaa. ¿Apiojji acuae quiana jama poani? ¿A'a majoya eyaya quiana queapame poani huohuije? ¡Chojja de!
46011023	Emeshimeseneiya eya Pablo jiquio esohui yahuajo quiacapoa jiquio eya quiana huohuinaje oya esohuiya. Jama eya huohuicapoa ba'a: Oya mecajjetii ma Emeshimesenei Jesosa iñameesahuacapoa mecajjetiiya ohuaya pahui jjeshecapoa oja emeya.
46011024	Majoya Eyacuiñajji bihuiamajje pahui mijicapoa. Jesosa jama poa pahui mijimajje ba'a: “Jiquio ecue emejo nequi pahui ecue yami jayojja poani. Ecue yami eyaya quiaje miquiana nahue'yojji. Ijjiacue quiaa jiquio e mano'yajo shahuabapoquia'yojji.” Majoya pahui quiacapoa cuana jama huohuime amajje.
46011025	Majoya aje quijjepishana bobi ijjiamajje ojeeya Jesosaa oe caneco uvajjajjana' oja emeya iñanequiacapoa. Oya jama poa ba'a: “Jiquio canecojo nequi ecuea ena' jayojja. Cuayaquije'yo miquianajo. Ecuea enaa Eyacuiñajjija esohui eyacua queahuisocuana ojaya'yo epojji queaca'atii pomeecaje, epajea'yojji pojjeama. Jiquio miquiaa ishipoquiamajje e mano'yojji shahuabapoquia'yocue.” Majoya canecojo nequi ena ishimeecapoa cuana jama huohuime amajje.
46011026	Jamaya apoquiacuetii quiaa Emeshimesenei poe'yojjimahuajo. Emeshimesenei Jesosa mano'yapoa ojjañacuana nahue'yojji esohui huohuipoquiajetii quiaa oja yami jayojja o shahuaba'yojji ijjiamajje, oja ena' jayojja o shahuaba'yojji ishimajje pea-ai.
46011027	Bacue, joya jamatii oja esohui jayojja pojjeama ba'epoquianicuana jiquio pahui o shahuaba'yojji ijjiajeamajje, ena canecojo nequi ishijeamajje pea-ai comacuanaya queamimishi poani Jesosaja eyamijo, oja enajo pea-ai. Comacuaaya Jesosa peajja jayojja bacani, nahueama.
46011028	Jamajjeya ojjaña joya oja yami jayojja o shahuaba'yojji ijjiajji poajecuana, oja ena' jayojja o shahuaba'yojji ishijji poajecuana pea-ai ebionei jjabaneiquicajji achajja oya ba'e pahui ijjiajjimahuajo, canecojo nequi ena ishijjimahuajo pea-ai.
46011029	Joya jamatii ojayanei eba'ejjijo jjabaquiajja cuaa Jesosaja eyami jayojja pahui ijjiajeamajje, oja ena' jayojja ishijeamajje pea-ai comaaya Emeshimesenei Jesosaja eyami peajja jayojja acani. Eyacuiñajjiya comacuanaya queaneenee pomeecaje.
46011030	Jamajjeya queahuiso quiana manoani, ca'a-ama poani pea-ai Jesosaja bobi o shahuaba'yojji jamatii ijjiajeañajo, ena ishijeañajo. Becacuana ca mano'yonaje majoya.
46011031	Jamajjeya ebionei eseya jjabaneiquicajji achajja eseya ba'e eseja mimishijo onijje emimi'yojji. Majoya Emeshimeseneija eseya queanee epomeejji pojjeama poaje eseja mimishijo.
46011032	Esejaya eba'ejjijo jjabaneiquiajja poajo Emeshimeseneiya eseya queanee pomeecaje ejjabahuejjaquijji queamimishica'a eba'epoqui poanijje. Jamaya ohuaya eseya acani joya ecua peacuana queaneenee pocanequije'yo jama pea-ai eponequi'yo poanijje.
46011033	Jamajjeya ecue dohuecuana jjo'icuana, miquiana jjachichaquimajje Jesosaja bobi ojee eijjiajjijo, ¡a'a miquianaja ye bobi ijjiacuajijji! Peacuana ishoasocue ojee eijjiaijjiajji.
46011034	Joya queashoenee poani ca ojaya equijotii ijjiaijjiacajji so'o. Ijjiaijjiajeyomajje esohui baa oya poquicajji. Majoya oya jama poajo Eyacuiñajjija oya queanee epomeejji pojjeama poaje. Ee, pea esohuicuana huohuiquije miquiana baa poquimajje.
46012001	Ecue dohuecuana jjo'icuana, eyaya quiana huohuije achajja Edojjoshahuapameya Eyacuiñajjija echacojjicuana queapame eapoquiajji eseya queaca'a pomeecani.
46012002	Miquiaaya Jesosaja epeejji pojjimahua ba'eya eyacuiñajjinishocuana queahuiso bihuiapoquiapoa. Jjadasiameequiapoa quiana ojo o queaca'a poanijo poso. Jamatii oya eshe pojjeama mimiajja, ca'a-ama poani bihuiapoquiapoa quiaa.
46012003	Jamajjeya quiaa oe jiquio shajja-ajjacue. Joya Edojjoshahuapameya mimimeesahuacani dejja jama po-ajja ba'a: “Jesosa peajja, siajjepojji,” jama mimime po-ajja. Jiquio shajja-ajjapea-aicue. Joya Dojjoshahuapame yamima' ba'ecacuana jama po-ajja ba'a: “Jesosa oya Emeshimesenei poani eojjañacuanamese.” Chojja, oya jama mimime po-ajja.
46012004	Jesosaja epeejjicuana Edojjoshahuapameya Eyacuiñajjija echacojjicuana queapame eapoquiajji queaca'a pomeecani ojjaña quiana. Queahuiso ojaya echacojjicuana yani. Oya echacojji pea-ai yajji pojjeama ohuayaneiya eseya queaca'a pomeecani ojo queapame echacochacopoquijji.
46012005	Jesosaja epeejjicuaa oya echacojji pea-ai pojjeama acapoquiani. Jamatii oe Emeshimeseneiya huohuicapoquianitii ojjaña oja epeejjicuana ache ojaya echacojji poaje.
46012006	Eyacuiñajjiya ojjaña eseya queaca'a pomeecani oja echacojjicuana queapame eapoquiajji ojo, jamatii eseyayanei pojjeama.
46012007	Eyacuiñajjiya ojjaña eseya Jesosaja epeejjicuana oja Edojjoshahuapame quiacani. Edojjoshahuapameya ojjaña eseya queaca'a pomeecani oja echacojjicuana queapame eapoquiajji. Jamaya ohuaya eseya queaca'a pomeecani pea esenijje jjachichaquipoquiani Jesosaja epeejjicuana queaca'a etiipoquijji oja esohuijo.
46012008	Edojjoshahuapameya eseya oya echacojji eapoquiajji pojjeama queaca'a pomeecani. Achajja queaja'a eba'epoquijjitii becacuana ohuaya queaca'a pomeecani oja esohui ehuohuijji. Peacuana ca yajja poanijje oja esohui Edojjoshahuapameya bameesahuacani onijje Jesosaja epeejjicuana ehuohuijji.
46012009	Oja Edojjoshahuapameya peacuana queaca'a pomeecani oya ejjashahuabaquipoquijjitii oja esohuijo, meteama echacochacopoquijji pea-ai jamatii queacamaja acani cuaa. Ohuaya ca peacuana queaca'a pomeecani emano jaacuana jja-ajameequi'yojji.
46012010	Peacuana ca ohuaya queaca'a pomeecani dejjaja ajjima'neinei ojaya eapoquiajji. Peacuana ca Edojjoshahuapameya queaca'a pomeecani Eyacuiñajjija esohui queaja'anee peacuana huohuiquijji epojji. Peacuana ca a'a peaa Eyacuiñajjija esohuinei queaja'a huohuicani, a'a pojja'a eshahuaja huohuicani queaca'a pomeecani ebaneijji. Edojjoshahuapameya peacuana ca queaca'a pomeecani peajaajjija esohuijo emimijji jamatii oja bajjimanei esohuijo. Peacuana ca oja huohui peajaajjija esohuijo yajja poanijje queaja'a eshajja-ajjajji queaca'a pomeecani ehuohui'yojji queaja'a.
46012011	Jamaya ohuaya oenei Edojjoshahuapameya ojjaña Jesosaja epeejjicuana queaca'a pomeecani Eyacuiñajjijo queapame echacochacopoquijji. Ohuaya Jesosaja epeejjicuana huohuicani ache echacojji ojaya acajji ojayanei ejjashahuabaquijjijo. Majoya Edojjoshahuapameya oya queaca'a pomeecani ma echacojji eapoquiajji.
46012012	Dejjaja eyami oenei poani jamatii oja yamijo queahuiso nequiani: ejeojji, esapa, ecojja, eshajja, eme pea-ai. Oya jayojjaya eseya Jesosaja epeejji poani. Jamatii eseya queahuisonee poani eseya oe yami jayojja poani. Eseya ca oe Quitoja eyami jayojja poani.
46012013	Ojjaña eseya Jesosajo jjashahuabaqui'yajo judiocuana, judío pojjeamacuana pea-ai, joya ejjeshe peajo chacochacopoquiani, joya peajo chacochacoajja poani pea-ai Edojjoshahuapameya ojjañatii eseya Quitoja eyami jayojja pomeecanaje. Jamajjeya ojjaña eseya Eyacuiñajjija quia Edojjoshahuapame yamijji poani.
46012014	Dejjaja eyami ecojjanei pojjeama poani. Ojaya ca eyamijo queahuiso nequi.
46012015	Bacue, ejeojji jama mimime pomeejje ba'a: “Eya ca eme pojjeama, jamajjeya oja yami pojjeama poani.” Oya jama mimime pomajje oja yamitii pea-ai poani, jamatii oya eme pojjeama.
46012016	Oya jayojjaya eshajja jama mimime pomeejje ba'a: “Eya ca ecojja pojjeama jamajjeya oja yami pojjeama poani.” Oya jama mimime pomajje oja yamitii pea-ai poani jamatii oya ecojja pojjeama.
46012017	Eyami ecojjanei poanijojjemo eseya jjashajja-ajjaquiajja pome. Eyami eshajjanei poanijojjemo eseya jjashiyeajjaquiajja pome.
46012018	Eseja eyami ca jama pojjeama poani. Eyacuiñajjiya esejaya eyami cojjajji, jeojjijji, mejji, shajjajji pea-ai acapoa oya jama sapomajje.
46012019	Eseja eyami ecojjanei poanijojjemo oya eyami ojjañatii pojjeama pome.
46012020	E'ejojonei eseja eyamijo ojjaña enequi, ecojja, eshajja, ehui pea-ai. Jamatii queahuiso nequi oya oe eyami poani.
46012021	Eseja ecojja jjaniñebaquiajja emejo jama ba'a: “Eya mi sapo-ajja, miya peajja.” Chojja, jama pojjeama. Oya jayojjaya eseja esapa jjaniñebaquiajja ejeojjijo jama ba'a: “Eya mi sapo-ajja, miya peajja.” Chojja, jama pojjeama.
46012022	Eseja eyamijo jama poca-ajja. Ojjaña queapame nequi eseja eyamijo. Joya bisoneicuana eseja eyamijo nequi pea-ai queapamenee, peajja pojjeama.
46012023	Jamajjeya jiquio queabisonee ca'a-ama eseja eyamijo nequi eseyaya nahueneipoquiaña. Pea seya eseja yamijo nequi bameejjima aña.
46012024	Pea seya ca eseja eyamijo nequi queapame bameeaña cuana. Jamaya Eyacuiñajjiya ojjañatii eseja eyamijo nequimeecapoa ese queapame ba'epoquijji. Jamajjeya joya queabisonee nequi ca'a-ama poani ohuaya eseya maya queanahue bameecani.
46012025	Jamaya Eyacuiñajjiya eseja eyami acapoa joya bisonei ca'a-ama nequi pea queaca'a poanija easahuajji, enahuejji pea-ai peajo ejjaniñebaquijji pojjeama. Jamajjeya ojjaña eyamijo nequi acapoa oyaneitii ejjanahuequijji pojjeama, oya ca peaja enahuejji acapoa.
46012026	Oe eseja eyamijo nequi queanee poajo ojjaña queanee pojeyoani. Oe eseja eyamijo nequi queapamenee poani bacani cuaa, ojjaña eseja eyamijo nequi queabihui popea-aicajji ojo.
46012027	E'e, bacue, miquianaya Quitoja eyami jayojja poani. Miquianaya oe oja eyamijo nequi bacani Eyacuiñajjiya.
46012028	Jamaya Eyacuiñajjiya oja epeejjicuana nequimeecani Quitoja eyamijo ojo queapame echacochacopoquijji. Oya echacojji yajjijo pojjeama nequimeecanaje. Ebionei ona sohuihuohuiquinequijji epojji ohuaya nequimeecanaje cuana. Peacuana ca ohuaya oja esohui queaja'a huohuipoquiajji epojji pomeecanaje. Peacuana ca esohui bameesahuajji epojji nequimeecanaje. Peacuana ca ohuaya queaca'a pomeecanaje dejjaja ajjima'neineicuana oja eapoquiajji. Peacuana ca emano jaacuana jja-ajameequi'yojji epojji pomeecanaje. Peacuana ca onijje ba'e Jesosaja epeejji asahuapoquiajji epojji pomeecanaje. Peacuana ca echacojji huohuijji epojji pomeecanaje. Peacuana ca peajaajjija esohuijo ojaya bajjimanei esohuijo jamatii mimimeecanaje.
46012029	Ojjañatii ona sohuihuohuiquinequijji epojji pojjeama pomeecanaje cuana Eyacuiñajjiya. Ojjañatii esohuihuohuipoquiajji epojji pojjeama pomeecanaje cuana. Ojjañatii esohui bameesahuajji epojji pojjeama pomeecanaje cuana. Ojjañatii queaca'a epojji dejjaja ajjima'neinei eajji pojjeama ohuaya pomeecanaje cuana.
46012030	Oya jayojjaya ojjañatii emano jaacuana jja-ajameequi'yojji epojji pojjeama pomeecanaje cuana Eyacuiñajjiya. Ojjañatii peajaajjija esohuijo oja bajjimanei esohuijo jamatii emimimeejji pojjeama acanaje cuana. Ojjañatiicuanaja oja mimimee esohui yajja poanijje queaja'a ehuohui'yojji pojjeama acanaje cuana pea-ai.
46012031	Jamajjeya ma pea Jesosaja epeejjicuana queaca'a etiimeesahuajji echacojjiya asaneiacue. Jjeya eyaya quiana huohuije jiquio esohui queapameneenee eba'epoquijji pea esohuicuana jama pojjeama.
46013001	Bacue, eya queahuiso peajaajjicuanaja esohuijo, angelcuanaja pea-ai queaja'anee emimijojjemo, jamatii ecuea peacuana queajeanee ajjima' eya queapame ba'e pojjeama bacame Eyacuiñajjiya. Ecuea peacuana queajeanee ajjima' poanijojjemo ecue mimi jiquio ecua baajee jamatii cuiaqueyajeacani queashajjaquijjo epojji jama pea-aiya eya shajja-ajjacame cuaa.
46013002	Eyacuiñajjija esohui eya queaja'anee huohuipoquiañajojjemo, oja esohuicuana ma pea dejjacuanaja bajjimanei ecuea ebajeyojeyo poanijojjemo pea-ai, eya Eyacuiñajji queaca'aneetii poanijo jjashahuabaquipoquianijojjemo eyiyocuana pea jjocohuasijje enequimee'yojji pea-ai jamatii ecuea peacuana queajeanee ajjima', eya queapame pojjeama chacochacoani bacame Eyacuiñajjiya.
46013003	Eya ojjañatii ecuea aquianacuana aema'cuana quia'yañajojjemo eya ecuea eyami jjaquiaquianijojjemo emano'yojji Eyacuiñajjija echacojji yajji jamatii ecuea peacuana queajeanee ajjima' ecuea e queabihui pojji jjeshejjima pome quijje Eyacuiñajjija quia ma sosejjeya.
46013004	Bacue, eseya peacuana queajeanee apoquiamajje queapametii ba'epoquije onijje, oya asahuapoquiajetii pea-ai jamatii ese botiama. Oja aquianacuana ejeabajji pojjeama poaje. Oya peajja jayojja esejaya eajji pojjeama poaje. Eseya peacuana queajeanee apoquiamajje eseyanei queaca'a, queapame poani poso jjabaquiajja poaje.
46013005	Eseya peacuana queajeanee apoquiamajje queatai mimiajja poaje onijje. Esejayanei ejjashahuabaquijjicuana peacuana ameetiisapo-ajja poaje. Eseya quenequenecuajiajja ba'epoquije onijje. Oja mimishi shahuabatiisapo'yoajja poaje.
46013006	Eseya peacuana queajeanee apoquiamajje o queamimishi poajo queabihui pojjeama poaje. O e'ejojonei queapame poani bamajje ca se ca oe queabihui poaje onijje.
46013007	Jamajjeya eseya peacuana queajeanee amajje queajeaneetii apoquiaje jamatii ese botiama poani. Queamano, queanee, queacamaja poaniya queajeatii apoquiaje. Eseya queaja'atii jjashahuabaquipoquije Eyacuiñajjijo jamatii eseya queacamajanee ba'e. Jamajjeya peacuana queajeanee apoquiamajje yenoama jjaishoaquipoquijetii Eyacuiñajjijo o queaja'a ba'emeesahuajjijo jamatii oya queacamajanee ba'epoquiani.
46013008	Quijje epojja apoa poajo oja quia esohui yajja poaje quijje queaja'a huohuimeepajeacaje'yo cuana Eyacuiñajjiya. Peajaajjicuanaja esohui ma oja bajjimaneijo mimimeecani esohui, mimimeepajeacaje'yo cuana. Eyacuiñajjija esohui yajja poanijje ebajji bameepajeacaje'yo pea-ai. Jamaya Eyacuiñajjiya quijje queaca'a pomeepajeacaje'yo cuana oja echacojjijo. ¡Oe poaje'yo! Peacuana queajeanee eapoquiajji caca oe oe epo'yojji pojjeama.
46013009	Jjeya seya ca Eyacuiñajjija esohui yajja poanijje bapoquiaña so'o, jamatii bajeyojjima aña. Jjeya ca esohui cua queaja'a poani eseyaya huohuipoquiaña cuana, ojjañatii pojjeama, iyehuiso.
46013010	Quijje epojja apoa poajo Eyacuiñajjiya ojjañatii ojaya esohui quiajeyocaje. Majoya ohuaya queaca'a pomeepajeacaje'yo cuana ojo queapame echacochacopoquijji oja echacojji chama' poaje'yojojoya.
46013011	Bacue, eya esho'yahua ani queaja'a pojjeama mimipoquiapoa, queaja'a pojjeama jjashahuabaquipoquiapoa pea-ai. Ebionei eya queasapaja'a pojjeama tiipoquiapoa. Jjeya ca jiquio eya etii nequi, ma ecua eya esho'i aniapoa jjabaquijjima jama pojjeama'yo eya nequipoquiani.
46013012	Jjeya ca esohui ojjañatii esejaya queaja'a bajeyojjima. Jiquio ecua dejja ejjacojjabaquijji queajehuepishanajo jjabajeyoquiajja, jama pea-aiya se poani so'o esohuijo. Majoya quijje epojja apoa poajo eseyaya esohui ojjañatii queaja'anee bajeyoje'yo. E'ejojonei quijje seya Eyacuiñajji queaja'anee baje jiquio ecua se jjeya ohuaya queaja'anee bacapoquianitii jamaya.
46013013	Jiquio yanitii tres oe po'yoajjanei. Eyacuiñajjija esohuijo ejjashahuabaqui'yojji, Eyacuiñajjijo queabihui ejjaishoaquipoquijji pea-ai. Pea ca peacuana queajeanee eapoquiajji. ¿Ache jiquio tres poani queapameneenee? Peacuana queajeanee eapoquiajji.
46014001	Miquianaya ebionei jjashahuabaneiquicue peacuana queajeanee eapoquiajji. Jamaya queapamenee eba'epoquijji. Majoya oe Eyacuiñajjinijje mimicue Edojjoshahuapameja miquiana queaca'a epomeejjijo oja echacojji queapame eapoquiajji. Edojjoshahuapamejo queaca'a jjapomeequisaneipocue oja esohui queaja'anee huohuipoquiajji. Maya echacojji queapamenee.
46014002	Bacue, Edojjoshahuapameya oe dejja peajaajjija esohuijo jamatii oja bajjimaneijo queaca'a pomeecani emimijji. Jama mimime pomeecajje coma dejjaya queaja'a Eyacuiñajjinijje mimiani. Onijje dejjaja eshajja-ajjajjijo pojjeama oya mimiani oja mimi yajja poanijje bajjima poanijojoya. Edojjoshahuapameya oya jamaya mimimeecani jamatii onijje dejjaja bajjima poani yajja shai mimime poani.
46014003	Ma ca pea dejjaa Edojjoshahuapameya queaca'a pomeecaniya esohui queaja'a huohuicani onijje jjachichaquipoquiani Jesosaja epeejjicuana queaca'a etiipoquijji. Ohua jama sohuihuohuime acajje queabihui poani cuana pea onijje Jesosaja epeejji asahuajji. Peacuana queayeno ba'e oja esohui shajja-ajjamajje yenoama'yo poani.
46014004	Joya peajaajjija esohuijo jamatii oja bajjimaneijo mimiani dejja caca oe oyatii queaca'a tiipoquiani, oja mimi esohui peacuana asahua-ajja queaquehuajojo. Ma ca pea dejjaa Edojjoshahuapameya queaca'a pomeecaniya queaja'a oja esohui huohuicani onijje jjachichaquipoquianicuana Jesosaja epeejji queaca'a etiipoquijji.
46014005	Edojjoshahuapameya ojjañatii miquiana peajaajjija esohuijo jamatii miquianaja bajjimaneijo mimimeecaje eya basapoani. Jamaya queapame. Edojjoshahuapameya miquiana queaca'a pomeecani oja esohui queaja'a ehuohuipoquiajji ca eya jama basaneineipoani. Jamaya queapamenee. Ma peaja esohuijo jamatii bajjimaneijo emimijji ca queapamepishana. Jamajjeya miquiana peaja esohuijo mimimeecajo cahuohuicahua peaa yajja poanijje mique mimi esohui majo anicaja queaja'a yajja poanijje eshajja-ajjajji. Majoya Jesosaja epeejjicuana queaca'a tiipoquije oja esohuijo. Peaa yajja poanijje mihuohuicajo mique mimi peaja esohuijo etiipoquijji pojjeama poaje.
46014006	Ecue dohuecuana jjo'icuana, eya miquianaque poquiajo esohui huohuiya peajaajjija esohui miquianaja bajjimanei esohuijo, queaquehua quianaja poaje, yajja huohuime eyaya aña posoya aje. Miquiana queaja'a ba'emeesahuajji pojjeama poaje majoya. Miquianaja esohuineijo caca oe queapame eyaya esohui huohuiquije, Eyacuiñajjija quia esohuiya. Ma e ohua queaja'a bameecani esohui huisotiiya huohuiquije quiana. E'e pojja'a achajja queaja'a ba'ecapoquijji huohuiquije pea-ai.
46014007	Dehue jamatii miajeacani bajjimajo mia hua-ama shajja-ajjacani cuaa queapame pojjeama. Oya jayojjaya eiñaqueyajji jamatii bajjimajo queapame pojjeama shajja-ajjacani cuaa, hua-ama. Ache esohuicuayajji iñaqueyacani poso acaje.
46014008	Baasa' miataicajo yajja miame acani poso acaje soldadocuaa. Majoya soldadocuana ejja-aquijji pojjeama poaje peacuananijje ejjaquecuaquijji queaquehua miacanijojoya.
46014009	Oya jayojjaya miquiana poani peajaajjija esohuijo mimiajo ma mi shajja-ajjajji poanija bajjima esohuijo, yajja mimime poani poso quiana acaje cuaa. Dejja se-ejjamaneijo oe nequi jamatii mimijeani queapame pojjeama. Oya jayojjaya peajaajjija esohuijo emimijji queapame pojjeama miquianaja mimi queaquehua shajja-ajjacanijojoya.
46014010	Bacue, ojjañajaajjicuanaja oja mimi queahuisonee jaa. Jamatii oja esohuicuana yajja poani queaja'a shajja-ajjacajji ma onijjejaajjicuanajatii, mahuisojatiiya.
46014011	Bacue, peajaajji dejja enijje mimiajo ecuea queaquehua poaje yajja shai oya poani eshajja-ajjajji. Ojaya pea-ai queaquehua poaje e onijje mimiajo. Ohuaya eya peajaajji poani bacaje ecuea esohui mishajja-ajjamajje.
46014012	Miquianaya Edojjoshahuapamejo queaca'a jjapomeequisaneipoani Eyacuiñajjija echacojji eapoquiajji. Jamajjeya ma miquiananijje jjachichaquipoquianicuana Jesosaja epeejji queaca'a etiimeesahuajji echacojji maya asanei acajji.
46014013	Jamajjeya joya peajaajjija esohuijo jamatii oja bajjimaneijo mimiani dejja comaya Eyacuiñajjinijje mimicajji peaja queaja'a ehuohui'yojjijo yajja poanijje oja mimi esohui.
46014014	Eya Eyacuiñajjinijje peajaajjija esohuijo mimimeecajo ecuea edojjoshahuanei mimiani. Ecue sapadojjojje ca yajja mimime poani bajjima.
46014015	¿Yajja ecuea acajji? Eya Eyacuiñajjinijje mimiajo ecuea edojjoshahuajonei pojjeama mimije. Ecuea sapadojjojo pea-ai mimije queaja'a ebajji yajja mimime poani onijje. Eya ecuea edojjoshahuaneijo pojjeama sohuicuayaje. Ecuea sapadojjojo pea-ai sohuicuayaje queaja'a ebajji yajja sohuicuayame eya poani.
46014016	Bacue, miyaya peajaajjija esohuijo Eyacuiñajji bihuiaña jjabaquimajje miqueanei edojjoshahuajo Eyacuiñajji bihuiaje. Ma minijje ejjachichaqui anica Jesosaja epeejjicuanaja ca bajjima poani ajeo bihuiame miyaya aña. Jamajjeya ojaya Eyacuiñajji minijje ebihuiapea-aijji pojjeama poaje.
46014017	E'e, miya peajaajjija esohuijo mimimeecajo jamaya queapame Eyacuiñajji bihuiajji. Jamatii minijje Jesosaja epeejjicuana jamajo ejjachichaqui ani queaca'a tiijjima poaje ma esohuijo ojaya queaquehua poanijojoya.
46014018	Eyaya Eyacuiñajji bihuipoquiaña ohua e queajaajjihuisoja esohuijo jamatii ecue bajjimaneijo mimimeecanajeyajjejojo, jiquio ecua miquiana iyehuiso peajaajjija esohuijo mimimeecanaje jama pojjeama.
46014019	E'ejojonei eya jamaya mimimeecanaje peajaajjija esohuijo. Jamatii Jesosaja epeejjicuananijje ejjachichaqui aniya che ojaya esohuineijo oepojji esohuicuana eyaya huohuisa-aña o queaja'a huohuijji. Eya peajaajjija esohuijo ca huohuisapo-ajja jamatii queahuiso esohuicuana huohuijeame. Queaja'a pojjeama shajja-ajjacaje cuaa ecue huohui.
46014020	Ecue dohuecuana jjo'icuana, queaja'a quiana oe jjashahuabaquicue yajja acani cuaa jiquio peajaajjicuanaja esohuijo Edojjoshahuapameya mimimeecajo. Dejja etii queasapaja'a poani jama pea-ai oe jjashahuabaquicue quiana. Jiquio ecua esho'iquiana queaquehua jjashahuabacuajiquiani jama ca poca-ajja. Jamatii joya ecua esho'iquiana queamimishica'a epojjijo jjashahuabaquiajja poani jama pea-aiya ba'epoquicue.
46014021	Eyacuiñajjija esohui yahuajonei etehue jaa jama poani ba'a: “Eyaya Emeshimeseneiya peajaajjicuana huoojeaje jiquio israelitacuana sohuihuohuiya. Ecue huoojeacuana jamatii jiquiojaajjicuanaja esohui oja bajjimaneijo queaja'a mimimeeje cuana ecue quia esohui. Jamatii ecuea huoojeaja esohui ejo shajja-ajjasapo-ajja poaje cuana” jamaya poa Emeshimesenei.
46014022	Jamajjeya Eyacuiñajjiya jamaya mimimeecani oja epeejjicuana queaja'a jamatii oja bajjimaneijo peajaajjicuanaja esohuijo ma oma' jayojja poanicuanaja queaja'a ebajji oja mimi esohui e'ejojonei poani, ma dejjacuana oja huoojeanei poani ebajji pea-ai. Jesosaja epeejjicuanaja ca ebatii poani oya e'ejojonei poani, jamajjeya peajaajjija esohuijo mimimeecani shajja-ajjasapo-ajja. Edojjoshahuapameya pea oja epeejjicuana queaca'a pomeecani oja quia esohuicuana queaja'a ehuohuipoquiajji. Ma oja huohui shajja-ajjamajje Jesosaja epeejjicuana queaca'a tiipoquije oja esohuijo. Oma' jayojjacuaa ca jamatiiya shajja-ajjajeacaje.
46014023	Miquiana peajaajjicuanaja esohuijo jamatii bajjimaneijo queaja'a mimimeecani Jesosaja epeejji ejjachichaqui anicajo, majoya pojja'a oe dejja ojaya jama mimiani shajja-ajjajjima nobiquije. E'e pojja'a pea Jesosaja epeejji pojjeamacuana pea-ai nobiquije miquiana anicahuasijje. Jamajje ¿yajja oya jjashahuabaquime poaje jama mimime poani shajja-ajjamajje? Oya jama poaje ba'a: “De, jiquiojo anicuana queasohuiquehuanee mimiani.” Eniñepoqui'yo jayojja mimiani poso acaje ohuaya.
46014024	Miquiaaya ca Eyacuiñajjija quia esohuicuana queaja'anee huohuiaña ojjaña ejjachichaqui anicajo, majoya pojja'a oe dejja Jesosaja epeejji pojjeama nobiquije. Ohuaya queaja'anee shajja-ajjacaje mique huohui. Queaja'a huohuicani shajja-ajjamajje oya jjashahuabaquije jama ba'a: “E'ejojonei eya queamimishi poani bacani Eyacuiñajjiya.”
46014025	Esohui queaja'anee huohuicajje ma dejjaya queamimishi poani jjabaquije, oja mimishi ehuanaquehua jaa bacaje cuaa pea-ai. Majoya oya pea jjashahuabaquime poaje'yo oja mimishijo. Oja ecuioshajjajo anioqueje Eyacuiñajjinijje emimijji. Eyacuiñajjija esohui queaja'a huohuicani shajja-ajjamajje coma dejjaaya Eyacuiñajji bihuiacaje oja ecuioshajjajo nequiya jama ba'a: “E'ejojonei Eyacuiñajji miquiananijje nequiani ejjachichaqui anicajo.”
46014026	Ecue dohuecuana jjo'icuana, esohuijo jjachichaquimajje Eyacuiñajji bihuiajji beca quiana sohuicuayaje. Peaa quiaa ca Eyacuiñajjija esohui huohuije. Peaa quiaa ca ma Eyacuiñajjiya bameecanaje esohuiya queaja'anee huohuipea-aije. Pea quiana ca peajaajjija esohuijo jamatii bajjimaneijo queaja'a mimimeecaje. Majoya peaa yajja poanijje oja mimi esohui queaja'a huohuicaje'yo. Jamaya quiana queapame jjachichaquipoquije ojee queaca'a etiipoquijji Eyacuiñajjija esohuijo.
46014027	Jamajjeya peajaajjija esohuijo jamatii bajjimaneijo mimimeecajo a'a quiana queahuiso ojee mimipea-aisapojji. Beca, tres pojja'a mahuisonei mimicue. Oe mimi popoquicue, a'a ojee mimijji. Oya mimijeyoajo peaa cahuohuica'yahua yajja poanijje comajaya oja mimi.
46014028	Oja mimimee esohui yajja poanijje peaja ehuohui'yojji yajja poanijje chamajo Jesosaja epeejji ejjachichaqui anicajo, a'a jamaya mimimeejji cuana peajaajjija oja bajjimanei esohuijo. Camimiquiahua oya oja esohuiquipajje Eyacuiñajjinijje peajaajjija esohuijo.
46014029	Joya Eyacuiñajjiya queaca'a pomeecaniya oja quia esohui queaja'a ehuohuijji comaaya cahuohuicahua ejjachichaqui anicajo. Beca, tres pojja'a mahuisonei huohuimeecue. Majoya oja huohui esohui shajja-ajjaneicue oja huohui jayojja eba'epoquijji.
46014030	Oe dejja majo ejjachichaqui ani miquiananijje Eyacuiñajjija Edojjoshahuapameya maya esohui quiacajo oja huohuijji manei eshequi nequijotiiya cahuohuicahua. Joya pea ebionei esohui huohuicaquiya cahuohuipajeacahua so'o ma peaja ehuohuijji.
46014031	Edojjoshahuapameya queaca'a pomeecani cuana oja quia esohui queaja'a ehuohuijji. Oeya huohuijeyocajo peaa huohuicaje. Majoya oja esohui queaja'a bapoquiaje quiaa, yenoama ba'epoquije'yo pea-ai.
46014032	Edojjoshahuapameya queaca'a pomeecani cuana oja quia esohui queaja'a ehuohuijji. Comacuanajaya eba acheshono ojaya huohuicajji, acheshono oya sohuima' anicajji pea-ai.
46014033	Eyacuiñajji ese queashajjaquijjo ojee mimianijo jjachichameequisapo-ajja poani. Jiquio miquiana ejjachichaqui ani peajaajjija esohuijo ojee mimiani oja esohui ojee huohuipea-aiaña jama sapo-ajjanei oya. Ohuaya ca quiana ca queapame jjachichameequisa-acani ma ecua pea meshijo ba'eca Jesosaja epeejjicuana jjachichaquipoquiani queapame jama pea-aiya.
46014034	Jesosaja epeejji eponacuana esohuijo jjachichaquimajje jeca anicajji, mimijjima. Ojaya eponacuanaja esohui huohuica-ajja ojjaña ejjachichaqui anicajo. Oya ojahueja esohuijo jjashajja-ajjaquicapoquijji ma ecua Eyacuiñajjija esohui yahuajonei tehue poani jamaya.
46014035	Eyacuiñajjija esohui eponacuanaja queaquehua poanijo ojahue cahuohuiajjaca'yahua ohuaya yajja poanijje ma esohui oja equijo ani'yomajje. Ojjaña ejjachichaqui anicajo eponacuanaja queapame pojjeama ja'anei ehuohuiajjajji.
46014036	E'e pojja'a beca quiana jiquio eya huohuiaña esohui shajja-ajjasapo-ajja poani. Bacue, Eyacuiñajjija esohui miquianaja yecoo pojjeama, miquianaja huohuicoo pojjeama pea-ai. Miquianajayanei shajja-ajja pojjeama Eyacuiñajjija esohui, peajaajjicuanaja pea-ai eshajja-ajja.
46014037	Joya Edojjoshahuapameya queaca'a pomeecani oja esohui queaja'a huohuijji jjabaquianiya joya oja esohuijo jjashajja-ajjaquiani jjabaquianiya jiquio eya tehueaña esohui e'ejojonei Emeshimeseneija poani bacaje ejjashajja-ajjaquijji.
46014038	Jiquio eya tehueaña esohui e'ejojonei Emeshimeseneija poani ohua jama mibacajo coma dejjajaya esohui a'a shajja-ajjajji. Coma dejja e'ejojonei Eyacuiñajjija esohuihuohuijji pojjeama poani.
46014039	Jamajjeya ecue dohuecuana jjo'icuana, Edojjoshahuapamejo oe queaca'a jjapomeequisaneipocue peacuana queaja'a esohui huohuijji. Joya peajaajjija esohuijo jamatii oja bajjimaneijo mimimeecani dejja, ¡a'a ma peaja esohuijo oya mimimeejjima ajji! Camimiquiahuaya.
46014040	Ojjaña esohuijo jjachichaquipoquiani quiaa esohui queapame apoquiacue, oe huohuiya apoquiacue quiaa, ojee esohui huohuipea-aica-ajja.
46015001	Jesosaja epeejji ecue dohuecuana jjo'icuana, shahuaba'yocue quiaa ma eya miquiana yahuajo huohuinaje esohui queapame Quitojo. Esohui queapame Quitojo shajja-ajjamajje jjashahuabaqui'yonaje quiana ojo ejjanahuemeequi'yojji. Jjeya pea-aiya Quitojo queaca'a ba'epoquiani quiana.
46015002	Jiquio esohui queapame Quitojo eyaya quiana yahuajopishana huohuinaje. Jiquio esohui queapame Quitojo quiana jjanahuemeequi'yonaje ma pojjajotiiya miquiana jjashahuabaqui'yonajejotii. E'e pojja'a miquiana ca beca e'ejojonei pojjeama jjashahuabaquinaje. Jamajjeya Eyacuiñajjija enahue'yojji pojjeama quiana poaje.
46015003	Ebionei quiana eyaya esohui queapamenee huohuinaje ma Eyacuiñajjiya e bameecapoa esohuiya. Huohuinaje Quito mano'yapoa eseja mimishicuanajo yahuajonei. Eyacuiñajjija esohui yahuajonei etehue jaa jamaya poani.
46015004	Majoya aje oya huananobiacapoa cuaa meijjaniyasijje. Tres cahuime huiso Quito emano'yo jaa Eyacuiñajjiya shequimeeca'yapoa. Eyacuiñajjija esohui yahuajonei etehue jaa jamaya poani.
46015005	Majoya aje quijje oya shequi'yomajje Pedrojo jjabameequi'yapoa. Ma oja babaca 12 dejjacuanajo pea-ai jjabameepea-aiqui'yapoa pea pojjajo.
46015006	Majoya queahuisoneejo pea-ai 500 huisome oja epeejjicuanajo Quito jjabameequi'yapoa oya pojjajotiiya. Ma o ba'yojji poacuana beshahuanei ojjañatii jjeya eshetii ba'e. Becacuana ca mano'yonaje.
46015007	Majoya Santiagojo Quito jjabameepea-aiqui'yapoa. Majoya quijjepishana oya ojjaña oja babaca ona sohuihuohuiquinequijji poanicuanajo jjabameequio'oyapoa. Jamaya Quito po'yapoa.
46015008	Majoya aje quijje-ejjenei ejo pea-ai oya jjabameequi'yapoa. Eya quijje-ejjenei babacacapoa ona sohuihuohuiquinequijji epojji. Joya ecua ebacua teejo ba'e tiiajjajjima cuayacuajiani jama eya poani.
46015009	Eyacuiñajjiya eya babacapea-aicapoa ona sohuihuohuiquinequijji epojji jamatii eya queamimishihuiso ba'e ma ecua pea oja ebionei babaca dejjacuana jama pojjeama. Eya oja babaca poani aca-ajja jjabaquiani eya yahuajo queamasenee nequiapoajjejojoya Jesosaja epeejjicuananijje.
46015010	Eyacuiñajjiya caca oe eya queapamenee acapoa ojayanei ejjashahuabaquijjijo jamatii eya queamimishi ba'e. Jamajjeya ohuaya eya babacacapoa ona sohuihuohuiquinequijji epojji. Jamatii pojjeama ohuaya eya queapamenee acapoa ojayanei ejjashahuabaquijjijo, jamajjeya eya hueya-amanei ojo chacochacopoquiani. Ma ecua pea oja babacacuana chacochacopoquiani jama pojjeama eya queahuisonee chacochacopoquiani ojo. Eneitii pojjeama ca iña chacochacopoquiani ojo. Eyacuiñajjiya ca eya queapame chacomeesahuacani.
46015011	Ma pea oja babacacuaa, eyaya pea-ai oya esohui queapameya Quitojo huohuipoquiaña cuana. Jamajjeya ache dejjaja huohuijo miquiaaya esohui shajja-ajjanaje jjashahuabaquica-ajja. Oya esohuijotiiya quiana jjashahuabaquipoqui'yani.
46015012	Bacue, e'ejojonei ecuaa quiana huohuiaña Eyacuiñajjiya Quito shequimeeca'yapoa. Jamajjeya, ¿yajjajje shai beca quiana jama poani ba'a: “Emano'yocuana ca eshequi'yojjitii pojjeama poaje?”
46015013	Emano'yocuana shequi'yojjimatii epojji poanijojjemo Quito pea-ai shequimee'yojjimatii acaquiae.
46015014	Quito mano'yajo shequimee'yojjimatii eacapoajojjemo jiquio jjeya esohui ecuaa huohuipoquiaña peajja pome, jiquio ese ojo jjashahuabaqui'yani pea-ai enahue'yo pojjeama pome, eseja mimishijjitii se pome pea-ai.
46015015	Oya Quito shequimee'yojjima eacapoajojjemo ecuana oja babacacuanaja esohui siajje ajji pome ecuaaya huohuipoquiañajojoya cuana Eyacuiñajjiya Quito shequimeeca'yapoa.
46015016	Jamajjeya emano'yocuana shequi'yojjimatii epojji poanijojjemo Quito pea-ai shequimee'yojjimatii acaquiae.
46015017	Quito shequimee'yojjimatii eacapoajojjemo jiquio ese jjashahuabaqui'yani ese nahue'yojji epojji esohui peajja pome, eseya eseja mimishijjitii pome pea-ai.
46015018	Quito shequimee'yojjima eacapoajojjemo ma yahuajonei ojo ejjashahuabaqui'yocuana emano'yo oja mimishijjitii poquiae, jjeya pea-ai nahue'yojjimatii pome.
46015019	Bacue, eseya mano'yomajje shequi'yojjimatii poaje jjabaquimajje jiquio jjeya eseya esohui Quitojo jjashahuabaqui'yani eshe ba'e, mahuisojoya. Majoya eseya mano'yajo ca Quitoja enahue'yojji pojjeama poaje. Jama jjashahuabaquime pomajje queayenonee se ba'epoquime, jjeya pea-ai. Jiquio oma' jayojja poanicuana queayenopishana ba'epoquiani jama pojjeama pome.
46015020	Chojja jja ca jama pojjeama, Quito caca oe e'ejojonei Eyacuiñajjiya shequimeeca'yapoa. Quito eshequimeecoo'yojji acapoa Eyacuiñajjiya jiquio ecua dejjacuana oja sejjacoo'yo bamajje jjashahuabaquiani queahuiso sejjacapoquije'yo, jama pea-ai Quito acapoa ojjaña oja epeejjicuana eshequimeepea-ai'yojjijo.
46015021	Bacue, oenei dejjajoya ojjañatii eseya manopoqui'yani. Oya jayojjaya oenei dejjajoya ojjaña eseya shequimeepea-aicaje'yo.
46015022	Eseya ojjañatii Adanja osecuaja jeajjejojoya manopoqui'yani. Oya jayojjaya Eyacuiñajjiya ojjaña eseya shequimeecaje'yo Quitojo eseya onijje ojee nequi ojaya'yo bacanijojoya.
46015023	Eyacuiñajjija ebatii poani acheshono ache shequiajajo ohuaya shequimeecaje'yo emano'yo jaacuana. Ebionei Quito shequimeecooca'yapoa. Majoya ojjaña eseya oja epeejjicuana poani quijje shequimeepea-aicaje'yo Quito jiquio meshiyasijje poeo'oyajo.
46015024	Majoya ojjaña jiquio eseya baña huisotii oe poaje'yo. Ma pojjajotii Quitohua emeshimesecuana, pea etii poanicuana pea-ai, joya queaca'a eshahuamasecuana huoojeapoquiajji ponequinaje eyajo, eshahuamasecuana pea-ai jeabichajeajeyocaje'yo. Majoya Quitohua jama aca'yajo Eyacuiñajji eseja Chii-aiya queaca'aneetii nequiya ojjaña huoojeacapoquijetii.
46015025	Jamajjeya jjeya Quitohua ojjañacuana huoojeacapoquiani so'o Eyacuiñajjija joya o sapo-ajjaneitii poanicuana jeabichajeajeyo'yojjimahua.
46015026	Majoya ojjaña joya o sapo-ajjaneitii poanicuana jeabichajeajeyo'yomajje Eyacuiñajjiya eseya emanopoqui'yojjitii pojjeama pomeecaje'yo. Joya emano'yojji ese queayenonee pomeejji poani chama'yo acaje'yo.
46015027	Eyacuiñajjija esohui yahuajonei etehue jaa jama poani ba'a: “Eyacuiñajjiya Quito ojjaña huoojeapoquiajjitii epojji nequimeecaje ojjaña etii poanicuana eyajo nequica, meshijo nequica pea-ai jeabichajeajeyo'yomajje” jamaya poani. E'ejojonei ohuaya Quitohua ojjañatii huoojeacapoquijetii, jamatii esejaya eba poani Eyacuiñajji pojjeama ohuaya huoojeacapoquije. Oya ca jama jjapomeequiajja Quitoja oya ehuoojeajji, Eyacuiñajjiya Quito jama epojjiya nequimeecajejojoya quijje.
46015028	Jamajjeya ojjaña joya o sapo-ajjaneitii poanicuana ohua jeabichajeajeyoca'yajo Quito nequije ojjañacuana huoojeapoquiajji epojjitii. Majoya quijje Eyacuiñajjiya oja Bacuaejja Quito huoojeacapoquije ma o sapo-ajjaneitii poanajecuana jeabichajeajeyo'yojji epohua. Majoya Eyacuiñajjiya ojjañatiicuana huoojeacapoquije'yotii.
46015029	Bacue, emano'yocuana shequi'yoajjatii poanijo jjashahuabaquimajje, ¿apiojji shai beca quiana jjaiñajeanobiameequiani enaojjohuasijje emano'yocuana nahuemeesahua'yojji epojji nisho? Asahuasahua'yoajja oya emano'yotii jaapoquije.
46015030	Emano'yocuana shequi'yoajjatii poanijojjemo eya jamatii queacamajanee nequipoquime ona esohui ehuohuiquijji.
46015031	Bacue, ojjaña pojjajo cua e esohui huohuiya poquije meshiyasijje majo nequicacuaa eya quecua'yosa-acani. Ecue dohuecuana jjo'icuana, jiquio esohui quiana eyaya huohuiaña e'ejojonei poani, eya queacamajanee nequi. Miquianaya ca e'ejojonei eseja Emeshimesenei Jesosa Quitojo jjashahuabaquipoqui'yani, jamajjeya majoya eya queabihuinee poani.
46015032	Efesocuiñajjicuana pea-ai ecuea esohui shajja-ajjasapo-ajjanei poanaje. Masemasenaje enijje, e ecuia'yojji nisho jiquio ecua ibia' queamasenee jamaya poanaje cuana enijje. Jamajjeya emano'yocuana shequi'yojjimatii poanijojjemo eya jamatii ma meshijo queacamajanee ponequiquiae esohuijo. Jamatii shequi'yoajja epojji poanijjemo jjeyanei eseya jama mimime pome ba'a: “Eishi-ishi, eijjiaijjia, mecahuajje pojja'a se manoje'yo, chama'yotii se poaje'yo pojja'a” jama mimimeya se pome.
46015033	“¡A'a quiana peacuanajo jjadasiameequijji! Bacue, joya dejja queamimishinijje jjapeequianicuana o jayojja pea-ai jjashahuabaquime poaje queamimishi pea-aiya.”
46015034	Jamajjeya quiana oe queajjashahuabaquija'a pocue jiquio ecua se ecahui jaa shequimajje queaja'a jjabaquishequiani jamaya. ¡A'a oe queamimishitii ba'epoquijji! Becaja quianaja Eyacuiñajjija esohui bajjimanei poani. Jama poani jjabaquimajje miquiana queabichonee pocajji majoya.
46015035	E'e pojja'a oe dejjaa huohuiajjacaje jama ba'a: “De, ¿achajja acuae emano'yocuana shequicaje'yo? ¿Ache eyami shai oya poaje'yo?” jama huohuiajjameya ohuaya acaje.
46015036	Joya jama jjahuohuiajjaquime poani ca sapadojjoma' jayojja poani. Bacue, eso'cuana quecuacajje ejjii meshiquipajo ani ihui'yani epohua'yojji.
46015037	Ma ohua quecuacani ca eso'nei poani, ecui pojjeama. Ohuaya eso'nei quecuacani anosoai pojja'a, shijje pojja'a.
46015038	Majoya oya pohua'yajo Eyacuiñajjiya eso'nei jama pojjeama tiimeecani, pea'yo ma ecua oya jama epojji jjashahuabaquinaje jamaya. Ojjaña eso'cuana oya jayojja pojjeama pohuapoqui'yani. Oya jayojja pojjeama pea-ai oja cui tiimeecani. Ma Eyacuiñajji jjashahuabaquiapoa ache acui poaje, ache ao tii'yome poaje jama pea-aiya ohuaya pomeecaje.
46015039	Oya jayojjaya Eyacuiñajjiya ojjaña jiquio meshijo nequica, anica, jaaca pea-ai eshe pomeecani jamatii oya jayojja pea-ai pojjeama poani. Dejjaja yami ca ijjiacajjicuanaja jama pojjeama, pea. Cuichojjija pea-ai ca pea eyami nahuooja jama pea-ai pojjeama.
46015040	Oya jayojja pea-ai jiquio meshijo ba'ecaja eyami ma ecua eyajo nequicaja jama pojjeama poani, pea. Jamatii jiquio meshijo ba'ecacuanaja oja yami queapame poani. Oya jayojjaya eyajo nequicaja queapame pea-ai poani.
46015041	Bacue, eshequi, ba'i, majametacuana pea-ai oya ja'a jayojja pea-ai pojjeama poani. Eshequi ba'i jama pojjeama. Majametacuana pea-ai oya ja'a jayojja pojjeama nequiani eyatahuatahuajo.
46015042	Jama pea-aiya poaje'yo emano'yocuana Eyacuiñajjiya shequimeeca'yajje. Oja yami o mano'yajo mojeacaje cuaa, majoya ihuije'yo. Majoya oya shequimee'yomajje oja yami pea poaje'yo, emanobeca'yojjitii pojjeama eyami poaje'yo.
46015043	Oja yami mojeacajo peajja poani, ihuije'yo, ca'a-ama'yo poani pea-ai. Majoya oya shequimee'yomajje oja yami pea queapamenee queaca'aneetii pea-ai nequipoquije'yo.
46015044	Jiquio onaa mojeacapoquiani eyamicuana jiquio meshijotii eba'ejji poanaje so'o. Ma pea eyami o shequimeecaje'yo ca eba'etiitii'yojji poaje Eyahuasijje. Bacue, esejaya eyami ebionei jiquio meshijo eba'epoquijji poani so'o. Majoya eseya quijje esejaya eyami pea poaje'yo eba'etiitii'yojji Eyahuasijje Edojjoshahuapameya ese shequimeeca'yajo.
46015045	Eyacuiñajjija esohui yahuajonei etehue jaa jama poani ba'a: “Ebionei dejja Adán panacapoa jiquio meshijo enequijji eshajoshajojji” jamaya poa. Ma quijje poe pea Adán ca Quito poani. Oja Edojjoshahuapameya eseya ba'etiitiimeecaje'yo Eyahuasijje.
46015046	Jjeya ca ese ba'etiitiipoqui'yojji eyami Eyahuasijje seja jjeshe'yojjima so'o. Ebionei jiquio meshijotii eba'epoquijji eyami jjeshenaje. Majoya quijje pea eyami Eyahuasijje eba'etiitiipoqui'yojji jjesheje'yo Eyacuiñajjija Edojjoshahuapameja quia.
46015047	Ma ebionei dejja jiquio meshinei pana poa. Ma pea quijje poe dejja ca Eyajje poe poa, jiquio meshijo nequi poe pojjeama ca oma poa.
46015048	Ojjaña eseya jiquio meshijo ba'eca Adán jayojja poani. Ojjaña joya Eyahuasijje epoqui'yojjicuana ca oja yami pea poaje'yo ma ecua quijje Eyajje poeja eyami poani jama pea-aiya poaje'yo majo eba'etiitii'yojji.
46015049	Jamajjeya eseja eyami Adanja jama jiquio jjeya eseya eshe poanija. Majoya quijje eseya pea eyami quiacaje'yo Eyahuasijje eba'etiitii'yojji ma ecua Eyajje poeja jama.
46015050	Ecue dohuecuana jjo'icuana, eyaya quiana jiquio jjeya huohuije. Jiquio eseja eyami ejee, esa'cuana jiquio meshijo eba'epoquijji poani ca epoqui'yojjitii pojjeama poaje'yo Eyahuasijje ma Eyacuiñajjiya huoojeacapoquianitii meshi Eyahuasijje. Jiquio quijje ihuije'yo eseja eyami ca poqui'yoajja poaje cuama.
46015051	Baneicue jiquio jjeya eya huohuije esohui miquianajaya bajjima so'o. Jama poani ba'a: Beca eseya emano'yojjitii pojjeama poaje. Jamatii Eyacuiñajjiya eseya ojjañatii pea eyami eyacua quiacaje'yo emanobeca'yojjitii pojjeama poaje'yo.
46015052	Ma epojja eseya pea eyami epo'yojji apoa poajo ohuaya eseya pea eyami quiacuajicaje'yo, oe capicapi poani jama acuajicaje'yo. Baasa' janobajjimanei miasajajeacaje shajja-ajjaje. Majoya ojjaña Jesosaja epeejji emano'yocuana shequimeecaje'yo, emanobeca'yojjitii pojjeama poaje'yo. Joya eshetii ojaya epeejji ba'ecacuana ca pea eyami quiacuajicaje'yo jamatii mano'yojjima eshe ba'e.
46015053	Jiquio eseja eyami quijje manoje'yo ma ca pea emano'yojjitii pojjeama poaje'yo. Jiquio jjeya eseja eyami ese mano'yajo ihuije'yo, ma ca pea eihui'yojjitii pojjeama poaje'yo.
46015054	Eyacuiñajjiya eseja eyami pea eyacua pomeecuajicaje'yo ma yahuajonei oja esohui tehuemeecapoa jayojjaya ajeyocaje'yo. Eyacuiñajjija esohui yahuajonei etehue jaa jama poani ba'a: “Jjeya eseya emanobeca'yojjitii pojjeama poaje'yo. Eshetii ba'epoquije'yo.
46015055	Jjeya ca eseya mano'yomajje Eyacuiñajjijo ejjasejjaqui'yojjitii pojjeama poaje'yo. Jjeya ese mano'yojji epojja ese queaneetii pomeejji pojjeama'yo” jama tehuemeya acapoa yahuajonei.
46015056	Ebionei eseya queameteneetii popoquinaje emano'yojjijo Eyacuiñajjiya eseya queaneenee pomeecaje'yo eseja mimishijo jjabaquimajje. Moisesja tehuecuaa eseya huohuicani quea-esejamimishihuisotii poani, quea-Eyacuiñajjihueshatii nequipoquije'yo eseja mimishicuanajo.
46015057	Jjeya ca eseyaya Eyacuiñajji gracias apoquiaña ohua eseja Emeshimesenei Jesosa Quitojo eseya nahuecapoqui'yaniyajjejojoya. Majoya eseya quea-ohueshatii Cuaqui-aiyasijje epoqui'yojjitii pojjeama poaje'yo eseja mimishijo.
46015058	Jamajjeya ecue dohuecuana jjo'icuana ecuea queajeanee, queaca'a ba'epoquicuetii quiana oja esohuijo. Hueya-amanei chacochacopoquicue queabihuinee Emeshimeseneijo. Miquianajaya eba Emeshimeseneijo queapame chacochacopoquimajje oja quiacuana queapamenee jjesheje ma sosejje, jamatii pojjeama chacochacoani quiana.
46016001	Jjeya quiana eyaya huohuije so'o achajja bejjo quiacapoquijji Jesosaja epeejji Jerusalén meshijo ba'eca asahuajji yajji. Ma ecua eyaya huohuinaje Jesosaja epeejji ejjachichaquipoqui anica provincia Galacia meshijo ba'eca, jama pea-aiya oe apoquiacue.
46016002	Bacue, domingo epojjajotii ojjaña miquiaaya Jesosaja epeejjiya bejjo huanatepecajji Eyacuiñajji quiajji. Ma miquiaaya chaconajejo jjeshe bejjo iyehuiso quiacue. Jjeya ca quianaja maya chichacajji poani ecuea miquianaque quijje poquimajje miquiana huohuiajjajjima yajji ma bejjo echichajjijo.
46016003	Eya miquiana baa poquio'oyajo miquiaaya babacaje dejjacuana ehuoojeajji ciudad Jerusalén meshiyasijje cuamaya miquianaja quia bejjo echicha dojohua. Eyaya esohui tehueje Jerusalencuiñajjicuanaja ebajjequijji ma dejjacuana ehuoojea poani miquianaja bejjo quiañaquijjijo quijje.
46016004	E cuama epoquipea-aijji queapame poaje jjabaquimajje ma dejjacuananijjetii eya poquipea-aije.
46016005	Eya miquiana baa poquije o'oya. Ebionei eya ca provincia Macedonia meshijje jjayejjequije so'o. Majoya eya miquianaja meshi Corintohuasijje poquije.
46016006	E'e pojja'a eya miquiananijje queacahuihuisopishana aninanaje so'o comajotiiya. Ecuea bajjima jiquio eshequiajajotii pojja'a comajotiiya anitiije queacahuihuiso miquiananijje. Majo ani eya miquianajaya poquimeesahuacajji poaje ma e quijje poquije pea meshiyasijje ona sohuihuohuiya.
46016007	Eya ca jjeya miquianajo jjabacuajiquiani pojjeama poquisapoani. Eya ca comajotiiya queacahuihuiso anisapoani miquiananijje esohui ehuohuijji Emeshimesenei ejo jama sapoanijo.
46016008	Eya jjeya jiquiojo Éfeso meshijo anijetii so'o fiesta Pentecostés bajjani poeajo.
46016009	Jiquiojo ani eya queahuiso chacochacoani esohuijo. Eyacuiñajjiya esecuejjani ca'ajji ca'apejocani jamaya eyaya baña jiquiocuiñajjicuana, esohui shajja-ajjaneisapoanicuana. Jamatii peaa queahuisocuaa eya esohui huohuimeejjima asa-acani.
46016010	Timoteo miquianaja meshiyasijje poeajo oya queapame ja'ajjequicue quiaa. Oya queahuiso Emeshimeseneijo chacochacopoquiani e jayojja pea-aiya.
46016011	Jamajjeya quiaa oe a'a oya peajja jayojja ajjequijji. Queapame oe oya ja'ajjequicue. Majoya quijje oya eque queabihuinee epoe'yojji asahuacue quiaa. Eyaya oya ishoaña pea Jesosaja epeejjicuananijjeya eba'yojji.
46016012	Jjeya huohuije so'o Jesosaja epeejji Apolosjo. Eyaya oya pea eseja dohuecuana Jesosaja epeejjinijje miquianaque epoquijjinisho huohuiajjaneinaje. Jjeyanei pea-ai oya poquisapo-ajjatii poani cocuamaya. Ojaya epojja quijje o poquijji apoa poajo oya Apolos poquije.
46016013	E'e, ecahui jaa eshequi'yo nequi jama queaja'a ba'epoquicue. Queaca'a oe ba'epoquicuetii Eyacuiñajjija esohuijo. A'a queamete pojji onajo. ¡A'a pea pea jjashahuabaquime popoquijji!
46016014	Miquianajaya meshijo ba'ecacuana queajeanee apoquiacue onijje ba'eya onijje chacochacoaniya pea-ai.
46016015	Ecue dohuecuana jjo'icuana, miquianaja eba Estéfanas, oja huapa pojjeamacuana pea-ai esohui Quitojo jjashahuabacooqui'yapoa provincia Acaya meshijo ba'e. Jjeya ohuaya Jesosaja epeejjicuana oja meshijo ba'e asahuacapoquiani. Majoneitiiya oya chacochacopoquiani hueya-amanei.
46016016	Bacue, ojjaña joya Estéfanas jama queaja'anee ba'epoquianija esohui shajja-ajjaneicue. Ojjaña Jesosaja epeejji asahuapoquiajji poanicuanaja ma onijje chacochacopoquianija esohui shajja-ajjapea-aicue.
46016017	Eya queabihuinee poanaje ecuea epeejjicuana Estéfanas, Fortunato, Acaico pea-ai poeyanaje jiquiacua. Jamatii miquiana jiquiojo chama' poanaje, poejjima. Coma dejjacuaaya eya asahuaneicanaje queahuiso.
46016018	Ma tres dejja poeyanajeya ecuea epeejjicuaa eya queaquijijjijajinee pomeecanaje ma ecua miquiana acanaje jama pea-ai. Pea Jesosaja epeejjicuana ma ecua oya jayojja queaja'a ba'e queapame ja'ajjequicue.
46016019	Jesosaja epeejjicuana joya oja equicuanajo jjachichaquipoquiani esohuijo provincia Asia meshijo ba'ecacuana jjashahuabaquiani miquianajo. Aquilaa, Priscaa, ma oja equijotii jjachichaquipoquianicuaa pea-ai esohui queapame huoojeapea-aicani miquianaque Emeshimeseneija bajjanijo.
46016020	Ojjaña jiquiojo enijje ani Jesosaja epeejjicuana ecuana jjashahuabaquiani miquianajo. Queabihui pocue coma oja esohuijoya. Miquiananijje jjachichaquipoquijji Jesosaja epeejji shemo tojjocue oya queapame ja'ajjequimajje.
46016021	Eyaya Pablohua ecuea bajjani tehueaña ecuea emeneiya miquianajo esohui queapame eajji.
46016022	Ojjaña joya eseja Emeshimesenei Jesosa Quito queajea a-ajjacuana queaneetii capomeeca'yahua macuanaya Eyacuiñajjiya. Emeshimesenei, miya poeo'oyacue.
46016023	Jesosa Quitohua eseja Emeshimeseneiya queapamenee ca-acapoquiahua quiana ojayanei ejjashahuabaquijjijo.
46016024	Ojjaña quiana ecuea queajeanee poani joya Jesosa Quitoja'yo poani huisotii. Mahuisoya esohui ecue tehue.
47001001	Eya Pablo bajjani Eyacuiñajjija ejjashahuabaquijjijo ona sohuihuohuiquinequijji poani Jesosa Quitoja huoojea. Eyaya, eseja dohue Jesosajo, Timoteonijje aniya jiquio esohui tehueaña miquianaya ciudad Corinto meshijo ba'eca joya esohuijo jjachichaquipoquianicuanaja ebajji. Miquianajaya, joya Eyacuiñajjija'yo poanicuana provincia Acaya meshijo ba'ecaja ebajji pea-ai tehueaña.
47001002	Eyacuiñajji eseja Chii-aiya, Emeshimesenei Jesosa Quitohua pea-ai miquianaya queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
47001003	Eyacuiñajji esejaya Emeshimesenei Jesosa Quitoja Chii cabihuiacapoquiahua ojjañacuaa. Oya esejaya Chii-ai ese queanee pomeecuaji'yoajja poani eseja mimishijo. Oya Eyacuiñajjiya ese yenoama pomee'yojji poani pea-ai.
47001004	Ecuana queayenonee poanijo, peaa queacamajanee pomeecanijo pea-ai ecuana yenoama pomeesahuacapoqui'yanitii Eyacuiñajjiya. Jamajjeya ecuananijje ba'ecacuana Jesosaja epeejji peacuaa queacamajanee pomeecajo, ecuaa oya yenoama pea-ai pomeesahuaje'yo ohuaya jayojjaya. Jiquio ecua ecuana Eyacuiñajjiya acani jayojjaya ecuaa peacuana yenoama pomeesahuapea-aije'yo.
47001005	Ma ecua dejjamasecuaa Quito queacamajanee, queaneenee pomeecapoa jayojja ecuana queacamajanee pomeepea-aicapoquiani queahuisocuaa oja epeejji poanijojoya. Majoya Eyacuiñajjiya ecuana yenoama pomeesahuaca'yani ecuana Quitonijjetii ojee nequi ojaya'yo jjabaquiajo.
47001006	Jamajjeya ecuana queacamajanee, queaneenee pomeecajo miquianaya yenoama poaje'yo. Miquianaya queaca'a etiipoquijjijo ecuana queacamajanee pomeecani baña quiaa. Bacue, Eyacuiñajjiya ecuana yenoama pomeesahuacapoqui'yani. Ecuana jama pomeeca'yani bamajje miquiana queaca'a ba'epoquije oja esohuijo jamatii onaa queacamajanee pomeepea-aicani quiana jiquio ecua ecuana queacamajanee pomeecani jama pea-aiya.
47001007	Ecuana ca jjashahuabaquipoquianitii miquianaya queaca'a eba'epoquijjijo. Ecuanaja ebanei miquianaya queacamajanee pomeecapoquiani cuaa Eyacuiñajjija esohuijo ecuana jayojja pea-aiya. Ecuanaja ebanei pea-ai Eyacuiñajjiya quiana yenoama pomeesahuacapoquije'yo jiquio ecua ecuana yenoama pomeesahuaca'yani jama pea-aiya.
47001008	Jesosaja epeejji ecue dohuecuana, ecue jjo'icuana pea-ai, ecuaa jiquio esohui tehueaña miquianajaya ebajji ecuana queaneenee pomeecanaje cuaa provincia Asia meshijo nequi. Majo nequi ecuana queayenonee ani jjabaquinaje. Onaa queacamajanee acajje ecuana ma meshijotii nequi emanoje'yo poso jjabaquinaje.
47001009	Jiquio ecua dejja soldado etiicuaa pea manomee'yojji huohuicani jamaya ecuana jjabaquinaje, e'ejojonei onaa emanomeecaje'yo poso. E'e majo jama queacamajanee acajje ecuananei ca'a-ama poani jjabaquinaje. Jamajje Eyacuiñajjijonei jjashahuabaquinaje oja ecuana enahuejji, ojaya ecuana queaca'a epomeejjijo pea-ai. Eyacuiñajji e'ejojonei queaca'aneetii nequipoquiani, emano'yo jaacuana shequimee'yojji poani oya.
47001010	Majoya aje Eyacuiñajjiya ecuana nahuecanaje dejjamasecuanaja emanomee'yojji pojjeamajo. Quijje pea-ai ohuaya ecuana nahuepea-aicaje ma dejjamasecuanajoya macuaa queacamajanee acajo. Ecuana jjashahuabaquipoquianitii Eyacuiñajjiyanei ecuana nahuecapoquije, macuanaja emanomee'yojji pojjeama poaje.
47001011	Jamaya ecuana dejjamasecuanajo nahuecapoquije miquianaya Corintocuiñajjicuana Eyacuiñajjinijje mimipoquiajo ecuanajo. Queahuiso pea Jesosaja epeejjicuaa Eyacuiñajji bihuiacaje miquianaja mimijo ecuana nahuecanaje shajja-ajjamajje.
47001012	Ecuana queapame chacochacopoquinaje miquianaja meshijo nequi jjabaquiani. Ecuanaja esapadojjojje queaja'a jjashahuabaquipoquinaje jjabaquiani pea-ai, mimishi huanaquehuajjimanei nequinaje. Jamajjeya ecuana mimishiama, queaja'a pea-ai ba'epoquiani jiquiojo, miquianaja meshijo nequi pea-ai. Jamaya Eyacuiñajjiya ecuana ba'emeesahuacapoquiani. Ecuana jiquio meshijo nequica dejjaja ejjashahuabaquijjijo pojjeama queaja'a ba'epoquiani. Ecuana ca jjashahuabaquipoquianitii Eyacuiñajjiya ojayanei ejjashahuabaquijjijo ecuana queapamenee acapoquijetii.
47001013	Jamajjeya jiquio ecuaa tehueaña esohuicuana queaja'a bacajji quianaja. Ecuana jjashahuabaquiani miquiaaya queaja'a baje yajja poanijje jiquio esohui ecuanaja tehue.
47001014	Jamatiiya miquianaja jjeya pojja'a queaja'apishana poani ache echacojji ecuaa apoquiaña, achajja ecuana ba'epoquiani pea-ai. Jamajjeya ecuaa majoya tehueaña miquianaja queaja'a ebaneijji. Majoya quijje eseja Emeshimesenei Jesosa Quito poeo'oyajo miquianaya queabihui peacuananijje mimije ecuanaja eba'ejjijo. Oya jayojja ecuana peacuananijje queabihui mimipea-aije miquianaja eba'ejjijo.
47001015	Miquianajaya eba ecuana queapamenee chacochacopoquiani, jamajojoya eya ebionei cuama miquianaja meshiyasijje epoquijjinisho po-ajjanaje. Eya jama epoquinei poanajejjemo beca anime pohua poquiquiae miquianaja meshiyasijje anicuaa.
47001016	Eya jjashahuabaquinaje provincia Macedonia meshiyasijje poquimajje eyaya miquianaja meshi ebionei bañaquije miquiananijje aninanaa so'o. Majoya Macedonia meshijo ani poeje'yo eya miquianaja meshijo aniñaje o'oya, eya jama poaje jjashahuabaquinaje. Miquianaja meshijo ani miquiaaya eya poquimeesahuaje provincia Judea meshiyasijje eya jjashahuabapea-aiquinaje.
47001017	Eya cuamaya epoquijjijo miquiana baa, ¿a'a eya e'ejojonei pojjeama jjashahuabaquime poanaje baña quiaa? ¿A'a miquiaaya eya baña beca jjashahuabaquime poani? ¿A'a eya joya dejja ebionei mimiani e'e majoya chojja pocuaji'yani jamaya eya baña quiaa?
47001018	Eyacuiñajjiya ecuana bacapoquianitii ecuana beca jjashahuabaquime po-ajja. Ecuana e'e majoya chojja pocuaji'yani jama po-ajja.
47001019	Bacue, Jesosa Quito Eyacuiñajjija Bacuaejja jiquio ecuaa Silvanohua, Timoteohua, eyaya pea-ai esohui queapame ojo huohuipoquiaña miquianaja meshijo nequiya beca jjashahuabaquime pojjima'tii poanaje. Ecuana e'e majoya chojja pocuaji'yoajja poani. Jiquio ecuaa huohuiaña esohui oya esohui jayojjaya ba'epoquiani ma ecua Quitohua Eyacuiñajjija esohui e'ejojonei ajeyoca'yapoa jama pea-aiya.
47001020	Ojjañatii Eyacuiñajjija esohui Quitohua ajeyocapoqui'yani ma ohua yahuajonei tehuemeecapoa jayojjaya. Jamajjeya ecuaa Eyacuiñajji bihuiamajje amén aña Jesosa Quitoja bajjanijo. Amén esohui jama poanijje ba'a: “Jamaya capomeecahua Eyacuiñajjiya.”
47001021	Eyacuiñajjiya eseya queaca'a ba'emeecapoquiani Jesosa Quitojo. Eyacuiñajjiya eseya Quito jayojja pea-ai bacani ojee nequi ojaya'yo. Ohuaya eseya ojo queapame echacochacopoquijji bacapoquiani pea-ai.
47001022	Jiquio ecua dejjaa oja huo ehuone jeasiicani ojjañaja ebajji ojaya poani, oya jayojjaya Eyacuiñajjiya oja Edojjoshahuapame eseya quiacanaje ojjañacuanaja ebajji eseya ojaya'yo poani. Jamajje Edojjoshahuapame eseja yamidojjojo nequiani eseja bajji ojjaña ma Eyacuiñajjiya huohuicapoa huisotii e'ejojonei quijje quiajeyocaje.
47001023	Bacue, Eyacuiñajjiya eya bacapoquianitii eya esohui siajje a-ajja. Eya cuamaya miquianajaya meshiyasijje poquijjima poani so'o, miquiana queayeno pomeeya poquisapo-ajja.
47001024	Ecuanaja eba miquianaya queaja'a jjashahuabaqui'yonaje Quitojo, jamajjeya ecuana emiquianamese jama pojjeama poani. Ecuaa ca quiana ca oe queaja'a oja esohui bameesa-aña miquiana queabihui ba'epoquijji majoya.
47002001	Jamajjeya eya jjashahuabaquinaje e miquianaque epoquio'oyajji pojjeamajo miquiana eya queayeno epomee o'oya poanijje ecuea esohuijo.
47002002	Bacue, e miquianaque epoquio'oyajojjemo miquianaya queayeno pome. Eyaya quiana queayeno pomeeajje ecuea esohuijo, ¿acheya shai eya yenoama pomeecaje'yo? Eya miquiana queayeno pomeejji poajo, ¿a'a eya yenoama pomeeje'yo quiaa? Cho.
47002003	Jamajjeya eyaya quiana pea ecuea esohui yahuajopishana tehuenaje. Majoya quijje eya miquianaque poquio'oyamajje queayenotii epojji pojjeama poaje miquianaya majoya queaja'a ba'epoqui'yani baquimajje. E'e, miquianajaya eya queabihui pomeecajji poani. Ecuea eba e queabihui poani bamajje miquianaya queabihui popea-aije.
47002004	Yahuajopishana ma ebionei ecuea esohui miquianajaya ebajji tehuemajje eya jjabaquinaje queaquijijjiyenonee poani, paneinaje pea-ai ma esohuijoya. Jamatii eyaya ma esohui jamaya tehuenaje miquiana queayeno pomeejjijo pojjeama. Ecuea quiana queajeanee poani ebajjijo ca eyaya esohui jama tehueme anaje miquianaque.
47002005	Jjeya tehueje so'o ma dejja miquiananijje jjachichaquipoquinajeja mimishijo. Bacue, eyanei pojjeama queayenonee pomeecanaje ma dejjaaya. Miquianaya pea-ai queayenonee poanaje oja mimishijo. E'e pojja'a ojjañatii pojjeama queayenonee poanaje oja mimishijo.
47002006	Ma dejja Jesosaja epeejji queamimishinee ba'enaje miquiaaya jeacuayanaje miquiananijje ejjachichaquipoquitii poanijje oya pea jjashahuabaquime epo'yojji oja mimishijo. Jjeya oya pa pea jjashahuabaquime po'yonaje. Jamajjeya mahuisoya quiaa oya acue, a'a oya ejeacuaya'yotii jayojja nequimeejji oja mimishijo.
47002007	Oja mimishi pajeaca'yojji onijje ejjapeequio'oyajji. Oya ca jjeya asahuaca'yojji pea-ai. Oya Eyacuiñajjija esohuijo jjashahuabapajeaqui'yochana, queayenotii nequipoquichana miquianaya onijje jjapeequiajjatii poaje bamajje.
47002008	Jamajjeya quiaa oe jjeya oya queajeanee a'yocue ma ecua quiaa oya yahuajo queajea apoquianaje jama jayojjaya.
47002009	Yahuajo eyaya quiana esohui tehuenaje ma dejjajoya a'a miquianaya ecuea esohui etehuejo jjashajja-ajjaquije ebajji. ¿A'a jjeya quiaa oja mimishi pajeaje'yo? ¿A'a chojja pojja'a? Jamaya tehuenaje ebajji miquianajo.
47002010	Bacue, ma dejjaja mimishi miquiaaya pajea'yajo eyaya pajeapea-aije'yo oja mimishi. E'e, eyaya oja mimishi e'ejojonei pajeaje'yo miquianajaya ebajji Quitohua eya bacanitii.
47002011	Majoya se oja mimishi pajea'yomajje ebionei eshahua Satanás bajjanijo eseya ejjadasiameequijji pojjeama poaje. Bacue, ohuaya eseya dasiatiisa-acapoquiani queamimishi eba'epoquio'oyajji. Jama po'yomajje eseya ojo ejjadasiameequijji pojjeama poaje.
47002012	Eya poquinaje ciudad Troas meshiyasijje esohui queapame Quitojo majo ba'ecacuana sohuihuohuiya. Oja meshi bañaquimajje Emeshimesenei Jesosa Quitojo echacochacojji queahuiso bañaquinaje. Esecuejjani ca'ajji Eyacuiñajjija eca'apejo nequi jama majo echacochacojji eyaya bañaquinaje cuana, oja esohui shajja-ajjaneisapoanaje cuana.
47002013	Jamatii eya queabihui pojjeama poanaje majotii oja esohuijo echacochacojji ecue dohue Jesosaja epeejji Tito bajjani chama' poanajejojoya. Jamajjeya eya macuiñajjicuana esohui huohuinanamajje poqui'yonaje provincia Macedonia meshiyasijje.
47002014	Eyacuiñajji seja gracias acapoquijjitii ohuaya eseya queapametii huidojocapoquiani queaca'aneetii nequiya ese Quitonijje ojee nequianijojoya. Oja esohui queapame Quitojo ojjaña meshiyasijje huohuimeecani cuana esejo. Oja esohui queapame poani jiquio ecua shiyeshiye queahueshapishana shiyepoquiani, jama pea-aiya oya poani.
47002015	Jamajjeya Eyacuiñajjiya eseya bacani shiyeshiye queapame jayojja peacuana Quitojo ebameesahuajji. Eseya shiyepoquiani jayojja joya ojo jjanahuemeequije'yocuanaja eshiyeajjajji, joya o sapo-ajjatii poanicuanaja eshiyeajjajji pea-ai.
47002016	Joya Jesosa sapo-ajjaneitii poanicuaa se ca joya ecua emano'yocuanaja ihui jama shiyeajjacani, peajja. Joya Quitojo jjanahuemeequije'yocuaa ca eseya queashiyepame jama shiyeajjacani. Jamajjeya Quitohua comacuanaya queaja'a ba'etiitiimeecaje. Bacue, e'ejojonei oja esohui queaja'a peacuana huohuipoquiajji yajji queacamajanee. Ecuaanei pojjeama huohuipoquiaje.
47002017	Ecuaa Eyacuiñajjija esohui huohuipoquiaña bejjo yajjijo pojjeama, ma ecua peacuaa bejjo queahuiso yajjijo huohuicani jama pojjeama. Ecuaa ca esohui huohuipoquiaña e'ejojonei poaniya, beca jjashahuabaquime pojjeamaa. Eyacuiñajjiya ecuana bacanitii eyamiquipajje e'ejojonei chacochacopoquiani ojo. Ecuana e'ejojonei oja huoojea poani pea-ai ona sohuihuohuiquinequiya. Jamaya ecuana chacochacopoquiani Quitonijjetii ejjapeequi nequi.
47003001	Ecuana jama poani shajja-ajjamajje, ¿a'a ecuana Quitojo echacochacojji jjabihuiaquio'oyani baña quiaa? E'e pojja'a ¿a'a ecuana pea esohuihuohuijji poanicuana jama pea-ai pocajji? Bacue, oya etiija tehue papenijji poeani achajja oya chacochacoje miquianajaya ebajji. ¿A'a ecuaa miquiana papeni tehuemeeje peaja meshiyasijje chacochacohua epoquijji? ¿A'a miquianaque epoejji ecuana etiija quia papenijji pocajji?
47003002	Chojja, ecuana ca jama pojjeama, papeni etehuemeejji pojjeama aje. Miquianayanei ca ecuanaja papeni etehue jayojja poani achajja ecuana chacochacopoquiani peacuanaja ebajji. Achajja ecuana oja esohuijo chacochacopoquinaje miquiana huohuijji ecuanaja ebanei jiquio ecua ecuanaja sapadojjojo etehue jaa jamaya. Ecuaanei pojjeama quiana achajja ba'e baña, queahuisocuaa pea-aiya ca quiana bacapoquiani achajja ba'e ecuanaja esohui shajja-ajjamajje. Jiquio ecua papeni etehue acani cuaa, jama pea-aiya quiana bacani cuaa.
47003003	Bacue, miquianajaya eba'ejji jiquio ecua papeni etehue jama pea-aiya poani Quitoja tehue ecuanaja ye. Jamajje ecuaa oja esohui huohuipoquiajje miquiana jjashahuabaqui'yonaje ojo. Jamatii miquianajaya eba'ejji papeninei dejjaja tehue jama pojjeama poani. Eyacuiñajji eshetii poanija Edojjoshahuapameja tehue jayojja ca quiana ca poani. Jamajjeya Edojjoshahuapame achajja queapame ba'ecapoquijji meibeje equecuapejjajo tehueajja. Ohuaya ca huohuicanitii achajja ba'ecapoquijji miquianajaya eyamiquipajje, equijijjijje pea-ai.
47003004	Eyacuiñajjiya miquianaya queapame ba'epoquiani Quitojo bacani ecuanaja huohui esohui shajja-ajjamajje. Jamajjeya jiquio jjeya ecuaa huohuiaña esohui e'ejojonei poani.
47003005	Bacue, ecuananei queaca'a poani jjabaquiajja Quitojo queapame echacochacopoquijji. Chama'nei ecuanajo queapame epojji. Eyacuiñajjiya ca ecuana queaca'a pomeecani ojo queapame echacochacopoquijji.
47003006	Eyacuiñajjiya ecuana oja esohui eyacua huohuipoquiajji epojji queaca'a pomeecapoa. Jiquio oja quia esohui eyacua Moisesja tehuecuana jama pojjeama poani. Oja quia esohui eyacua ca Edojjoshahuapamejo jjashajja-ajjaquicapoquijji poani. Eyacuiñajjija esohui Moisesja tehuecuaa eseya huohuicanitii ese queamimishi poanijo se manoje'yo. Eyacuiñajjija Edojjoshahuapame ca ese ba'etiitiimee'yojji poani.
47003007	Bacue, Moisesja tehuecuaa se huohuicanitii joya oya jayojjaya miba'etiipoquimajje manoje'yo. Ma ebionei Eyacuiñajjija esohui ohua quiacapoajo meibejejo oja tehue Eyacuiñajji queasajajanee poa ojjañaja oya queaca'aneetii poani ebajji. Eyacuiñajji queasajajanee poanijojoya Moisés queacojjasajaja bacapoa Israelja osecuacuaa. Jamajjeya oja cojja bajjima acapoa ebionei oya queacojjasajaja poajojoya. Jamatii quijje oya jjacojjasajaja-amaqui'yapoa.
47003008	Jiquio Edojjoshahuapameya yecaje Eyacuiñajjija quia esohui queapameya queahuisocuana ba'etiitiimeecaje'yo ma ecua Eyacuiñajjija esohui Moisesja tehueya acapoa jama pojjeama, ma ca queapamepishana poani.
47003009	Moisesja etehuecuaa se huohuicanitii ojjaña joya oja tehuecuana jayojjaya miba'epoquimajje comacuanaya quea-Eyacuiñajjihueshatii nequicaje'yo Cuaqui-aiyasijje oja mimishijo. ¡Achepameneenee ca poaje ma pea oja quia esohui jiquio Eyacuiñajjiya eseya eseja mimishima'yo bacaje Quitojo! Maya caca oe queapamenee poani, Moisesja tehuecuana jama pojjeama.
47003010	Ma ebionei oja quia esohui Moisesja tehuecuana queapame poani ecuaa bapoa. Jjeya ca ecuaa maya baña queapamepishana. Jiquio pea esohui Eyacuiñajjiya dejjacuana, eponacuana oja mimishima'yo bacaje Quitojo ca queapameneenee poani ecuaa baña.
47003011	Ma Eyacuiñajjija quia esohui Moisesja tehuecuana queapame poani, jamatii quijje Eyacuiñajjiya pea esohui oja ejjocojo ejaajji quiacapoa. Jiquio esohui Quitojo ca queapamenee poani ejjachamaqui'yojji pojjeamatii poaje.
47003012	Jamajjeya ecuana jiquio pea oja esohui Quitojo oe po'yoajja poanijoya jjashahuabaquipoquimajje meteama poani peacuana sohuihuohuiquijji epojji.
47003013	Yahuajonei Moisés jjacojjapaaquiapoa onijje israelitacuanaja oya jjacojjasajaja-amaquipoqui'yani ebaca poanijje. Ecuana ca ma ecua Moisés poa jama pea-ai epojji pojjeama. Eyacuiñajjija quia esohui Moisesja tehuecuana eshahuabatiitii'yojji pojjeama poaje. Jiquio esohui Quitojo ca shahuabatiitiicapoquije ojjañacuaa.
47003014	Jamatii Eyacuiñajjiya israelitacuana ma pea esohuijo Quitojo queaja'a bameejjima acapoa. Jjeya pea-ai Moisesja tehuecuana shahuabacapoquianitii cuaa majotii oya jayojjatii eba'epoquijji. Jjeya israelitacuana ejjacojjapaaqui jayojja poani Moisesja tehuecuana jayojja ba'etiitiipoquica-ajja jama ebaca poanijje. Quitohua oeneiya caca oe israelitacuana jjacojjapaaquijjima jayojja pomeecaje'yo queaja'a ejjashahuabaquimeejji Moisesja tehuecuanajo queapamenee mimishima'yo epojji pojjeama.
47003015	E'e, jjeyaneitii pea-ai israelitacuaa jjachichaquimajje Moisesja tehuecuana huohuicanitii oya jayojjaya eba'epoquijji. Eyacuiñajjija esohui Quitojo ca israelitacuanaja queaquehuatii poani, ejjacojjapaaquitii jama ba'epoquiani cuana.
47003016	Oe dejja, epona pea-ai Emeshimesenei Quitojo jjashahuabaqui'yajo Eyacuiñajjiya ma o jjacojjapaaquijji poani chama'yo acani ojaya queaja'a ebajji Moisesja tehuecuana jayojja ba'etiitiicapoqui'yoajja.
47003017	Emeshimesenei Edojjoshahuapame pea-ai poani. Ojjaña joya Jesosa Quito e'ejojonei Emeshimesenei ajji poanicuana queabihui ba'epoquije. Oya ojjaña Moisesja tehuecuana jayojja ba'epoquitiiajja poaje oja mimishima'yo Eyacuiñajjija ebajji. Edojjoshahuapameya oya queabihui ba'emeesahuacapoquije joya ecua dejja ejeanobia ani jeacuayaca'yajje queabihuinee poqui'yani jama.
47003018	Jamajjeya eseya jjeya ejjacojjapaaquitii jama pojjeama po'yani, sapaquehua-ama'yo ba'e. Ese ojo queaja'a ba'epoquiani bamajje Emeshimesenei queaca'aneetii queasajajanee poani bacaje cuaa. Eseya Emeshimesenei jayojja queajjashahuabaquija'atii epojji, queaja'atii eba'epoquijji pea-ai popoquiani. Jamajjeya ojjaña pojjajo Emeshimeseneiya Edojjoshahuapame poaniya eseya queaca'a pomeecapoquianitii.
47004001	Eyacuiñajji queapameneeyajjejojoya ecuana oja esohuihuohuijji epojji nequimeecapoa, jamajjeya ecuana queamete pojjeama nequipoquiani.
47004002	Ecuana ca oja esohui peacuana huohuinishoajja poani o dasiajjijo. Ecuana ca jama posapo-ajjanei poani. Eyacuiñajjija esohui ecuana huohuitaiajja, pea huohuime a'yoajja pea-ai. Ecuaa caca oe esohui e'ejojonei huohuipoquiaña, mahuisoya. Jiquio ecuaa huohuipoquiaña esohui jayojjaya ecuana ba'epoquiani. Jamaya ecuana queaja'a ba'epoquiani queahuisocuanaja ecuana e'ejojonei chacochacopoquiani ebajji, siajje pojjeama. Eyacuiñajjiya pea-ai ecuana queapame chacochacopoquiani ojo bacani.
47004003	Jiquio esohui queapame Quitojo ma ecuaa huohuipoquiañaya queaquehua shajja-ajjacani cuaa ejjacojjapaaquitii jamaa. Comacuanaya oja mimishijjitii Cuaqui-aiyasijje epoqui'yojjicuaaya jiquio esohui queaquehuatii shajja-ajjacani.
47004004	Mahuisotiicuanaya jiquio esohuijo jjashahuabaqui'yoajjatii poani jiquio meshijo ba'ecacuaa bihuiacani edosiquiaa queasapaquehuanee pomeecanajejjejojoya. Jamajjeya esohui queapame Quitojo oya queaca'aneetii queasajajanee poani basapo-ajjanei poani cuana. Quitohua eseya queaja'a bameecani achajja Eyacuiñajji nequi.
47004005	Bacue, ecuana ecuanaja eba'ejjineijo pojjeama mimiani, majonei ejjashahuabaqui'yojji pojjeama. Jesosa Quito Emeshimesenei poanitiijo esohui ca ecuaa huohuiaña quiana. Ecuana ca jjabaquiani miquiana asahuapoquiajji poani oya Jesosa ecuanaja queajeajojo.
47004006	Yahuajoneinei Eyacuiñajjiya jiquio meshi queamisi oopanahuasijje jeaja'acapoa queaja'a epojji oja esohuijo. Oya jayojjaya Eyacuiñajjiya ecuanaja sapadojjojje equijijjijje jjaja'ameequicapoa Quitojo ejjashahuabaqui'yojji. Jamaya Eyacuiñajji jjabameequipoquiani oya queaca'aneetii queasajajanee nequipoquiani Jesosa Quitojo esejaya queaja'a ebajji.
47004007	Jiquio esohui queapame Quitojo ecuanaja sapadojjojo huana jaa Eyacuiñajjija quia. Ecuanaja eyami jiquio ecua meshimisi jama ca'a-ama, pameamapishana pea-ai poani. Jama jjabaquimajje queaja'a ecuaa baña Eyacuiñajji queaca'aneeya ecuana nequimeecani oja esohuihuohuiquijji epojji, ecuanajoneitii pojjeama.
47004008	Ecuana queacamajanee pojji poeanitii, jamatii ecuana chacochacopoquianitii Eyacuiñajjijo. Ecuana queayeno jjashahuabaquinaje ecuana queacamaja pojji poeajo, jamatii oja esohui cajaa ajjima' nequiani.
47004009	Ecuana queanee pomeecanaje queahuiso oja esohuijo, jamatii Eyacuiñajji ecuananijjetii nequipoquiani ecuana asahuajji. Ecuana cuianeineicanaje cuaa, jamatii ecuana manomee'yojjima acanaje.
47004010	Cua ecuana poquije meshiyasijje esohuihuohuiya queacamajanee acani macuiñajji nequicacuaa. Ma ecua Jesosa acapoa jama pea-aiya ecuana acapoquiani. Botiamanei acani, manomee'yosa-acani pea-ai. Jamatii onaa jama queaneenee pomeecanijo queahuisocuaa bacani ecuana eshe nequipoquiani Jesosa Quito queaca'anee poanijojoya, ecuanajoneitii pojjeama.
47004011	Ecuana ca eshe nequi jjabaquipoquianitii Eyacuiñajjiya ecuana queacamajanee pojji huoojeacanitii Jesosaja esohuihuohuijji poanijojoya. Jamajjeya dejjacuaa ecuana manomee'yosa-acani shajja-ajjamajje queahuisocuaa bacanaje e'ejojonei Jesosaa ecuana eshe nequimeecani.
47004012	Jamaya ecuana jjabaquipoquiani queacamajaneetii popoquije oja esohuijo. E'e pojja'a ecuana majoya manoje'yo. Jamajjeya ecuaa queacamajanee poaniya quiana sohuihuohuiajje queaja'a ba'epoquije.
47004013	Eyacuiñajjija esohui yahuajonei etehue jaa jama poani ba'a: “Eya ojo jjashahuabaqui'yonaje, jamajjeya eyaya peacuana huohuinaje.” Oya jayojja pea-ai ecuana poani, ojo jjashahuabaqui'yomajje peacuana esohui huohuiaña.
47004014	Ecuanaja eba Eyacuiñajjiya Emeshimesenei Jesosa Quito shequimeeca'yapoa. Eyacuiñajjiya ecuana pea-ai mano'yajo shequimeecaje'yo quijje Jesosa Quito jayojja. Majoya miquiananijjetii ecuana dojopea-aicaje'yo o aniyasijje.
47004015	Ojjaña jiquio ecuana queanee, queacamaja pea-ai pomeecani cuaa oja esohuijo miquianaya queaca'a pojjijo poeani. Eyacuiñajjiya ojayanei ejjashahuabaquijjijo queahuisocuiñajjicuana queapamenee acapoquiani. Majoya queahuisocuaa Eyacuiñajji bihuiacaje oya jama poani bamajje.
47004016	Jamajjeya ecuana queametetii pojjeama nequipoquiani. E'e, ecuana ebiajjejje queanee poani, eyami manopoqui'yani pea-ai. Ecuanaja eyamiquipajje ca ecuana queaca'a nequimeecapoquiani ojjaña pojjajo Eyacuiñajjiya.
47004017	Jjeya jiquio meshijo nequi ecuana queanee acani cuaa oe pocuajiani, ojaya queaneetii epomeejji pojjeama. Jamajjeya ecuana jama queanee acajje queaja'a bapoquiaje acheca'aneetii, achepamenee pea-ai ecuana ba'eje'yo Eyahuasijje.
47004018	Jamajjeya ecuana jiquio ecojjaa baña huisotii aquianacuanajo jjashahuabatiiquipoquiajja. Ma ecuanaja ecojjajo jjabameequiajja poanijo ca ecuana majotii jjashahuabaquipoquianitii. Jiquio ecuanaja ecojjaa baña huisotii aquianacuana oe poaje'yo, jjachamaquije'yo. Ma ecuanaja ecojjajo jjabameequiajja poani ca nequitiitiije'yo, oe po'yoajja.
47005001	Bacue, esejaya eyami jiquio ecua equi jiquio meshijo ani jama, ma ecua dejjaa daquiequi jjequiquinicani jama pea-ai oya poani. Coma ca anitiitiipoquiajja. Jamatii esejaya eba jiquio eyami mano'yajo Eyacuiñajjiya pea ese ba'etiitii'yojji eyami Eyahuasijje quiacaje'yo, equi queapame eanitiitiijji jamaya. Ma pea eyami eyacua dejjaja pana pojjeama poaje, Eyacuiñajjija pana poaje'yo.
47005002	Eseya jjajjeanajeaquiani jiquio eyamijo ba'e queayeno popoquianitii queacamajaneejo. Jamajjeya se Eyahuasijje ba'etiitii'yosaneipoani pea eyami eyacuajo.
47005003	Pea eyami eyacua eseyaya saneineiaña. Majoya eseya jamatii yamima' enequijji pojjeama poaje Eyajo.
47005004	Jamajjeya eseya jjajjeanajeaquiani jiquio eyamijo ba'e daquiequijo ba'e jama queayenotii se popoquiani queacamajajo. Jjeya ca eseya pea eyamijo ba'etiitii'yosapoani. Jamajjeya jiquio eseja eyami mano'yajo pea eyami queapamenee Eyacuiñajjiya quiacaje'yo ese ba'etiitiipoqui'yojji.
47005005	Eyacuiñajjineiya ca se ca oe jama epo'yojji pomeecaje. Jjeya ohuaya oja Edojjoshahuapame eseja yamijo enequi'yojji quiacanaje. Jamajjeya majoya queaja'a bacajji ojjaña ma ohua huohuicapoa huisotii eyami eyacuajo oya jayojjaya quiacaje'yo.
47005006	Jamajjeya eseya oja esohuijotii jjashahuabaquipoquiani cajaa pojjima' nequi. Esejaya eba eseya ca jiquio eyamijotii ba'e Emeshimesenei aniyasijje poqui'yojjima poaje so'o.
47005007	Jjeya eseja ecojjaja Emeshimesenei bajjima so'o, jamatii se ba'epoquiani oja esohuijo e'ejojonei ejjashahuabaquipoqui.
47005008	Eseya caca meteama poani emano'yojji. Jamajjeya jiquio eyami beshahuanei cajaa aña Emeshimesenei aniyasijje epoqui'yojji jiquio ecua se eseja equiyasijje poqui'yani jama epo'yojji.
47005009	E'e pojja'a jiquio meshijo se ca iyeshequiajahuiso eshe nequipoquije. E'e pojja'a beca se ca jjeya manoje'yo jiquio ecua se eseja equiyasijje poqui'yani jamaya. Jamajje eseya queaja'a ba'esaneipoani Eyacuiñajji queabihui pojji.
47005010	Ojjaña eseya oja epeejjicuana mano'yomajje o cojjaneijo nequije. Emeshimesenei Quitohua huohuicaje'yo achajja eseya oja epeejji epo ba'epoquinaje. Majoya ojjaña eseyaya oja epeejjicuaa jjesheje ma eseya eshe ba'yahua queapame apoquinaje sosejje. A'a queapame, a'a queapame pojjeama eseya chacochaconaje Emeshimeseneiya huohuicaje'yo esosequiajji.
47005011	Eyacuiñajjiya ecuana bacapoquianitii. Ecuaa shahuabapoquiaña oya queaca'aneetii nequi eojjañacuanamese poani. Jamajojoya ecuaa dejjacuana, eponacuana pea-ai jjashahuabameequi'yosa-aña ojaya esohuijo. Eyacuiñajjija ebajeyojeyo ecuanaja chaco. Miquianajaya pea-ai queaja'a bacajji ecuana queapame chacochacopoquiani ojo.
47005012	Ecuana ca jjashahuabaquiajja ejjabihuiaquijji Quitojo queapame chacochacopoquiani jjabaquimajje. Jama posapo-ajja ecuana. Ecuana shajja-ajjasapoani miquianaya queapame mimiani peacuananijje ecuanaja echacojo. Majoya miquiaaya ma ecuana niñebajji poanicuana queaja'a huohuije ecuana queapame chacochacopoquiani. Coma dejjacuaaya ecuana ebiajjejjetii bacani, eyamiquipajje pojjeama.
47005013	E'e pojja'a ecuana bacani cuaa sapadojjoma' jayojja poani Eyacuiñajjija echacojji yajjijo. Chojja, ecuana ca jama pojjeama bacani Eyacuiñajjiya. Bacue, ecuana queaja'a jjashahuabaquiani miquiana asahuapoquiajji epojjijo.
47005014	Quitohua eseya queajeanee acapoquiani jjabaquimajje esejaya peacuana queapame asahuacapoquijji. Esejaya ebanei oe dejja mano'yapoa ojjaña esecuanajo, jamajjeya ojjaña eseya manopea-ai'yonaje onijjetii.
47005015	E'ejojonei Quito mano'yapoa ojjaña esecuanajo. Jamajjeya ojjaña joya ojo jjashahuabaquije'yo huisotiicuana queapame ba'epoquije ojayanei echacojji yajjijotii pojjeama. Quitojo pea-ai ca queapame chacochacopoquije. Quito mano'yapoa majoya aje Eyacuiñajjiya oya shequimeeca'yapoa ojjaña ese nahue'yojji epojji.
47005016	Jamajjeya eseya jjeya peacuanajo jjashahuabaquiajja achejaajji poani oya, achajja cojjame poani, ebiajjejje oya baca-ajja. Yahuajo eseya jamaya queaquehua jjashahuabaquime popoquinaje Quitojo. Jjeya ca jama pojjeama eseya jjashahuabaqui'yani ojo.
47005017	Jamajojoya aje joya Quitojo jjanahuemeequi'yani dejjacuana eponacuana eyacua po'yani. Ma oya yahuajo jjashahuabaquipoquinaje queamimishi epojji chama'yo pomeecanaje. Jjeya caca oya pea jjashahuabaquime queapame ba'epoquije'yo eyacua.
47005018	Jamaya Eyacuiñajjiya eseya pomeecani pea jjashahuabaquime queapame eba'epoqui'yojji eyacua. Eseyanei se ca jama jjapomeequiajja. Eyacuiñajji Quitojo jjabeiqui'yonaje esenijje. Jamajjeya oya eseja mimishi shahuababeca'yoajja poani. Jjeya ohuaya eseya nequimeecani peacuana huohuiquijji Eyacuiñajji Quitojo jjabeiqui'yonaje ojjañacuananijje o ejjanequichipiqui'yojji ojo.
47005019	Jama poanijje Eyacuiñajji ojjaña ba'ecacuananijje jjabeiqui'yonaje Quitojo oya ojjañacuanaja mimishicuanajo mano'yapoa bamajje. Jamajjeya Eyacuiñajji eseja mimishicuana shahuababeca'yoajjatii poani. Jjeya caca Eyacuiñajjiya eseya jiquio esohui queapame huohuiquijji epojji nequimeecani oya queneama'yo posapoani ojjañacuananijje Quito ojjañacuanaja mimishijo mano'yapoa bamajje.
47005020	Jjeya ecuana jjabaquiani Quitoja huoojea poani peajaajjicuana jiquio esohui queapame huohuiquijji epojji. Eyacuiñajjineiya ecuana oja esohui queapame quiacani peacuana huohuiquijji epojji oja huoojea. Jamajjeya Quitoja bajjanijo ecuaa jama huohuime quiana aña yajja miquianaya pocajji. E'ejojonei Quitojo jjashahuabaqui'yocue Eyacuiñajji ejjabeiqui'yojji miquiananijje.
47005021	Quito caca oe mimishima'neitii ba'epoquiapoa jiquio meshijo nequi. Eyacuiñajjiya Quito eseja mimishijji bacapoa oja emanomee'yojji. Majoya Eyacuiñajjiya eseya eseja mimishima'yo bacanitii Quitojo oya eseja mimishijo mano'yapoa sosejje.
47006001	E'e, bacue ecuana ojee Eyacuiñajjijo queapame chacochacopoquiani. Jamajje ecuaaya miquiana queaja'a ba'emeesa-aña. Eyacuiñajjiya quiana queapamenee acapoquiani ojayanei ejjashahuabaquijjijo, jamajjeya quiana oe a'a jamatii ba'epoquijji o sapo'yoajja jayojja.
47006002	Eyacuiñajjija esohuijo yahuajonei etehue jaa jama poa ba'a: “Miya queacamajanee ba'e jjabaquimajje enijje miminaje. Eyaya mique mimi shajja-ajjanaje mi asahuajji. Epojja mi nahuejji epojji poeajo eyaya miya nahuenaje” jamaya poa. Jamajjeya jjeyanei queapame poani ojo ejjashahuabaqui'yojji. Jiquio pojjajotiiya jjanahuemeequica'yojji Quitojo.
47006003	Ecuana caca oe queaquehua pojjeama ba'epoquiani Quitojo echacochacopoquijji. Jamajjeya ecuanaja chaco Quitojo peajja eajji pojjeama cuanaja.
47006004	Ecuana ojjañajo queapame hueya-amanei chacochacopoquiani. Jamajojoya queahuisocuaa ecuana bacani e'ejojonei Eyacuiñajjijo queapame chacochacopoquiani. Onaa queaneenee pomeecajje ecuana jamatii queaneeca'a nequipoquiapoa quenequenejjima. Ecuanaja bobi, daquicuana queahuoejo ehuoshojji chama' poa jamatii oja esohuijo chacochacopoquiapoa. Queacamajanee pomeecajje ecuana chacochacopajeajjimatii poa.
47006005	Ecuana esohuijo cuiasejjajeameecapoa cuaa queahuiso. Jeanobiameepea-aicapoa ecuana ejjajeanobiaquijji equiyasijje. Masemasecuajicapoa ecuanajo esohui huohuipoequi bamajje. Ecuaa chaconeineiapoa ecuanaja emeya queacamajanee poaniya. Cahuijjimatii jjapojjaquiapoa ona sohuihuohuipoequitii. Ecuana queashoenee pea-ai ponequiapoa bobima'tii nequi.
47006006	Ecuana queaja'a mimishiama ba'epoquiani bacapoa cuaa. Eyacuiñajjija esohuicuana ecuaa queaja'anee huohuipoquiañatii pea-ai. Ecuana quenequenecuajijjima poa onanijje. Queapamenee ecuaa asahuapoquiapoa cuana jamatii bejjo yajjijo pojjeama. E'ejojonei Edojjoshahuapameya ecuanaja yamijo nequiya queaca'a pomeecapoa, ecuananeitii pojjeama. Ecuaa peacuana queajeanee apoquiaña, enabaanei pojjeama. Jamajojoya aje ecuana e'ejojonei Eyacuiñajjijo chacochacopoquiani bacani cuaa.
47006007	Esohui e'ejojonei ecuaa huohuipoquiaña siajje pojjeamaa. Eyacuiñajjiya ecuana queaca'a pomeecani jiquio ecua soldado apoa ejjaquecuaquijji poani jama pea-ai. Ecuana queajjashahuabaquija'a nequiani etii poaninijje emimijji. Esohui queapame ehuohuijji, pea esohui ejjanahuequijji pea-ai ecuaa saja-apoquiaña meteamaa.
47006008	Oe pojjajo ecuana queapame chacochacoani Eyacuiñajjijo bacani cuaa. Majoya pea pojjajo ecuanaja chacojo jjaniñebaquiani, peajja jayojja ecuana acani cuaa. Oe pojjajo ecuanaja chacojo queapame mimiani. Majoya pea pojjajo ecuanaja chacojo queaquehua mimiani. Ecuana siajje poani poso acani cuaa, jamatii esohui e'ejojonei apoquiaña.
47006009	Oja bajjima jayojja ecuana acanaje queahuisocuaa, jamatii ecuana ebaneitii poanaje cuanaja. Ecuana oja esohuijo emanoje'yo poso queahuiso acanaje cuaa, jamatii ecuana eshetii nequi so'o echacochacopoquijji. Ecuana queaneenee pomeecani etiicuaa oja esohuijo, jamatii ecuana manomee'yojjima acani so'o.
47006010	Ecuana queayeno pomajamajani queahuisocuana esohui basapo-ajjanei bamajje, jamatii ecuana queabihuitii nequipoquiani Eyacuiñajjijo. Ecuana quea-aquianahuiso pojjeama ba'e, jamatii ecuaa peacuana queabihuinee ba'emeesahuaña. Ecuana bacani cuaa aema'nei, jamatii ecuana jjabaquiani ojjaña Eyacuiñajjija quia ecuana queabihui pojji ejjeshejeyo.
47006011	Bacue, Jesosaja epeejji Corinto meshijo ba'eca, ecuaa e'ejojonei quiana huohuineinaje, esohui huanaquehuajjimaa. Ecuanaja quiana queajeanee poani.
47006012	Che oema' quiana ecuaa cajaa asa-aña, botiama pojjeama aña. Miquiaaya caca oe ecuana beshahuanei queajeapishana aña.
47006013	Eyaya quiana bapoquiañatii ecue bacuacuana jama queajeanee. Jamajjeya ecuaa quiana a-ajjaneiaña ecuana che queajeanee pea-ai acue jiquio ecua ecuaa quiana queajeanee aña jama pea-aiya.
47006014	Joya Eyacuiñajjima' jayojja ba'e o sapo-ajjanei poanicuananijje ojee a'a jjapeequipoquijji quiana. A'a joya epona Eyacuiñajjima' jayojja anijo jjahuanaquijji, a'a dejja Eyacuiñajjima' jayojja nequijo jjahueaquijji. A'a ojee onijje jjapeequipoquijji. Bacue, ¿a'a joya queamimishitii poani joya ecua pea queamimishi pojjeama ba'e jama poani pea-ai? Chojja de, pea jjashahuabaquime poani oya. ¿A'a jiquio queajeaja'a ojee queamisijo anime? Chojja, ojee aniajja.
47006015	Quito edosiquiananijje aniajja, onijje ojee nequiajja. Oya jayojja Jesosaja epeejjicuana ojee jjapeequipoquica-ajja Jesosaja epeejji pojjeamacuananijje.
47006016	Eyacuiñajji Jesosaja epeejjicuanaja yamijo nequiani, jamajjeya eseya dejjaja ne jjashahuabaquica'yoajja o bihuiajjijo. Oya ca Eyacuiñajji jama pojjeama. E'ejojonei eseya Eyacuiñajji eshetii poani anijji popoquianitii. Eyacuiñajji jama poa ba'a: “Eya ecue nahue'yocuananijje nequipoquijetii. Eya ojaya Eyacuiñajji popoquije o jaahuanapoquiajjitii popoquije. Enijje jjapeequicapoquijetii ecue nahue'yocuana. Ecueatii poani eyaya oya bapoquiaje.”
47006017	Jamajjeya Emeshimesenei jama poanitii ba'a: “Joya queamimishitii poanicuanajo oe queahuesha nequicue. Jiquio mi queamimishi pomeejji poani a'a napajji a'a queajea ajji. Majoya eyaya quiana queabihuineeya ja'ajjequije.
47006018	E'e, eya miquianajaya Chii popoquijetii. Miquianaya ca ecue bacuaejjacuana, ecue bacuasecuana pea-ai popoquijetii.” Jama mimimeya poani Emeshimesenei queaca'aneetii nequi.
47007001	E'e, ecue dohuecuana jjo'icuana, ecuea quiana queajeanee. Jiquio esohuicuana queapamenee poani Eyacuiñajjija quia ma ohua quijje ajeyocaje'yo, jamajjeya eseya queapame mimishiama ba'ecapoquijji. Jiquio ese queamimishi pomeejji poanicuanajo queahuesha nequicue. Miquianaja eyaminei oe nahuecue, queajjashahuabaquija'a miquianaja esapadojjojje popea-aicue. Eyacuiñajji queaca'anee nequitii eojjañamese poani. Ohuaya ecuana bacapoquianitii. Jama jjashahuabaquime pomajje queaja'a mimishiama ba'epoquicue ojaya'yo.
47007002	Ecuana oe che queajeanee acue quiaa e'ejojonei equijijjijo, enabaanei pojjeama. Bacue, ecuana miquiananijje che oema'nijje siajje pojjima' poanaje. Ecuana miquiana dasia pojjima'nei poanaje. Miquianaja bejjo queahuiso jjeshe pojjima' poanaje pea-ai, siijjimanei.
47007003	Eyaya esohui jama aña miquiana niñebajjijo pojjeama. Bacue, oya esohuiya quiana huohuije o'oya eyaya miquiana queajeaneetii apoquiaña. Ma ecua eyaya quiana yahuajo huohuinaje jamaya, oya esohuiya aña. Ojee eshe ba'yaniya, mano'yomajje pea-ai ecuea quiana queajeatii popoquije.
47007004	Eya miquiananijje ja'anei mimiani queamimihuiso pojjeama. Eya queabihuinee miquianajo mimiani peacuananijje miquianaya queaja'a ba'epoquiani shajja-ajjamajje. Miquianaya queaja'atii eba'epoquijji jjashahuabaquimajje queabihui poani. E'ejojonei queacamajanee ecuana acani cuaa Eyacuiñajjija esohuijo, jamatii eya queabihuinee nequi chacochacotiisapoani majoya.
47007005	Ecuana Macedonia meshi bañaquimajje jomishocajjimanei chacochacoñaquinajetii. Queacamajaneetii acapoquinaje pea meshijo nequicacuaa cua ecuana poquinaje meshiyasijje. Ecuana botiamanei acanaje cuaa etecueaneijji. Ecuana queamete nequipoquinaje eyamiquipajje.
47007006	Eyacuiñajji caca oe joya queayenonee poanicuana yenoama pomeesahua'yojji poani. Jamajjeya ecuana yenoama pomeesahuaca'yonaje ohuaya. Tito miquianaja meshijo ani poe'yonaje bamajje ecuana queabihui po'yonaje ojo.
47007007	O poe'yonajejonei pojjeama ecuana queabihui po'yonaje. Oya queabihuinee poani miquianaja eba'ejji queaja'a poani shajja-ajjamajje ecuana queabihui majo popea-ai'yonaje. Ohuaya esohui huohuicañanaje eya basa-aña quiaa e asahuaneijji epojji. Ohuaya huohuipea-aicañanaje miquianaya queayeno jjashahuabaquiani ejo e queacamajanee onaa acanijo. Miquianaya ejo jama jjashahuabaquiani shajja-ajjamajje eya queabihuinee poanaje.
47007008	Ebionei eya queayeno poanaje so'o ecue tehue esohuiya quiana queayenonee pomeecanaje shajja-ajjamajje. Eya ca jjeya majo queayenotii pojjeama poani. Miquianaya queayenotii pojjeama pea-ai jjeya poani majoya.
47007009	Miquianaya queayenonee poani shajja-ajjamajje eya queabihui pojjeama poanaje. Bacue, miquianaya ecue tehuejo queayenonee poani jjabaquimajje jjashahuabaquio'oyanaje queaja'a eba'ejjijo. Majoya eya queabihui po'yonaje, jamatii pojjeama. Eyacuiñajjiya miquiana queayeno pomeesa-acanaje miquianaja mimishijo. Jamajjeya eyaya ecue tehuejo miquiana jamatii queayeno pomeejjima anaje.
47007010	Bacue, Eyacuiñajjiya dejjacuana, eponacuana pea-ai queayeno pomeecani pea jjashahuabaquime epo'yojji oja mimishijo. Majoya oya jjanahuemeequije'yo ojo pea jjashahuabaquime po'yomajje. Jamajjeya majonei queayenotii poca-ajja. Jesosaja epeejjicuana queayeno poani jamatii joya ecua Eyacuiñajjima' jayojjacuana queayenopishana poani jama pea-ai pomajje ca jamatii ba'epoquijetii, pea jjashahuabaquime epo'yojji pojjeama. Majoya oya pea jjashahuabaquime po'yojjimatii ba'e quea-Eyacuiñajjihueshatii nequipoquije.
47007011	E'ejojonei miquianaya queayenonee poanaje, ma Eyacuiñajjija ejjashahuabaquijji poanaje jamaya. Miquianaya jjabaquisaneipoanaje pea jjashahuabaquime po'yani queapame eba'epoqui'yojji. Mimishi jjeya cajaa a'yaña jjabaquisaneipoanaje pea-ai. Miquianaya queaquene poanaje ma queamimishi poanaje dejjanijje oja mimishi queatainee poanaje bamajje. Miquianaja eya jjeya queanahue pea-ai ma ecua yahuajo poanaje jama pojjeama. Ma queamimishinee poanaje miquiananijje jjachichaquipoquinaje dejja jeacuaya'yosa-anaje quiaa oja mimishijo. E'ejojonei miquianaya queaja'anee posaneipoanaje ma dejjanijje ojjañaja ebajji.
47007012	Eyaya quiana esohui tehuenaje ma dejja queamimishinee poanajejonei pojjeama tehuenaje. Ma oja mimishijo queayeno pomeecanajecuanajonei pojjeama pea-ai eyaya quiana tehuenaje. Eyaya ca esohui jamaya tehuenaje miquiaaya ecuana queajeanee aña ejjabameequijji Eyacuiñajjijo.
47007013	Miquianaya queahuiso jjashahuabaquiani ecuanajo shajja-ajjamajje ecuana queabihui po'yonaje majoya. E'ejojonei ecuana queabihui pomee'yonaje quiaa, jamatii ecuana queabihuinee po'yonaje Tito miquiananijje ani queabihui poe'yonaje bamajje. Tito queabihuinee po'yonaje miquianaya queaja'a ba'epoquio'oyani baquimajje.
47007014	Eya yahuajo queabihui miminaje Titonijje o poquijjimahuajo miquianaja eba'ejjijo queaja'a po-o'oyani shajja-ajjamajje. Eya siajje poani pojjeama ohuaya baquicanaje. Bacue, ecuaa esohui e'ejojonei quiana huohuipoquianaje. Oya jayojja ma ecuana Titonijje miminaje jayojja miquianaja eba'ejjijo e'ejojonei poani ohuaya baquicanaje.
47007015	Titohua quiana queajeanee shahuabacanitii miquianaya oja esohuijo jjashajja-ajjaquinajejojoya. Miquiaaya oya ecue huoojea queapamenee ja'ajjequime anaje oja esohui eshajja-ajjajji.
47007016	Jjeya eya queabihuinee po'yani miquianaya pea jjashahuabaquime po-o'oyani queaja'a ba'eo'oyani shajja-ajjamajje.
47008001	Ecue dohuecuana jjo'icuana, ecuaa quiana jjeya huohuije Jesosaja epeejjicuanajo ma provincia Macedonia meshijo ba'eca queahuiso Eyacuiñajjija esohuijo jjachichaquipoquianicuanajo. Achajja Eyacuiñajjiya ojayanei ejjashahuabaquijjijo majo ba'eca queapamenee acapoquiani huohuije.
47008002	Dejja mimishicuaa queacamajanee pomeecani macuana Eyacuiñajjija esohuijo, jamatiiya ma meshijo ba'eca Jesosaja epeejjicuana queabihuitii ba'epoquiani. Jamatii aema'pishana ba'eya queahuiso oja bejjo quiacapoquiani cuaa Eyacuiñajjija echacojji yajji quea-aquianahuiso poaniya jayojja.
47008003	Ecuea eba ecuea ecojjoja majo ba'ecacuaa oja bejjo queabihuiya Eyacuiñajjija echacojji yajji quiacuajicanaje, peaja quiameejo pojjeama. Ache huiso bejjo oja jjeshe jaa bamajje quiacanaje. Queahuiso quiasa-acanaje jamatii mahuiso ojaya jjeshejjima poanaje.
47008004	Ecuana huohuiajjaneicanaje ma meshijo ba'ecacuaa Jesosaja epeejjicuana Judea meshijo ba'eca asahuajjijo oja bejjo equiajji.
47008005	Ma oja jaa huisotii bejjo queahuisonee quiacanaje cuaa Eyacuiñajjija echacojji yajji ma ecua ecuana jjashahuabaquinaje majo ba'ecacuaa oepojji quiacajejo jama pojjeama. Queahuisonee ca quiacanaje. Bacue, ebionei oya jjaquiaquinaje Emeshimeseneijo Eyacuiñajjija echacojji yajji. Ecuana asahuajjijo pea-ai jjaquiaquinaje Eyacuiñajjiya oya jama pomeesa-acani jjabaquimajje.
47008006	Tito miquianaja meshijo anijo miquiaaya bejjo Jesosaja epeejjicuana asahuajji quiacoonaje. Jamajjeya ecuaa Tito huohuiajjaje ma miquiaaya queajeaneeya quiajeyoje huisotii bejjo oja chichajeyojjijo.
47008007	Miquianaya Jesosaja epeejji Corinto meshijo ba'eca ojjañajo queapamenee popoquiani. Queaja'anee jjashahuabaquipoquiani quiana esohuijo. Esohui queapame huohuicuajipoquiaña sohui jochiamaa. Miquiaaya queaja'anee Eyacuiñajjija esohui bapoquiaña peacuana huohuijji. Eyacuiñajjija echacojji asaneineiaña quiaa hueya-amaneiya. Ecuana pea-ai quiaa queajeanee apoquiaña ma ecua ecuaa miquiana queajeanee apoquiaña jama pea-aiya. Jamajjeya quiaa oe che oya jayojja pea Jesosaja epeejjicuana asahuacue. Miquianaja chicha bejjocuana queabihuineeya quiacue o asahuajji.
47008008	Eyaya esohui jama huohuime aña miquianaja aquiana, bejjocuana ecuea equiameejjijo pojjeama, miquiana chacomeejji poani jamaa pojjeama. Pea meshijo ba'eca Jesosaja epeejjicuaa queabihuiya quiacani eyaya quiana huohuiaña oya jayojja miquiana epojjijo. Jamajjeya miquiaaya pea meshijo ba'eca Jesosaja epeejjicuana asahuaña, bejjo quiaña shajja-ajjamajje miquianajaya e'ejojonei queajeanee poani bacaje cuaa, enabajonei mimiani pojjeama.
47008009	Miquianajaya eba eseja Emeshimesenei Jesosa Quitohua miquiana queapamenee acanaje ojayanei ejjashahuabaquijjijo. Yahuajonei oya eojjaña-aquianamese enequiapoatii Eyajo. Jamatii ohuaya ojjaña jiñacapoa jiquio meshiyasijje epoejji. Oya dejjapojji poa. Jamajjeya oya aema' jjapomeequiapoa miquiana quea-aquianahuiso jama eba'etiitii'yojji Eyahuasijje.
47008010	Bacue, ecuea ejjashahuabaquijji huohuije so'o miquianajaya bejjo echicha Eyacuiñajjija echacojji yajji equiajji majo queapame epojjijo. Yahuajo pea shequiajajo miquianaya jjashahuabacooquiapoa aquiana, bejjocuana equiajjijo Jesosaja epeejjicuana asahuajji. Miquiaaya ebionei queabihuineeya bejjo chichacooapoa.
47008011	Jamajjeya jjeya chichajeyo'yocue cua miquiaaya quiasa-aña huisotii Jesosaja epeejjicuana asahuajji. Jamaya miquiaaya bejjo quiajeyoje'yo queabihuineeya ma ecua miquiaaya yahuajo queabihuineeya bejjo quiacooapoa jama pea-aiya.
47008012	Joya oja bejjo queabihuiya quiasapojjicuaa Eyacuiñajjija echacojji yajji ache huiso oja jjeshe jaa bamajje queapame quiacapoquijji. Eyacuiñajjiya ca quiameejjima acani ma ojaya jjeshejjima bejjo.
47008013	¡A'a bejjo ojjañatii quiajeyojji miquianaya queacamajanee pojji quijje bejjomajo! Chojja, ecuana jama huohuisapo-ajja. Peacuana asahuacajji miquiana jayojja pea-ai oya eba'epoquijji.
47008014	Jjeya miquianaya bejjojji, bobijji poani. Judea meshijo ba'eca Jesosaja epeejji ca aema'nei. Jamajjeya oya asahuacajji quianaja. E'e pojja'a quijje miquianaya bejjoma', bobima' poaje. Majoya Jesosaja epeejji Judea meshijo ba'ecacuaa miquiana asahuacaje oya jayojjaya. Jama quiamajjeya o bobi huisoajja pea-ai queapame ba'epoquije miquiana, Judea meshijo ba'eca pea-ai.
47008015	Eyacuiñajjija esohui yahuajonei etehue jaa jama poani ba'a: “Ma queahuiso chichacapoa Eyacuiñajjija quia bobi eyajje oque mahuisotiiya poa, queahuisonee pojjeama poa. Ma oepojji chichacapoa oja quia bobi eyajje oque mahuisotiiya poa, oepojjinei pojjeama poa.”
47008016	Eyacuiñajjiya oya jjashahuabaquime miquiana queaja'a ba'emeesahuajjijo Titoja esapajo nequimeepea-aicanaje ma ecua ecuana ohuaya jjashahuabameequicanaje jama pea-aiya. Jamajje ecuaa Eyacuiñajji gracias aña majoya.
47008017	Bacue, oya Tito ecuanaja esohuijo jjashajja-ajjaquinaje miquianaque epoquijji. Oya miquianajo queahuiso jjashahuabaquiani, jamajjeya oya miquianaque poquisaneipoani. Jjeya oya poquije cocuama ojayanei ejjashahuabaquijjijo, peaja poquimeejo pojjeama.
47008018	Titonijjetii eyaya pea Jesosaja epeejji huoojeapea-aije. Queahuiso Jesosaja epeejjicuana ejjachichaquipoqui oja meshicuanajo queapame mimipoquiani jiquio ecue huoojea dejjajoya. Ohuaya esohui queapame Quitojo huohuicapoquiani queaja'anee queahuiso meshicuanahuasijje.
47008019	Jesosaja epeejjicuana queameshihuisojo ba'ecacuaa jjachichaquipoquianiya jiquio dejja babacacanaje ecuananijje epoquipea-aijji peacuanaja quia bejjocuana chichasahuaquiya. Jamajjeya ecuaa ojjañatii Jesosaja epeejjicuanaja quia bejjocuana queapame jeaquije Judea meshijo ba'ecacuanaja yajji. Majoya Eyacuiñajji bihuiacaje cuaa. Ecuaaya Jesosaja epeejjicuana asahuaquisa-aña bacaje cuaa.
47008020	Bacue, ecuana queahuisopishana poquije Jesosaja epeejjicuanaja quia bejjo queahuisojo ecuanajo pea-ai ona ejjaniñebaqui poanijje. Oeya siicaje eaca poanijje jamaya ecuana poquije. Ecuana ca ma esohui shajja-ajjasapo-ajja.
47008021	Jamajjeya ecuaaya queapame ja'anei quiaquije cuana Jesosaja epeejjicuanaja chicha bejjocuana, eyayanei pojjeama. Eyacuiñajjiya ecuana bacanitii achajja, ache huiso quiaquije. Achajja, ache huiso quiaquije ecuananijje nequica dejjacuaa bapea-aicaje.
47008022	Jiquio ecuananijje nequi Jesosaja epeejji eyaya huoojeapea-aije ma miquianaque poquijenijjeya. Oya queapame chacochacopoquinaje hueya-amanei queahuiso Eyacuiñajjija chacocuanajo. Oya miquianaja meshiyasijje poquisaneipoani Eyacuiñajjija esohuijo echacochacojji miquianaya queaja'a ba'epoquiani shajja-ajjamajje.
47008023	Tito ecuea epeejjinei enijje chacochacopoquiani miquiana queaja'a ba'epoquijjijo. Ma ca pea Jesosaja epeejji beca dejja Titonijje poquipea-aije Jesosaja epeejjicuana jjachichaquipoquianija babaca ehuoojeajji. Ma beca dejja queapame chacochacoani bamajjeya queahuisocuaa Quito bihuiacani.
47008024	Jamajjeya joya miquianaque poquije dejjacuana ja'ajjequicue queabihuineeya miquianaja oya queajeajojoya. Ecuana queabihuinee mimiani peacuananijje miquianajo. Jamajjeya jiquio dejjacuana miquiaaya queapame ja'ajjequiajo ecuana e'ejojonei mimiani miquianajo queaja'a ba'e bacaje pea Jesosaja epeejjicuaa.
47009001	Miquianajaya chicha bejjocuanajo Jesosaja epeejjicuana aema'nei Jerusalén meshijo ba'eca asahuajji ecuea etehuetiijji pojjeama poaje.
47009002	Ecuea ebanei miquianaya bejjo quiasaneipoani Eyacuiñajjija echacojji yajji majo ba'eca asahuajji. Eya queabihui mimianitii Macedonia meshijo ba'ecacuananijje miquianajo jama ba'a: “Yahuajo pea shequiajajo Acaya meshijo ba'ecacuana apoatii epo poanaje Jerusalén meshijo ba'eca asahuajji epojji” jamaya eya poanaje miquianajo. Miquianaya macuiñajjicuana asahuaneisapoani shajja-ajjamajje queahuiso Macedonia meshijo ba'ecacuana asahuapea-aisapoanaje.
47009003	Jjeya jiquio enijje nequi tres dejjacuana eyaya huoojeaña ma eya queabihuinee miquianajo miminaje esohui peacuananijje eya siajje poani peacuaa ebaca poanijje. Eya jamaya poanaje miquiaaya bejjo queahuiso chichaña Jesosaja epeejjicuana asahuajji. Jamajjeya bejjo apoa acue, chichajeyo'yocue ehuoojeajji.
47009004	E'e pojja'a becacuana Macedonia meshijo ba'eca Jesosaja epeejji enijjetii miquianaque poquipea-aisapoaje. Majoya quiana apoa pojjima' ani bejjo huoojeajji bañaquimajje ecuana queabicho poñaquije bejjo miquianaja chichajeyojjimajo. Miquianaya pea-ai queabicho poaje eya e'ejojonei bejjo echichajjijo miminajejojoya.
47009005	Eya jama baquisapo-ajja miquianaya apoa pojjima' ani bejjo huoojeajji. Jamajjeya eya jjashahuabaquinaje ebionei eyaya huoojeaje jiquio enijje nequi tres Jesosaja epeejjicuana miquiana baa. Jiquio poquijecuaa miquianaja quia bejjo chichameesahuacaje ma miquiaaya huohuinaje huisotii quiaje. Jamaya miquianaja quia apoa poaje ecuana cocuama poquijjimahuajo. Majoya queabihuineeya bejjo chichanaje quiaa bacaje cuaa, peaa chichameecuajicanijo pojjeama. Miquianajaya chicha bejjo apoa ajjimajo ca miquiana queabejjonahue poani bacachana cuaa.
47009006	Jiquio esohui shahuabacuetii jama ba'a: “Joya eso' oepojji quecuacani, quijje oepojji pea-ai sejjacaje'yo. Joya eso' queahuisonee quecuacani ca, quijje queahuisonee pea-ai sejjacaje'yo.”
47009007	Jesosaja epeejjicuanaja oja bejjo quiacapoquijji Eyacuiñajjija echacojji yajji ma oya ebionei jjashahuabaquinaje huisotiiya equiajjijo. Queayenohua peaja esohuijo pea-ai ojaya bejjo quiaca-ajja. Eyacuiñajjiya queajeaneeya bacani joya queabihuinee oja bejjo quiajji poanicuana oja echacojji yajjijo.
47009008	Eyacuiñajjiya miquiana queabihui pojji quiacapoquije queahuisonee oya jama sapomajje. Majoya miquianaya queabihui ba'epoquije oja quiacuanajo, aema' pojjeama. Eyacuiñajjiya jama pomeecajje miquiaaya pea minijje ba'ecacuana asahuaje.
47009009	Eyacuiñajjija esohui yahuajonei etehue jaa jama poani ba'a: “Joya queapame ba'epoquianiya aema'cuana asahuacani queahuiso. Ohua peacuana queapame asahuacanijo Eyacuiñajjiya joya pea asahuajji poanicuana shahuabacapoquianitii queabihuiya.”
47009010	Bacue, Eyacuiñajjiya eso' equecuajji quiacani joya meshichacojji poanicuanaja yajji. Ohuaya bobi quiacani pea-ai ojjañaja eijjiajji. Jamajjeya Eyacuiñajjiya quiana quiajeyocaje cua miquiaaya sañahuisotii queabihui eba'epoquijji, peacuana asahuapoquiajji pea-ai. Majoya miquiaaya queaja'anee ba'epoquianiya queahuisocuana asahuapoquiaje.
47009011	Jamaya Eyacuiñajjiya quiana queabobihuiso pomeecaje queabejjohuiso jjeshemeesahuacaje peacuana miquianaja meshijo ba'eca aema'cuana asahuapoquiajji queabihuinee. Miquianajaya chicha bejjo ma ecuaa jeaquije shajja-ajjamajje queahuiso Jesosaja epeejjicuaa ma pea meshijo ba'ecacuaaya Eyacuiñajji bihuiacaje.
47009012	E'ejojonei miquianajaya chicha bejjohua ma ecuaa jeaquijeya aema'nei ba'eca Jesosaja epeejjicuanaja eijjiajji bobi jjeshecaje. Majoneitii pojjeama. Miquiaaya bejjo queahuiso quiaña bamajje Eyacuiñajji bihuiamajamajacaje macuiñajjicuaaya.
47009013	E'ejojonei ma meshijo ba'eca Jesosaja epeejjicuaa Eyacuiñajji bihuiamajamajacaje. Miquiaaya bejjo queahuisonee quiaña Jesosaja epeejjicuana aema' asahuajji shajja-ajjamajje miquianaya e'ejojonei queapame ba'epoquiani Eyacuiñajjija esohui jayojja bacaje cuaa, siajje poani pojjeama. Eyacuiñajjija esohui queapame Quitojo jayojja quiana ba'epoquiani bapea-aicaje cuaa.
47009014	Miquianajaya chicha bejjo quijje jjeshemajje ma meshijo ba'eca Jesosaja epeejjicuana queahuiso mimipoquije miquianajo Eyacuiñajjinijje queamiquianajea jjabaquimajje. Jamaya mimipoquije miquianajo Eyacuiñajjiya quiana queapamenee acapoquiani ojayanei ejjashahuabaquijjijo bamajje.
47009015	Eyacuiñajji gracias apoquiacuetii oja quiacuana sosema' queapameneenee poanijojoya. Chama'nei pea esohui esejaya eajji o queapameneenee poanijojoya.
47010001	Becacuana pa e miquianaque poquimajje queametepishana mimiani. Majoya e queamiquianahuesha nequimajje ca queatecue poaniya esohui tehueaña meteamaneiya pa. Bacue, Quito queapameneetii nequipoquiapoa, mimitecueama oya ponequiapoa. Jamajojoya aje eyaya mimitecueama nequiya miquiana jjashahuabaquimeesa-aña e miquianaque epoquijjijo.
47010002	Bacue, e miquianaque poquiajo a'a eya queamimitecue pomeejji ma e niñebajji poanicuananijje. Ecuana pa jamatii ecuanajanei ejjashahuabaquijjijo ba'epoquiani. Eya ca iña apoa macuananijje ja'anei emimijji o cojjanei nequimajje.
47010003	E'ejojonei ecuana yamijji jiquio meshijo nequi dejjacuana ojayanei ejjashahuabaquijjijo ba'epoquianitiinijje nequiani. Jamatii ecuana quenequenecuajiajja macuananijje oya masemaseani ecuanajo bamajje. Jiquio meshijo nequi dejjacuana masemasecuajinanani jama pojjeama ca ecuana poani.
47010004	Ecuana queaca'a nequipoquiani ecuanaja ejjashahuabaquijjineijo pojjeama. Eyacuiñajjiya ca ecuana queaca'a nequimeesahuacapoquiani joya dejja oma' jayojja poanicuananijje queaja'a emimijji esohuijo. Edosiquiaa macuanaja esohuicuana siajje poani queaca'apishana pomeecani. Jamatii oja esohuicuana siajje poani ja'anei ecuaa huohuije meteamaneiya peacuanaja ebajji oya siajje poani.
47010005	Eyacuiñajjima' jayojja poanicuaa, oyanei queasapaja'a poanicuaaya, ojayanei ejjashahuabaquijji huohuicani. Eyacuiñajjija esohui ca queaja'a bameejjima acani macuaaya. Jamatii ecuaa oya siajje poani ja'anei huohuije meteamaneiya. Majoya ecuaa oja esohui e'ejojonei pojjeama poani peajjanei bameeje cuana. Jamajjeya ecuaa ojjañacuanaja ejjashahuabaquijjicuana bameeje queaja'a a'a Quitoja jayojja pea-ai poani ebajji. Dejjaja ejjashahuabaquijji Quitoja jayojja pojjeama bamajje ecuaa oya pea jjashahuabaquime pomee'yosa-aje Quitoja jayojja epo'yojji.
47010006	Quitoja esohuijo a'a ojjañatii miquiana jjashajja-ajjaquipoquiani baquije quiana. Joya shajjama'tii jayojja poanicuananijje ecuana apoa epo nequi o tecueaquijji oja mimishijo.
47010007	Miquiaaya ojjaña bapoquiaña ebiajjejjetii, eyamiquipajje pojjeama. Joya e'ejojonei Quitoja'yo poani jjabaquianicuanaja, eya pea-ai Quitoja'yo poani ojaya bacajji o jayojja pea-aiya.
47010008	E'e pojja'a miquianaya jjashahuabaquiani eya jjabihuiaquiani Eyacuiñajjija babaca poanijjejojo. Bacue, e'ejojonei Emeshimeseneiya eya babacacapoa ona sohuihuohuiquinequijji epojji. Jamaya Eyacuiñajjiya eya nequimeecani Jesosaja epeejjicuana queaca'a tiimeesahuajjijo. Eya nequimeecani Jesosaja epeejjicuana queayenonee pomeejjijo pojjeama, ejjachamameequi'yojjijo pojjeama pea-ai. Chojja, eya majo pojjeama nequimeecani. Jamajjeya eya queabicho pojjeama nequi ona sohuihuohuijji.
47010009	Ecuea esohui ecue tehuecuanajo miquianaya quea-eyajjanei pomeesapo-ajja poani.
47010010	Becacuana pa jama poani ejo ba'a: “Oja tehue esohui queaca'a, queabishaa jayojja huohuicani ohuaya. Eyamineijo nequi ca mimisajajea-ama poani. Ehuijo nequimajje queasohuijochiya huohuicani ohuaya jjapashineijje” jamaya pa eya acani cuaa quehuajje.
47010011	Bacue, joya esohui ejo jama mimime poani e chamajo oya huohuicue ecuana miquianaja meshiyasijje poquimajje joya ecua ecuaa esohui tehuenaje queaca'a, queabishaa jayojja poaniya jama pea-aiya ecuana poquije.
47010012	Becacuana oyatii queahuiso jjabihuiaquiani oja chaco queapamejo. Peaja chaco ca peajja jayojja ohuaya bacani. Jama pea-ai posapo-ajjanei ca ecuana poani. Macuanaya queaquehuanee jjashahuabaquiani. Achajja ecuana ba'epoquiani jjabaquica-ajja peaja eba'ejjicuana bamajje. A'a ecuana queapame, a'a ecuana queapame pojjeama poani jjabaquica-ajja peaja eba'ejjijo o jayojja pea-ai epojji. Joya jama jjabaquianicuana ca sapadojjoma' jayojja poani.
47010013	E'ejojonei ecuana queahuisonee chacochacopoquinaje Eyacuiñajjijo. Ma ecuanaja chacojjimajo ca ecuana emimipoquijji pojjeama. Majo ejjabihuiaquijji pojjeama. Eyacuiñajjiya ecuana huohuicapoa ache hueshahuasijje oja esohui dojocajji. Ohuaya ecuana miquianaja meshi Corinto bajjaniyasijje oja esohui dojomeesahuacapoa. Jamajjeya ma echacojotii ecuana jjabihuiaquije.
47010014	Ecuana poquiani ma Eyacuiñajjiya ecuana huohuicani meshicuanahuasijje epoquijji. Jamajjeya ecuana cocuamaya poquiapoa miquianaja meshiyasijje. ¿Achajja shai quiana ecuana cocuamaya poquijjimatii epojojjemo ba'epoquiquiae? Ecuana ca esohui queapame Quitojo miquiana sohuihuohuicooquijji poa.
47010015	Ecuana queahuisonee chacochacopoquinaje Eyacuiñajjijo. Majoya queabihui poani. Ecuana ca jjabihuiaquiajja peaja echacojo. Ecuana shajja-ajjasapoani miquianaya queaca'a tiipoquiani oja esohuijo. Jamaya ecuaa sohuihuohuipoquiaje quiana ma Eyacuiñajjiya ecuana huohuimeesa-acani huisotii esohuijo.
47010016	Bacue, ecuana queahuesha poquisapoani esohui queapame Quitojo peajaajjicuana huohuiquiya, ma miquiana ba'eca queahueshaneeyasijje pea-ai. Jamatii ecuana pea Eyacuiñajjija esohuihuohuijji chacochacoani meshiyasijje epoquipea-aijji pojjeama poaje. Majoya ecuana peaja echacojo ejjabihuiaquijji pojjeama poaje.
47010017	Eyacuiñajjija esohui yahuajonei etehue jaa jama poani ba'a: “Joya queaca'a jjabaquisapoanicuana Emeshimeseneijo queaca'a poani jjabaquicue, oja eyamineijo pojjeama.”
47010018	Joya oyanei jjabihuiaquianicuana queapame pojjeama poani bacajji. Joya Emeshimeseneiya queapame ba'e acani dejjacuana, eponacuana pea-ai caca oe queapame poani esejaya oya bacajji.
47011001	Jiquio jjeya eya tehueaña esohui baneineicue, jamatii quiaa eya sapadojjoma' jayojja mimiani aje pojja'a. Eya oe che shajja-ajjacue quiaa.
47011002	Bacue, ecuea miquianaya queanahue poani. Jamaya Eyacuiñajjiya eya jjashahuabameequicanaje miquianajo. Eyaya quiana sohuihuohuineinaje Jesosa Quitojonei ejjashahuabaqui'yojji. Miquiana ojayanei epo'yojjijo eya jjashahuabaquipoquianitii. Joya ecua dejjaa epona queapame peanijje jaajjimanei ani sacani quijje ehuanajji onijje queabihui eba'epoquijji, jamaya eyaya quiana queaja'a ba'emeesa-aña Quitonijje queapame ejjapeequipoquijji ojee.
47011003	Jamatii eya queayeno jjashahuabaquiani miquianajo. Ma ecua yahuajonei edosiquiaa peyoja yamiyasijje nobiquimajje Eva dasiacapoa oja esohui siajjejo, jama pea-aiya quiana jjeya jjadasiameequichana oja esohui siajjejo Quitonijje ejjapeepajeaqui'yojji. Esohuihuohuijjinishocuaa miquianaya Quitojo ejjashahuabapajeaqui'yojji dasiacachana. Jama jjapomeequimajje Quito queajea apajeaje'yo quiaa.
47011004	Ma queaquehua pea esohui a'yojji poanicuana Jesosajo miquiaaya jamatiiya oja esohui shajja-ajjaña queabihuineeya, ehuiyasijje oya nequimeeaña pea-ai. Ma ecuaa huohuineinaje esohui Jesosajo jama pojjeama comaaya huohuicani, pea. Ma queaquehuanee mimianicuana Edojjoshahuapamejo jamatiiya jjequinobiaña quiaa. Eyacuiñajjija quia Edojjoshahuapame miquianajaya eyamijo enequijji pojjeamajo ohuaya huohuicani. Macuaaya esohui queapame Quitojo pea esohui aca'yani ma ecua miquianaya ebionei jjashahuabaqui'yonaje jama pojjeama, pea. Jamatii queabihuiya quiaa oya shajja-ajjaña.
47011005	E'e bacue, eya jjabaquiani queapame chacochacopoquiani Eyacuiñajjija babaca ma peacuana jjabaquiani Eyacuiñajjija babaca pea-ai ona sohuihuohuiquinequijji poani jayojja. Ma dejjacuaa acani cuana queapamenee chacochacoani. Eya pea-ai queapame chacochacoani jjabaquiani, peajja pojjeama.
47011006	Eya esohui ona ejjachichaqui anijo janobajjimanei huohuicuajiajja, jamatii ecuea Eyacuiñajjija esohui ebanei ehuohuipoquiajji. Ojjaña ecuanaja chaco queapame apoquianaje, jamajjeya Eyacuiñajjija esohui ecuanaja ebanei ehuohuijji.
47011007	Ecuea miquianaque Eyacuiñajjija esohui queapame Quitojo huohuiya poquimajje miquianaja bejjo huohuiajjajjima poa. Eya ca oe jjabaquiapoa miquiana asahuajji poani jamatii sosema'. Miquianaya jjeya queaja'a ba'epoquiani bacaje Eyacuiñajjiya majoya ecue chacojoya. ¿A'a eya jama poa queamimishi? Chojja de.
47011008	Ecuea miquianaya bejjo huohuiajjajjima poa. Eyaya ca pea meshicuanajo ba'eca Jesosaja epeejjicuana esohuijo jjachichaquipoquianija bejjo jjesheapoa. Jamatii ecuea ma meshijo sohuihuohuijjimaa oja bejjo jjesheapoa miquianaque epoquijji miquiana sohuihuohuiya. Miquiananijje echacochacojji eyaya bejjo jjesheapoa, miquianaja quia bejjo pojjeama.
47011009	Majoya aje quijje Jesosaja epeejjicuanaja quia bejjo bobi jjeshejji quiajeyo'yomajje eya miquianaja meshijo nequiapoa aema', bejjoma' pea-ai. Jamatii nequija ecuea miquiana huohuiajjajjimatii poa bobijo, bejjojo pea-ai. Ma ca pea Jesosaja epeejjicuaa Macedonia meshijo nequi poeya eya asahuacañapoa, bejjo quiacañapoa pea-ai. Ecuea quiana ca queacamaja pomeejjima poa bobijo. Jjeya pea-aiya quiana ecuea ehuohuiajjajji pojjeamatii poaje bobijo, bejjojo.
47011010	Quito caca siajje po-ajjaneinei. Jamajjeya eyaya esohui e'ejojonei aña siajje pojjeama ojaya epeejji poaniyajjejojoya. Eya queabihui mimipoquianitii ecuea echacojo Quitojo. Ojjaña provincia Acaya meshijo ba'ecacuanaja jiquio eya mimiani ecue chacojo macuanaja e'ejojonei pojjeama poani aca-ajja.
47011011	¿Yajjajo shai ecuea quiana huohuiajjajjima poa bejjojo, aquianacuanajo pea-ai? ¿A'a ecuea miquianaya botiama poanajejojoya mihuohuiajjapoa bejjojo? Chojja, majo pojjeama. Eyacuiñajjija ebatii ecuea quiana queajeanee poani.
47011012	Eya queapame chacochacopoquijetii jamatii miquianajaya bejjo jjeshepojjima' nequi. Peacuana Eyacuiñajjija esohuihuohuijjinisho poanicuana queapamenee chacochacoani jjabaquiani miquianaja meshijo nequi. Ma dejjacuanaya pa jiquio ecua eya quiajja pea-aiya chacochacoani Eyacuiñajjijo. Chojja de, macuana ca sosemajo chacochacoajja. Bejjo sosejje macuaaya sohuihuohuicani. Eya ca iña jama posapo-ajjanei.
47011013	Ma dejjacuana e'ejojonei Eyacuiñajjija babaca pojjeama ona sohuihuohuiquinequijji epojji, siajjepojji ca oya. Jamatii macuana Quitoja babaca poani jjabameequiani queahuisocuanajo.
47011014	Ma dejjacuanaya jamaya nequiani peacuana dasiajji jiquio ecua ebionei eshahua Satanás bajjaniya queahuiso dasiacapoquianitii cuana jama pea-aiya. Eshahuaa siajje acani cuana oya Eyacuiñajjija ángel queajeaja'a poeyanaje poso onaja yajji.
47011015	Jamajjeya oe a'a ma dejjacuanajo jjadasiameequijji. Ebionei eshahua Satanás bajjanija epeejjicuana oja huoojea poeani queapame Eyacuiñajjija huoojeanei jayojja. Macuanaya siajje poani jamatii queapame jayojja ba'epoquiani mimishiama peacuanaja oya ebajji. Comacuanaya queaneeneetii pomeecaje'yo Eyacuiñajjiya oja mimishijo quijje.
47011016	A'a quiaa eya sapadojjoma' jayojja mimiani poso ajji. Eya sapadojjoma' jayojja mimiani bamajje jamatii eya mimimeesocue quiaa. Jjeya eya oepojji jjabihuiaquije ecuea eba'ejjijo.
47011017	Jiquio jjeya eya mimije esohui Emeshimeseneija huohuimeejo pojjeama. Ecueanei ejjashahuabaquijjijo ca mimije sapadojjoma' jayojja ejjabihuiaquijji so'o.
47011018	Esohuihuohuijjinisho poanicuana jjabihuiaquiani ojaya echacojo joya ecua Eyacuiñajjima'cuaa acani jama pea-aiya peacuanaja oya ebajji. Jamajjeya eya pea-ai jjabihuiaquije so'o peacuanaja eya ebajji.
47011019	Miquianaya queasapaja'anee poani jjabaquiani jamatii ma sapadojjoma' jayojja huohuicani dejjacuaa shajja-ajjapoquiaña quiaa. Jama quiana queapame pojjeama poani.
47011020	Jjabaquicue quiana oe, miquiaaya shajja-ajjaña joya emiquianamese posapoanija esohui. Ma dejjacuana jjabihuiaquipoquijji poani, miquiana dasiajji poani, miquiana peajja jayojja ajji poani, miquiana mata-ajji poani pea-ai, jamatii oja esohui shajja-ajjaña quiaa.
47011021	Beshahuanei eya esohui jama huohuisapo-ajja poani ba'a: “Ecuana pa ca'a-ama poani emiquianamese jama ejjapomeequijji.” Chojja, jama poca-ajja. Bacue, ecuana sapadojjoma' jayojja pome jama jjabihuiaquime pomajje. Ma dejjacuana miquiananijje nequi jjabihuiaqui poanijojoya eya pea-ai jjabihuiaquije.
47011022	¿A'a pa ma dejjacuana hebreo dejja poani? Eya pea-ai hebreo dejja. ¿A'a pa ma dejjacuana israelita poani? Eya pea-ai israelita poani. ¿A'a pa ma dejjacuana Abrahamja osecua? Eya pea-ai Abrahamja osecua.
47011023	¿A'a pa ma dejjacuana Quitojo chacochacoani? Eya pea-ai Quitojo chacochacopoquiani queapamenee oya jama pojjeama. Eya pojja'a sapadojjoma' jayojja mimiani ejjabihuiaquijji, jamatii eya shajja-ajjasocue quiaa. Eya pea meshicuanahuasijje queahuiso chacochacopoquinaje Quitojo, ma dejjacuana ca jama pojjeama. Eya queahuiso jeanobiameecapoa cuaa ejjajeanobiaquijji equiyasijje oja esohuijo, ma dejjacuana ca jama ajjima'. Eya queahuiso cuianeineicapoa cuaa oja esohuijo, ma dejjacuana ca jama ajjima'. Beshahuanei eya manomeeca'yapoa dejjamasecuaa queahuiso, ma dejjacuana ca jama ajjima'.
47011024	Bacue, judío dejja etiicuaa cinco huisome meshijo nequiya eya cuiasejjajeameeme acapoa jjono ejeapashajjajjaa. Oe meshijo oe cuiajo treinta y nueve huisome cuiasejjajeame ameecapoa etiicuaa ma pojjajotii. Jamaya eya acapoquiapoa cinco huisome meshicuanajo.
47011025	Tres huisome meshijo nequi eya cuianeineicapoa cuaa acuiya. Oe jajahuejjajeame eya acapoa cuaa meiya. Ma e besapoquijji ponequiapoa bishe'ai tres huisome jaanobijeaquiapoa bae-ai enaojjohuasijje. Beshahuanei eya hui'i'yapoa. Oe bishe'ai jaanobijeaquiajo eya jamatii jjeejjeeba'e'yapoa enaojjojo oe mecajje oe epojjajo pea-ai.
47011026	Eya queahuiso meshicuanahuasijje poquinequiapoa. Cueicuana johui queaquemo eoquejo besapoquiapoa. Eya ejeojjijje siipojjicuana nequijje jjayejjequiapoa. Enijjejaajji judiocuana quenequenecuajiapoa enijje. Peajaajjicuaa botiamanei eya acapoa pea-ai. Eya queacamajanee acapoa. Eya queacamajanee acapoquiapoa cuaa ciudadjo nequi, ma oepojji dejjacuana nequi meshijo pea-ai. Bae-ai enajje besapoquianijo queacamajanee poa. Jesosaja epeejjinishocuaa eya botiamanei acapoquiapoa pea-ai.
47011027	Eya chacochacomajamajanequiapoa queahuisonee bobi jjeshejjijo. Queamecahuiso eya jamatii jjapojjaquiapoa cahuijjimatii. Eya queashoenee, queanabataja pea-ai nequiapoa. Queahuiso epojjajo eya jamatii chacochacoapoa bobi ijjiapojjima'tii nequi. Eya queahuoejo queacamajanee ponequiapoa. Ecuea daquimoo pea chama' poa ehuoshojji queahuoejo.
47011028	Mahuisojoneitii pojjeama eya queacamaja nequipoquiani. Eya ojjaña pojjajo jjashahuabaquipoquianitii achajja Jesosaja epeejji queahuiso meshicuanajo jjachichaquipoquianicuana ba'epoquiani. A'a esohuijo queaca'a tiipoquiani jjachichaquimajje eya majo pea-ai jjashahuabaquiani queahuiso.
47011029	Oe Jesosaja epeejji ca'a-ama poani bamajje eya pea-ai jjabaquiani ca'a-ama o asahuajji epojji. Pea dejjaa Jesosaja epeejji queamimishi pomeecaje bamajje eya queayenonee poani. Eya queaquene poani pea-ai ma o queamimishi pomeejji poaninijje.
47011030	Bacue, eya jjabihuiaquiajja Eyacuiñajjija echacojji queapame añajo. Eya ca jjabihuiaquije ma e ca'a-ama poani jjabameequijjicuanajo, e queacamaja pomeejjicuanajo pea-ai.
47011031	Eyacuiñajji esejaya Emeshimesenei Jesosa Quitoja Chii bihuiacapoquijjitii ojjañacuaa. Ohuaya eya bacanitii eya siajje po-ajja.
47011032	Yahuajo eya ciudad Damasco meshijo nequijo emeshimese Aretas bajjanija nequimee etii poani dejjaa soldadocuana nequimeecapoa oja ciudad esecuejjani cuayaquijjijje e majje cuayaquiajo e iñajjequijji nisho.
47011033	Ma meshijo nequipea-aipoa Jesosaja epeejjicuana. Oja eshaja-aijo biomajje eya quehuajje jeaoqueacapoa cuaa esecuejjanisisijje eyajje queahueshapishana esecueyasijje. Jamaya eya quehuapoquiapoa soldadocuanaja eya iñajjimatii.
47012001	Dejjacuana, eponacuana pea-ai jjabihuiaquica-ajja jamatii eya jjabihuiaquije so'o. Jjeya eyaya huohuije quiana ma Emeshimeseneiya e jjacahuibaquiani jayojja ani bameecapoa huisotiijo.
47012002	Ecuea eba oe dejja Jesosaja epeejji. Yahuajonei 14 shequiajame huiso ejjayejjequijo nequi Eyacuiñajjiya oya dojosohuaquicapoa Eyahuasijje quea-aonee o aniyasijje. Ecuea bajjima a'a oya yamiñatii, a'a edojjoshahua pojja'a dojosohuaquicapoa, Eyacuiñajjija ca ebatii poani.
47012003	-
47012004	Ecuea ebanei ma dejja e'ejojonei dojosohuaquicapoa quea-aonee Eyacuiñajjija meshi queapamenee aniyasijje. A'a yamiñatii pojja'a, a'a edojjoshahua pojja'a ecuea bajjima. Eyacuiñajjija ca ebatii. Majo nequiya ohuaya esohui queapameneenee jiquio dejjaja mimijjimanei shajja-ajjacapoa.
47012005	Ma dejjajo eya queabihuinee mimije so'o miquiananijje jamatii eyanei ca ejjabihuiaquijji ecuea echacojo pojjeama poaje. Eya ca e ca'a-ama poani jjabameequijjicuanajo jjabihuiaquije.
47012006	Bacue, eya jjabihuiaquisapomajje eya sapadojjoma' jayojja pojjeama pome eyaya esohui e'ejojonei añajojoya. Jamatii eya majo jjabihuiaquiajja. Eya Eyacuiñajjijo queapamenee chacochacopoquiani esohui queaja'anee huohuiaña queahuisocuanajo jjabameequisapoani eyanei jjabihuiaquianijo pojjeama. Jamajjeya queahuisocuaa eya queaca'anee nequiani pea dejjacuana jayojja jama pojjeama bacaje.
47012007	E'ejojonei Eyacuiñajjiya eya queahuiso bameecapoa esohui queapamenee eya jjacahuibaquiani jayojja ani. Jamajjeya eyanei queapame queaca'anee ejjabaqui poanijje majoya Eyacuiñajjiya ebionei eshahua Satanás bajjani eya queanee ameecanaje eya majo ejjabihuiaqui poanijje. Maaya eya queaneetii pomeecani ecue yamijo ebionei eshahua Satanás bajjaniya. Jamaya Eyacuiñajjiya ameecanaje eyanei queaca'a poani ejjabaqui poanijje.
47012008	Jamajojoya eya tres mimime poanaje Emeshimeseneinijje majoya oja e neeama epomee'yojji nishojo.
47012009	Emeshimeseneiya ca eya jama acanaje esohuiquipajje ba'a: “Ecuea miya ehuaquiamee'yojji pojjeama poaje. Eyaya mi ca ecueanei ejjashahuabaquijjijo queaca'a nequimeepoquiaje jamatii miya queaneetii ba'e. Miyaneitii ca'a-ama poani jjabaquimajje eya queaca'anee mi asahuapoquiajji poani baje” jamaya eya acanaje. Jamajjeya eya jjabihuiaquipoquije jiquio e ca'a-ama poani jjabameequijjicuanajo. Jama pomajjeya eya Quitojo queaca'a ba'epoquije, ejotii pojjeama.
47012010	Jamajjeya eya queabihui poani eya ca'a-ama poani jjabaquimajje. Eya queacamajanee acanijo, queanee pomeecanijo, bobi, daquicuana ecuea chamajo, ejo jjamata-aquianicuana shajja-ajjamajje pea-ai, jamatii eya chacochacopoquianitii queabihui. Jiquio e queacamajanee acani cuaa Quitojo jjabaquimajje jamatii eya queabihui poani. Eyanei ca'a-ama poani jjabaquimajje majoya eya Quitojo queaca'a nequipoquije.
47012011	Bacue, eya sapadojjoma' jayojja miminaje eyatii jjabihuiaquiani jjabaquimajje. Miquiaaya ca eya jama mimime pomeenaje. Miquianaya caca oe e queapame chacochacopoquianijo queabihui mimicajji poanaje peacuananijje, eyanei pojjeama. Ma jjabaquiani Eyacuiñajjija babaca dejjacuana ona sohuihuohuiquinequijji queapame poani miquianajaya meshijo nequi, jama pea-aiya eya poani. ¡Eya caca peajja pojjeama!
47012012	Eyacuiñajjiya eya jama nequimeecapoa bamajje miquianaja ecojjaa queaja'a bacajji poanaje eya e'ejojonei oja babaca poani ona sohuihuohuiquinequijji epojji. Eya ma onaa queacamajanee acapoquianitii eya chacochacopajeajjimatii nequipoquiapoa. Miquianaja meshijo nequiya eyaya dejjaja ajjima'neinei queahuiso apoquiapoa. Eyacuiñajjiya eya queaca'anee pomeecapoa oja echacojji eapoquiajji.
47012013	E'e pojja'a becacuana jama poani ejo ba'a: “Pablohua Jesosaja epeejjicuana pea meshijo ba'eca queahuiso sohuihuohuicapoquiani, ecuana Corinto meshijo ba'eca ca oepojjinei.” Chojja, jama pojjeama eyaya Jesosaja epeejjicuana queahuiso sohuihuohuipoquiaña. Miquianajaya bejjo ecuea huohuiajjajjima poa. Jamajjeya quiana oe a'a queaquene pojji enijje eya bejjo mihuohuiajjajje.
47012014	Eya apoa epo nequi epoquio'oyajji miquianaque, tres poquime huiso poaje. Ecuea miquiana queacamaja epomeejji pojjeama poaje bobijo. Miquianaja aquiana, bejjocuana ehuohuiajjajji pojjeama poaje. Majo pojjeama eya poquije, miquiana bao'oyaa ca eya poquije. Bacue, echiimesecuaa oja bacuacuana jaahuanacani, bejjo quiacani pea-ai. Ebacuacuana ca oja chii jaahuana-ajja, bejjo quia-ajja. Eya ca iña miquianaja chii jayojja jjabaquiani.
47012015	Eyaya quiana huohuineisa-aña queaja'a eba'epoquijji. Bacue, eyaya ojjaña ecuea bejjo queabihuiya jeajeame miquiana asahuajjijo. Ojjaña pojjajo queacamaja chacochacopoquime miquiana ba'emeesahuajjijo. E'ejojonei ecuea quiana queajeaneetii popoquiani. Eya jama poanijo, ¿yajjajo shai quiaa eya jjeya queajeapishana aña?
47012016	Miquianaya e'e poaje ecuea miquiana bejjojo bobicuanajo pea-ai huohuiajjajjima poanaje. Jamatii pa ca beca mimiani ejo ba'a: “Pablohua ecuanaja bejjo chichameecanaje siajje pomajje ojayanei ya'yojji.”
47012017	¿A'a ecue huoojea dejjacuaa miquianajaya chicha bejjo quehuadojocanaje ecueanei yajji? ¿A'a ohuaya quiana siajje aquicanaje? Chojja.
47012018	Eyaya Tito huohuiajjanaje miquianaque epoquijji. Onijjetii eyaya pea Jesosaja epeejji huoojeapea-ainaje. ¿A'a acuae quiana Titohua siajje aquicanaje? Chojja. Bacue, eya, Tito pea-ai oya jjashahuabaquime poanaje miquiana asahuajjijo. Ecuana caca Quitojo queapame chacochacopoquiani.
47012019	E'e pojja'a miquiana jjashahuabaquiani ecuana jama mimime poanijo ejjanahuequijji achajja ecuana chacochacopoquiani. Jamajo pojjeama. Ecuana ca jama mimime poani Eyacuiñajjija ebajji ecuana Quitonijje ojee nequipoquiani ojaya'yo, Jesosaja epeejjicuana ecue dohue ecue jjo'i poani. Ecuana jama mimime poani miquianaya Jesosaja epeejjicuana queaca'a eba'epoquijjijo.
47012020	Jjeya eya queayenopishana poani quijje miquianaque poquio'oyamajje beca quiana queaja'a pojjeama ba'e'yo eyaya bañaquije. Eya beca quiana jama ba'e'yo bañaquisapo-ajja. Miquianaya pojja'a e basapo-ajja poaje ache esohui e mimije miquiana queaquehua ba'e'yojo shajja-ajjamajje. E'e pojja'a beca quiana oya jjashahuabaquime pojjeama poani Eyacuiñajjija esohuijo. Peaja aquianacuana pojja'a becaa quiaa jeabaña, quenequenecuajiani pojja'a quiana. Pea quiana ca jjabihuiaquipoquiani pojja'a, quehuajje jjaniñebaquiani quiana pojja'a, quehuajje esohui queatai aña becaa quiaa pojja'a. Miquianayaneitii queaca'a jjabaquiani pojja'a, beca quiana ca jjachichaquimajje queashajjaquijjonee ojee mimiani pea-ai pojja'a. Majoya eya queayeno poaje beca quiana jama po'yani baquimajje.
47012021	Eya queayenopishana poani pea-ai quijje miquianaque poquio'oyajo Eyacuiñajjiya eya queabicho pomeecaje miquianajo jama queaquehua ba'e'yo baquimajje. Ohuaya eya queayenonee pomeecaje majoya. Eya paneije beca quiana queaba'ihuiso queamimishitii ba'epoqui'yani baquimajje. Queatainee jjashahuabaquianitii beca quiana peajo ejjacojjoquijjijo, peaja yamijo ejjanapaquijjijo pea-ai. Ma mimishicuana yajjijo beca quiana queabicho po-ajjanei poani.
47013001	Jiquio eya poquije o'oya tres poquime huiso poaje miquianaque esohuihuohuiya, achajja miquiana ba'e baa pea-ai. Eyacuiñajjija esohui yahuajonei etehue jaa jama poani ba'a: “Jjachichaquiajo ache queamimishi ba'yani ebajji, beca dejjaa, tres pojja'a o bajji epohua oya queaja'a huohuicajji oja mimishi ojjaña anicajo.”
47013002	Ma yahuajo eya beca poquime poanajejo miquianaque, eyaya ma queamimishi ba'yanicuana tecueanaje. Jjeya ca eya queahuesha nequi so'o, jamatii oya esohuitiiya huohuiaña joya queamimishi'yo ba'ecuana. Miquiananijje oya jjachichaquipoquiajo eyaya oya jeacuayaje o jjabahuejjaquijji oja mimishijo miquianaque poquimajje.
47013003	Miquiaaya eya shajja-ajjasa-aña ecueanei ejjashahuabaquijji pojjeama eya quiana huohuije. Jamajjeya eya jjabameequije miquianajo e'ejojonei Quitohua eya esohui huohuimeesahuacani. Bacue, Quito queaca'aneetii. Jamajjeya oya queaca'aneetii poani baje quiaa eya ma queamimishitii poanicuana jeacuayaje bamajje.
47013004	E'ejojonei Quito acui ecuiata'apeejo mano'yapoa Dejjapojji epo ca'a-ama. Jjeya ca oya Eyacuiñajji queaca'aneetiija shequimee'yo nequi. Oya jayojja pea-ai ecuana jjabaquiani ca'a-ama poani. Quitonijjetii ejjapeequi nequi ca Eyacuiñajjiya ecuana queaca'anee pomeecaje quijje ma ecuana peajja ajji poanicuana saja-ajji queaja'a.
47013005	Jjabaquicue quiana oe a'a queaja'a jjashahuabaquipoquiani Eyacuiñajjija esohuijo. Achajja ba'epoquiani jjabaquicue oe. Miquianajaya shahuabacajjitii poanaje e'ejojonei Jesosa Quito miquiananijjetii nequipoquiani. E'e pojja'a beca quiana jjabaquinaje ojaya'yo pojjeama, siajjepojjitii ba'epoquiani.
47013006	Ecuana ca e'ejojonei queaja'a ba'epoquiani jjabaquinaje. Jamaya ecuana jjabameequisapoani pea-ai miquianajo.
47013007	Ecuana Eyacuiñajjinijje mimipoquiani miquianaya queamimishi eba'epoqui poanijje. A'a ecuana bacani cuaa oja babaca nequi queapame chacochacoani, a'a queapame pojjeama pojja'a bacani cuaa, majo pojjeama ecuana mimipoquiani Eyacuiñajjinijje. Becacuaa ecuana oja babaca e'ejojonei pojjeama poso acani jamatii ecuana mimipoquianitii miquianaya queaja'a eba'epoquijjijo.
47013008	Eyacuiñajjija esohui queapamenee Quitojo ecuanaja pea huohuimeejjima aca-ajja, pea esohui aca'yoajja pea-ai ecuanaja. Oja esohui queapamenee Quitojo ecuaa caca oe huohuisa-añatii cuana, mahuisotiiya.
47013009	E'e pojja'a ecuana ca'a-ama poani baña quiaa. Jamatii ecuana queabihui poaje miquianaya esohuijo queaca'a tiipoquije bamajje. Jamajjeya ecuana mimipoquijetii miquianaya queaca'a ba'epoquijjijo Eyacuiñajjija esohuijo.
47013010	Eyaya jiquio esohui tehueaña miquianaque poquijjimahuaa. Quijje eya miquianaque poquimajje janobajjimanei pojjeama esohui huohuiñaquije miquiaaya eya shajja-ajjaje. Dejja etii poani queamimica'anee jamaa pojjeama huohuiñaquije quiana. E'ejojonei eya Emeshimeseneija babaca nequiani miquiana Jesosaja epeejji ojee jjachichaquipoquianicuana queaca'a etiimeesahuajjijo. Eya nequimeecani miquiana ejjachichapajeameequi'yojjijo pojjeama.
47013011	Jiquio ecuea oe-ejjenei esohui ehuohuijji. Queaja'anee oe ba'esapopoquicue jiquio ecua eyaya esohui huohuiaña jayojja. Queabihui ba'epoquicue pea-ai. Miquiananijje ba'e Jesosaja epeejjinijje mimiquicue o yenoama pomee'yojji. Oya jjashahuabaquime pea-ai esohuijo ba'epoquicue queaquijijjijajinee. Eyacuiñajjija quiana queajeaneetii poani. Ohuaya quiana queaquijijjijajinee pomeecani. Maya oya miquiananijjetii nequipoquiani.
47013012	Miquianaja meshijo ba'e Jesosaja epeejjicuana poeje bamajje shemo tojjocue o queapame ajjequijji.
47013013	Queahuiso Jesosaja epeejjicuaa jiquiojo enijje nequiya esohui miquiana queabihui pojji huoojeacani.
48001001	Eya Pablo bajjani Eyacuiñajjija babaca ona sohuihuohuiquinequijji poani. Eya ca iña dejjacuanaja huoojea pojjeama poani, oja bajjani pojjeama pea-ai. Jesosa Quitoja huoojea ca iña poani, Eyacuiñajji Echii-aija pea-ai, ma Jesosa shequimee'yojji poajaya.
48001002	Eyaya ojjaña jiquio enijje ani Jesosaja epeejjicuana pea-aiya esohui miquiana queabihui pojji tehueaña joya provincia Galacia meshijo ba'eca esohuijo jjachichaquipoquiani Jesosaja epeejjicuanaja ebajji. Miquianaya queameshihuisocuanajo ba'eca jjachichaquipoquiani esohuijo.
48001003	Eyacuiñajji eseja Chii-aiya, Emeshimesenei Jesosa Quitohua pea-ai miquianaya queapamenee ca-acapoquiahuatii ojayanei ejjashahuabaquijjijo queaquijijjijajinee capomeecahua quiana pea-ai ohuaya.
48001004	Jesosa Quito jjaquiaquiapoa emano'yojji eseja mimishicuanajo ese queamimishica'atii eba'epoqui poanijje joya ecua dejjacuana oma' jayojjatii nequipoquiani jama pea-ai ese epo poanijje. Majoya Jesosa Quito jjaquiaquiapoa Eyacuiñajjija ejjashahuabaquijji eajeyo'yojji. Eyacuiñajji eseja Chii-ai poani.
48001005	Eyacuiñajji cabihuiacapoquiahuatii ojjañacuaa, jamaya acapoahua.
48001006	Eya queayenonee poani miquiaaya Eyacuiñajjija esohui cajaa acuaji'yaña shajja-ajjamajje. Eyacuiñajjiya quiana Quitojo ohua queajeanee acanijojoya iyaacanaje oja bacua epojji. Miquiaaya ca jjeya ma ebionei esohui queapame Quitojo pea esohui a'yaña.
48001007	E'ejojonei chama'neinei pea esohui queapame Quitojo ehuohui'yojji Eyacuiñajjija nahue'yo epojjijo. Jamatii pea dejjacuana enequi miquiana queaquehua jjashahuabameequijji poani. Ma dejjacuaaya Eyacuiñajjija esohui queapame Quitohua eseya nahueca'yonaje pea huohuime aca'yani, e'ejojonei pojjeama esohui, pea.
48001008	Jamajjeya peacuaa esohui queapame Quitojo pea huohuime aca'yajo, ma ecua ecuaa miquiana ebionei esohui huohuicoonaje jama pojjeama ohua jama aca'yajo, Eyacuiñajjiya queaneetii capomeeca'yahua ma dejjacuanaya Cuaqui-aiyasijje. Joya eyajje poe angelcuaa pea-ai esohui queapame Quitojo pea huohuime aca'yajo queaneeneetii capomeeca'yahua oya. Eya pea-ai oja esohui queapame Quitojo pea huohuime a'yajo queaneeneetii capomeeca'yahua eya.
48001009	Yahuajopishana quiana huohuinaje, jjeyanei pea-aiya oya esohuitiiya tehueaña. Pea dejjacuaa Eyacuiñajjija esohui queapame Quitojo pea huohuime aca'yajo, ma ecua ecuaa quiana yahuajo huohuicoonaje jama pojjeama ohua pea esohui aca'yajo, queaneeneetii capomeeca'yahua Eyacuiñajjiya oya.
48001010	Eyaya jama huohuime aña dejjacuanaja eya queaboti eajjijo pojjeama. Eyacuiñajjija eya queapame chacochacoani ebajjijo ca eyaya jama huohuime aña quiana. Bacue, eya dejjacuananijjenei jjapeequisapojjijjemo eya Quitojo echacochacojjitii pojjeama pome.
48001011	Jesosaja epeejjicuana, bacue. Jiquio eyaya huohuiaña esohui queapame Quitojo dejja yamijjija ejjashahuabaquijji pojjeama.
48001012	Jiquio esohui eyaya quiana huohuiaña enijje dejjaja quia pojjeama, enijje dejjaja huohuijo pojjeamanei pea-ai. Jesosa Quitohua ca eya jiquio esohui queapame bameesahuacapoa queaja'a.
48001013	Yahuajopishana miquiaaya ecuea eba'ejjijo shajja-ajjanaje. Eya ebionei Moisesja tehuecuana esohuijonei jjashahuabaquipoquiapoa majoneitiiya. Jamajjeya eya Jesosaja epeejjicuananijje queamasenee nequipoquiapoa. Eyaya oja epeejjicuana chama'yo pomeesa-apoquiapoa.
48001014	Moisesja tehue esohuicuana jayojja eya ba'etiipoquiapoa ma enijje nequi dejjacuana e tiineiajjaya jama pojjeama eya ba'epoquiapoa majoneitii jjashahuabapoquianiya. Eyaya ca eseja etiiquianaja esohuicuana shahuabaneineipoquiapoa, asaneineiapea-aiapoa ecuea maya esohuicuana queanahue poajojoya.
48001015	Jamatii eya teejo ba'etii cuayajjimahua Eyacuiñajjija eya ebatii poa ohuaya eya quijje babacacaje ojayanei ejjashahuabaquijjijo, ejo pojjeama. Jamajjeya quijje ohuaya eya queapame bacapoa ojo echacochacopoquijji.
48001016	Majoya ohuaya eya oja Bacuaejja bameesahuacapoa ojo queaja'a ejjashahuabaqui'yojji. Jamajjeya Eyacuiñajjiya eya babacacapoa esohui queapame Quitojo judío pojjeamacuana sohuihuohuiquinequiya epoquijji. Majoya aje eya pea dejjanijje mimijjimanei poa yajja ecuea acajji.
48001017	Eya ca poquijjimatii poa ciudad Jerusalén meshiyasijje dejjacuana ma Eyacuiñajjija babaca baa. Ma dejjacuanaya ebionei oja babaca pocooapoa ona sohuihuohuiquinequijji epojji. Eya ca shonoshonojjimanei nequi poquiapoa provincia Arabia meshiyasijje. Majo nequiya eya cuama poeo'oyapoa ciudad Damasco meshiyasijje.
48001018	Majoya aje quijje tres shequiajame huiso jjayejjequiajo eya poquiapoa Jerusalén meshiyasijje Pedro baa. Majotii eya aniapoa so'o onijjetii 15 cahuime huiso.
48001019	Eya majotii ani pea dejjacuana Eyacuiñajjija babaca ona sohuihuohuiquinequijji poani bapojjima'nei aniapoa. Santiago ca oenei ma eseja Emeshimeseneija chahua eyaya bapoa.
48001020	Eyacuiñajjiya eya bacani jiquio eya miquianaque tehueaña esohui e'ejojonei poani, siajje pojjeama.
48001021	Majoya eya quijjepishana poquiapoa provincia Siria meshiyasijje, provincia Cilicia meshiyasijje pea-ai.
48001022	Eya ca provincia Judea meshiyasijje poquijjima poa. Jamajjeya Jesosaja epeejjicuana ma meshijo esohuijo jjachichaquipoquianicuanaja ca eya bajjimanei poa ojaya ecojjaja.
48001023	Majo ba'ecacuaa ca mahuiso esohui oopana shajja-ajjamajamajacapoa ejo jama ba'a: —Ma yahuajopishana esohuijo ese queanee pomeejji popoquinaje dejjaa caca jjeya esohui queapame Jesosa Quitojo huohuicani cuana majo ejjashahuabaqui'yojji. Ma esohui yahuajo ohuaya chama'yo asa-acapoquinaje jjeya ohuaya oya esohuiya huohuica'yoqui— jamaya poa cuana ejo.
48001024	Jamajjeya queahuisocuaa Eyacuiñajji bihuiacapoa yajja Eyacuiñajjiya eya pomeeca'yonaje shajja-ajjamajje.
48002001	Majoya aje quijjenei eya 14 shequiajame huiso jjayejjequiajo poquio'oyanaje Jerusalén meshiyasijje Bernabenijje. Tito pea-ai dojonaje ecuananijje.
48002002	Ecuana cuamaya poquio'oyanaje jamatii pojjeama. Eyacuiñajjiya eya huohuicanaje queaja'a e cuamaya epoquio'oyajji. Majotii ani eya jjachichaquinaje etii poanicuana oopananijje. Etii poanicuaa shajja-ajjacanaje ache esohui queapame Quitojo eyaya judío pojjeamacuana huohuiaña oja bajji. Jamaya eyaya huohuiquinaje cuana ecuea echacojji peajja jayojja ma etiicuaa ebaca poanijje.
48002003	Majo aniyaya etii poanicuaa Tito, ma enijje poqui griego dejja poani, bacanaje ecuiishasha jehuisejjajeameejji pojjeama oya poaje. Judío dejja jama pea-ai epojji oya ameeca-ajja huohuicanaje etii poanicuaa.
48002004	Jamatii becacuana Jesosaja epeejjinisho poani ecuananijje jjapeequipea-ainaje, ecuanaja oya bajjimanei poanaje. Ma dejjacuaaya achajja ecuana Jesosa Quitoja nahue'yo ba'e quehuajje bacanequinaje eniñebajji. Jamajjeya ecuana Moisesja tehue esohuicuana ojjañatii jayojja ba'emeeneisa-acao'oyanaje ma dejjacuaaya.
48002005	Ecuana ca jama ba'esapobeca'yoajjaneitii poanaje. Jamajjeya ma esohui ecuaa cajaanei anaje. Esohui queapame Quitojo ca ecuaa nahueneinaje miquianaja queaja'atii ebapoquiajji.
48002006	Ma dejja etii poanicuaa Jerusalén meshijo nequicaa eya niñesheajjima acanaje ecuea peacuana ehuohuiquijjijo. Jamatii queaja'a Eyacuiñajjija esohui huohuiaña eya bacanaje cuaa. Onijjejaajji Jesosaja epeejjicuaa ma dejjacuana bacanaje ebabaca etii poani pea sohuihuohuijji epojji. Eyacuiñajjiya ca se ca ebiajjejje pojjeama bacapoquianitii achajja eseya ba'e. Jamajjeya eya meteama poanaje etiicuana ani cojjaneijo nequimajje emimijji onijje.
48002007	Ma dejja etii poanicuaa eya Pablo e'ejojonei judío pojjeamacuana esohui queapame Quitojo huohuiquinequijji poani Eyacuiñajjija babaca bacanaje. Ma ecua Eyacuiñajjiya Pedro judiocuana sohuihuohuijji epojji babacacanaje jama pea-ai epojjiya etiicuaa eya bacanaje judío pojjeamacuana sohuihuohuiquinequijji epojji.
48002008	Jamajjeya Eyacuiñajji queaca'aneetii poani ma Pedro huoojeajji poaya judiocuana sohuihuohuiquinequijji epojji oya Eyacuiñajji queaca'aneetii poaniya eya huoojeapea-aicanaje judío pojjeamacuana sohuihuohuiquinequijji epojji.
48002009	Majoya aje Santiagohua, Pedrohua, Juanya pea-ai bacanaje Eyacuiñajjiya eya peacuana sohuihuohuiquinequijji epojji e'ejojonei babacacanaje. Ma tres dejjacuana Jesosaja epeejjicuaa bacapoquinaje o sohuihuohuijji etii poani. Jamajjeya eya Pablo Eyacuiñajjija babaca oja echacojji yajji bacanaje ma dejja etiicuaaya. Majoya ojaya eme jeaacanaje eque, Bernabeque pea-ai ja'anei ojjañaja ebajji ecuana queapame chacochacopoquije ojee Eyacuiñajjija esohuijo. Ecuana judío pojjeamacuana sohuihuohuipoquiajji poani bacanaje cuaa. Ma etii poanicuana ca judío oopanacuananijje chacochacopoquijetii jjabaquinaje.
48002010	Oe esohuineiya ecuana huohuicanaje ma etii poanicuaa. Jama huohuime acanaje ba'a: —Jesosaja epeejji Jerusalén meshijo ba'eca aema', bobima' poanicuana, ¡a'a pajeajji!— Eya ma cuanajoya queahuiso chacochacopoquianitii hueya-amanei.
48002011	Majoya aje quijje Pedro ciudad Antioquía meshijo aniñaquiajo eyaya Pablohua oya tecueanaje o cojjaneijo nequimajje. E'ejojonei oya queaquehua jjashahuabaquinaje, jamajjeya eyaya oya tecueanaje.
48002012	Bacue, ebionei Pedro judío pojjeamacuananijje queabihui ijjiaijjiapoquinaje. Majoya judío dejjacuana Santiagoja huoojea poeajo, oya Pedro jjanequishiñaquinaje ma onijje ijjiaijjiani judío pojjeamacuanajo Santiagoja huoojea judío dejjacuana queaquene epo poanijje onijje. Jamajjeya Pedro judío pojjeamacuananijje ijjiaijjiapajeanaje. Ma poeyanaje judío dejjacuana Santiagoja huoojea, judío pojjeamacuana cuiishasha jehuisejjameecajji esohuihuohuijjinei poanaje.
48002013	Majoya aje Pedro jama poani bamajje pea judiocuana Jesosaja epeejji jjanequishiñapea-aiquinaje judío pojjeamacuanajo. Santiagoja huoojea dejjacuana queaquene epo poanijje onijje, Bernabé pea-ai jjanequishiñaquinaje.
48002014	Eyaya Pedro, pea judiocuana pea-ai banaje Eyacuiñajjija esohui queapame Quitojo jama pojjeama ba'yani. Jamajjeya eyaya Pedro ja'anei queahuiso ejjachichaqui anicajo tecueanaje jama ba'a: “Miya caca judionei poani, jamatii joya ecua judío pojjeamacuana ba'yani jama pea-aiya miya pea mecajje ba'enaje. Jamajjeya, ¿apiojji acuae jjeya joya judío pojjeamacuana miyaya judiocuana jama ba'emeepea-aisa-aña Moisesja tehuecuana jayojjatii eba'epoquijji? Jamaya miya queaquehua poani ¡de!” jama tecueaneimeya eyaya Pedro anaje.
48002015	Eyaya Pablohua jama huohuime apea-aiaña ba'a: —Ecuanaja chiicuana judío dejja poa, jamajje ecuana judionei epojji cuayapoa. Joya ecua judío pojjeamacuana Eyacuiñajjija sohuima'nei poani jama epojji pojjeama ecuana cuayapoa.
48002016	Jamatii ecuanaja ebanei chama'neinei dejja, eponacuana pea-ai oja mimishima'yo poani ojjaña Eyacuiñajjija esohui Moisesja tehuecuana jayojja oya ba'epoquianijotii, majonei pojjeama. Jesosa Quito oeneijo jjashahuabaqui'yajoya caca oe oya oja mimishima'yo bacaje Eyacuiñajjiya. Jamajojoya aje ecuana judionei poaniya Jesosa Quitojo jjashahuabapea-aiqui'yapoa. Majoya ecuana Eyacuiñajjiya bacapoa ecuanaja mimishima'yo poani, mahuisojoya, ojjaña Moisesja tehuecuana jayojja ba'epoquianijotii pojjeama. Chama'neinei dejja che oema' oja mimishima'yo bacani Eyacuiñajjiya oya ojjaña Moisesja tehuecuana jayojjatii ba'epoquianijo.
48002017	—Bacue, e'ejojonei ecuana jjashahuabaqui'yapoa Jesosa Quitojo ecuana mimishima'yo Eyacuiñajjija ebajji. E'e pojja'a beca judiocuaa ecuana majoya bacani mimishijjitii poani Moisesja tehuecuana jayojja miba'etiipoquiajo. ¿A'a jama poanijjeya Quitohua ecuana queamimishi pomeecani? Chojja de, jama pojjeama.
48002018	Eya esohui jama huohuio'oyame añajojjemo ojjaña Moisesja tehuecuana jayojja ba'epoquianijotii dejja oja mimishima'yo bacaje Eyacuiñajjiya, eya queamimishi pome eya esohui huohuitaiañajojoya.
48002019	Bacue. Jiquio ecua dejjacuana mano'yonaje jama pea-aiya eya po'yonaje Moisesja tehuecuanajo. Jjeya eya ojjaña oja tehuecuana jayojja ba'etiipoquiajja. Jamajjeya ca eya jjeya ba'epoquiani ma Eyacuiñajjiya e ameesa-acani huisotiijo
48002020	Eya acui ecuiata'apeejo Quitonijje mano'yonaje jayojja po'yonaje jjabaquiani. Jamajjeya jjeya eenei pojjeama ba'epoquiani. Quito ca ecue yamijo nequipea-ai'yani enijjetii. Jamajjeya jjeya eya jiquio ecue yamijo eshe poani eya queapame ba'epoquiani Eyacuiñajjija Bacuaejjajo, ojo jjashahuabaquipoqui'yanijjejojoya. Ohuaya eya queajeanee acanijojoya oya jjaquiaquiapoa emano'yojji e nahue'yojji epojjijo.
48002021	Eyacuiñajjiya eya queapamenee acanaje ojayanei ejjashahuabaquijjijo. Jamajjeya ecuea oya cajaa ea'yojji pojjeamatii ohua jama acani jjabaquimajje. Bacue, dejjacuana eponacuana pea-ai ojjaña Moisesja tehuecuana jayojja ba'epoquianitiijojjemo oja mimishima'yo Eyacuiñajjija ebajjijo Quito jamatii mano'yoquiae.—
48003001	Jesosaja epeejji provincia Galacia meshijo ba'eca, miquianaya sapadojjoma' jayojja po'yonaje. ¿Ache dejjaa shai quiana queaquehuanee jjashahuabameequica'yonaje? Ecuaa queaja'anee miquiana ani cojjaneijo nequiya huohuineineiajjanaje esohui Jesosa Quito acui ecuiata'apeejo mano'yapoa ojjaña esecuanajo.
48003002	Jjeyanei quiaa jiquio oenei eya huohuiajjañajo saja-acue. ¿A'a Eyacuiñajjija Edojjoshahuapame nobiquinaje miquianaja eyamidojjohuasijje nequi'yohua ojjaña Moisesja tehuecuana jayojja ba'epoquianijo? ¿A'a oya nobiquinaje miquiana esohui queapame Quitojo jjashahuabaqui'yonaje epojjajotiiya? ¿Acheshono shai oya nobiquinaje?
48003003	Miquianaya sapadojjoma' jayojja po'yani. Ebionei quiana queaja'a jjashahuaba-ajjaquinaje Edojjoshahuapame miquiana queapame ba'emeesahuapoquiajji epojjijo. ¿A'a jjeya miquianayanei queaca'a jjabaquiani queapame eba'epoquijji? Jamaya queaquehuanee.
48003004	Eyacuiñajjiya quiana queapamenee acapoquiani miquiana queaja'a ba'epoquijji, ohuaya asahuacapoquiani. Jjeya ca quiana pea jjashahuabaquime po'yani Jesosajo. Jamatii quiana Eyacuiñajjiya queapame acapoquinaje jjeya queaquehua'yo jjashahuabaquiani.
48003005	Eyacuiñajjiya quiana oja Edojjoshahuapame quiacanaje. Dejjaja ajjima'neineicuana ohuaya ameecanaje pea-ai miquianajo. ¿Yajjajo shai ohuaya jama ameecanaje? ¿A'a ojjaña Eyacuiñajjija esohui Moisesja tehuecuana jayojja ba'epoquianijotii ohuaya quiana jamaya queapame acapoquinaje? Chojja, majo pojjeama. Ohuaya quiana ca jama queapame acapoquinaje jiquio miquianaya esohui queapame Quitojo jjashahuabaqui'yonajejojoya, mahuisojotiiya.
48003006	Bacue, yahuajonei Abraham jjashahuabaqui'yapoa Eyacuiñajjija esohuijo. Jamajojoya aje Eyacuiñajjiya oya bacapoa oja mimishima'yo.
48003007	Jamajjeya miquianajaya queaja'a bacajji ojjaña joya e'ejojonei Eyacuiñajjija esohuijo jjashahuabaqui'yani huisotiicuana Eyacuiñajjiya macuanaya bacani Abrahamja osecuanei poani.
48003008	Yahuajonei Eyacuiñajjija esohui tehuecapoa cuaa quijje Eyacuiñajjiya judío pojjeamacuana pea-ai oja mimishima'yo bacaje cua e'ejojonei ojo jjashahuabaquije'yo huisotiicuana. Jamajojoya aje Eyacuiñajjiya Abraham esohui queapame huohuicapoa jama ba'a: —Ojjaña meshijo ba'ecacuana eyaya queapamenee aje mijo.—
48003009	Oya Abraham e'ejojonei jjashahuabaqui'yapoa Eyacuiñajjija esohuijo, jamajojoya aje Eyacuiñajjiya oya queapamenee acapoquiapoa. Oya jayojja pea-ai ojjaña joya jjeya e'ejojonei oja esohuijo jjashahuabaqui'yanicuana Eyacuiñajjiya macuanaya queapamenee acapoquije pea-ai, Abraham jayojja.
48003010	Ojjaña joya Moisesja tehuecuana jayojja ba'etiipoquijji poanicuana oja mimishima'yo ebajji nisho Eyacuiñajjiya macuanaya huohuicaje queaneeneetii epo'yojji oja mimishijo. Eyacuiñajjija esohui etehue jaa jama poani ba'a: “Moisesja tehuecuana ojjañatii oya jayojjaya miba'etiipoquiajo Eyacuiñajjiya oya huohuicaje queaneeneetii epo'yojji oja mimishijo. Ojjañatii oja tehuecuana jayojjaya ba'etiicapoquijji. Che oema'nei esohui ajjima' aca-ajja.”
48003011	Jamajjeya jiquio esohui queaja'anee poani chama'neinei dejja oja mimishima'yo Eyacuiñajjiya bacani oya Moisesja tehuecuana jayojja ba'epoquianijotii, majo pojjeama. Eyacuiñajjija esohui etehue jaa jama poani ba'a: “Ojjaña joya oja mimishima'yo Eyacuiñajjiya bacani huisotii oja esohuijo jjashahuabaqui'yanijojoya, macuanaya ba'etiitiipoquije'yo onijje Eyahuasijje.”
48003012	Moisesja tehuecuana jayojja eba'etiipoquijji esohui ca Eyacuiñajjija esohuijo ejjashahuabaqui'yojji jama pojjeama poani, ¡pea de! Eyacuiñajjija esohui jama poani ba'a: “Joya ojjañatii Moisesja tehuecuana jayojja ba'etiipoquianicuana ma esohui etehuecuanajotii jjanahuemeequije'yo.”
48003013	Moisesja tehuecuana jama poani ba'a: “Ojjañatii oja tehuecuana jayojja miba'etiipoquiajo queaneeneetii pomeecaje'yo oja mimishijo” jamaya poani oja tehue. Moisesja tehuecuana jama pea-ai poani ba'a: “Joya acui ecuiata'apeejo mano'yanicuana comacuanaya queaneenee po'yani oja mimishijo.” Majoya Quitohua acui ecuiata'apeejo eseja mimishijo mano'yomajje eseya jjesheca'yonaje ese queaneeneetii epo'yo poanijje.
48003014	Jamaya Eyacuiñajjiya Jesosa Quito manomeeca'yapoa judío pojjeamacuana queapamenee ajji ma ecua Eyacuiñajjiya Abraham queapamenee acapoa jama. Jamajjeya Eyacuiñajjiya yahuajo esohui huohuicapoa ojjaña joya Jesosa Quitojo jjashahuabaqui'yanicuanaya ojaya Edojjoshahuapame yamijji poaje.
48003015	Ecue dohuecuana, jjo'icuana pea-ai Jesosaja epeejji, eyaya jiquio esohui ebameesahuajji huohuiaña miquianajaya queaja'a ebajji. Bacue, oe dejjaa huohuicanaje pea dejjaja echacojjijo bejjo sosejje. Ebionei ojee mimije ojaya oya jayojja echacojeyojjijo. Majoya papeni tehuecaje ache ojaya echacojji yajji. Oja tehue queapame bacajo ojaya bajjani tehuecaje echacomeejjiya. Jamajjeya oja esohui epajea'yojji pojjeama. Ma ohua huohuicanaje huisotii oja echacojji poaje, pea epo'yojji pojjeama.
48003016	Eyacuiñajjiya Abraham yahuajonei huohuicoocapoa oya queapamenee acaje. Oya esohuiya ohuaya Abraham huohuicao'oyapoa oe oja osecua queapamenee apea-aicaje. Ma Eyacuiñajjiya huohuicapoa esohui Abrahamja osecua queahuisocuana pojjeama queapamenee acaje. Jama oya poa ba'a: “Oenei miquea osecua epojji eyaya queapamenee aje.” Maya caca Quito poani.
48003017	Eyaya queaja'anee huohuiaña quiana, Eyacuiñajjiya oja esohui ma ebionei Abraham yahuajonei huohuicoocapoaya oja mimishima'yo bacaje oya oja quia esohuijo e'ejojonei jjashahuabaqui'yajo. Majoya quijjenei Eyacuiñajjiya pea oja quia esohui Moisés tehuemeecapoa 430 shequiaja huiso Abraham oja huohuicoo esohui equia nequijo. Jamajjeya ma ebionei Eyacuiñajjiya Abraham huohuicoocapoa esohui queaca'a, ojaya Eyacuiñajjija epajea'yojjitii pojjeama poaje. Ma quijje Eyacuiñajjiya Moisés tehuemeecapoa esohuiya ma oja ebionei esohui epajeamee'yojji pojjeamatii poaje.
48003018	Bacue, Eyacuiñajjiya eseya mimishima'yo bacani ese ojjaña Moisesja tehuecuana jayojja ba'epoquianijojjemo, ma yahuajonei Eyacuiñajjiya Abraham huohuicoocapoa esohui oja mimishima'yo ebajjijo peajja poquiae. Eyacuiñajjiya Abraham oja mimishima'yo bacapoa oya queapamenee amajje ojayanei ejjashahuabaquijjijo.
48003019	Moisesja tehuecuana caca ese nahue'yoajja, jamajjeya, ¿apiojji shai Moisesja tehuecuana bacapoquijji? Eyacuiñajjiya Moisés oja esohui etehuecuana quijje quiacapoa dejjacuana, eponacuana pea-ai queamimishi poani jjabaquijji, huohuijji pea-ai. Eyacuiñajjija angelcuaa Moisés tehuemeesahuacapoa Eyacuiñajjija esohui, ojayanei tehue pojjeama. Jamajjeya Eyacuiñajjiya oja esohui Moisés quiacapoa ojaya onijjejaajjicuana huohuipoquiajji. Majoya quijje oe Abrahamja osecua poeajo ecuana jjashahuabaquiapoa oya oenei ese nahue'yojji queaca'anee poaje. Maya Eyacuiñajjiya huohuicapoa queapamenee oya acaje.
48003020	Eyacuiñajjineiya Abraham oja esohui huohuicapoa. Jamajjeya Abrahamya peaja huohuijo pojjeama oya bacapoa. Eyacuiñajjiya eseja bapoquiajji ca Moisés oja esohui tehuemeecapoa.
48003021	¿A'a Moisesja tehue esohuicuaa ma pea Eyacuiñajjija esohui ese jjashahuabaqui'yojji mimishima'yo oja bajji peajja pomeecani? ¡Chojja de! Moisesja tehuecuana ese mimishima'yo epomeejji poanijojjemo Eyacuiñajjiya eseya mimishima'yo bacame ese ojjañatii Moisesja tehuecuana jayojja ba'epoquianijotii. Chojja, majo pojjeama se bacani mimishima'yo.
48003022	Eyacuiñajjija esohui jama poani ba'a: Ojjañacuana queamimishihuisotii ba'epoquiani jamatii oya jama ba'esapo-ajja. Joya ecua dejja ejeanobia ani cuayaqui'yosapoani jamatii oyanei cuayaqui'yoajja jama pea-aiya poani ojjañacuana. Jamaya eseja mimishiya eseya nahuecani e-esemese poaniyajjejojoya. Eyacuiñajjiya huohuicapoa ojjaña joya Jesosa Quitojo jjashahuabaqui'yanicuana ohuaya bacaje oja mimishima'yo. Jamajjeya eseya ojo jjashahuabaqui'yomajje joya ecua dejja ejeanobia ani majoya cuayaqui'yani jama pea-ai se po'yani eseja mimishijo.
48003023	Yahuajonei eseya Jesosajo jjashahuabaqui'yojjimahua ba'e Moisesja tehuecuana ese queamimishihuisojjitii huohuijji poa. Jiquio ecua dejja ejeanobia ani jaahuananeicani jamaya eseya oja tehuecuaa acapoquiapoa. Jamaya eseya ba'epoquiapoa ebionei ese nahue'yojji epojji poejjimahuajo.
48003024	Jamajjeya Moisesja tehuecuana ese queamimishihuisojjitii huohuijji popoquiapoa Jesosa poejjimahuajo. Jiquio ecua esohuihuohuijji poanicuaa esho'iquiana queaja'a huohuicani jama pea-ai Moisesja tehuecuaa ebionei eseya acapoquinaje Quitojo ejjashahuabaqui'yojji. Majoya aje se Jesosa poeajo jjashahuabaqui'yapoa ojo Eyacuiñajjija eseya mimishima'yo ebajji.
48003025	Jjeya ca se ca Jesosajo jjashahuabaquipoqui'yani. Jamajjeya aje oe Moisesja tehuecuana ese huohuipoquiajjitii popajea'yonaje.
48003026	E'e, bacue, miquianaya Jesosa Quitojo jjashahuabaqui'yonajejojo Eyacuiñajjiya quiana oja bacua pomeecanaje.
48003027	Jamajjeya ojo jjashahuabaqui'yajo Eyacuiñajjiya miquiana Quitonijje ojee nequi bacani ojaya'yo. Jamajjeya miquianaya queaja'a ba'epoquije'yo Quitojo. Ma ecua Quito queaja'atii ba'epoquiapoa jiquio meshijo nequi jama pea-aiya quiana ba'epoquije'yo eyacua.
48003028	Jamajjeya ojjaña joya Jesosa Quitojo jjashahuabaqui'yonaje huisotiicuana Eyacuiñajjiya ojjaña oya jayojja pea-ai bacani ojaya'yo. Judiocuana, judío pojjeamacuana pea-ai, joya ejjeshe peajo chacochacoanicuana, joya oyanei chacochacoanicuana pea-ai Eyacuiñajjiya ojjaña oya jayojja pea-ai bacani ojaya'yo. Dejjacuana, eponacuana pea-ai Jesosaja epeejji poani Eyacuiñajjiya ojjaña bacani oya jayojja pea-ai Jesosa Quitonijje ojee nequijojoya.
48003029	Jamajjeya quiana joya e'ejojonei Quitoja nahue'yo poanicuana Eyacuiñajjiya bacani Abrahamja osecuanei pea-ai poani mahuisotii cuanaya. Ojjaña ma Eyacuiñajjiya Abraham huohuicapoa oya quijje queapamenee acaje huisotii esohuicuana miquianajaya pea-ai poaje.
48004001	Jiquio pea esohui ebameesahuajji eyaya huohuiaña miquianaja queaja'a ebajji. Echiimeseya oja bacua huohuicanaje quijje oja aquianacuana oja quijjojea ojaya epo'yojjijo. Oja bacua esho'i nequijo so'o ma ecua peacuana oja chiijo chacochacoanicuana jama pea-ai oja bacua poani jamatii oya quijje eojachiija-aquianacuanamese poaje'yo.
48004002	Oja chiija nequimee dejjacuana o jaahuanajji poanija esohuijo oya jjashajja-ajjaquicajji jamatii oya oja bacuaejjanei poani. Majoya quijje oja chiiya oja bacua tiiajo o jaahuanajji poanicuana huoojeacaje'yo o jaahuanapajea'yojji.
48004003	Bacue, oya jayojja pea-ai eseya ebionei poa. Yahuajo eseya Eyacuiñajjija esohui bapojjima'hua ba'e esho'i jamahua etiiquianaja esohuicuaa eseya queamete queamimishihuiso ba'emeecapoquiapoa. Oya ese huohuipoquiajji jayojja ebionei poa.
48004004	Majoya quijje Eyacuiñajjiya apoa pomajje oja Bacuaejja huoojeacapoa jiquio meshiyasijje. Oja Bacuaejja cuayapoa oe eponajo dejja epojji. Oya ojjañatii Moisesja tehuecuana jayojjaya ba'epoquiapoa.
48004005	Jamaya oya Dejjapojji poa ese jjeshe'yojji epojji. Moisesja tehuecuaa huohuicanitii ese queaneetii po'yojji eseja mimishijo. Majoya oya poeapoa ese jjeshe'yohua. Jamajjeya ojjaña eseya joya ojo jjanahuemeequi'yonaje huisotiicuana oja bacua etii pomeecani Eyacuiñajjiya.
48004006	Eseya oja bacua e'ejojonei poanijojoya Eyacuiñajjiya oja Bacuaejjaja Edojjoshahuapame quiacanaje eseja eyamidojjohuasijje nequi'yohua. Edojjoshahuapameya eseya mimimeecani onijje jama ba'a: —Eyacuiñajji, ¡miya ecue Chii e'ejojonei poani!—
48004007	E'e jjeya ca miquianaya queamimishihuiso eba'epoquijjitii pojjeama po'yonaje etiiquianaja esohuijo. Oya miquiana huohuipoquiajjitii pojjeama'yo. Miquianaya ca jjeya Eyacuiñajjija bacua poani, oja nahue'yo. Jamajjeya ojjaña cua Eyacuiñajjiya miquiana quiacaje huisotiiya miquiaaya jjeshejeyoje oja ejjashahuabaquijjijo.
48004008	Yahuajo miquianaya Eyacuiñajji bapojjima'hua ba'e etiiquianaja esohuicuaa queaquehuanee jjashahuabameequicapoquinaje. Oja esohuicuana miquiana huohuipoquiajjitii poa eshahuacuanaja esohuijo ejjashajja-ajjaquijji.
48004009	Jjeya miquiaaya baña Eyacuiñajji e'ejojonei poani. Jama acajji ca Eyacuiñajjija miquiana oe ebaneinei. Jama poanijo, ¿apiojji ma etiiquianaja esohuijo jjashajja-ajjaquisapo-o'oyani? Coma' esohuicuana miquiana ba'emeesahua-ajjanei poani. ¿Apiojji shai quiana oja esohuijo queaquehua ba'eje o'oya?
48004010	Miquiaaya epojjacuana, ba'icuana pea-ai shahuabapoquiañatii Eyacuiñajji bihuipoquiajji yajji. Majoya miquianaya queapame epoaje poso Eyacuiñajjinijje jjabaquipoquiani.
48004011	Jamajjeya miquiana majotiiya jjashahuabaquipoquianitii bamajje, eya Pablo queayenonee poani miquianajo. Majoya quiana queapame epoaje poso jjabaquiani. E'e pojja'a eyaya jamatiiya esohui huohuiajjapoquianaje quiana.
48004012	Yahuajo miquianaja eya queacamaja ajjima'nei poanaje. Jjeya ca queaquehua jjashahuabaquipoqui'yani quiana. Jamajjeya Jesosaja epeejjicuana eyaya esohui huohuineisa-aña miquianaya jiquio ecua eya oja esohuijo queaja'a jjashahuabaquipoquiani jama pea-ai miquiana epojji. Bacue, ojjañatii Moisesja etehuecuana jayojja eseya ba'ecapoqui'yoajja jjeya.
48004013	Miquianajaya ebatii eya yahuajo queamanonee poa. Jamajjeya miquianaja meshijo aniya eyaya esohui queapame Quitojo huohuicooapoa quiana majo queamano pomajjeya.
48004014	Eya queamanonee ani bamajje jamatii miquianajaya eya cajaa ajjima' poa, huoojea'yojjima quiaa eya apoa. Miquiaaya ca eya queapame ja'ajjequiapoa, Eyacuiñajjija huoojea ángel jayojja queapame eya apoa. Ma ecua Jesosa Quito queajeanee ja'acajjequiapoa cuaa jama pea-aiya miquiaaya oya ja'ajjequiapoa queapamenee.
48004015	Eyacuiñajjija esohui shajja-ajjamajje miquianaya queabihuinee poa. Jjeya acuae quiana, ¿yajja jjashahuabaquime po'yonaje? E'ejojonei ecuea ebanei miquianaja eya yahuajo queajeanee poajojoya miquianaja ecojjanei eya quiame ecuea queaja'a eba'yojji.
48004016	¿A'a jjeya quiana jjashahuabaqui'yani ejo e miquiana botiamanei'yo poso jiquio esohui e'ejojonei miquianaque eyaya tehueaña bamajje?
48004017	Bacue, Moisesja tehuecuana yejji poanicuaa pea esohui huohuineisa-acani quiana o jayojja pea-ai jjashahuabaquime epo'yojji. Coma dejjacuanajaya miquianaya queapame eba'emeesahuajji pojjeamatii poaje. Ma dejjacuaaya eya miquianaya cajaa ameesa-acani e sapo'yoajjanei miquiana epo'yojji. Majoya miquianaya e shajja-ajjasapo'yoajja pomajje ojaya epeejji poaje'yo.
48004018	Queapame poani peacuana miquiananijje ejjapeequijji oja ye esohui e'ejojonei huohuicanijo miquiana queaja'a ba'epoquijji. Jama sohuihuohuime ojaya acajji e chamajo pea-ai.
48004019	Ecuea epeejjineicuana, eya queayenonee ani miquianaya jama po'yani peaja huohuijo shajja-ajjamajje. Jiquio ecua eponacuana ebacua cuayajjimahuajo queanee popoquiani, jama pea-aiya eya queayeno popoquiani miquiana Quitojo queaca'a tiipoquijjima shajja-ajjamajje.
48004020	Eya jjeyanei miquiananijje anisaneipoani queapame ojee emimimimijji miquiana cojjaneijo yajja quiana jjashahuabaquime poani ebajji. Ecuea ca jjeya bajjimanei yajja quiana acajji.
48004021	Ojjaña joya Moisesja tehuecuana jayojja ba'esaneitiipoquijji poanicuana oja mimishima'yo ebajji nisho eyaya huohuiaña quiana. Miquiaaya queaquehua baña yajja poani Moisesja tehuecuana.
48004022	E'e, oja tehue jama poani ba'a: Abraham beca bacuaejjame poa. Oe oja huanaseja, ojo chacochacopoquinaje eponajaya mejo poa. Pea ca oja huanaseneija mejo poa. Oja huanasenei ojo echacochacojji pojjeamatii poa.
48004023	Oja bacuaejja ma oja huanaseja ojo chacochacopoquiapoa ejjeshe eponajaya mejo cuayapoa jiquio ecua ojjañacuanaja cuayani jama pea-aiya poa. Ma ca pea oja huanaseneija mejo cuayapoa Eyacuiñajjija esohuijo ma ebionei ojo chacochacopoquiapoaja ebacua cuayapoa jama pojjeama. Ma Eyacuiñajjiya Abraham huohuicapoa esohui oya quea-osecuahuiso poaje oya jayojja ajeyo'yojji Eyacuiñajjiya oya cuayameecapoa.
48004024	Jiquio eya huohuiaña esohui oja beca bacuaejjajo queaja'a bacajji yajja poanijje jiquio jama. Ma beca eponajo jjashahuabaquicue so'o. Oya beca epona ma ecua Eyacuiñajjiya beca esohui quiacapoa jamaya. Oe oja esohui quiacapoa Sinaí eyiyojamacoojo nequiya. Ma eyiyojamacoojo quia esohui Agar jama epojjiya eyaya quiana huohuiaña. Ojjaña joya ma oja quia esohuijo jjashahuabaquiani majo ejjanahuemeequi'yojji ma ecua Agar poa jama pea-ai poani. Ojjaña oja esohui Moisesja tehuecuana jayojja ba'etiitiicapoquijji oya majo ejjanahuemeequi'yojji. Joya ecua dejja ejjeshe peajo chacochacopoquiani jama pea-ai ba'epoquijetii Moisesja tehuecuana jayojja.
48004025	Bacue, maya eyiyo Sinaí bajjani país Arabia meshijo nequi. Jjeya eyaya Agar eponajo huohuiañajo jama poanijje eyiyo Sinaí. Ma ciudad Jerusalén meshijo ba'ecacuana eyiyo Sinaí jayojja pea-ai poani ojjaña Moisesja tehuecuana jayojja ba'etiipoquiani majo ejjanahuemeequi'yojji nisho. Jamajjeya ojjaña majo ba'ecacuana jiquio ecua dejja ejjeshe peajo chacochacopoquianitii jama pea-ai macuana ba'epoquijetii Moisesja tehuecuana jayojja.
48004026	Pea ciudad Jerusalén bajjani e'ejojonei yani eyajo. Ma meshijo ojjaña eseya joya Eyacuiñajjija esohuijo, ma ohua Abraham huohuicapoa esohuijoya jjashahuabaqui'yonaje huisotiicuana ba'yani. Eseya ca ma ojo chacochacoapoaja bacua jama pojjeama, Sara eseja nae jayojja poani. Jamajjeya eseya Eyacuiñajjija bacuanei poani majoya.
48004027	Eyacuiñajjija esohui yahuajonei etehue jaa jama poani ba'a: “Epona jjamejoquiajja, miya bacuama' ani jjeya queabihui pocue. Queabihuinee taaacue jamatii miquea ebacua ecuayajji bajjimajo so'o. Ma pea epona ojahueja cajaa'yaja queabacuahuisonee poaje, ma pea yahuejotii ca iyehuiso bacuame poaje.”
48004028	Jesosaja epeejji ecue dohuecuana, jjo'icuana pea-ai, bacue. Miquianaya Isaac jayojja pea-ai poani. Yahuajonei Eyacuiñajjiya Abraham huohuicapoa Isaac cuayaje oja esohuijo. Oya jayojja miquianaya oja bacua poani ojaya esohuijo, jamatii pojjeama.
48004029	Yahuajonei Agarja bacuaa ma jamatii cuayapoa Eyacuiñajjija esohuijo pojjeama cuayaa queacamajanee pomeecapoquiapoa ma pea Eyacuiñajjija Edojjoshahuapame queaca'ajo cuayapoa Saraja bacua. Jjeya pea-ai oya jayojjatii popoquiani. Moisesja tehuecuana jayojja ba'etiipoquijji poanicuaa queacamajanee pomeecanitii ojjaña joya Eyacuiñajjija esohuijo jjashahuabaqui'yanicuana.
48004030	Bacue, ¿yajja poani Eyacuiñajjija esohui? Oya jama poani ba'a: —Queahueshanee huoojea'yocue epona joya ejjeshe peajo chacochacopoquiani oja bacuanijje pea-ai. Oja bacuaja ejjeshe'yojji pojjeama poaje o jeajji epoja aquianacuana o mano'yajo. Ma pea oja huanaseneija bacua jama pea-ai epojji pojjeama oya bacaje.—
48004031	Jamajjeya Jesosaja epeejjicuana, eseya ma ecua eponaja ma ejjeshe peajo chacochacopoquiapoaja bacua jama pojjeama se poani. Eseya ca ma ecua oja huanasenei poaja bacua jama pea-aiya poani.
48005001	Jesosaja epeejjicuana, e'ejojonei Quitohua eseya nahueca'yonaje jiquio ecua dejja ejeyo ejeanobia ani jama epotii poanijje eseja mimishijo. Jiquio ecua dejja ejeanobia ani majoya jeacuayaca'yajje queabihuinee po'yani jama pea-aiya ba'epoquicuetii. ¡A'a Moisesja tehuecuana jayojja ba'esatiipopoqui'yojji miquiana mimishima'yo ebajjijo! Ma etehuecuanajoya Quitohua eseya nahuepea-aica'yonaje ese huohuipoquiajjitii epo poanijje.
48005002	Eyaya Pablohua jiquio esohui huohuineisa-aña shajja-ajjacue. Miquianaya jjacuiishashajehuisejjameequisapoani oja nahue'yo epojjijo queaquehua majo jjashahuabaquiani. Oja nahue'yojji jama epojjijojjemo Quito jamatii mano'yoquiae.
48005003	Eyaya quiana oya esohuiya huohuije o'oya. Ojjaña joya dejjacuana jjacuiishashajehuisejjameequiani majo ejjanahuemeequi'yojji ma dejja ojjañatii Moisesja tehuecuana jayojja ba'ecapoquijjitii che oema' pajeaca-ajja oya oja mimishima'yo poani Eyacuiñajjija ebajji.
48005004	Miquianaya joya ojjañatii Moisesja tehuecuana jayojja ba'esapoquijjitii poanicuana majoya ejjanahuemeequi'yojji Quitojo ca jjasejjaquiani. Ojayanei ejjashahuabaquijjijo Eyacuiñajjija miquiana queapamenee eajjijo jjapomeequiajja ba'e.
48005005	Ecuana ca Jesosa Quitojonei jjashahuabaqui'yani Eyacuiñajjija ecuana enahue'yojji. Edojjoshahuapameya ecuana jama jjashahuabaquimeeca'yani, ecuananeitii pojjeama.
48005006	Jamajjeya eseya e'ejojonei Jesosaja epeejji poanijo Eyacuiñajjiya eseya joya ejjacuiishashajehuisejjameequi pea joya jjacuiishashajehuisejjameequijjima poanicuana oya jayojja pea-ai bacani ojaya'yo. Mahuisojotiiya Jesosa Quitojoneiya jjashahuabaquica'yojji. Majoya se jama jjashahuabaquime pomajje eseya queaja'a ba'epoquije, peacuana queajeanee apoquiaje.
48005007	Ebionei quiana queaja'a ba'epoquinaje so'o Quitonijje. Majoya quiana, ¿ache dejjaa shai queaquehua jjashahuabaquimeeca'yonaje jjeya miquiana esohui e'ejojonei poanijo ejjashajja-ajjaquipajea'yojji?
48005008	Eyacuiñajjiya quiana iyaacanaje oja bacua epojji, jamajjeya jama queaquehua epo'yojji ojaya ejjashahuabaquijji pojjeama.
48005009	Iyehuisocuaa esohui queaquehuanee huohuicani, jamatii coma dejjacuaa queahuisoneecuana dasiacani oja esohuijo. Joya ecua pahui shejjeemeejjiya oepojjineiya ojjañatii harina eiñahuahuo shejjeemeejeyocani jama pea-aiya coma iyehuiso dejjacuaaya queahuiso dasiacani oja esohui queaquehuajo.
48005010	Ojjaña eseya Eyacuiñajji Emeshimeseneija poani oja nahue'yo. Jamajjeya ecuea ebaneinei Eyacuiñajjiya quiana queaja'anee jjashahuabameequicapoquije ojaya esohuijo. Ohuaya quiana joya queaquehua esohuihuohuijji poanicuanajo nahuecaje. Cua esohui queaquehua huohuijji poanicuana queanee pomeecaje Eyacuiñajjiya.
48005011	Becacuana jama poani ejo ba'a: “Ohuaya Pablohua sohuihuohuicani jjacuiishashajehuisejjameequicajji ejjanahuemeequi'yojji” jamaya poani. Jama sohuihuohuime pojjeama ca eyaya aña cuana. Eyaya jama sohuihuohuime añajojjemo esohui Quito mano'yapoa acui ecuiata'apeejo ecuea jama huohuime ajjima' poquiae. Majoya judiocuana enijje queamasetii pojjeama pome.
48005012	Eya queaquene poani joya queaquehua sohuihuohuijji poanicuananijje. Oya ejjacuiishashajehuisejjaquijjijotii mimiani. Jamajje cajjacuiijehuisejjaquiahua ojjañatii.
48005013	Miquiana Jesosaja epeejjicuanaya, Eyacuiñajjiya quiana nahueca'yonaje jiquio ecua dejja ejeyo ejeanobia ani jama epopoqui poanijje. Ma ca Moisesja tehuecuana jayojja ba'epoquijjitii poanicuana ejeanobia jayojjatii ba'e. Ojjañatii Moisesja tehuecuana jayojja se ba'eajja jjeya jamatii eseya queamimishi ba'eca-ajja esejayanei ejjashahuabaquijjijo. Miquiaaya ca oe peacuana queajeanee apoquiacue, ba'emeesahuacue pea-ai.
48005014	Ojjañatii Moisesja tehuecuana jiquio oe esohui queapamenee jayojja jama poani ba'a: Ojjaña joya minijje ba'ecacuana queajeanee apoquiacuetii jiquio ecua miya jjanahuebaquiani jama pea-aiya oya acue.
48005015	Jjajaahuananeineiquicue quiana oe. Miquianaya queamasenee queaquenenee pomajamajani pea minijje ba'e Jesosaja epeejjinijje jiquio ecua ijjiacajjicuana jjaijjiaquiani jama pomajje botiamanei quiaa pea apoquiaje'yo jjachichaquipajeaje'yo, esohuijo pea-ai.
48005016	Jamajjeya quiana oe jiquio esohui huohuiaña. Edojjoshahuapamejo oe jjashajja-ajjaquipoquicue. Jama pomajje miquianajayanei ejjashahuabaquijji queamimishi epojji a-ajja poaje.
48005017	Bacue, esejayanei ejjashahuabaquijjicuana queamimishi epojji ca Edojjoshahuapameja jama pojjeama poani, o sapo-ajjanei poani. Edojjoshahuapame esejayanei ejjashahuabaquijjicuana queamimishi epojji sa-ajjanei pea-ai poani. Esejayanei Edojjoshahuapameja jama pojjeama. Jamajjeya cua miquiaa asa-aña miquianajanei ejjashahuabaquijjijo aca-ajja.
48005018	Jamajjeya Eyacuiñajjija Edojjoshahuapamejo eseya jjashajja-ajjaquiajo Moisesja tehuecuana ca ese huohuipoquiajjitii pojjeama poani.
48005019	Ojjaña joya ojayanei ejjashahuabaquijjijo ba'epoquianicuanaja oja mimishi queaja'a ojjaña bacajji jama ba'a: Oya pea dejjajo, pea eponajo pea-ai quehuajje jjacojjoquiani. Queaquehuanee oya jjashahuabaquiani peaja huanaseja eyamijo, peaja yahueja eyamijo pea-ai, peacojjojjinei epojji. Oja mimishi peajo ejjacojjoquijji queajeanee acani, bichoamaa.
48005020	Ohuaya dejjaja ne epana bihuiacani, Eyacuiñajji poso. Esohui ataicani pea-ai pea manomee'yojji nisho. Oya queaqueneneetii nequipoquiani jjacojjabeiqui'yoajja peacuananijje. Ohuaya peaja aquianacuana jeabacanitii. Oya queahuiso mimijajiani. Oya queaquene pocuajiani. Oya queadejjatai, queanishehui pea-ai poani peajo. Peacuana ohuaya queaquene pomeecani pea-ai. Oya peacuananijje jjapeequisapo-ajjanei cua oya jayojja jjashahuabaquime pojjima'cuananijjeya.
48005021	Oya ojayanei aquianajo queabihui po-ajja, peaja aquiana ohuaya sapea-aicani. Oya huoomajamajapoquiani. Ohuaya fiesta queatai amajamajacapoquiani queamimishi epojji peaja huanasenijje, peaja yahuenijje. Jiquio ecua eyaya queahuiso jjeya tehuenaje jayojja pea mimishicuana pea-ai ohuaya queahuiso acapoquianitii. Eyaya quiana yahuajo queaja'a huohuinaje, jjeya oya esohuiya huohuije o'oya quiana. Ojjaña joya jiquio ecua eyaya tehuenaje jama ba'epoquijjitii poanicuana ma Eyacuiñajjiya queapamenee huoojeacapoquianitii meshi Eyahuasijje epoqui'yojjitii pojjeama poaje macuanaya.
48005022	Edojjoshahuapameya ca se ca oe jama ba'emeesahuacapoquiani ba'a: Ohuaya eseya peacuana queajea ameecapoquiani esenijje ba'ecacuana. Ohuaya eseya queabihui pea-ai pomeecani, queaquijijjijajinee pomeecani pea-ai ohuaya. Eseya quenequenecuajiajja pomeecani peacuananijje. Ohuaya eseya peacuanajo queapame jjashahuabameequicani, o asahuajji epojji. Ohuaya eseya queaja'a pomeecani esejaya echacojjicuana eajeyojjijo.
48005023	Ohuaya eseya maseama pomeecani peacuananijje. Esejayanei ejjashahuabaquijji queamimishi epojji ohuaya cajaa ameesahuacani ese jama eba'epoquitii poanijje. Jamaya Edojjoshahuapameya eseya ba'emeesahuacani. Moisesja tehuecuana ca ese jama ba'emeesahua-ajja.
48005024	Ojjaña joya Jesosa Quitoja epeejji poanicuaa ojayanei ejjashahuabaquijjicuana cajaa acapoqui'yani. Oya jjabaquiani emano'yo jayojja queamimishitii epo poanijje. Jamajjeya ojayanei ejjashahuabaquijji queamimishi epojji peanijje ohuaya cajaa aca'yani.
48005025	E'ejojonei Edojjoshahuapame eseja eyamidojjojo nequiya eseya ba'etiitiimeecani. Jamajjeya oe Edojjoshahuapamejo jjashajja-ajjaquipoquicue.
48005026	Jamajjeya ¡a'a eseyanei queaca'a poani poso jjabaquijji! ¡A'a peaja aquiana jeabajji! ¡A'a peacuana ca'a-ama, peajja poso ajji pea-ai! Jamaya ba'epoquicue Edojjoshahuapame queaca'aneejo.
48006001	Jesosaja epeejjicuana, bacue. Miquianaya oe Jesosaja epeejji queamimishi poani bamajje onijje mimiquicue joya Edojjoshahuapamejo jjashajja-ajjaquijji poaniya. Onijje mimiquije o queaja'a jjashahuabameequio'oyajjijo. Queapame oe onijje mimiquicue queneama. Joya oque poquije Jesosaja epeejji poani coma dejjaya jjajaahuananeiquicajji oya jayojja pea-ai queamimishi epo poanijje.
48006002	Joya miquiananijje ani Jesosaja epeejji queayeno poajo ojaya queacamajanee poeajo pea-ai asahuacue. Jiquio ecua dejjaa pea dejjaja aquiana queabiquie abosahuacani jama pea-aiya pea asahuacue. Jama pomajjeya miquiaaya ma Quitohua huohuicapoa esohuiya queapame apoquiaje oya jayojjaya.
48006003	Joya oyanei queaca'a poani poso jjabaquijji comacuanaya queaquehuanee jjashahuabaquiani. ¡Oyaneitii jama poani ca coma ca'a-ama! Jamajjeya oyatii jjadasiaquiani.
48006004	Ojjaña Jesosaja epeejjicuana jjabaneiquicajji ojaya eba'ejjijo achajja oya ba'epoquiani. Joya queaja'a ba'epoquianicuana queabihui pocajji ojayanei eba'ejjijo. Peacuana a'a queahueya, a'a hueya-ama baca-ajja. Jamajjeya ojayanei echacojo queabihui ba'ecapoquijji oya.
48006005	Ojjaña Jesosaja epeejjicuanaja oja echacojjinei queaja'a ajeyocapoquijji Eyacuiñajjijo.
48006006	Bacue, miquiana sohuihuohuijji poani dejja asahuacue joya o shajja-ajjajji poanicuaaya.
48006007	¡A'a queaquehua jjashahuabaquijji! ¡A'a jjadasiaquipoquijji! Eyacuiñajji caca jjadasiameequiajjanei. Jiquio eshe ba'eya cua eseya apoquiaña echacojjicuana Eyacuiñajjiya bacanitii. Jiquio ecua cua dejjacuaa eso' banacani quijje oya jayojja sejjaca'yani oya jjajjaya jama pea-ai se ba'eje. Eyacuiñajjiya achajja eseya ba'epoquiani bacani. Eseya queaja'a ba'epoquiani bamajje ese queabihui pojji quiacaje quijje Eyacuiñajjiya. Eseya queamimishitii ba'epoquiani bamajje se ca queanee pomeecaje ma sosejjeya.
48006008	Ojjaña joya ojayanei ejjashahuabaquijjijo queamimishi ba'epoquianicuana ca'a-ama poaje esohuijo, becacuana ca manoje'yo. Jamaya oya poaje'yo ojaya eba'ejjijo. Ojjaña joya Edojjoshahuapameja ejjashahuabaquijji ajji poanicuana ca ba'etiitiije'yo Eyacuiñajjinijje. Jamaya oya poaje'yo ojaya eba'ejjijo.
48006009	Jamajjeya se oe a'a hueyahueya-ajjajji queaja'a eba'epoquijji. Queapametii oe ba'epoquicue. Majoya Eyacuiñajjiya ese queabihui pojji quiacaje quijje ese queaja'a ba'epoquinaje sosejje. Jiquio ecua dejjaa esejja'yo queaso'huiso ishoacani jama pea-aiya eseya poaje.
48006010	Jamajjeya oe jjeya, quijje pea-ai ojjañatiicuana queapame apoquiacue. Esenijje Jesosaja epeejjicuana ca oe queapamenee apoquiacue pea-ai oya Eyacuiñajjijo eseja familia pea-ai poanijojoya.
48006011	Epeejjicuana, jiquio esohui etehue queaquemo jjeya eyaya tehueaña ecue emeneiya.
48006012	Bacue, miquiana jjacuiishashajehuisejjameequijji huohuijji poanicuaa jamaya esohui huohuicani onijjejaajji judiocuana queaquene epo poanijje onijje, miquiana queapame asahuajjijo pojjeama. Peacuanaja oya napameejjima yajjijo esohui jamaya huohuicani coma dejjacuaaya. Quito mano'yapoa acui ecuiata'apeejo ojjañacuana nahue'yojji ohua esohui jama huohuicajo e'ejojonei oya napameecaje cuaa.
48006013	Ma dejjacuanaya jjacuiishashajehuisejjameequiani jamatii ojjaña Moisesja tehuecuana jayojja ba'eajja. Ohuaya quiana jjacuiishashajehuisejjameequisa-acani. Miquiana cuiishashama' poani shajja-ajjamajje oyanei queapame poani jjabaquije macuanaya miquianaya oja esohuijo jjashajja-ajjaquinajejojoya.
48006014	Eya ca iña jama pojjeama. Majo queapame poani eya jjabaquiajja. Jesosa Quito eseja Emeshimesenei acui ecuiata'apeejo mano'yapoa ese nahue'yojji esohuijoneitii ca iña queabihuinee poani, pea esohuijo pojjeama. Majotiiya eya jjashahuabaquipoquiani. Jamajjeya eya manopea-ai'yapoa acui ecuiata'apeejo Quitonijje jayojja ojjaña joya oma' jayojja poanicuana jama epo pea-ai poanijje. Onaja ejjashahuabaquijjicuana queamimishitii eba'ejji ca ecuea cajaa'yo. Ma dejjacuaaya eya cajaanei apea-aica'yani.
48006015	Joya ejjacuiishashajehuisejjameequicuana, joya jjacuiishashajehuisejjameequijjimacuana pea-ai Eyacuiñajjiya oya jayojja pea-ai bacani. Majoneitii pojjeama eseya ojaya'yo poani bacani. Ojjaña joya jjashahuabaqui'yani huisotii Jesosa Quitojo caca oe Eyacuiñajjiya comacuana ojaya'yo eyacua poani bacani.
48006016	Ojjaña quiana joya jiquio eya huohuiaña esohui jayojja ba'epoquiani queabihui queaquijijjijaji caba'epoquiahua. Eyacuiñajjiya quiana queapamenee ca-acapoquiahuatii. Jamaya Eyacuiñajjiya ca-acapoquiahuatii ojjaña joya ojaya epeejji e'ejojonei poanicuana.
48006017	Mahuiso eyaya huohuinaje quiana. Queahuisocuaa eya queacamajanee, queanee pea-ai pomeecapoquinaje Jesosajo chacochacopoquianijojoya. Majoya ecuea eyami sijji poani. Jamajjeya jjeya, quijje pea-ai macuanaja eya queacamajaneetii apajeaca'yojji.
48006018	Jesosaja epeejjicuana, eseja Emeshimesenei Jesosa Quitohua ojayanei ejjashahuabaquijjijo queapameneetii quiana ca-acapoquiahua. Mahuisoya jiquio ecuea esohui etehue.
49001001	Eya Pablo Jesosa Quitoja huoojea ona sohuihuohuiquinequijji poani Eyacuiñajjija ejjashahuabaquijjijo, oja babaca. Jiquio esohui eyaya tehueaña miquianaque ciudad Éfeso bajjani meshijo ba'ecaja ma Eyacuiñajji bihuiapoquiajji poanicuanaja ebajji. Miquianaya queapame mimishiama Jesosa Quitojo ba'epoquiani ojaya'yo.
49001002	Eyacuiñajji eseja Chii-aiya Emeshimesenei Jesosa Quitohua pea-ai miquianaya queapamenee ca-acapoquiahuatii ojayanei ejjashahuabaquijjijo, queaquijijjijajinee quiana capomeecahua pea-ai ohuaya.
49001003	Eyacuiñajji ejjabihuiatiiquipoqui oya eseja Emeshimesenei Jesosa Quitoja Chii poani. Jjeya ohuaya eseya Quitonijje ojee nequi bacapoquiani ojaya'yo. Jamajojoya aje se ese queapametii pomee'yojji Eyajo queahuiso ani ohuaya quiacanaje eseya Quitoja'yo poanijojoya.
49001004	Yahuajoneinei jiquio meshi panajjimahuajo Eyacuiñajji jjashahuabaquianiapoa esejo, ese mimishima'yo oja ebajjijo eseya quijje Quitoja'yo poajejojoya.
49001005	Eyacuiñajjiya eseya queajeaneetii acapoquiani. Jamajjeya yahuajoneitii oya jjashahuabaquianiapoa ese oja bacua epomeejjijo Jesosa Quitojo. Jamaya oya yahuajoneitii queabihui jjashahuabaquianiapoa ese oja jama epomeejjijo.
49001006	Jamajjeya eseyaya oya majoya bihuiapoquiajetii Eyacuiñajjiya eseya queapamenee acapoquianitiijojoya ojayanei ejjashahuabaquijjijo. Oja Bacuaejja queajeaneejo eseya queapamenee acapoquianitii ohuaya.
49001007	Eseya Quitoja'yo poanijojoya Eyacuiñajjiya oja Bacuaejjaja Quitoja ena' sosejje eseya jjesheca'yonaje queaneeneetii epo'yo poanijje eseja mimishicuanajo. Eseja mimishicuana ojjañatii cuijeajeyoca'yonaje ohuaya, chama'yo acanaje. Jamaya Eyacuiñajjiya eseya queapamenee acapoquianitii ojayanei ejjashahuabaquijjijo.
49001008	Eyacuiñajjiya eseya queajeaneetii acapoquiani. Jamajjeya ohuaya eseya queajjashahuabaquija'a pomeecanaje oja esohui queaja'anee eseja bapoquiajji.
49001009	Eyacuiñajjija ejjashahuabaquijjicuana ma ohua acapoquianitii yahuajo esejaya bajjimanei poanaje. Jjeya se ca ohuaya queaja'a bameecanaje ojaya ejjashahuabaquijji ma ohua quijje acaje'yo Quitojo.
49001010	Ojaya ejjashahuabaquijji ma ohua quijje acaje'yo Quitojo e'ejojonei Eyacuiñajjiya ajeyocaje'yo epojja o ajeyo'yojji apoa poajo. Ohuaya Quito Emeshimesenei eojjañamese pomeecaje ojjaña eyahuasijje, jiquio meshiyasijje pea-ai oja huoojeapoquiajjitii epojji.
49001011	Eseya Quitoja'yo poaniyajjejojoya ojjaña Eyacuiñajjija quiacuana quijje jjeshejeyoje ojayanei ejjashahuabaquijjijo ma yahuajoneitii ohua huohuicapoa huisotii. Cua ese ohua quiasa-acaje huisotii quiacaje oya esejo jama sapomajje.
49001012	Ecuanaya judiocuana ebionei jjashahuabacooqui'yapoa Quitojo. Eyacuiñajji yahuajotii ecuanajo jjashahuabaquianiapoa ecuana ojaya'yo epomeejjijo. Ecuanaya jama poaje'yo bamajje queahuisocuaa Eyacuiñajji queaca'aneetii queasajajanee nequi bihuiacaje.
49001013	Miquianaya pea-ai esohui e'ejojonei ese nahue'yojji epojjijo peaa huohuicajje jjashahuabapea-aiqui'yonaje Quitojo. Miquianaya Quitoja'yo poanijojoya Eyacuiñajjiya oja Edojjoshahuapame yamijji pomeecanaje ojjañacuanaja ebajji miquianaya ojaya'yo poani. Ma ohua huohuicapoa quijje poeje maya quiana quiacanaje ohuaya.
49001014	Edojjoshahuapame oja quiacoo eseya. Jamajjeya oja Edojjoshahuapame yamijji poaniyajjejojoya ojjaña ma ohua huohuicapoa quiacaje huisotii maya eseyaya jjeshejeyoje quijje. Ese jjeshe'yojji ohua ajeyoca'yajo oja quiacuana eseyaya jjeshejeyoje. Eyacuiñajjija quiacuana eseyaya jjeshejeyoje bamajje queahuisocuaa oya bihuiacaje. Eyacuiñajji queaca'anee queasajajanee nequipoquianitii bacaje cuaa.
49001015	Jamaya Eyacuiñajjiya quiana queapamenee acapoquianitii miquianaya Quitoja'yo poani bamajje. Jjeya ecuea eba, eshajja-ajja, Emeshimesenei Jesosajo queaja'a jjashahuabaquipoquianitii quiana. Jesosaja epeejjicuana queajeanee aña quiaa eyaya shajja-ajjaña.
49001016	Jamajjeya miquianaya queaja'a ba'epoquiani shajja-ajjamajje eyaya gracias amajamajaña Eyacuiñajji ohua miquiana queaja'a ba'emeesahuacapoquianijojoya. Eyaya quiana shahuabapoquiañatii Eyacuiñajjinijje emimipoquijji miquianajo.
49001017	Eya eseja Emeshimesenei Jesosa Quitoja Eyacuiñajjinijje mimipoquiani. Oya eseja Chii-ai queaca'aneetii queasajajanee poani. Jamajjeya eya onijje mimipoquiani acheca'anee Eyacuiñajji nequipoquiani Edojjoshahuapameja miquiana queaja'a bameejjijo. Majoya miquiaaya queaja'anee oya baje oja esohuicuanajo acheca'anee oya nequi. Oepojjinei miquianajaya oya ebacuajijjijo pojjeama eya mimipoquiani onijje.
49001018	Eya mimipoquipea-aiani onijje miquianaja esapadojjojje queaja'a epojjijo Eyacuiñajjija ejjashahuabaquijji jama. Jamaya eya mimipoquianitii miquianaja queaja'a ebajjijo achepamenee miquiana ba'epoquije oja nahue'yo poanijjejojo. Eya mimipoquipea-aiani onijje miquianaja ebajjijo achepamenee miquiana queabihui pojji quiacaje ohuaya, ojjaña Jesosaja epeejjicuana quiapea-aicaje.
49001019	Acheca'aneenee Eyacuiñajji nequiani, miquianajaya oya jama ebajjijo eya majoya mimipoquipea-aiani onijje. Eyacuiñajjiya eseya oja epeejjicuana queaca'a pomeecapoquiani oya queaca'aneetiiyajjejojoya. Yahuajonei oya queaca'aneetii nequi jjabameequiapoa. Jjeya huohuije acheca'aneetii oya nequipoquiani ese queapamenee apoquiajji.
49001020	Bacue, oya queaca'aneetii poaniyajjejojoya Quito emano'yo jaa shequimeeca'yapoa. Majoya ohuaya Quito oja ebañeimijijje animeeca'yapoa Eyahuasijje onijje. Jamaya oya queaca'aneetii nequiani.
49001021	Eyacuiñajjiya Jesosa Quito majotiiya onijje animeeca'yapoa ojjaña joya queaca'a eyajo nequi etii poanicuana, joya meshijo nequi etii poanicuana pea-ai huoojeapoquiajji epojji. Ojjaña jiquio eshe nequica eshahuamasecuana, angelcuana eyajo, meshijo pea-ai huoojeapoquiajji epojji nequimeecapoa oya. Jama epojjiya Jesosa Quito nequipoquianitii jjeya, quijjenei pea-ai nequipoquijetii.
49001022	Eyacuiñajjiya Quito queaca'aneetii pomeecapoa oya eojjañamesetii enequipoquijji Emeshimesenei. Ojjaña meshijo jjachichaquipoquiani Jesosaja epeejjicuana huoojeapoquiajji epojji Quito nequimeepea-aicapoa Eyacuiñajjiya oja sapa jama epojji.
49001023	Bacue, ojjaña oja epeejjicuana Quitoja eyami jayojja poani. Jamajjeya ojjaña Jesosaja epeejjicuana ojee onijje nequi ojaya'yo poani bamajje ojjaña apoa epojeyo queapamenee bacaje cuaa majoya. Quitohua ojjaña aquianacuana, dejjacuana, eponacuana pea-ai apoa pomeejeyocaje.
49002001	Yahuajo miquianaya Jesosajo jjashahuabaqui'yojjimahua ba'e edojjoshahua mano'yo ba'epoquiapoa Eyacuiñajjijo ejjasejjaqui miquianaja mimishicuanajo. Oja esohuijo jjashajja-ajjaquiajjanei poa quiana.
49002002	Jiquio meshijo ba'eca dejja mimishicuana jayojja pea-ai quiana ebionei ba'epoquiapoa queamimishica'atii. Eshahuacuanameseja esohuijo miquianaya ebionei jjashajja-ajjaquipoquiapoa ma yamima' eyatahuatahuajo nequi queaca'aja esohuijoya. Maaya cuana queahuiso shajjama' jayojja pomeecapoquianitii Eyacuiñajjija esohuijo.
49002003	Jamaya eseya yahuajo queamimishihuiso ba'epoquiapoa. Esejayanei ejjashahuabaquijji queamimishi epojjijo ba'epoquiapoa, mahuisocuanajotiiya. Mimishi eseja yamijo nequiya yahuajo eseya queamimishihuiso pomeecapoquiapoa, eseja ejjashahuabaquijji queaquehuaa pea-ai. Jamajojoya Cuaqui-aiyasijje ojaya eseya epoquimee'yojji poa eseya pea dejja mimishicuana jayojja pea-ai poajojoya.
49002004	Eyacuiñajjiya ca se ca queajeanee acapoquiani jamatii quea-esejamimishihuisotii ba'e. Yahuajo eseya queamimishihuisotii ba'epoquiapoajo ese queaneenee pomee'yosapo-ajja poa oya.
49002005	Jamajjeya se jamatii eseja edojjoshahua mano'yo ba'e eseja mimishijo Eyacuiñajjiya eseya dojjoshahua eshe pomeeca'yonaje eyacua eba'epoqui'yojji Jesosa jayojja pea-ai. Bacue, Eyacuiñajjiya quiana queapamenee acanaje ojayanei ejjashahuabaquijjijo. Jamajojoya aje oja nahue'yo quiana poani, Cuaqui-aiyasijje epoqui'yojjitii pojjeama poaje.
49002006	Eyacuiñajjiya eseya Jesosa Quitonijje ojee shequimeeca'yapoa pea jjashahuabaquime eyacua eba'epoqui'yojji. Jjeya Eyacuiñajjiya eseya onijje Eyajo ojee ani jayojja bacani ese Quitoja'yo poanijojoya quijje ojjañacuana huoojeapoquiajji epojji.
49002007	Jamaya eseya queapamenee acanaje ojayanei ejjashahuabaquijjijo quijje ojjañacuanaja queaja'a ebajji Eyacuiñajjiya eseya queajeaneetii acapoquiani. Ohuaya eseya queapamenee acapoquiani Jesosa Quitojo, oya jamaya poani bapea-aicajji cuanaja.
49002008	Eyacuiñajjiya quiana queapamenee acanaje ojayanei ejjashahuabaquijjijo. Jamajjeya oja nahue'yo poani quiana Quitojo jjashahuabaqui'yomajje, miquianayanei queapame ba'epoquianijo pojjeama. Eyacuiñajjiya ca quiana ca oe jamaya nahueca'yonaje oya miquianajo jama sapomajje, miquianaja ejjashahuabaquijjineijo pojjeama.
49002009	Miquianaya queahuiso Eyacuiñajjijo chacochacopoquinaje sosejje pojjeamajo quiana nahueca'yonaje ojjañacuana oja chacojonei ejjabihuiaquipoqui poanijje. Chojja de, majo pojjeama se nahueca'yonaje.
49002010	Eyacuiñajjiyanei eseya jama pomeeca'yonaje. Jesosa Quitoja'yo poanijojoya ohuaya eseya pea jjashahuabaquime eyacua pomeeca'yonaje ojo queapame echacochacopoquijji. Jamaya oya yahuajoneitii jjashahuabaquianiapoa esejo ese queapame ojo echacochacopoquijji.
49002011	Miquianaya oe jjabaquicue judío pojjeama quiana cuayapoa. Judiocuaa quiana ca jama acani ba'a: “Judío pojjeamacuana cuiishasha jehuisejjajjima nequi.” Ma dejjacuanaya jjacuiishashajehuisejjameequiani peacuanajo ejjabameequijji oya Eyacuiñajjija poani. Oya jamaya poani oja eyamijotii.
49002012	Yahuajo pea shequiajajo miquianaya Quitoma' jayojja ba'epoquiapoa quea-ohueshatii ba'e. Eyacuiñajjija babaca Israelitacuanajo jjanequichipimeequijjima acapoa cuaa quiana yahuajo. Jaajji pea jama quiana bacapoa cuaa. Eyacuiñajjija esohuicuana, ma yahuajonei ohua Israelitacuana huohuicoocapoa ma quijje ohua ajeyocajejo, bajjimanei quianaja poa yahuajo. Jamatiineinei quiana jiquio meshijo ba'epoquiapoa Eyacuiñajjima'nei jayojja. Ohua miquiana queapamenee acajejo jjashahuabaquijjimanei poa.
49002013	Jjeya quiana ca Jesosa Quitonijje ojee nequi ojaya'yo poani. Eyacuiñajjiya quiana oja nahue'yo bacani Quitoja na' cuayaqui'yapoa sosejje. Yahuajo quiana quea-Eyacuiñajjihuesha ba'epoquiapoa. Jjeya quiana ca Eyacuiñajjiya jjanequichipimeequicanaje o nequiyasijje Quitojo.
49002014	Quitohua miquiana oja epeejji judío pojjeamacuanaya jjabeimeequicanaje Jesosaja epeejji judiocuananijje. Jjeya judiocuana judío pojjeamacuana oya jayojja pea-ai jjashahuabaquime pomeeca'yonaje Quitohua queabei eba'epoquijji oejaajji jayojja epo'yojji. Yahuajo judiocuana queaquenetii ba'epoquiapoa judío pojjeamacuananijje mei epeei ona queahuesha nequimeejji poani jayojja. Quitohua mano'yomajje jeabichajeacanaje ma mei epeei jayojja nequi judiocuana, judío pojjeamacuana oejaajji jayojja epomee'yojji.
49002015	Eyacuiñajjija esohui ma ebionei ohua Moisés tehuemeecapoa esohuiya Quitohua maya, ese queaja'a ba'emeenishojji poani, popajeameeca'yapoa. Jamaya ohuaya acapoa Jesosaja epeejji judiocuana, judío pojjeamacuana pea-ai pea jjashahuabaquime eyacua eba'epoqui'yojji queneama, oejaajji jayojja epo'yojji pea-ai.
49002016	Judiocuana queaquenetii ba'epoquiapoa judío pojjeamacuananijje. Majoya Jesosa Quitohua acui ecuiata'apeejo mano'yomajje ohuaya judiocuana judío pojjeamacuana pea-ai botiama jjabapajeameequica'yapoa joya ojo jjashahuabaqui'yonaje huisotiicuana. Quitohua Eyacuiñajji jjabeimeequica'yapoa judiocuananijje, judío pojjeamacuananijje pea-ai oya acui ecuiata'apeejo mano'yapoajjejojoya. Jjeya macuanaya oe eyami jayojja queabei po'yani Quitojo.
49002017	Quitohua esohui queapame yecapoa miquianaya judío pojjeamacuana quea-Eyacuiñajjihueshatii ba'ejo judiocuananijje queabei eba'epoqui'yojji. Judiocuana pea-ai joya oja sohuijji poanicuana judío pojjeamacuananijje queabei eba'epoqui'yojji esohui yepea-aicapoa Quitohua.
49002018	Quitohua eseya oja epeejjicuana, judiocuana, judío pojjeamacuana pea-ai jjanequichipimeequicanaje Eyacuiñajji nequiyasijje. Jamajjeya judiocuana, judío pojjeamacuana pea-ai onijje mimicapoquijji, oya bihuiacapoquijji pea-ai. Oja Edojjoshahuapameya ojjaña eseya o nequiyasijje jjanequichipimeequicanaje.
49002019	Jamajjeya miquiana judío pojjeamacuanaya ojaya epeejji quea-Eyacuiñajjihueshatii pojjeama po'yani, jaajji pea jama pojjeama'yo quiana. Jjeya ca quiana ca Eyacuiñajjija bacuacuana poani, oja nahue'yo.
49002020	Miquianaya jiquio ecua equi queapame eiya ani jama. Ma yahuajonei oja sohuihuohuijji poa dejjacuana, jiquio jjeya oja babaca ona sohuihuohuiquinequijji poanicuana pea-ai jiquio ecua mei-aicuana equi iyajji enequiacoo queaca'a nequiani jamaya poani comacuana. Ma dejjacuaaya esohui huohuicoocapoa. Jesosa Quito ca jiquio ecua ebionei mei-ai equi iyajji queaca'anee enequiacoo jamaya oya nequi.
49002021	Eseya ojjaña joya Quitojo ejjashahuabaqui'yocuana jiquio Eyacuiñajjija equi-ai mei-aicuanajo iya queapame o bihuiapoquiajji ani jama pea-aiya poani. Eyacuiñajjiya eseya queaca'a tiimeesahuacapoquiani ojee queaca'a enequipoquijji equi queaca'anee ani jama Emeshimeseneija epojjitii.
49002022	Miquianaya Quitoja'yo poanijjejojoya queaca'a tiipoquiani, oe equi queaca'anee ani jamaya jamatii queahuiso poani quiana. Bacue, ojjaña eseya Eyacuiñajjija equi-ai queapamenee ani jamaya poani ojee. Majotiiya Eyacuiñajjija Edojjoshahuapame nequipoquiani.
49003001	Eya Pablo dejjamasecuanaja jeanobia ani miquianaya judío pojjeamacuana esohui queapame Quitojo huohuijji poanijojoya.
49003002	E'e, miquianajaya shahuabacajji poanaje Eyacuiñajjiya eya queapamenee acapoa ojayanei ejjashahuabaquijjijo ojo echacochacopoquijji. Miquianaya judío pojjeamacuana sohuihuohuiquinequiya epoquijji eya babacacapoa ohuaya.
49003003	Eyacuiñajjiya eya bameesahuacoocapoa ojaya ejjashahuabaquijji Quitojo ma yahuajo ojjañacuanaja bajjimanei esohui. Yahuajopishana quiana eyaya majoya oepojji tehuepishananaje ma oja ejjashahuabaquijjiya.
49003004	Jiquio eya tehueaña esohuicuana baneimajje miquiana jjashahuabaquije queaja'a ejo. Ecuea ebanei Eyacuiñajjija ejjashahuabaquijji Quitojo baje quiaa eya.
49003005	Yahuajonei eseja etiiquianacuanaja bajjimanei poa jiquio Eyacuiñajjija ejjashahuabaquijji Quitojo. Jamajjeya Eyacuiñajjiya oja Edojjoshahuapame huoojeacapoa oja babaca ona sohuihuohuiquinequijji poanicuana, pea oja esohuihuohuijji poanicuana pea-ai majo queaja'a ebameesahuajjiya.
49003006	Eyacuiñajjija ejjashahuabaquijji ma eseja etiiquianaja bajjima poa jama poani ba'a: Ojjaña judío pojjeamacuana joya Quitojo jjashahuabaquije'yo huisotiicuana Eyacuiñajjiya queapamenee apea-aicapoquije ojayanei ejjashahuabaquijjijo ma ecua ohuaya judiocuana acanaje jama pea-aiya. Ohuaya judío pojjeamacuana ojee animeecaje'yo judiocuananijje joya ojo ejjashahuabaqui'yocuananijje oe oja yami jayojja epojji oya jayojja jjashahuabaquime epo'yo. E'e Eyacuiñajjiya queapamenee acapoquije judío pojjeamacuana, judiocuana pea-ai joya ojo jjashahuabaquije'yo huisotiicuana ma ecua ohuaya esohui queapame acapoa Quitojo jama pea-aiya.
49003007	Eyacuiñajjiya eya babacacapoa ojo echacochacopoquijji ojayanei ejjashahuabaquijjijo, eyanei queapame ba'epoquianijo pojjeama. Eyacuiñajji queaca'aneetii poaniyajjejojo ohuaya eya jamaya pomeecapoa oja esohui queapame Quitojo huohuiquinequiya epoquijji.
49003008	Bacue, eyaya pea Jesosaja epeejjicuana queapamenee poani baña. Eya caca oe queapamepishana poani jjabaquiani joya ecua peacuana jama pojjeama. Jamatii Eyacuiñajjiya eya queapamenee acapoa ojayanei ejjashahuabaquijjijo. Judío pojjeamacuana sohuihuohuiquinequijji epojji eya nequimeecapoa. Jamajjeya eyaya judío pojjeamacuana sohuihuohuipoquiaña achepamenee Quito poani onaja queaja'a ebajji oepojji, jamatii yajja bajeyome yajji.
49003009	Jama epojjiya eya nequimeecapoa ohuaya judío pojjeamacuana queaja'a sohuihuohuipoquiajji epojji ma yahuajonei ojjañacuanaja bajjimanei poa esohui Eyacuiñajjija ejjashahuabaquijjicuana. Ojjaña aquianacuana panajjimahuajo Eyacuiñajjija ejjashahuabaquijjicuana huohuijji eya pomeecapoa.
49003010	Jamaya Eyacuiñajjiya oja ejjashahuabaquijjicuana yajja ohua quijje acaje bameecani cuana Jesosaja epeejjicuanajo. Jjeya ojjaña angelcuanaja, eyajo queaca'a nequica etii poanicuanaja pea-ai baneicajji achesapaja'aneetii Eyacuiñajji poani ojjañajo Jesosaja epeejjicuana ejjachichaquipoqui ani bamajje.
49003011	Jamaya Eyacuiñajjiya ajeyocapoquiani ma yahuajoneitii ojaya ejjashahuabaquijji poa yajja Emeshimesenei Jesosa Quitohua acaje.
49003012	Bacue, eseya ojjaña joya Jesosa Quitojo jjashahuabaqui'yonaje huisotiicuana Eyacuiñajjiya bacani ojaya'yo. Eseya jjeya Jesosa Quitohua jjanequichipimeequica'yonaje oque Eyacuiñajjinijje emimipoquijji meteama.
49003013	Jamajjeya eyaya quiana huohuineiaña a'a oe queayeno pojji ejo e onaa queacamajanee acani miquiana sohuihuohuijji shajja-ajjamajje. Eya jama acani shajja-ajjamajje miquianaya majoya queaca'a nequipoquije.
49003014	Jamajjeya eya ecuea ecuioshajjajo anioqueani Eyacuiñajji Jesosa Quitoja Chiinijje emimijji.
49003015	Ohuaya ojjaña meshijo ba'ecacuana, eyajo nequicacuana pea-ai eshe pomeecani.
49003016	Oya queaca'aneetii queapameneetii nequipoquiani. Jamajjeya eya mimipoquiani onijje oja Edojjoshahuapameja miquiana queaca'a epomeejjijo miquianaja eyamiquipajje.
49003017	Eya mimipea-aipoquiani onijje miquianaja ebaneijjijo Quito miquianaja eyamidojjojo nequipoquianitii miquiana ojo jjashahuabaqui'yajo. Achejeanee Eyacuiñajjiya quiana acapoquiani miquianaja ebaneijjijo eya mimipoquianitii. Jiquio ecua acui queasajjadoe meshiquipajo queaca'anee nequiani miquiana jama queaca'a epojjijo eya mimipea-aiani. Ojaya quiana queajeanee poani jjabaquimajje queaca'a tiipoquije.
49003018	E'e, eya mimipoquiani onijje miquianaja ojjaña Jesosaja epeejjicuanaja pea-ai ebaneijjijo achejeanee Quitohua quiana acapoquianitii. Miquianaja ebajeyojji pojjeama poaje achejeanee ohua quiana acapoquiani ojaya quiana queajeaneeneejojoya. Jamatiiya jjabaquicajji queahuiso ohua queajeanee acapoquianijo.
49003019	Jamaya eya mimipoquiani onijje miquianajaya ebaneijjijo achejeanee quiana ohuaya acapoquianitii jiquio ecua esenijje dejjacuaa peacuana queajeapishana acani jama pojjeama. Quitohua ca se ca oe queajeaneenee acapoquiani. Majoya quiana queaja'anee ba'epoquije Eyacuiñajjija ejjashahuabaquijji jayojja achejeanee ohua quiana acapoquiani jjabaquimajje.
49003020	Jamajjeya seya oe Eyacuiñajji ejjabihuiatiiquipoqui. Oya queaca'anee nequipoquianitii. Jiquio eseya o huohuiajjaña oja quiajji ohuaya queahuisonee quiacaje, asahuacaje pea-ai ma eseya o huohuiajjanaje jama pojjeama. Jiquio eseja shahuabajjima poani huisotii se ohuaya quiacaje, asahuacaje pea-ai. Jamaya ohuaya eseya queaca'a pomeecapoquiani eseja eyamiquipajje.
49003021	Eseyaya Jesosa Quitoja epeejji ejjachichaqui aniya, ojjaña joya Quitoja po'yanicuaaya Eyacuiñajji ejjabihuiatiiquipoqui. Esejaya Eyacuiñajji ebihuiapajea-ajja'yojji pojjeamatii poaje. Jamaya capoahuatii.
49004001	E'e, eya Pablo, dejjamasecuanaja jeanobia ani Emeshimesenei Jesosa Quitojo. E'ejojonei Eyacuiñajjiya quiana nahueca'yonaje queaja'a ojo eba'epoquijji. Jamajjeya eyaya quiana huohuineiaña miquiana Jesosaja epeejji queaja'a eba'epoquijjijo Eyacuiñajjija nahue'yo.
49004002	A'a oe miquianayanei queaca'a poani poso jjabaquijji. Peacuana quiaa oe queapame apoquiacue pea-ai. A'a oe quenequenecuajijji peacuananijje. Miquiananijje ba'eca Jesosaja epeejji queapame poani bapoquiacue.
49004003	Eyacuiñajjija Edojjoshahuapameya miquiana oe eyami jayojja pomeecanaje. Jamajjeya quiana oe oya jayojja pea-ai jjashahuabaquime ba'epoquicue ma Edojjoshahuapameya miquianaja sapajo nequimeecani jamaya. Majoya miquiana queaquijijjijajinee ojee ba'epoquije oja esohuijo.
49004004	E'e, ojjaña eseya joya Jesosajo jjashahuabaqui'yonajecuana Quitoja eyami jayojja poani. Eyacuiñajjija Edojjoshahuapame oenei nequi eseja yamidojjojo. Yani pea-ai oenei ese queabihui jjaishoaquipoquijji acheshono ohuaya eseya oja nahue'yocuana quiajeyocaje.
49004005	Enequi pea-ai oenei eseja Emeshimesenei poani eojjañacuanamese. Oenei jjashahuabaqui'yome ese pojji ojo enequi. Oenei Eyacuiñajjija esohui Quitojo eseya jjaiñajeanobiameequiani.
49004006	Enequi pea-ai oenei Eyacuiñajji e'ejojonei poani e-esemese. Ohuaya eseya oja bacua pomeecanaje. Oya ojjañacuana huoojeapoquiajjitii poani. Eyacuiñajjiya ojjañatii eshe nequimeecani. Oya ojjaña oja bacuacuanaja eyamiquipajje, equijijjijje pea-ai chacochacopoquiani ojayanei ejjashahuabaquijjijo oya jama sapomajje esejo.
49004007	Bacue, Eyacuiñajjiya ojjaña eseya oja epeejjicuana queaca'a pomeecani ojo queapame echacochacopoquijji cua Quitohua ese chacomeesa-acaje cuanajo. Oya echacojji pea-ai pojjeama ohuaya se pomeecaje.
49004008	Jamajjeya Eyacuiñajjija esohui yahuajonei etehue jama poani ba'a: “Oya ba'esohuaqui'yapoa Eyahuasijje. Majo ejeanobia anica dojosohuaquica'yapoa onijjetii. Dejjacuana ohuaya queaca'a pomeecapoa ojo queapame echacochacojji” jamaya poani oja esohui.
49004009	¿Yajja poanijje jiquio esohui oya ba'esohuaqui'yapoa Eyahuasijje? Jama poanijje ba'a: Oya ebionei jiquio meshiyasijje poeapoa. Mahuisojotii pojjeama, oya meshidojjohuasijje nobipea-aiquiapoa.
49004010	Ma jiquio meshiyasijje poeapoaya, oyatiiya ba'esohuaqui'yapoa Eyahuasijje quea-aoneeyasijje ojjaña majo anicajo jjabameequiya oya queapameneetii nequipoquiani, ojjaña quijje queapame pomeecaje'yo pea-ai.
49004011	Maaya beca dejjacuana ona sohuihuohuiquinequijji epojji babacacapoa. Peacuana ca oja quia esohui ona sohuihuohuijji epojji queaca'a pomeecanaje. Peacuana ca esohui queapame Quitojo huohuiquijji epojji queaca'a pomeecanaje. Peacuana ca Jesosaja epeejjicuana queaja'a esohui bameesahuajji epojji, o jaahuanapoquiajji epojji pea-ai queaca'a pomeecanaje.
49004012	Jamaya ohuaya nequimeecanaje cuana Jesosaja epeejjicuana echacochacopoquijji ojo. Majoya oja epeejjicuana Quitoja eyami jayojja poani queaca'a tiipoquije ojee chacochacomajje.
49004013	Ma Eyacuiñajjija babaca dejjacuaa oja nequimeeya Jesosaja epeejjicuana queaja'a jjashahuabameequicaje oja esohuijo oya jayojja pea-ai jjashahuabaquime eba'epoquijji ojee. Ma dejjacuaaya sohuihuohuicaje achajja Eyacuiñajjija Bacuaejja nequi Jesosaja epeejjicuanaja queaja'a ebajji, ache ojaya ejjashahuabaquijji poani ebajji sohuihuohuicaje pea-ai. Jamaya eseya Jesosaja epeejjicuana queaca'a tiipoquije Quitojo joya ecua ebacua esho'i tiisohuaquiani dejja epojji jama pea-ai. Majoya eseya oja epeejjicuana Quito jayojja pea-ai jjashahuabaquime ba'epoquije.
49004014	Jama pomajje eseya jiquio ecua esho'i pea jjashahuabaquime pocuajiani jama pojjeama ba'epoquije'yo. Esho'iya onaa esohui siajje yecajo e'ejojonei poani poso acuajicani. Oya jiquio ecua bishe' niñequiajjima dojojeacani beniya cua ohua dojosa-acajeyasijje jama pea-aiya oya ba'epoquiani. Dejja queasapaja'a poanija esohui siajjejo oya jjadasiameequiani joya queaca'a tiipoquijjima poanicuana.
49004015	Eseyaya ca esohui e'ejojonei huohuipoquiaña cuana. Esenijje Jesosaja epeejjicuana queajea apoquiaña pea-ai. Majoya se jama pomajje queaca'a tiipoquije Quito jayojja pea-ai epojji. Eseya Quitoja eyami jayojja pea-ai poani. Quito ca oja yamija sapa jayojja poani Eyacuiñajjija nequimee ojjaña oja epeejjicuana huoojeapoquiajji poani.
49004016	Eseya Jesosa Quitoja epeejjicuanaya oja yami jayojja poani oe ojoneitii ejjashajja-ajjaquipoquijji. Esejaya Jesosaja epeejjicuana asahuacapoquijji. Cua Eyacuiñajjiya ese quiacaje echacojjicuana queapame esejaya acapoquijji ojjañacuanaja. Pea esenijje Jesosaja epeejjicuanaja queajea acapoquijji pea-ai. Majoya eseya jama pomajje queapame ojee tiipoquije queaca'a eba'epoquijji.
49004017	Jamajjeya quiana eyaya huohuineineiaña Emeshimeseneijo a'a joya ecua Eyacuiñajjima'cuana jayojja pea-ai ba'esapojji. Comacuana ca queaquehuatii ba'epoquiani ojayanei ejjashahuabaquijjijo.
49004018	Comacuanaya meca quea-aapo jayojjatii ba'epoquiani oja sapadojjojo. Oya quea-Eyacuiñajjihueshatii ejjasejjaqui ba'epoquiani edojjoshahua mano'yotii. Eyacuiñajjija esohui ojaya bajjimaneitii poani, oya jjashajja-ajjaquisapo-ajjanei poani oja esohuijo, cajaanei ohuaya acani.
49004019	Ma dejjacuana, eponacuana pea-ai oja mimishijo queabicho, queayeno pea-ai o pojjijo jjabaquiajjanei, queamimishica'a ba'epoquiani. Oya jjaquiaquiani peanijje ejaajji, ehuoojji, o queamimishihuiso popoquijjijo. Majoneitiiya ba'ecapoquiani oja epeejji pojjeamacuana.
49004020	Miquianajaya ca esohui eshajja-ajja Quitojo jama ba'eca-ajjanei queamimishihuiso epojji.
49004021	E'ejojonei yahuajopishana esohui Jesosa Quitojo shajja-ajjanaje quiaa. Majoya queaja'a huohuicanaje cuaa Eyacuiñajjija esohui jayojja ba'ecapoquijji. Jiquio esohui Jesosa Quitojo e'ejojonei poani, siajje pojjeama.
49004022	Jamajjeya ma esohui eshajja-ajja miquianaja ejjashahuabaquijji queamimishi poani echii cajaanei apoquia'yocue. Joya ecua seya daquichii cajaa jeajeaña jamaya oe acue. Yahuajo miquianaja ejjashahuabaquijjicuaa quiana queamimishitii pomeecapoquinaje. Ma ejjashahuabaquijjicuaaya quiana dasiacapoquinaje ebionei.
49004023	Jjeya ca pea ejjashahuabaquijji eyacua miquianaja sapadojjojo nequimee'yocue queaja'a miquiana ba'epoquijji.
49004024	Eyacuiñajjija ejjashahuabaquijji queapame, mimishiama eseja sapadojjojo nequimee'yocue. Jiquio ecua seya daquichii jeajeaña pea daqui eyacua ehuosho'yojji jamaya oe pocue. Majoya eseya jama pomajje oja esohui jayojja queapame ba'epoquije.
49004025	Jamajjeya oe a'a siajjetii popoquijji. Esenijje Jesosaja epeejjicuana ba'ecanijje ca oe esohui e'ejojonei apoquiacue eseya oe eyami jayojja poaniyajjejojoya Quitojo.
49004026	Quenequenemajje a'a queamimishi pojji. A'a queaquenetii ani cahuijji.
49004027	A'a edosiquiana jjadasiameequijji queamimishi epojjijo.
49004028	Joya Jesosaja epeejji siitiipopoquiani oya siipopajeaca'yojji. Jjeya ca oya chacochacocapoqui'yojji hueya-amanei. Majoya ohuaya ojaya emejo chacochacomajje bobi jjeshecapoquije oja bacuacuanaja eijjiajji, aema'cuana asahuajji pea-ai.
49004029	A'a esohui queatai jeacuayajji. Esohui queapame oe apoquiacue peacuana queaca'a tiipoquijjijo Jesosa Quitojo. O queabihui pojjijo pea-ai esohui queapame acue.
49004030	A'a Eyacuiñajjija Edojjoshahuapame queayeno pomeejji. Oya Eyacuiñajjija quia eseja yamijo nequiani ojjañaja ese bajji Eyacuiñajjija'yo poani. Quijje oe-ejjenei epojja ese jjeshe'yojji apoa poajo oya esenijjetii nequipoquije.
49004031	Ese quenequenemeejji poani ehuanaquehua jaa jeajeacue. A'a queaquenetii ba'epoquijji. A'a queaquene taaasajasajajji. A'a miquiananijje ba'ecacuana mata-ajji, a'a ojo jjaniñebaquijji. Ojjaña miquiananijje ba'eca a'a botiama ajji.
49004032	Miquiananijje ba'ecacuana oe queapame apoquiacue queabihui onijje eba'epoquijji. O queayeno poani bamajje queayeno popea-aicue. Onaja mimishi miquianajo oe pajea'yocue, a'a shahuabapoquiajjitii. Jiquio ecua Eyacuiñajjiya eseja mimishicuana cuijeaca'yani Quitoja'yo poanijojoya, jama pea-aiya oe oja mimishi pajeapea-ai'yocue.
49005001	Miquianaya Eyacuiñajjija bacuacuana poani ojaya queajeanee. Jamajjeya oe Eyacuiñajji poani jayojja pea-ai posaoepocue.
49005002	Jiquio ecua se Quitohua queajeaneetii acapoquiani jama pea-aiya oe peacuana queajea apoquiacue. Oya Quito esejo jjaquiaquiapoa emano'yojji ese nahue'yojjijo. Ma ecua yahuajonei ovejaja bacua naa jehuica'yapoa Eyacuiñajji quiajji, jama pea-aiya oya jjapomeequiapoa. Quito manoje'yo onaja quia edahuashiye jama Eyacuiñajjiya queabihuiya oya bacapoa.
49005003	Jjeya ca miquianaya Eyacuiñajjija'yo poani oja bacua. Jamajje a'a peaja yahueja yamijo, peaja huanaseja yamijo jjashahuabaqui'yojji, majotii mimica'yoajja pea-ai. A'a oe iñahuehua jayojja pojji. Jiquio meshijo ani ca aquiana queahuiso ejjeshejjijo jjashahuabatiitiiquica-ajja pea-ai.
49005004	A'a queatai pea eponaja eyamijo, pea dejjaja eyamijo jjamimihue'equijji. Joya ecua Eyacuiñajjima' jayojja poanicuaa esohui queatainee jeacuayacani jama pea-aiya oe a'a jjamimihue'equijji. Eyacuiñajji caca oe bihuiacapoquijji eseja enabaa.
49005005	E'e, shajja-ajjacue mo. Joya peacojjojji poanicuana, iñahuehua jama ba'epoquianicuanaya, joya quea-aquianahuisotii posapojjicuana pea-ai ma Eyacuiñajjiya, Quitohua pea-ai ojjaña huoojeacapoquianitii meshi Eyahuasijje epoqui'yojjitii pojjeama poaje comacuanaya. Joya quea-aquianahuisonee posapojjicuaa aquiana queajeanee acani, Eyacuiñajji ca queajeapishana acani.
49005006	Jamajjeya quiana oe a'a joya dejjacuana jama ba'epoquianijo jjadasiameequijji. Onaja esohui jamatii queamimishi ba'ecajji huohuicani. Chojja, jama pojjeama. Bacue, Eyacuiñajjiya ojjaña joya jama ba'epoquianicuana queaneenee pomeecaje'yo.
49005007	Jamajjeya quiana oe joya queamimishi jama ba'epoquianinijje a'a jjapeequijjitii, a'a onijje anipoquijjitii.
49005008	Miquianaya yahuajo meca quea-aapo jayojja ba'epoquiapoa. Jjeya ca quiana ca Emeshimeseneinijje ojee nequi'yo bacani Eyacuiñajjiya ojaya'yo. Miquianaya queaja'a po'yonaje ojo. Jamajjeya joya ecua dejja epojjajo queaja'a jjabaquiani jama pea-aiya ba'epoquicue epojja jama queaja'atii.
49005009	Ojjañaa joya queaja'a epojja jayojja ba'epoquianicuaa esohui e'ejojonei acapoquiani, onijje ba'ecacuana queapame asahuacani pea-ai. Comacuanaya queaja'a jjashahuabaquipoquiani.
49005010	Jamajjeya oe jjabahuejjaquicue quiana cua Emeshimeseneiya miquiana chacomeesa-acani chacojjijo o queabihui pomeejji.
49005011	Joya ecua dejjacuana meca quea-aapo jayojjatii ba'e jama pea-aiya a'a ba'esapea-aipojji. Jiquio ohua quehuajje queamimishi epojji acani ja'anei huohuica'yojji oja mimishi.
49005012	Oja mimishicuana queataineenee poanijojoya beshahuanei mimisapoca-ajja ma ohua quehuajje queamimishi epojji acanajejo.
49005013	Eyacuiñajjija esohui queajeaja'anee poani jayojjaa onaja mimishi ma quehuajje acapoquinaje queaja'anee bameecani epojja jamaa ojjañaja ebajji oya queamimishi poani. Chama'neinei oja mimishi ehuanaquehuatii epojji.
49005014	Ma queajeaja'anee poaniya ojjañatii queaja'a pomeecani. Jamajjeya Eyacuiñajjija esohui yahuajonei etehue jaa jama poani ba'a: “Joya queacahuinee jayojja ba'e quiana, shequi'yocue. Joya emano'yo jayojja ba'e nequisohua'yocue. Majoya Quitohua quiana queaja'anee jjashahuabameequicaje epojja jama” jamaya poa.
49005015	Jamajjeya quiana oe jjajaahuananeiquipoquicue ojjañajo. A'a jamatii ba'ejeapoquijji queasapaquehua jama. Queaja'a oe ba'epoquicue.
49005016	Jjeya quiana ca chacochaconeicapoquijji Eyacuiñajjijo miquiananijje ba'ecacuana queamimishica'atii popoquianijojoya.
49005017	A'a jamatii ba'epoquijji sapadojjoma' jayojja. Baneicue cua Emeshimeseneiya quiana ameesa-acani echacojji queaja'a miquianaja eajji.
49005018	A'a quiana oe huoojji. Coma cachasaaya quiana queamimishihuisonee pomeecaje. Eyacuiñajjija Edojjoshahuapamejo ca oe queaca'a jjapomeequipoquicue.
49005019	Majoya miquiananijje ba'eca Jesosaja epeejjicuananijje mimipoquicue Eyacuiñajjija esohui Salmos bajjanijo. Sohuicuayapoquicue ojee dejjaja tehue Eyacuiñajjija esohuijo. Emeshimesenei e'ejojonei bihuiapoquiacue queaquijijjibihuiya.
49005020	Eyacuiñajji Echii-ai bihuiacapoquijjitii, gracias acapoquijji ojjaña aquianacuanajo. Eseja Emeshimesenei Jesosa Quitoja bajjanijo onijje mimipoquicue.
49005021	Bacue, miquiananijje ba'eca Jesosaja epeejjicuanaja esohuijo jjashajja-ajjaquipoquicue. Majoya miquea esohuijo pea-ai oya jjashajja-ajjaquipoquije. Jamaya se ba'ecapoquijji Quito eseja Emeshimesenei poanijojoya.
49005022	Ehuanasecuana, miquianaja yahuecuanaja esohuijo oe jjashajja-ajjaquipoquicue jiquio ecua Emeshimeseneija esohuijo jjashajja-ajjaquipoquiani jama pea-aiya.
49005023	Quitohua oja epeejjicuana ojjaña meshijo ejjachichaquipoqui anica oja nahue'yo poanijojoya huoojeacapoquiani oja sapa jamaa. Oja epeejjicuana ca Quitoja eyami jayojja poani. Oya jayojjaya yahuecuaa oja huanasecuana huoojeacapoquiani.
49005024	Jiquio ecua oja epeejjicuana ojjaña meshijo ejjachichaquipoqui anica ojjañatii Quitoja esohuijo jjashajja-ajjaquipoquiani jama pea-aiya ehuanasecuana ojahueja esohuijo ojjañatii jjashajja-ajjaquicapoquijji oya jayojja.
49005025	Yahuecuaa, miquianaja huanasecuana queajeanee apoquiacue. Jiquio ecua Quitohua oja epeejjicuana ojjaña meshijo ba'eca ejjachichaquipoqui queajeanee acapoquiani jama pea-aiya oya queajeanee apoquiacue. Bacue, oya Quito jjaquiaquiapoa emano'yojji ese nahue'yojjijo.
49005026	Jamaya Quito esejo mano'yapoa eseya majoya Eyacuiñajjija bacua epojjijo, ese mimishima'yo poani oja ebajjijo pea-ai. Eseya oja esohuijo jjashahuabaqui'yajo eseja mimishicuana chama'yo acani jiquio ecua enaa ma queajehue shacuajeaca'yani jamaya.
49005027	Jamaya Quitohua acapoa ojjaña Jesosaja epeejjicuana ojjaña meshijo ejjachichaquipoqui anica ojayaneitii epojji. Jiquio ecua dejjaa epona huanacani ojayanei epojji jamaya Quitohua eseya acanaje. Ojjaña Jesosaja epeejjicuana queapame eba'epoquijji oja mimishima'yo poani oja cojjaneijo quijje enequimee'yojji ohuaya nahueca'yapoa cuana. Joya ecua epona ahuema' ani cojja majima'nei queacojjabame, jama ojjaña oja epeejjicuana Quitohua nequimee'yosa-acani o cojjaneijo oja mimishima'yo.
49005028	Bacue, jiquio ecua dejjacuaa oja eyaminei nahuebacani queajea acani, jama pea-aiya oja huanasecuana queajeanee acapoquijji yahuecuanaja. Joya oja huanase queajeanee ajji poani dejja, comaya queanahue jjabaquiani oja eyamijo.
49005029	Chama'neinei dejja enequi oja eyaminei botiama ajji poani. Oya caca jjajaahuananeiquipoquiani, jjabobiaquipoquiani pea-ai queaca'a eba'epoquijji. Oya jayojjaya Quitohua eseya oja epeejji poanicuana ojjaña meshijo ejjachichaquipoqui anica nahuecapoquiani, jaahuanacapoquiani, queaca'a pomeecani pea-ai.
49005030	Eseya ojjaña oja epeejjicuana Quitoja eyami jayojja poani. Jamaya eseya poani ohuaya bacapoquianitii.
49005031	Eyacuiñajjija esohui yahuajonei etehue jaa jama poani ba'a: “Jamajjeya dejjaa oja chii, oja nae pea-ai jiñacaje jjahuanaquimajje oja huanasenijjenei eba'epoquijji. Oya oja huanasenijje oe eyami jayojja ba'epoquije, beca pojjeama.”
49005032	Jiquio eya huohuiaña esohui queapamenee ma yahuajo ojjañaja bajjimanei poa. Quito ojaya epeejjicuana ojjaña meshijo ejjachichaquipoqui anicanijje nequiani ojee. Oja huanase jama poani ohuaya bacani ojjaña oja epeejjicuana. Miquianajaya bajjima poanaje jamaya epojji.
49005033	Jamajjeya ecuea esohui shajja-ajjacue. Ojjaña miquiaaya Jesosaja epeejji poaniya miquianaja huanasecuana queajeanee apoquiacue. Jiquio ecua miquianaja eyaminei quiaa nahuebapoquiaña jama pea-aiya oya queajeanee apoquiacue. Ehuanasecuaa, miquianaja yahuecuana queapame nequi mi huoojeajji poani bapoquiacuetii.
49006001	Esho'iquiana, miquianaja chiicuanaja esohuijo, miquianaja naecuanaja esohuijo pea-ai oe jjashajja-ajjaquipoquicue Emeshimesenei Jesosa Quitoja'yo poanijjejojoya. Jamaya caca queapame eba'epoquijji.
49006002	-
49006003	Eyacuiñajjija esohui yahuajonei etehue jaa jama poani ba'a: “Mique chii, mique nae queapame mi huoojeajji poani bapoquiacue. Jama pomajjeya queabihuinee ba'epoquije jiquio meshijo queashequiajahuiso.” Jiquio esohuiya Eyacuiñajjiya yahuajonei Moisés quiacoocapoa ojjaña joya ma esohuijo jjashajja-ajjaquipoquijecuana Eyacuiñajjiya queabihui ba'emeecapoquije.
49006004	Echiimesecuaa, enaesecuaa pea-ai, a'a miquianaja bacuacuana queaquene pomeejji miquianaja esohuijo. Oya oe queapame tiimeepoquiacue. Oya shajjama' jayojja poanijo cuiapishanacue ejjabahuejjaquijji oja mimishijo. Eyacuiñajjija esohui pea-ai oya huohuipoquiacue.
49006005	Joya peajo chacochacoanicuana ejjeshe, mi chacomeejji poanija esohuijo oe jjashajja-ajjaquicue. Mi chacomeejji poani dejja jiquio meshijo nequi queapame poani bacue. Ojo queapame chacochacocue hueya-ama e'ejojonei, siajje pojjeama. Jiquio ecua Quitojo e'ejojonei chacochacoani jama pea-aiya oe ojo chacochacocue queapame.
49006006	Jamatii o queahuesha nequijo, ojaya miquiana bajjimajo pea-ai queapametii chacochacocue. Becacuana jamatii chacochacoani mahuisojotii oja o queapame poani ebajjijo. Ma dejjacuana Eyacuiñajjijo jjashahuabaquiajja. Miquianaya ca Quitojo chacochacopoquiani. Jamajjeya e'ejojonei miquianaja eyamiquipajje mi chacomeejji poanija esohuijo jjashajja-ajjaquicue. Jamaya Eyacuiñajjiya quiana chacomeesa-acani.
49006007	Miquianaja echacojji queabihuiya apoquiacue Emeshimeseneijo chacochacoaniyajjejojoya. Mahuisojonei peacuanaja miquiana hueya-ama poani ebajjijo pojjeama. Emeshimeseneija queabihui miquiana bajjijo pea-ai oe queapame chacochacopoquicue.
49006008	Miquianaja eba, ojjañaja joya ejjeshe peajo chacochacoanija echacojji, joya ojotii chacochacoanija pea-ai Emeshimeseneiya bacapoquianitii a'a queapame, a'a queapame pojjeama chacochacopoquiani ojaya quijje esosequiajji. Cua Eyacuiñajjiya queapame chacochacopoquiani bacani dejjaa o queabihui pojji jjeshecaje queahuiso ma ohua chacocapoquinaje sosejjeya.
49006009	Miquiaaya joya peacuana chacomeeaña queapame poani bacue joya miquianajo chacochacoanicuana. ¡A'a joya chacochacoyaja-amacuana esohui o cuiameejjijo queatai ajji! Miquianaja eba emiquianamese nequipoquianitii Eyajo. Ohuaya ojjañatii jiquio meshijo ba'eca oya jayojja pea-ai poani bacani, achajja miquiana ba'epoquiani bapea-aicani ohuaya.
49006010	Jesosaja epeejji ecue dohuecuana ecue jjo'icuana pea-ai, mahuiso huohuimeya quiana jiquio esohui aña queaca'a oe jjapomeequicue Emeshimesenei queaca'aneetii poanijo miquiana ojaya'yo poani jjabaquimajje.
49006011	Jiquio ecua soldadocuaa baajee daqui queamoo huoshocani jama Eyacuiñajjija quia queaca'a eba'ejji oe huoshocue. Jama huoshomajjeya quiana queaca'a ba'epoquije edosiquianaja esohui siajje mi queamimishi pomeejji eyamidojjohuasijje enobiqui poanijje.
49006012	Bacue, eseya soldadocuana jama pea-ai poani eshahuamasecuananijje ejjaquecuaquijji. Ohuaya eseya queamimishi pomeesa-acani. Esenijje ba'eca oopananei pojjeama eseya queamimishi pomeesa-acani. Jiquio eyatahuatahuajo nequica eshahuamase queaca'acuaa eseya queamimishi pomeesa-acani pea-ai. Ma eshahuamase queaca'a poanicuaa jiquio meshi quea-aapotii jayojja pomeesa-acapoquiani. Jamajjeya eseya eshahuamasecuananijje jjaquecuaquiani jayojja ba'epoquije jiquio meshijo.
49006013	Jamajjeya Eyacuiñajjija quia queaca'a eba'ejji baajee daqui queamoo jayojja huoshocue. Ma huoshomajjeya queaca'a ba'epoquije miquiana queacamajanee pojji epojja poeyajo. Eshahuamase miquiana queamimishi pomeejji poeyajo queaca'a ba'eje onijje ejjaquecuaquijji ma huoshomajjeya.
49006014	Jamajjeya quiana oe apoa epotii ba'epoquicue. Eyacuiñajjija esohui e'ejojonei poani esapajo huananeicue jiquio ecua soldadocuaa ejjayica'aquijji iyacani queaca'a enequijji jama jayojja esohui e'ejojonei huanacue quiaa. Queaja'anee ese ba'epoquijjijo jjashahuabaquipoquicue pea-ai. Soldadocuaa baajee daquimoo ese'o queyajji huoshocani oya peaa equecuaca'yo poanijje. Oya jayojja queaja'anee ba'epoquicue eshahuamasecuaa miquiana queamimishi epomeeca poanijje.
49006015	Apoa epotii nequicue esohui queapame Eyacuiñajji esenijje jjabeiqui'yosapoani esohui peacuana huohuiquijji. Jiquio ecua soldadocuana jeojjishejeeca'ajjitii nequiani jama apoa epotii nequicue oja esohui huohuiquiya epoquijji.
49006016	E'ejojonei jjashahuabaquipoquicuetii Eyacuiñajjija esohuijo. Jiquio ecua soldadocuaa baajeeca'a oja yami queyajji iñacani ejja-amiqueyaquijji emejejo, jama pea-aiya oe jjashahuabaquipoquicue Eyacuiñajjija esohuijo. Eshahuaja esohui siajjecuana emeje cuaquijijijji jama poani. Jamajjeya Eyacuiñajjija esohui e'ejojoneijo jjashahuabaquipoquimajje oja esohui siajjecuanajo jjajaahuanaquipoquije.
49006017	Esohui Quitojo ejjanahuemeequi'yojji jiquio ecua ejahuojja queaca'a soldadocuaa iyacani esapa queyajji jamaya. Eyacuiñajjija esohui pea-ai baase'beca queashejjinee jama ma Eyacuiñajjiya miquiana peacuana huohuimeesahuacani esohuiya Edojjoshahuapameja quia.
49006018	A'a oe Eyacuiñajjinijje mimipajeapoquiajjajji ojaya miquiana queaca'a eba'emeepoquiajjijo. Joya Edojjoshahuapameya miquiana mimimeesa-acanicuanajo mimipoquicue. Apoa epotii queaja'a mimipoquicue onijje eshahuaa miquiana edasiaca poanijje. Ojjaña Jesosaja epeejjicuanajo pea-ai mimipoquicuetii o queaca'a ba'epoquijjijo.
49006019	Ejo pea-ai mimicue Eyacuiñajjija eya queaja'a oja esohui peacuana ehuohuimeepoquiajjijo. Ma onaja bajjimaneinei esohui queapame Quitojo ecuea meteamaneija ehuohuipoquiajjijo oe mimicue Eyacuiñajjinijje.
49006020	Majoya Eyacuiñajjiya eya oja esohui huohuiya huoojeacanaje. Jjeya ca eya ma esohuijoya onaja ejeanobia ani. Jamatii mimicue ejo ecuea oja esohui meteamaneija ehuohuipoquiajjijo. Jamaya ecuea acajji.
49006021	Jesosaja epeejji eseja dohue queajea Tíquico bajjaniya miquiana huohuiquicaje ejo achajja eya jiquiojo ani. Tíquico e chacosahuajji queapame nequiani, ohuaya Emeshimeseneija echacojji acapoquiani hueya-amaneiya.
49006022	Jamajjeya eyaya oya huoojeaña miquiana huohuiquiya achajja eya jiquiojo ani miquiana majo queabihui epojjiya.
49006023	Eyacuiñajji Echii-aiya Emeshimesenei Jesosa Quitohua pea-ai quiana, ecue dohuecuana, jjo'icuana pea-ai queaquijijjijajinee capomeecapoquiahua pea Jesosaja epeejjicuana queajea ca-ameesahuacapoquiahua pea-ai. Miquianaya queaca'a etiipoquijji pea-ai capomeecahua Emeshimeseneiya Eyacuiñajji Echii-aiya.
49006024	Ojjaña joya eseja Emeshimesenei Jesosa Quito queajeaneetii ajji poanicuana Eyacuiñajjiya queapamenee ca-acapoquiahua ojayanei ejjashahuabaquijjijo.
50001001	Eya Pablo, Timoteo pea-ai ecuana Jesosa Quitojo chacochacopoquianitii. Jiquio esohui eyaya onijje aniya tehueaña miquianajaya, joya ciudad Filipos meshijo ba'eca Eyacuiñajjija'yo poanicuanaja ebajji. Miquianaya Jesosa Quitonijje ojee nequi ojaya'yo bacani ohuaya. Coma meshijoya miquiana Jesosaja epeejjicuanajaahuanapoquiajji etii poanija ebajji, joya Jesosaja epeejji aema'pishana ba'emeesahuajji poanicuanaja ebajji pea-ai eyaya jiquio esohui tehueaña.
50001002	Eyacuiñajji eseja Chii-aiya, Emeshimesenei Jesosa Quitohua pea-ai miquiana queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
50001003	E'e, eyaya miquiana shahuabamajje Eyacuiñajji bihuiaña miquianaya queaja'a ba'epoquianijo.
50001004	Eya queabihuitii mimipoquiani Eyacuiñajjinijje miquianajo.
50001005	Miquianaya enijje chacochacopoquianitii. Esohui queapame Quitojo peacuana huohuimeesahuaquinaje quiaa. Jesosajo jjashahuabaqui'yojeahuaa, jjeyanei pea-aiya miquiaaya eya asahuapoquiañatii. Majoya eyaya Eyacuiñajji bihuiapoquiaña miquiana jama poani enijje bamajje.
50001006	Ecuea ebanei Eyacuiñajjiya miquiana pea jjashahuabaquime eyacua eba'epoqui'yojji pomeecanaje miquianaja eyamiquipajje. Ohuaya quiana majjeya jjashahuabameequicapoquijetii queaca'a etiipoquijji Jesosa Quito poeo'oyajo. Ma pojjajotiiya Eyacuiñajjiya quiana apoa queaca'a etii epo ba'e bacaje.
50001007	Eya miquianajo queabihuitii jjashahuabamajamajaquipoquiani. E'ejojonei ecuea quiana queajeanee. Jama jjashahuabaquimeya eya poani miquianajo miquiaaya eya queahuiso Eyacuiñajjija echacojji asahuapoquiañajojoya. Ma echacojji yajjiya eya Eyacuiñajjiya babacacapoa ojayanei ejjashahuabaquijjijo. Jamajjeya eyaya ejeanobia jaa, ecuayaqui'yo nequiya pea-ai sohuihuohuipoquiajetii cuana Eyacuiñajjija esohui queapame Quitojo. Dejja etii poani cojjaneijo nequimajje pea-ai eyaya queaja'a oja esohui huohuije, ojaya eshajja-ajjataijji pojjeama poaje.
50001008	Eyacuiñajjiya eya bacapoquianitii eya siajje po-ajja jama poajoya ecuea quiana queajeanee poani. Jiquio ecua Jesosa Quitohua miquiana queajeanee acapoquiani, jama pea-aiya ecuea quiana queajeanee.
50001009	Jamajjeya eya Eyacuiñajjinijje mimipoquiani miquiananijje ba'ecacuana miquianaja queajeaneetii eapoquiajjijo. Miquianaja queaja'anee ebajjijo achepamenee, acheca'anee Eyacuiñajji nequipoquianitii eya majo mimipea-aipoquiani. Ache queapame, ache queamimishi poani miquianaja ebajjijo eya mimipea-aipoquiani.
50001010	Majoya quiana jjabaquije ache ejjashahuabaquijji queapamenee poani miquianaja ehuanajji esapajo. Jama pomajjeya miquianaya queapame mimishiama ba'epoquije. Majoya quijje Jesosa Quito poeo'oyajji epojja poeyajo o cojjaneijo nequije. Miquianaya queapame ba'epoquinaje, pea queamimishi pomeejjima ba'epoquinaje pea-ai bacaje ohuaya.
50001011	E'ejojonei oenei Jesosa Quitohuaya quiana queapame ba'emeesahuacapoquije queajjajjahuiso jayojja eba'epoquijji. Majoya miquiana jama queapame ba'epoquiani bamajje queahuisocuaa Eyacuiñajji queaca'aneetii queasajajanee nequipoquiani bacaje. Oya bihuiapea-aicaje cuaa.
50001012	Jesosaja epeejji ecue dohuecuana jjo'icuana, eyaya jiquio esohui tehueaña miquianajaya queaja'a ebajji jiquio e queacamajanee pomeejji poanicuanajo eya Eyacuiñajjija esohui huohuimeejjima jjapomeequiajja. Bacue, e esohuijo jeanobiameecajo ca queahuisocuaa esohui queapame Quitojo shajja-ajjacanaje.
50001013	Romano emeshimeseja equi-ai queyajji poani soldadocuanaja, ma peacuana jiquiojo anija pea-ai eshajja-ajja poanaje ecue huohui eya jeanobiameecanaje etiicuaa Jesosa Quitojo chacochacoanijojoya.
50001014	Mahuisonei pojjeama. Eya Eyacuiñajjija esohuijo jeanobiameecanaje shajja-ajjamajje queahuiso eseja dohue Jesosaja epeejjicuaa oja esohui jjeya huohuicani meteamaa. Ma Jesosaja epeejjicuana jjabaquiani Emeshimeseneiya oya queaca'a pomeecapoquiani oja sohui huohuiquijji epojji.
50001015	Bacue, becacuaa esohui Quitojo huohuicani jamatii queaqueneya queahuiso eque jjachichaquiani bamajje. O shajja-ajjajji ca oepojji jjachichaquiani ohuaya bacanaje. Pea esohuihuohuijji poanicuaa ca queapame jjashahuabaquimajje queaja'a sohuihuohuicani cuana queneamaa.
50001016	Coma dejjacuaaya esohui huohuicani ojaya e queajeajojoya. Ojaya eba Eyacuiñajjiya eya yahuajo nequimeecapoa oja esohui queapame Quitojo huohuipoquiajji epojji.
50001017	Pea esohuihuohuijji poani dejjacuana ca jama pojjeama poani. Oyatii queapame poani peacuanaja ebajji esohui huohuicani e botiamanei nequiya. Eya jiquiojo ejeanobia jaa queayenonee epomeejji nisho a-ajjacani coma dejjacuaaya.
50001018	Jamatii eya majo yenoyenoajja. E'e pojja'a queaquenepishana nequiya huohuicani cuaa esohui Quitojo e asahuasapo-ajja nequiya. Peaa ca enijje chacochacoaniya esohui Quitojo huohuicani. Jamatii eya queabihuinee poani onijje esohui queapame Quitojo ohua huohuicanijojoya. E'e, majoya eya queabihui poani.
50001019	Ecuea eba quijje eya huoojeacuayameecaje'yo etiicuaa miquianaya Eyacuiñajjinijje queahuiso ejo mimipoquianijojoya. Jesosa Quitoja Edojjoshahuapameya eya jiquiojo ani cuayameesahuaquicaje'yo.
50001020	Yahuajo eya Eyacuiñajjija esohui ehuohuijji meteama poa. Jjeya pea-ai Quitohua eya meteama pomeecaje jjabaquiani peacuana sohuihuohuijji. E eshe nequijo, e mano'yajo pea-ai queahuisocuaa Quito bihuiacani ecuea eba'ejjijo eya shajja-ajjasapoani.
50001021	Bacue, eya eshe nequi so'o queaja'a ba'epoquije Quito queabihuitii enequipoquijji ejo. Quijje eya mano'yomajje Quitonijje anije'yo. Majoya ca eya queapamenee poaje'yo.
50001022	Eya jiquio meshijo eshe nequi so'o chacochacopoquijetii Eyacuiñajjija esohuijo. Majoya eyaya queahuisocuana sohuihuohuipoquiaje.
50001023	Eya jjashahuabaqui beca poani. Oe jjashahuabaquime poani ba'a: Eya poqui'yosapoani Quitonijje ani'yohua. Majoya eya queabihuineetii nequije'yo onijje.
50001024	Pea ejjashahuabaquijjijo ca eya jama poani ba'a: Miquiana sohuihuohuijji epojji pea chama'. Jamajjeya eya jiquio meshijotii nequipoquisapoani so'o miquiana sohuihuohuijji epojji miquiana queaja'a ba'epoquijjijo.
50001025	Ecuea eba eya jiquio meshijo eshe nequije so'o miquiana queaca'a tiimeesahuajji ojaya esohuijo. Miquianaya queabihui Eyacuiñajjija esohuijo ejjashahuabaquipoquijji pea-ai eya nequije so'o jiquio meshijo.
50001026	Quijje eya poquije o'oya miquiana ba'yohua. Majoya queabihuineeya Jesosa Quito bihuiaje quiaa ecuea esohuijo queaca'a tiipoquiani jjabaquimajje.
50001027	Bacue, miquianaya Quitoja esohui queapame jayojja e'ejojonei ba'ecapoquijji, siajje pojjeama. Eya miquianaque poquimajje, e mipoquiajo pea-ai miquiana oya jjashahuabaquime oja esohuijo poani shajja-ajjasapoani. Miquianaya ojee queaca'a tiipoquiani eya shajja-ajjapea-aisapoani. Soldadocuana ejjaquecuaquijji ojee queaca'a nequiani jama pea-aiya quiana ba'ecapoquijji Eyacuiñajjija esohui queapame Quitojo huohuipoquiajji epojji.
50001028	A'a joya Eyacuiñajjija esohuijo miquiana botiamanei ajji poanicuanajo queamete pojji. A'a quea-oyajja ba'ejji. Miquiana meteama poani bamajje Eyacuiñajjiya oya queaneeneetii pomeecaje'yo oja mimishijo coma dejjacuanaya jjabaquije. Miquianaya ca bacaje cuaa Eyacuiñajjija queaneeneetii epomee'yojji pojjeama poaje. Jamaya quiana Eyacuiñajjiya bacapoquijetii.
50001029	Eyacuiñajjiya miquiana queapamenee acanaje Jesosa Quitojo ejjashahuabaqui'yojji. Mahuisojonei pojjeama quiana queapame acanaje. Miquiana queacamajanee pojji, queanee pojji pea-ai huoojeacaje ohuaya oja echacojji miquiaaya añajojoya. Jama miquiana poajo Quito queabihui poaje.
50001030	Jamajjeya eseya ojee queaca'a epopoqui soldado ejjaquecuaquijji poani jamaya oja esohui queapame peacuana huohuiquijji. Miquiaaya esohui yahuajo shajja-ajjanaje eya queaca'a nequinaje oja esohui peacuana huohuiquijji. Jjeyanei pea-ai eya queaca'atii nequipoquiani soldado jama.
50002001	Jjabaquicue oe, Quitohua miquiana queaca'a ba'emeecani, queajeanee acapoquianitii pea-ai miquiana ojaya'yo poanijojoya. Ohuaya ojaya Edojjoshahuapame miquianaja yamidojjojo nequimeecanaje. Edojjoshahuapameya miquiana queapame ba'emeecapoquiani miquiananijje ba'ecacuana asahuapoquiajji, o yenoama pomeesahuajji pea-ai.
50002002	Jamajjeya quiana Quitohua jama pomeecani jjabaquimajje oya jjashahuabaquime pea-ai queaja'a ba'epoquicue. Miquiananijje ba'ecacuana queajea apoquiacue. Eyacuiñajjija ejjashahuabaquijji jayojjaya oe ba'epoquicue. Miquianaya jama poaje shajja-ajjamajje eya queabihuinee poaje.
50002003	A'a oe quiana jjabaquijji miquianayanei queapame poani peacuana ca peajja jayojja. A'a oe miquianayanei queapamenee poanijo jjabihuiaquijji. Jama ba'eca-ajja. Miquianaya queapamepishana, ca'a-ama poani jjabaquicue. Peacuana ca queapamenee poani bacue miquiana jama pea-ai pojjeama.
50002004	A'a mahuisoneicuanajo miquianayanei queabihui pojjijo jjashahuabaquipoquijji. Peacuana miquiananijje ba'eca queabihui pomeejjijo jjashahuabapea-aiquicue.
50002005	Bacue, ma ecua Jesosa Quito queaja'anee jjashahuabaquipoquiapoa jama pea-aiya quiana oe jjashahuabaquipoquicue o jayojjaya.
50002006	Jesosa Quito yahuajoneitii Eyacuiñajji jayojja pea-ai queaca'anee nequiapoa eojjañacuanamese. Jamatii oya Eyacuiñajji jayojja queaca'anee ojjañacuana huoojeapoquiajji epopoquijjitii pojjeama jjapomeequiapoa.
50002007	Ojayanei ejjashahuabaquijjijo Quito ojjañacuana huoojeapoquiajjitii epojji popajeapoa. Oya jama jjapomeequimajje jiquio meshiyasijje poeapoa, Dejjapojji epo cuayapoa. Pea onijje ba'ecacuana asahuapoquiajji epojji oya jjapomeequiapoa.
50002008	Oyaneitii jjaca'a-amaquiapoa dejja jama epojji. Ojjañatii oja Chiija Eyacuiñajjija esohuijo jjashajja-ajjaquipoquiapoa. Majoya oya quijje jjaquiaquiapoa dejjacuanajo ejjamanomeequi'yojji. Majoya oya queaneenee dejja queamimishinee jama mano'yapoa acui ecuiata'apeejo ba'e.
50002009	Oya jama jjapomeequiajo Eyacuiñajjiyanei oya queaca'aneetii epopoquijji nequimeeca'yapoa. Jamajjeya Jesosa Quitohua ojjañacuana huoojeacapoquianitii pea emeshimese dejjacuana jama pojjeama. Oja bajjani queapameneenee bacaje cuaa.
50002010	Jamaya Eyacuiñajjiya Jesosaja bajjani queapameneenee pomeecapoa ojjañacuanaja oya ebajji. Majoya ojjañacuaa oya ma eyajo nequicaa, jiquio meshijo ba'ecaa, jiquio meshidojjojo anicaa pea-ai oja ecuioshajjajo nequiya bihuiacapoquijetii oja bajjani queapameneenee shajja-ajjamajje.
50002011	Majoya ojjañacuaa oja enabaa huohuicaje e'ejojonei Jesosa Quito Emeshimesenei popoquianitii eojjañacuanamese. Eyacuiñajji Echii-ai bihuiacaje ojjañacuaa esohui Jesosa Quitojo jama huohuime amajje.
50002012	Jesosaja epeejji queajea ecue dohuecuana jjo'icuana, yahuajo e miquiananijje anijo ecuea esohuicuanajo quiana jjashajja-ajjaquinaje queaja'a miquiana ba'epoquijjijo. Jjeya ca eya miquianaja meshijo chama', jamajjeya quiana oe ecuea esohuicuanajo jjashajja-ajjaneiquipoquicue jamatii e chamajo. Queaca'a quiana oe ba'epoquisapocue Eyacuiñajjija ejjashahuabaquijji jayojja eba'epoquijji. Ohuaya quiana nahueca'yonaje queaja'a eba'epoquijji ojo. Eyacuiñajji queaca'aneetii, emiquianamese poani, shajjama' jayojja poanicuana queanee pomeejji pea-ai shahuabapoquiacuetii quiaa oya.
50002013	Eyacuiñajjiya quiana jjashahuabameequicapoquianitii queaja'a ojo ba'esa epopoquijji oja esohui jayojja. Ohuaya quiana queaca'a nequimeecani oja ejjashahuabaquijji jayojja miquiana eba'epoquijji.
50002014	Miquianaja echacojjicuana queapame apoquiacue peanijje mimijajijjimaa. A'a miquiananijje ba'ecacuanajo esohui queatai jeacuayajji.
50002015	Jamaya oe queapame ba'epoquicue mimijajijjima peacuananijje miquiana queamimishi ba'e peaa eaca poanijje. Eyacuiñajjija bacua poanijje ca oe queaja'a ba'epoquicue. Bacue, jiquio meshijo dejja mimishicuana queahuiso nequica. Queamimishihuisotii o pojjijo jjashahuabaquipoquiani cuana, oja bacuacuana pea-ai. Jamatii queamimishihuiso ba'ejo queaja'a pocue jiquio ecua majametacuana mecajje jijinequianitii jama oe pocue esohui queapame ona huohuipoquiajji epojji.
50002016	Ma esohuiya miquiaaya huohuiaña cuana achajja queaja'a ba'ecapoquijji Quitojo. Miquianaya jama queaja'a ba'epoquiani shajja-ajjamajje eya queabihuinee poaje Jesosa Quito poeo'oyajo. Majoya eyaya quiana jamatii pojjeama sohuihuohuipoquianaje jjabaquije. Ecuea echaco miquianajo queapame bacaje Eyacuiñajjiya.
50002017	Miquianaya Eyacuiñajjija esohuijo jjashahuabaqui'yomajje queaja'a ba'epoquiani. Ma ecua Eyacuiñajjija equi-aijo chacochacopoquiani dejjacuaa ehuone enaa ejehui'yo Eyacuiñajji quiacanaje jamaya quiana poani. Jjeya eya queacamajanee pomeecani cuaa esohuijo. E'e pojja'a eya manomeecaje'yo cuaa majoya. Eya ma ecua uvajjajjana' caneco sho nequi oja quia enaa ejehui'yobiajje etiiya shojeacapoa jamaya. Eya jama acajje jamatii queabihui poaje miquiananijjeya Eyacuiñajjiya eseya oque equia jayojja bacanijojoya.
50002018	Jamajjeya quiana oe e jayojja queabihui popea-aicue majoya.
50002019	Eseja Emeshimesenei Jesosa jama sapoanijo jjeyanei eyaya Timoteo huoojeaje miquiana ba'yohua. Quijje ohua esohui queapame miquianajo yeca'yajo eya queabihui poaje.
50002020	Timoteo queahuiso jjashahuabaquianitii miquiana queaja'a ba'emeesahuajjijo jiquio ecua eya miquianajo queahuiso jjashahuabaquianitii jama pea-aiya oya poani. Chama'nei pea cuamaya epoquijji jama jjashahuabaquime poani miquianajo.
50002021	Peacuana ca ojayanei eba'ejjijo, aquianacuanajo pea-ai jjashahuabaquipoquianitii. Jesosa Quitojo echacochacojjijo ca jjashahuabaquiajja.
50002022	Miquianajaya eba Timoteo queapame esohuijo chacochacopoquiani. Joya ecua ebacuaejjaa oja chii chacosahuacani jama ohuaya eya Eyacuiñajjija esohui queapamenee Quitojo ehuohuiquijji asahuacapoquiani.
50002023	Jamajjeya eya jjashahuabaquiani o miquianaque ehuoojeajjijo yajja shai eya acaje etiicuaa bamajje. A'a eya huoojeacuayameecaje'yo, a'a jiquiojotii animeecaje, ecuea ca bajjima so'o.
50002024	Eya jjaishoaquipoquianitii Emeshimeseneijo e ojaya ehuoojeacuayameesahua'yojjijo. Majoya eyatii poquicuajije miquiana ba'yohua.
50002025	Eya jjashahuabapea-aiquinaje Jesosaja epeejji Epafrodito miquianaque ehuoojeajjijo. Oya Quitojo chacochacopea-aipoquiani enijje. Joya ecua soldado ejjaquecuaquijji poani jama oya nequiani enijje. Comaya yahuajo miquiaaya huoojeanaje eque e asahuajji epojji, oyaya huoojeaje o'oya.
50002026	Oya queahuiso miquianajo jjashahuabaquiani miquiana basaneipo-o'oyani. Miquianaja eshajja-ajja oya queamanonee jaanaje. Miquiana queayenonee poani ojo shajja-ajjamajje oya pea-ai queayenonee poanaje majoya.
50002027	E'ejojonei Epafrodito queamanonee jaanaje. Beshahuanei oya mano'yonaje. Eyacuiñajji queayenohua oya bamajje jja-ajameequica'yonaje. Ejo pea-ai Eyacuiñajji queayeno jjashahuabaquinaje, jamajjeya ohuaya oya mipoquijeyomeecanaje. Eya o epoquijeyojojjemo queayenonee poquiae.
50002028	Jamajjeya eyaya oya huoojeacuajisa-aña miquianaque. O miquianaque poquije o'oya bamajje queabihui poaje quiana. Majoya eya miquianajo queayenotii enequijji popajeaje'yo.
50002029	Oya miquianaja dohue Emeshimeseneijo, jamajjeya quiaa oe oya queapame ja'ajjequicue queabihuiya. Pea Jesosaja epeejjicuana oya jama pea-aiya poani queapame bapea-aicue.
50002030	Bacue, Epafrodito Jesosa Quitojo chacochaconeineimajje beshahuanei mano'yonaje majoya. Oyanei jjanahuebaquijjima chacochaconeipoquinaje e asahuajo jiquiojo enijje ani miquianaya queacamajanee eque epoejji poanajejojoya e asahuajji epojji.
50003001	Jesosaja epeejji ecue dohuecuana jjo'icuana, queabihuinee pocue Emeshimeseneija'yo poani jjabaquimajje. Jiquio eya jjeya miquiana huohuije esohui oyaya ma yahuajo eya tehuenajeya. Oya esohui huohuitiitiije, majoya miquianaja epajeacuaji'yojji pojjeama poaje.
50003002	Jamajjeya jjajaahuananeiquicue joya esohui queaquehuanee huohuijji poani dejjacuanajo. Oya queamimishinee poani iñahuehua queamase poani jama. Ojjañacuana jjacuiishashajehuisejjajeameequisa-acanitii coma dejjacuaaya Eyacuiñajjija oya majo queapame poani ebajji nisho.
50003003	Eseya ca joya e'ejojonei Quitojo jjashahuabaqui'yonajecuana Eyacuiñajjiya ecuiishashajehuisejjajea jayojja bacani. Eseyaya Eyacuiñajji e'ejojonei bihuiapoquiaña oja Edojjoshahuapameya eseya jama pomeecaniyajjejojoya, eseyayaneitii pojjeama. Eseyaya queabihuiya huohuipoquiaña cuana ma Jesosa Quitohua ajeyocapoa ese nahue'yojjijo. Eseya ca jjashahuabaqui'yoajja ese mimishima'yo epojji esejanei chacojo.
50003004	Jamaya queahuisocuana jjabaquiani majoya ojayanei echacojo Eyacuiñajjiya oya queapame poani ebacaje poso. Jamajojjemo eya pea-ai majo queapame poani jjabaquime ecuea echacojo. Chojja, jama posapea-aipo-ajja eya. Jamatii chama' pea dejja eya jama queapame epojji ojayanei chacojo.
50003005	Bacue, eya ca iña cuayapoa hebreo dejja epojji. Ocho cahuime huiso ecuaya jaa eya cuiishashajehuisejjajeacapoa eseja etiiquianaja esohui jama. Eya e'ejojonei israelita dejja poani Benjaminja osecua. Ecue chii, ecue nae pea-ai oya hebreo pea-aiya poa. Eyacuiñajjija esohui Moisesja tehuecuana jayojja eya ba'epoquiapoa, che oema' pajeajjima ecuea poa. Eya fariseo dejja pea-ai nequiapoa.
50003006	Jamajjeya eyaya hueya-amaneiya Jesosaja epeejjicuana queaneenee pomeepoquiapoa. Oja epeejjicuana chama'yo epomeejji nisho a-ajjapoa Eyacuiñajjija esohuijo siajje poani posojojoya. Ojjaña Moisesja tehue esohuicuanajo eya jjashajja-ajjaquipoquiapoa. Che oema'nei ecuea queaquehua ajjima' eya bacapoa cuaa, pea dejjacuana jama pojjeama.
50003007	Ma esohuicuanajo eya queapame epoaje poso jjabaquipoquiapoa eyanei ejjabihuiaquijji, Eyacuiñajjija eyanei queapame poani ebajji nisho pea-ai. Jjeya ca coma eyaya ba'yaña peajja jayojja, nahueama. Jesosa Quitojo queapame eyacua eba'epoqui'yojji jjeya ecuea queanahue'yo.
50003008	E'ejojonei ojjaña ma eya ba'epoquiapoa Moisesja tehuecuana jayojja eyanei queapame poani jjabaquijji, hebreo dejja epojji cuaya pea-ai ecuea nahueama'yo jjeya. Achepamenee Emeshimesenei Jesosa Quito poani jjeya eyaya ba'yaña queapamenee onijje ejjapeequipoquijji. Ecuea oya queanahuenee, pea esohuicuana ca ecuea nahueama'yo. Jamajjeya ojjaña ma ebionei ecuea ejjashahuabaquijjicuana eyanei queapamenee epoaje poso cajaa anaje Jesosa Quitojo queapame eyacua eba'epoqui'yojji. Ma yahuajo ecuea ejjashahuabaquijji poa ca eyaya jjeya ba'yaña peajja, shabo jayojja.
50003009	Jjeya eya Quitonijje enequipoqui'yojji ojee jjabaquiani ojaya'yo. Moisesja tehuecuana jayojja ba'epoquitiimajje queapame mimishima'yo epojji pojjeama eya jjabaqui'yani majoya. Jesosa Quitojo e'ejojonei jjashahuabaqui'yajo ca eya mimishima'yo bacani Eyacuiñajjiya. Jamaya Eyacuiñajjiya eya pomeeca'yapoa mimishima'yo ebajji Jesosa Quitojo.
50003010	E'ejojonei eya Quito basaneineipoani achajja oya nequiani onijje ejjapeequipoquijji. Eya queaca'a posapoani ma ecua Eyacuiñajjiya Quito shequimeeca'yapoa jama pea-aiya eba'epoqui'yojji eyacua. Ma ecua Quito queaneenee queacamaja acapoa cuaa jama pea-ai eya posapoani. Ma ecua Jesosa acui ecuiata'apeejo ba'e mano'yapoa jayojja eya mano'yonaje onijjetii jjabaquisapoani ecueanei ejjashahuabaquijji eatiipoquia poanijje.
50003011	Majoya eya queabihui jjaishoaquipoquije ache pojjajo eya emano'yo jaa ohuaya shequimeecaje'yo onijje e ba'etiitiipoqui'yojji.
50003012	Bacue, eya ca jama po-ajja ba'a: “Eya queapameneetii nequipoquiani mimishima'nei.” Chojja, eya jama ba'epoquiajja, jamatii eya queapame ba'epoquisapoani Eyacuiñajjija esohui jayojja ojjaña pojjajo. Yahuajoneitii Jesosa Quito jjashahuabaquianiapoa ejo e nahue'yojji epojjijo, oja esohui jayojja e ba'emeepoquiajjijo.
50003013	Jesosaja epeejji ecue dohuecuana jjo'icuana, eya jjabaquiajja Eyacuiñajjija esohui jayojja ba'epoquianitii. Bacue, eya jjashahuabaquiani jama ba'a: Ma eya oja esohuijo chacochaconaje yahuajo a'a queapame, a'a queapame pojjeama eya majotii jjashahuabamajamajaquiajja, pajea'yonaje. Jjeya caca eya queaca'a nequipoquisaneipoani Eyacuiñajjija esohui jayojja eba'epoquijjitii.
50003014	Jiquio ecua dejja cuajicuajineineiani aquiana queapame ejjeshejjijo jamaya eya chacochacotiisapoani Eyacuiñajjijo. Majoya oja quia quijje jjesheje eya queapame chacochacopoquinaje sosejje. Eyacuiñajji yahuajoneitii jjashahuabaquianiapoa ese jama equiajjijo Jesosa Quitoja'yo poaje bamajje. Jesosa Quitohua eseya ba'etiitiimeecaje'yo onijje Eyahuasijje.
50003015	Ojjaña eseya cua queaca'a tiipoquiani ojaya esohuijo oya jjashahuabaquime queaja'a eseya ba'ecapoquijji jiquio eya huohuiaña jamaya. Miquianaya pea jjashahuabaquime poajo Eyacuiñajjiya quiana queaja'a bameecaje ache queapame acajji.
50003016	Jamajjeya jiquio ecua miquianaya Eyacuiñajjija esohui jayojja queaja'a ba'yani jama jayojjaya ba'ecapoquijjitii.
50003017	Ecue dohuecuana jjo'icuana bacue, ecuea eba'ejji jayojja pea-ai quiana oe ba'epoquicue. Shajja-ajjaneicue joya ecuana jayojja pea-ai ba'epoquianija esohui.
50003018	Eyaya queahuiso jama huohuime anaje quiana yahuajopishana. Jjeya oya esohui huohuije o'oya queayenohua cojjanajjiya. Queahuisocuana ba'epoquiani queamimishitii, Eyacuiñajjija esohui sapo-ajjanei. Jesosa acui ecuiata'apeejo mano'yapoa esohui shajja-ajjasapo-ajjanei cuana.
50003019	Coma dejjacuana, eponacuana pea-ai jiquio meshijotii ani aquianacuanajo jjashahuabaquipoquianitii. Cua ohua queamimishi asa-acani oja yamijo ojaya queabotineetii poani oja eyacuiñajji jama. Ma o queabicho pojji nisho oja mimishi oya majo bichobichoajja. Oya ca queabihui poani majoya. Jamajjeya ojjaña coma jama ba'eme popoquianicuana poquicaje'yo Cuaqui-aiyasijje.
50003020	Eseya ca jama pojjeama, Eyahuasijje ca se ca poquije'yo queapame eba'etiitii'yojji majotiiya se eanitiitii'yojji poanijjejojoya. Jjeya eseya queabihui jjaishoaneiquipoquiani ache pojjajo ese nahue'yojji Emeshimesenei Jesosa Quito eyajje poeje o'oya eseya jiquiojo ba'e dojo'yohua.
50003021	Ma pojjajotii eseja eyami, jiquio ese mano'yojji poaje eyami, pea acaje'yo ohuaya ojaya jayojja queaca'anee queasajajanee epo'yojji. Oya queaca'aneetii ojjañacuana huoojeapoquiajji poanitiiyajjejojo eseja eyami eyacua acuajicaje'yo ohuaya.
50004001	Jesosaja epeejji ecue dohuecuana jjo'icuana, ecuea quiana queajeanee. Eyaya quiana baquio'oyasaneiaña. Eya queabihuinee poani miquianajo. Eya peacuananijje queabihui mimiani miquiana queaja'a ba'epoquiani shajja-ajjamajje. Jamajjeya quiana Emeshimeseneijo queaca'atii ba'epoquicue.
50004002	Jesosaja epeejji ecue jjo'i Evodia bajjani, Síntique pea-ai eyaya quiana huohuineiaña oya jayojja jjashahuabaquime pea-ai epojji Emeshimeseneijo.
50004003	Ecuea epeejji enijje chacochaconaje hueya-ama eyaya miya huohuiaña ma beca eponajo Jesosaja epeejji oya ejjabeimeequi'yojji. Ma beca epona hueya-ama enijjetii chacochaconaje Eyacuiñajjija esohui queapame Quitojo ehuohuisahuajji. Oya chacochacopea-ainaje Eyacuiñajjija esohuijo Clemente bajjaninijje ma peacuana enijje chacochaconajenijje pea-ai. Ojjaña macuanajaya oja bajjani etehue jaa Eyahuasijje eba'etiitiipoqui'yojji.
50004004	Emeshimeseneijo queabihuinee pocue. Oya esohuiya quiana huohuio'oyaña, Emeshimeseneijo queabihuinee pocue.
50004005	Peacuana miquiananijje ba'eca o asahuajji epojjijo jjashahuabaquicue queabihui. E'e, Emeshimesenei o poeo'oyajji epojja poechipi'yani.
50004006	A'a oe queayenotii queamete jjashahuabaquipoquijji ma quijje acajejo. Eyacuiñajjinijje ca oe mimicapoquijji ojjañajo oja miquiana easahuapoquiajjijo. Onijje mimianiya oya gracias apea-aicue.
50004007	Ma miquiana queayeno pomeejji poanijo onijje mimiajo ohuaya quiana queaquijijjijajinee pomeecaje. E'ejojonei Eyacuiñajjiya miquiana jaahuanacapoquije queaquijijjimete epo poanijje, queasapadojjomete epo poanijje pea-ai miquiana Jesosa Quitoja'yo poanijojoya. Esenijje dejjaja ca bajjimanei poani achajja Eyacuiñajjiya queaquijijjijaji pomeecani oja epeejjicuana.
50004008	Jesosaja epeejji ecue dohuecuana jjo'icuana, jiquio ecuea esohui oe-ejjenei. Ojjaña joya e'ejojonei poanijo oe jjashahuabaquipoquicue. Joya queahuisocuaa esohui queapame acanijo jjashahuabaquipoquicue. Joya queapamenee mimishiamajo, joya queajeanee ameejji poanijo, joya Eyacuiñajjiya queapame bacanijo, joya queahuisocuana queapame mimianijo pea-ai jjashahuabaquipoquicue. Ojjaña joya queapame poanijo Eyacuiñajji bihuiajji jjashahuabaquipoquicue pea-ai.
50004009	Ma eya miquiana huohuipoquianaje esohui jayojja ba'epoquicuetii. Achajja ba'ecapoquijji esohui ecue huohui shahuabatiipoquiacue. Achajja eya ba'epoquiani banaje quiaa, oya jayojja ba'epoquicue e jama poani bamajje. Miquianaya jama popea-aijo ma queaquijijjijajinee pomeejji poani Eyacuiñajji miquiananijjetii nequipoquije.
50004010	Emeshimeseneiya eya queabihuinee pomeecani miquianaya e bejjo quiajjijo jjashahuabaquio'oyani shajja-ajjamajje. Ecuea ebatii poani miquianajaya eya pajeajjima poanaje. Miquianaja ca queacamajanee poanaje e asahuajji bejjo ehuoojeajji.
50004011	Eya jama mimime poani miquiananijje eya aquianamajo pojjeama queayeno poani. Eya ca iña jjabahuejjaquinaje queabihui eba'epoquijji ma Eyacuiñajjiya eya quiacani huisotiijo.
50004012	Ecuea eba aquianama' eba'ejjijo, quea-aquianahuiso pea-ai epojjijo. E'e, eya ca iña jjabahuejjaquinaje queabihui eba'epoquijji jamatii aema' ba'epoquiani, quea-aquianahuiso popoquiani pea-ai. Oya jayojja pea-ai queashoenee ba'epoquiani queajejje pea-ai eya queabihuitii ba'epoquiani.
50004013	E queacamajanee pojjicuana poeajo Quitohua eya queaca'atii nequimeecani queaja'a eba'epoquijji.
50004014	Jamaya Quitohua eya nequimeecapoquiani jamatii eya queabihui poanaje miquiaaya eya asahuanaje queacamajanee ani shajja-ajjamajje.
50004015	Miquianaja Filipos meshijo ba'ecaja eba eya provincia Macedonia meshijo nequi Eyacuiñajjija esohui queapame Quitojo peacuana huohuiquiya poquiajo, miquiaayanei eya poquimeesahuanaje. Pea Jesosaja epeejjicuanaja ca eya jama ajjima' poanaje.
50004016	E Tesalónica meshijo nequijo miquiaaya bejjo huoojeanaje ecuea bobi jjeshejji. Oe huoojeame pojjeama anaje quiaa, bejjo huoojeao'oyanaje e asahuajji.
50004017	Bacue, eya bejjojonei pojjeama jjashahuabaquiani. Eyacuiñajjija quia queapame Eyajo ani miquianaja quijje ejjeshejjijo ca jjashahuabaquiani miquiaaya peacuana asahuapoquianaje sosejje.
50004018	Miquianaja huoojea bejjo Epafroditoja ye ejjeshe. Queahuiso poanaje, jamajjeya eya queacamaja pojjima' poanaje bobijo, yani esejja. Miquianaja huoojea e asahuajji jiquio ecua dejjaa ehuone enaa jehui'yo Eyacuiñajji quiacani jama. Eyacuiñajjiya miquianaja quia queapame bacani queashiyepame ba'esohuaquiani jama.
50004019	Jamajjeya ecuea Eyacuiñajjiya cua miquiaaya sañahuiso eba'epoquijji quiacapoquije ojayanei ejjashahuabaquijjijo. Eyacuiñajji eojjaña-aquianamese poani. Jamajjeya miquianaya Jesosa Quitoja'yo poanijojoya ojjaña quiacapoquije ohuaya.
50004020	Eseja Eyacuiñajji ejjabihuiatiiquipoqui. Oya eseja Chii-ai poani. Jamaya capoahua.
50004021	Ojjaña Eyacuiñajjija epeejji Jesosa Quitoja'yo poani miquiana majo ani esohui queapame acue ejo. Jiquio enijje ani Jesosaja epeejjicuaa miquiana queabihui pojji esohui huoojeacani.
50004022	Ojjaña Jesosa Quitoja'yo poanicuana jiquiojo anicaa esohui miquiana queabihui pojji huoojeapea-aicani. Roma emeshimeseja equi-aijo chacochacoanicuana esohui queabihui pojji huoojeapea-aicani cuaa.
50004023	Emeshimesenei Jesosa Quitohua miquiana queapamenee ca-acapoquiahuatii ojayanei ejjashahuabaquijjijo. Mahuiso.
51001001	Eya Pablo Jesosa Quitoja huoojea ona sohuihuohuiquinequijji poani Eyacuiñajjija ejjashahuabaquijjijo oja babaca. Eya jiquiojo ani eseja dohue Jesosaja epeejji Timoteonijje.
51001002	Eyaya jiquio esohui tehueaña miquianajaya eseja dohuecuana, jjo'icuana Quitoja'yo poanija ebajji. Miquianaya ciudad Colosas meshijo ba'eca jjachichaquipoquiani ojaya esohuijo. E'e, queaja'a quiana ba'epoquiani oja esohui jamaya. Eyacuiñajji eseja Chii-aiya miquianaya queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
51001003	Ecuaa queahuiso onijje mimipoquianiya Eyacuiñajji gracias amajamajaña miquianajo. Oya eseja Emeshimesenei Jesosa Quitoja Chii poani.
51001004	Miquianaya e'ejojonei Jesosa Quitojo queaja'a jjashahuabaquipoquianitii shajja-ajjamajje ecuaa Eyacuiñajji bihuiaña. Ojjaña Jesosaja epeejjicuana queajea apoquiaña ecuaa shajja-ajjapea-ainaje.
51001005	Jamaya quiana queaja'a ba'epoquiani ma quijje Eyacuiñajjiya quiana quiacaje ejjeshejjijo jjaishoaquipoquianijjejojoya. Oja esohui queapame Quitojo e'ejojonei poani bamajje queabihui jjaishoaquitiipoquiani quiana oja quiacuanajo Eyajo ani ejjeshejeyojji.
51001006	Jiquio Eyacuiñajjija esohui queapame Quitojo miquianaja eshajja-ajja, maya queahuisocuaa ojjaña meshiyasijje ba'ecaa shajja-ajjapea-aicani. Ma esohuijo jjashahuabaqui'yaniyacuana Eyacuiñajjiya queapame acapoquiani. Jamajjeya queahuisocuana tiipoquiani oja esohuijo acuicuana tiimajje queajjajjahuiso poani jama. Miquianaya pea-ai oja esohui e'ejojonei poani shajja-ajjacoomajje jjashahuabaqui'yapoa e'ejojonei Eyacuiñajjiya quiana queapamenee acapoquijetii ojayanei ejjashahuabaquijjijo. E'ejojonei jamaya poani oja esohui miquiaaya bapoa.
51001007	Epafras bajjaniya, jiquio eseya queajea aña Jesosaja epeejjiya, miquiana oya esohuiya queapame huohuicanaje. Oya ecuananijje chacochacopoquipea-aiani queapamenee Quitojo miquiana queaja'a ba'emeesahuajji.
51001008	Ohuaya esohui miquianaja eba'ejjijo yecanaje. Edojjoshahuapameya quiana queajeanee ameesahuacapoquiani miquiananijje ba'ecacuana ohuaya huohuicaña'yonaje.
51001009	Jamajjeya ecuana Eyacuiñajjinijje mimipajeajjimatii popoquiani esohui miquianaja eba'ejjijo shajja-ajjacoomajje. Ecuana mimipoquiani onijje miquianaja ebaneijjijo Eyacuiñajjiya quiana ba'emeesahuasa-acani queaja'a. Eyacuiñajjija esohui miquianaja queaja'anee ebajjijo ecuana mimipea-aipoquiani.
51001010	Jamaya miquianaja queaja'a poani bamajjeya queapamenee ba'epoquije mimishiama Emeshimeseneija'yo poanijjejojoya. Cua Eyacuiñajjiya miquiana ameesa-acani huisotii echacojji ajeyopoquiaje quiaa ojaya ejjashahuabaquijjicuana jama. Miquianaya jama poaje bamajje Eyacuiñajji queabihui poaje. Queajjajjahuiso jayojja quiana ohuaya pomeecaje. Eyacuiñajji queaca'aneetii nequiani queaja'a quiaa oya bapoquiaje jama jjashahuabaquime pomajje.
51001011	Eyacuiñajji queaca'aneetii nequipoquiani. Jamajjeya ecuana mimipoquipea-aiani onijje ojaya miquiana queaca'a etiimeepoquiajjijo oya queaca'aneetii nequipoquianijojoya. Majoya miquiana queacamajanee queanee pea-ai pomeejjicuana poeyajo Eyacuiñajjija esohui cajaa eanana'yojji pojjeama poaje. Chojja, ohuaya quiana queaca'a nequimeesahuacajetii queabihui.
51001012	Dejjacuaa queacamajanee acajje jamatii miquiaaya queabihuiya Eyacuiñajji Echii-ai gracias apoquiajetii. Ohuaya quiana queapame miquianaja mimishima'yo acanaje onijje eba'etiitii'yojji ma ohua huoojeacapoquianitii meshi queasajajaneeyasijje. Cuamaya ojjaña ojaya'yo poanicuaa Eyacuiñajjija quia queapamecuana jjeshejeyocaje.
51001013	Eyacuiñajjiya eseya nahueca'yonaje ebionei eshahua Satanás queaca'a poanijo oya e-esemesetii epo poanijje. Oya quea-aapo jayojjatii popoquiani. Jjeya se ca quea-aapo jayojjatii pojjeama ba'epoqui'yani Eyacuiñajjija Bacuaejja queajeajo jjanahuemeequi'yomajje. Jjeya oya e-esemese po'yonaje.
51001014	Eyacuiñajjiya eseya jjesheca'yonaje oja Bacuaejjajo jjashahuabaqui'yajo, eshahuajatii epo'yojji pojjeama. Ojjaña eseja mimishicuana ohuaya cuijeaca'yonaje, chama'yo acanaje.
51001015	Eyacuiñajji eseja ecojjajo jjabameequiajjatii poani. Jamajjeya Quitohua eseya queaja'a bameecani achajja Eyacuiñajji nequipoquiani oya oja Bacuaejja poaniyajjejojo. Quito ca epana pojjeama, ma oyametii poani.
51001016	Eyacuiñajjiya Quito ojjañacuana jiquio meshijo eanijji, eba'ejji, enequijji pea-ai panameecapoa ojee onijje pea-aiya. Joya ecojjajo jjabameequijjicuana, joya ecojjajo jjabameequiajjacuana pea-ai ohuaya panameecapoa. Angelcuana, eshahuamasecuana joya eyajo queaca'a nequiani peacuana huoojeajji poani pea-ai Eyacuiñajjiya Quito panameecapoa ojee onijje pea-aiya. Ojjañatii Quito bihuiapoquiajji epojji Eyacuiñajjiya panameecapoa cuana.
51001017	Quito eanitiiapoa ojjaña aquianacuana chamahuajo. Ojjaña oja panacuana queapamenee nequipoquiani oja esohuijo, jamatii pojjeama.
51001018	Quito ojjaña Eyacuiñajjija epeejjicuana jjachichaquipoquianija sapa jayojja poani. E'e, ojjaña oja epeejjicuana Quitoja eyami jayojja poani. Quito ebionei Eyacuiñajjija Bacuaejja poani. Eyacuiñajjiya Quito ebionei shequimeeca'yapoa, jamajjeya oya ebionei ojjañacuana huoojeapoquiajji epojji nequimeecapoa.
51001019	Eyacuiñajjiya queabihuineeya ojayanei ejjashahuabaquijjijo oja Bacuaejja Quito pomeecapoa o jayojja pea-ai enequipoquijji. Jamajjeya Quitohua ojjaña bajeyojeyocapoquiani, Eyacuiñajjija ejjashahuabaquijjicuana ojaya ebajeyojeyo.
51001020	Eyacuiñajji jjashahuabaquiapoa Quitojo, Quitohua ojjaña oja panacuana eyajo nequica, jiquio meshijo ba'ecacuana pea-ai queapame pomeecaje'yo onijje eani'yojji. Eyacuiñajjiya oja Bacuaejja acui ecuiata'apeejo ba'e oja na' cuayaquije'yo bamajje ojjaña oja panacuana queapame onijje eani'yojji pomeecapoa.
51001021	Bacue, miquianaya yahuajo quea-Eyacuiñajjihueshatii ba'epoquiapoa. O sapo-ajjanei quiana ebionei ba'epoquiapoa miquianaja sapadojjojje queamimishitii jjashahuabaquipoquiapoajjejojoya.
51001022	E'ejojonei Eyacuiñajji oja Bacuaejja oja yamineijo mano'yapoa bamajje oya jjabeiqui'yapoa miquiananijje. Jjeya quiana ca ojaya'yo, miquianaja mimishima'yo, queanee epomee'yojji pojjeama pea-ai bacani quiana ohuaya. Jamaya Eyacuiñajjiya quiana bacapoquianitii, quijje o ani cojjaneijo enequimeejji pea-ai jamaya bacaje.
51001023	Jamajjeya quiana oe oja esohuijotii queaja'a jjashahuabaquipoquicue queaca'a ojo eba'epoquijji. A'a peaja esohuijo ejjanahuemeequi'yojji jjaishoaqui'yojji. Ma miquiaaya shajja-ajjanaje esohuijotiiya oe jjashahuabaquipoquicuetii. A'a oe Eyacuiñajjija esohui queapame cajaa a'yojji quiaa. Queameshihuisocuanahuasijje jiquio esohui queapame Quitojo ehuohuiqui cuanaja. Jiquio Eyacuiñajjija esohui queapame Quitojo ehuohuiquijji eya majoya chacochacomajamajapoquiani.
51001024	Jjeya eya queabihuitii poani jamatii miquiana sohuihuohuijji poanijojoya queacamajanee pomeecani cuaa. Eyacuiñajji ejo jama sapoanijo eya apoa epo queanee epopea-aijji oja esohuijo ma ecua Quito queaneenee pomeecapoa cuaa jama pea-aiya eya acaje cuaa. Jamajjeya eya ecuea eyamineijo jjeya queanee pomeecani cuaa oja epeejjicuana ejjachichaquipoqui eya sohuihuohuiañajojoya.
51001025	Majoya Eyacuiñajjiya eya babacacapoa oja echacojji eapoquiajji. Jamajjeya eyaya oja esohui huohuipoquiaje miquianaja queaja'a ebaneijji.
51001026	Yahuajonei Eyacuiñajjija ejjashahuabaquijji pea etiiquianacuanaja ebajji ojaya huohuimeejjimanei poa. Ojjañacuanaja maya bajjimanei poa ebionei. Jjeya se ca oja ejjashahuabaquijji ohuaya bameesahuacani joya ojaya'yo poanicuanaja queaja'a ebajji.
51001027	Eyacuiñajjiya oja epeejjicuana achepamenee ojaya ejjashahuabaquijji poani bameesa-acani cuana ma yahuajo pea etiiquianacuanaja bajjimanei poa oja ejjashahuabaquijji. Jjeya ca ojjaña meshijo ba'ecacuanaja oja ejjashahuabaquijji queaja'a bacajji. Oja ejjashahuabaquijji jama poani ba'a: Quito miquianaja judío pojjeamacuanaja eyamidojjojo nequipoquipea-aije. Jamajjeya Quitohua quiana Eyacuiñajji queaca'aneetii queasajajanee poaniyasijje nequimeecaje'yo ma miquianaya queabihui jjaishoaquipoquiani meshiyasijje epoqui'yojji quijje.
51001028	Jamajjeya ecuaa esohui Quitojo queahuisoneecuana huohuipoquiaña. Achajja queaja'a eba'epoquijji oja esohui jayojja ecuaa queahuiso sohuihuohuiaña, ae aca-ajja niñesheaña pea-ai. Jamaya ecuana chacochacopoquiani Jesosaja epeejjicuana queaca'a mimishiama etii ejjaca'aqui o cojjaneijo enequi'yojji quijje.
51001029	Jamajjeya eya hueya-amanei queacamajanee pea-ai chacochacomajamajapoquiani miquiana queaca'a tiipoquijjijo ojo. Quitohua ecuea eyamijo nequiya eya queaca'a pomeecani peacuana sohuihuohuiquijji epojji, eyanei queaca'a poanijo pojjeama.
51002001	Eyaya jiquio esohui huohuiaña miquianajaya ebajji eya queahuiso jjashahuabaquipoquiani miquiana asahuajjijo. Laodicea meshijo ba'ecacuana asahuajjijo pea-ai eya queahuisonee jjashahuabapea-aiquipoquiani. Ojjaña Jesosaja epeejjicuana joya e oja ecojjaja ba pojjima'cuana eyaya asahuaneisa-aña, miquianaja meshijo ba'eca e ba pojjima'cuana pea-ai asahuaneisa-aña.
51002002	Macuana, miquianaya pea-ai queaca'a eba'epoquijji eyamiquipajje, oya jjashahuabaquime pea-ai epojji, miquiananijje ba'eca Jesosaja epeejji queajea eapoquiajji pea-ai, eyaya queahuiso majoya sohuihuohuiaña. Eyacuiñajjija ejjashahuabaquijji queaja'a ebajji miquiana queajjashahuabaquija'a eba'epoquijji pea-ai eyaya queahuiso majo sohuihuohuiaña. Yahuajonei quio Eyacuiñajjija ejjashahuabaquijji bajjimanei poa cuanaja. Quito queapamenee nequipoanitii bajjimanei quianaja poa.
51002003	Quitoja ebajeyojeyo Eyacuiñajjija ejjashahuabaquijjicuana. Jamajjeya Quitohuanei eseya queaja'a bameesahuacapoquiani ojjaña ojaya ejjashahuabaquijjicuana. Ojjañajo queaja'a eba'epoquijji Quitoja ebajeyojeyotii pea-ai ojaya ese huohuijji.
51002004	Jamaya eyaya quiana huohuiaña peacuanaja esohui queapame jayojjajo miquiana ejjadasiameequi poanijje. Oja huohui esohui queahuisocuaa queapame poso shajja-ajjacaje jamatii oya siajje poaje.
51002005	E'e, eya miquiananijje ojee anijjimatii jamatii eya queahuiso miquianajo jjashahuabaquipoquiani. Eyaya queabihuiya shajja-ajjanaje miquiana queaca'a tiipoquiani Eyacuiñajjijo ojee, oya jayojja pea-ai jjashahuabaqui'yome epo ba'e Quitojo shajja-ajjanaje.
51002006	Jjeya miquianaya e'ejojonei Emeshimesenei Jesosa Quitojo jjashahuabaqui'yonaje, ojaya'yotii quiana poani. Jamajjeya quiana oe ojoneitii queaca'a ba'epoquicue.
51002007	Jesosa Quitojo queaca'a ba'epoquicue jiquio ecua acui queaca'a nequiani esajja meshiquipajo queadoe nequijojoya jama pea-aiya queaca'a ba'epoquicue ojo. Miquianaya queaca'a tiipoquije Jesosa Quitojotii jama queaja'a jjashahuabaquimajje. Jama miquiana epojjijoya quianaja eshajja-ajja. Eyacuiñajji gracias amajamajapoquiacue quiaa e'ejojoneiya.
51002008	E'e, jjajaahuananeiquicue quiana oe joya miquiana siajje asapojji poajecuanajo. Jiquio meshijo nequicacuanaja esohuinei ohuaya huohuisa-acaje quiana mahuisotiiya. Ojayanei ejjashahuabaquijji achajja Eyacuiñajji nequi huohuicaje miquiana dasiajji. Comacuaaya caca etiiquianaja esohuicuana shahuabacapoquianitii. Eshahuacuanaja jiquio meshijo queaca'a nequija ejjashahuabaquijjicuana ohuaya huohuicani pea-ai. Jesosa Quitoja esohui jayojja eba'epoquijjijo ca oya jjashahuabaquiajjanei.
51002009	Bacue, ojjañatii Eyacuiñajjija ejjashahuabaquijjicuana ca Quitoja eyamijo nequi, ojaya ebajeyojeyo, Quito Eyacuiñajji pea-ai poaniyajjejojoya.
51002010	Ojjañatii Eyacuiñajjija quia queapame ojo echacochacojji ejjeshejeyo quianaja, apoa quiana pomeecanaje. Che oema' ojaya quiajjima miquiana Quitonijje ojee nequi ojaya'yo poanijojoya. Quito caca eojjañacuanamese poani. Ojjaña joya eyajo nequica eshahuacuana, angelcuana pea-ai queaca'a etii poanicuana ohuaya huoojeacapoquianitii.
51002011	Miquianaya Quitojo jjashahuabaqui'yajo Eyacuiñajjiya nahueca'yonaje ojaya'yo epojji. Miquiana jjacuiishashajehuisejjajeameequianijo pojjeama ohuaya quiana jama pomeeca'yonaje ojaya'yo. Ohuaya miquianaja mimishicuana miquianaja yamijo nequi jeajeaca'yonaje queahuesha ojaya'yo epojji. Jamajjeya quiana ca jjeya queamimishitii ba'esapo'yoajja poaje. Queapame quiana ba'e'yosapoaje.
51002012	Bacue, miquianaya enaojjojo jjaiñajeanobiameequinaje jiquio ecua Quitonijje ojee huananobia jaanaje jjanidojjojo jamaya quiana poanaje. Oya jayojjaya quiana onijje eshequi'yo nequiani Eyacuiñajji queaca'anee poanijo jjashahuabaqui'yomajje. E'ejojonei ohuaya Quito emano'yo jaa shequimeecooca'yapoa.
51002013	Yahuajo quiana quea-Eyacuiñajjihueshatii ba'epoquiapoa edojjoshahua mano'yo miquianaja mimishicuanajo. Oja sohuima'tii quiana yahuajo ba'epoquiapoa, jamajjeya aje quiana jjacuiishashajehuisejjameequijjima poa. Jjeya ca quiana ca Eyacuiñajjiya eba'ejji eyacua quiacanaje. Ma ecua ohua Quito shequimeeca'yapoa jama miquianaja edojjoshahua eshe pomeeca'yonaje. Ojjañatii miquianaja mimishicuana ohuaya cuijeajeyoca'yonaje, chama'yo acanaje.
51002014	Eyacuiñajjiya oja Bacuaejja acui ecuiata'apeejo manoje'yo bamajje ese queaneetii pomee'yojji poani eseja mimishijo etehue jaa chama'yo acanaje. Moisesja tehuecuanaja ese queaneetii epomee'yojji eseja mimishijo ehuohuijjitii pojjeama pomeeca'yonaje, acui ecuiata'apeejo ecacajea ba'e jama pomeeca'yonaje.
51002015	Jesosa Quitohua acui ecuiata'apeejo mano'yomajje eshahuamasecuana joya eyajo nequica queaca'a etii poanicuana miquiana huoojeapoquiajji poanaje jeabichajeajeyoca'yapoa, gana-ajeyoca'yapoa. Majoya ohuaya eshahuamasecuana queabicho pomeeca'yapoa queahuisocuanaja oya ca'a-ama'yo poani ebajji, ejeyo jayojja dojoca'yani pea-ai ebajji cuanaja.
51002016	Jamajjeya oe a'a shajja-ajjajji cuana joya miquiana jama ajji poaje ba'a: “A'a coma bobi ijjiaca-ajja ijjiajji, a'a coma ishica-ajja ishijji. Eyacuiñajji jama sapo-ajjanei. Fiestacuana eapoquiajji epojjacuana poe'yani shahuabapoquiacuetii, ba'i eyacua pea-ai shahuabapoquiacue. Jiquio ejomishocajji sábado epojja Eyacuiñajjija queanahue, pea epojjacuana ca jama pojjeama.” Jamaya quiana acajetii cuaa. A'a esohui jama shajja-ajjajji ohua jama acajje.
51002017	Esohuicuana jama eba'epoquijji eatiitiipoquiajji pojjeama poaje'yo. Quito poeapoajo ma esohuicuana pajeaca'yojji poanaje. Jamatii Eyacuiñajjiya ma esohuicuana jamaya huohuimeecoocapoa cuana quijje queaja'a jjabahuejjaquijji Quitojo. E'ejojonei Quito miquiana nahue'yojji poani.
51002018	Peacuana esohuihuohuijjinisho poani poeje. Esohui queaquehua yecaje. Jama quiana acanañaje oyatii queasapaja'a poani jjabaquianiya ba'a: “Miquianajaya ca bajjimanei esohui, Eyacuiñajjija esohui jayojja ba'esapo-ajja quiana. Eyacuiñajjiya ecuana ca jjacahuibaquiani jayojja ani queahuiso bameecanaje. Jamajjeya ecuanaja ebanei miquiana sohuihuohuijji. Ecuaa eyajo nequi angelcuana bamajje oya bihuiaña. Ecuanaja eyamijo queanee jjapomeequiani Eyacuiñajjija ecuana queapame poani ebajji,” jamaya quiana acañaje cuaa. Ma dejjacuaaya ojayanei ejjashahuabaquijjicuana huohuicani. Jamajjeya a'a oe oja esohui shajja-ajjajji.
51002019	Joya jama jjasohuihuohuiquime poanicuana Quito oja Emeshimesenei epojjijo jjashahuabaqui'yoajja. Quito ca ojjaña joya ojo jjashahuabaqui'yonajecuanaja esapa jayojja poani oja Emeshimesenei. Eseya caca oja eyami jayojja poani ojjaña oja epeejjicuana. Ohuaya eseya eshe pomeecapoquiani. Ohuaya eseya ojee queaca'a tiimeecapoquiani jiquio ecua eseja yamija sa' epajjajje quiniquinijji ojee nequiani jama. Jama saya Eyacuiñajji popoquiani esejo.
51002020	Jjabaquicue quiana oe Quitonijjetii ojee mano'yonaje. Jjeya ca jiquio meshijo ba'ecacuana queamimishi pomeejji poani eshahuamasecuana emiquianamesetii pojjeama'yo poani. Jama po'yani jjabaquimajje ¿yajjajje acuae quiana jiquio meshijo nequicacuanaja esohui queaquehuajo jjashajja-ajjaquipoquianitii Eyacuiñajjija quiana queapame poani ebajji?
51002021	Oja esohui queaquehua jama poani ba'a: “A'a coma bobi ijjiaca-ajja napajji emeya, a'a ijjiajji, a'a coma pea aquiana napajji pea-ai.” Jamaya poani cuana Eyacuiñajjija oya queapame poani ebajji nisho majoya.
51002022	Coma esohuicuanajo queaja'a eba'epoquijji pojjeama poaje quiana. Ma miquiaaya ijjiaña bobi, aquianacuana napaña pea-ai oe poaje'yo quijje. Ma jama huohuime acani esohuicuana ca quijje pajeacaje'yo coma dejjacuaaya ojayanei ejjashahuabaquijjicuana huohuicapoquianijojoya.
51002023	Joya dejjaja esohuineicuana shajja-ajjapoquiajji poanicuana ca queapamenee ba'epoquiani poso jjabaquiani. Oya jama poani ba'a: “Ecuana queasapaja'anee oja huohuijo jjashajja-ajjaquipoquijetii.” Oya jama poani pea-ai ba'a: “Ecuanaja eyaminei ecuaaya queanee pomeeje queamimishi epo poanijje. Majoya ecuanaja eyamijo queamimishi posapo'yoajja poaje queanee jjapomeequimajje,” jamaya poani cuana. Chojja de, jamajo pojjeama oya queamimishi posapo'yoajja poaje, mimishi oja yamijotii nequipoquije.
51003001	Eyacuiñajjiya miquiana Quitonijjetii shequimeeca'yonaje eyacua eba'epoqui'yojji ojo. Jamajjeya quiana ca oe jjeya Eyacuiñajjinijje eba'etiitiipoqui'yojjijo jjashahuabaquipoquicuetii. O baneineijjijo jjashahuabapea-aiquipoquicue. Majo Eyacuiñajjija ebañeimijijje ani'yohuaya Quitohua ojjañacuana huoojeacapoquianitii.
51003002	Eyacuiñajjinijje eba'etiitiipoqui'yojjijo jjashahuabaquipoquisapocue. A'a oe jiquio meshijo nequica dejjaja ejjashahuabaquijji jayojja pea-ai ba'esapojji.
51003003	E'ejojonei miquianaya mano'yonaje Quitonijje queamimishitii eba'epoqui poanijje. Jjeya quiana ca eyacua ba'epoqui'yani Quitoja'yo poanijjejojoya. Jamatii Eyacuiñajjima' jayojjacuanaja bajjima poani miquianaya Quitonijje ojee Eyacuiñajji Eyajo anija'yo poanitii.
51003004	E'ejojonei Quitohua quiana jjeya eyacua ba'emeecapoqui'yani ojaya'yo poanijojoya. Jamajjeya Quito queaca'aneetii queasajajanee poeo'oyajo miquianaya onijjetii poepea-aije queaca'a queasajaja pea-ai.
51003005	Jamajjeya oe miquianaja ejjashahuabaquijji queamimishi epojji miquianaja eyamijotii nequi cajaanei a'yocue, manojeamee'yocue. A'a pea dejjajo, pea eponajo jjashahuabaquijji onijje ejaajjijo. A'a miquianaja eyami quiajji peanijje queamimishi epojji. Miquianaja ejjashahuabaquijji peanijje ejaajji cajaanei a'yocue. A'a queamimishi posapojji. A'a oe queabejjohuiso posapojji. Joya dejjaa majotii jjashahuabaquipoquimajje bejjo oja Eyacuiñajji jayojja ohuaya shahuabacapoquijetii, queajeanee acaje.
51003006	Ojjaña joya oja esohuijo jjashajja-ajjaquiajjatii popoquianicuana coma mimishicuana eapoquiajjitii, Eyacuiñajjiya queaqueneneeya queaneenee pomeecaje'yo macuanaya oja mimishijo quijje.
51003007	Jamaya miquianaya ba'epoquiapoa yahuajo queamimishitii jjashahuabaquipoquiapoajjejojoya.
51003008	Jjeya quiaa ca oe coma mimishicuana ojjañatii cajaanei a'yocue. A'a queacojjaquenetii ba'epoquijji peacuananijje. A'a quenequenecuajijji. A'a miquiananijje ba'eca botiama ajji. A'a peacuana mata-ajji miquianaja esohui queataiya. A'a esohui queatai jeacuayajji ojo.
51003009	A'a miquiananijje Jesosaja epeejjicuana siajje ajji. Yahuajo quiana jamaya ba'epoquiapoa. Jjeya ca mimishi miquianaja yamijo nequi ca'a-ama pomeeca'yonaje Eyacuiñajjiya. Jamajjeya miquianaja ejjashahuabaquijji queamimishi epojji cajaanei a'yonaje jiquio ecua seya daquichii jeajeaña jamaya. Jjeya quiana pea jjashahuabaquime eyacua ba'epoqui'yani.
51003010	Miquianaya pea jjashahuabaquime eyacua ba'epoqui'yani joya ecua se pea daqui eyacuajji nequi'yani jama jayojja Quitojo po'yani. Jamajjeya quiana jjeya queaja'a ba'epoquije. Queaca'a tiipoquije quiana ojjaña pojjajo Eyacuiñajji jayojja pea-ai jjashahuabaquime epopoquijji. Eyacuiñajji miquiana panajji epo.
51003011	Jjeya Eyacuiñajjiya ojjaña oja epeejjicuana oya jayojja pea-ai poani ojaya queanahuenee bacapoquiani. Dejjacuaa bacani judiocuana queapamenee judío pojjeamacuana ca queapamepishana. Eyacuiñajjiya ca jama pojjeama jjeya bacani cuana. Oya jayojja pea-ai cuiishashajjicuana, ecuiishashajehuisejjajea pea-ai ohuaya bacanitii ojaya queanahuenee pea-ai. Pea esohuijo mimianicuana, ebiojo ba'ecacuana pea-ai oya jayojja pea-ai ohuaya bacanitii queanahuenee pea-ai. Joya ejjeshe peajo chacochacopoquianitiicuana, joya oyatii oja meshijo chacochacoanicuana pea-ai ohuaya bacanitii oya jayojja pea-ai. Jamaya Eyacuiñajjiya ojjaña eseya oja epeejjicuana oya jayojja pea-ai bacapoquianitii Quito eseja yamijo nequianijojoya. Ojjaña eseya Quitojoneitii ba'epoquiani.
51003012	E'e, Eyacuiñajjiya miquiana queajeanee acapoquianitii, ojaya'yo bacani oja babaca. Jiquio ecua dejjacuaa daqui eyacua huoshocani peaja ebajji jamaya pea jjashahuabaquime eyacua ba'epoqui'yocue peacuanaja ebajji miquiana Eyacuiñajjija'yo poani. Jamajjeya oe peacuana queayeno poani bamajje asahuacue. A'a miquianayanei queaca'a poani poso jjabaquijji. A'a oe quenequenecuajijji peanijje. Peacuanajo queapame jjashahuabaquicue pea-ai o asahuajjijo. Peaja ejjashahuabaquijji queapame shajja-ajjapea-aicue.
51003013	Miquiananijje ba'eca Jesosaja epeejjicuananijje a'a quenequenecuajijji cua ohua acajejo miya asapea-aipo-ajjajjejojo. Jjapashineijje oe mimipoquicue onijje queneama. Oya minijje queamimishi poajo ca oe oja mimishi pajeacuaji'yocue. Jiquio ecua Quitohua eseja mimishicuana pajeaca'yani jama pea-ai oja mimishi acue. A'a oja mimishi shahuabapoquiajjitii.
51003014	Jamaya quiana queapame ba'ecapoquijji. Miquiananijje ba'eca Jesosaja epeejjicuana pea-ai queajeanee apoquiacuetii. Jamaya queapamenee eba'epoquijji. Majoya jama pomajje quiana queabihuinee ba'epoquije ojee oya meshijo ba'e.
51003015	E'ejojonei Quitohua miquiana queaquijijjijajinee pomeecani miquiana ojee queaja'a ba'epoquiajo oe eyami jayojja poajo. Jamajjeya ache quianaja acajji ohuaya queaja'a bameesahuacaje. Jamajjeya quiaa oe a'a esohui queaquehua jeacuayajji, a'a queamase pojji pea-ai ojee queabihui ba'ejjima epojji. Chojja, jama ba'eme poca-ajja. Eyacuiñajji gracias apoquiacuetii ojjañajo.
51003016	Esohui queapame Quitojo miquianajaya sapadojjojo huanapoquiacuetii, queanahuenee oe bacue. Miquiananijje ba'eca Jesosaja epeejjicuana sohuihuohuipoquiacue Eyacuiñajjija esohuijo queaja'a o ba'epoquijji. Queaquehua poajo oya niñesheacue. E'ejojonei, jamatii enabajonei pojjeama Eyacuiñajji gracias apoquiacue sohuicuayaniya oja esohui Salmosjo. Pea esohui etehuecuana jaajo pea-ai queabihui ojo ejjashahuabaquijji sohuicuayacue.
51003017	Ojjaña jiquio miquiana mimipoquiani esohuicuanajo, jiquio miquiana chacochacopoquianijo pea-ai queapamenee apoquiacue Jesosaja epeejji poaniyajjejojoya. Eyacuiñajji eseja Chii-ai gracias apoquiacuetii ojjañajo eseja Emeshimesenei Jesosa Quitoja bajjanijo.
51003018	Ehuanasecuana bacue, miquianajahuecuanaja esohuijo oe jjashajja-ajjaquipoquicue. E'e, jamaya queapame ba'ecapoquijji Emeshimesenei Jesosaja epeejjicuana ojaya'yo poani jjabaquimajje.
51003019	Yahuecuaa miquianaja huanasecuana queajeanee apoquiacue. A'a joya ecua mijo chacochacoani jama tecueame oya ajji. A'a onijje queaquene mimijji.
51003020	Ebacuacuana pea-ai, miquianaja chiija esohuijo, enaese pea-aija esohuijo jjashajja-ajjaquipoquicue ojjañajo. Jamajoya Emeshimesenei queabihui poani miquiananijje.
51003021	Echiimesecuana, enaesecuana pea-ai joya bacuajjiya quiaa, a'a oe miquianaja bacuacuana queaquene pomeejji tecueamajamajapoquiajje. Majoya oya queayenotii popoquije, queapame ba'epoquisapo-ajja poaje.
51003022	Joya peajo chacochacopoquianitii ejjeshe, jiquio meshijo miquiana chacomeejji poanija esohuijo jjashajja-ajjaquipoquicue, oja esohui jayojja apoquiacue. Ohua miquiana bacaquitii chacochaconeinishoca-ajja o queabihui pojjijo. Chojja, e'ejojonei chacochaconeicajji jamatii o chamajo Emeshimeseneiya quiana achajja chacochacoqui bacanitiijjejojoya.
51003023	Ojjaña jiquio miquiaa chacopoquiaje huisotii hueya-amaneiya queabihuiya chacojeyocue. Ma echacojjiya Emeshimeseneiya miya ameecani jamaya oe jjabaquicue, dejjajonei pojjeama quiana chacochacoani jjabaquicue.
51003024	Miquianajaya eba quijje eseja Emeshimeseneiya miquiana queabihuitii pojji quiacaje Eyajo nequiya. Jamaya quiana ohuaya quiacaje quijje Emeshimesenei Quitojo queapame e'ejojonei chacochacopoquinaje sosejje.
51003025	Becacuana joya queamimishitii ba'epoquiani ca Eyacuiñajjiya queanee pomeecaje o jjabahuejjaquijji oja mimishijo. Ohuaya ojjañacuana oya jayojja pea-ai bacaje ojaya eba'ejjijo a'a queapame a'a queamimishi poanaje ehuohui'yojji.
51004001	Echacomeejji poaniya quiaa, joya mijo chacochacoanicuana ejjeshe queapame chacomeecue queamaseya pojjeama. A'a oya chacomeeneijji oepojjinei bejjo sosejje. A'a oe quiana jjapajea-ajjaquijji emiquianamese Eyajo nequiya quiana bacapoquianitii.
51004002	A'a oe mimipajea-ajjajji Eyacuiñajjinijje. Jjabaquicue oe miquiana ajeo mimipoquiani onijje. Oya Eyacuiñajji gracias apoquiacuetii pea-ai.
51004003	Ecuanajo pea-ai mimipoquicue Eyacuiñajjinijje Emeshimeseneija ecuana epoquimeesahuajjijo peacuana sohuihuohuiquiya. Jiquio ecua esecuejjani ca'apejocani jamaya ecuana pea meshiyasijje poquijjijo mimipoquicue. Eyacuiñajjija esohui queapame Quitojo, ma onaja shajja-ajjajjimanei poani esohui, ecuaa huohuiquisa-aña cuana. Ma esohuijoya eya jiquiojo jjeya ejeanobia ani.
51004004	Mimipea-aicue ejo ecuea Eyacuiñajjija esohui queapame Quitojo peajaajjicuana queaja'anee ehuohuiquijjijo. Ecuea jamaya huohuiquicajji cuana.
51004005	Queasapaja'a oe ba'epoquicue joya Jesosaja epeejji pojjeamacuananijje pea-ai. A'a jamatii mimijjima onijje ba'epoquijji, esohuijo oe mimipoquicue onijje ojjaña pojjajo.
51004006	Esohui e'ejojonei queapame acapoquijji quianaja peacuana queabihui pojji majoya. Ohua miya Eyacuiñajjija esohuijo huohuiajjacajje yajja saja-ama aje queaja'a o huohuijjijo jjashahuabaquicue quiana.
51004007	Eseja dohue queajeanee Tiquicohua jiquio enijje queahuiso Emeshimeseneijo chacochacopoquipea-aianiya achajja eya jiquiojo ani miquianajaya ebajji ohuaya esohui dojocaje.
51004008	Jamajjeya eyaya oya huoojeaje miquianaque ecuana queapame jiquiojo ani miquianaya majoya queabihui epojji ecuanajo.
51004009	Pea eseja dohue queajea Onésimo poquipea-aije onijje. Oya Eyacuiñajjijo queaja'atii ba'epoquiani, oya miquiananijje ejjachichaquipoquipea-aiya miquianaja meshijo ba'e. Ma becaa Jesosaja epeejjiya ecuanajo esohui huohuicañaquije miquianaque.
51004010	Aristarcohua jiquio enijje ejeanobiapea-ai aniya esohui miquiana queabihui pojji huoojeacani. Marcos pea-aiya Bernabeja pea pojjeamaa esohui queapame huoojeapea-aicani miquianaque. Miquianajaya eba Marcos miquianaja meshiyasijje poquiajo queabihuiya oya ja'ajjequicue quiaa.
51004011	Jiquio meshijo nequi dejja Jesosaa, bajjani pea Justohua, esohui queapame huoojeapea-aicani miquianaque. Mahuisoneiya jiquiojo ani tres judío dejjacuana enijje chacochacopoquiani esohui Eyacuiñajjiya ojjañacuana huoojeacapoquianitii huohuijjijo. Oya esohui queapame Quitojo ejjashahuabaqui'yo. Eya queahuisonee asahuacanaje ma dejjacuaaya.
51004012	Pea dejja Epafras bajjaniya esohui queapame huoojeapea-aicani, oya Jesosa Quitojo chacochacomajamajapoquiani. Epafras miquiananijje ejjachichaquipoqui miquianaja meshijo pea-ai ba'e, queahuiso mimipoquiani Eyacuiñajjinijje ojaya quiana queaca'a enequimeepoquiajjijo. Miquiana Eyacuiñajjija echacojji yajjijo jjaquiaquipoquijjijo pea-ai oya mimipoquiani onijje.
51004013	Ecuea eba Epafras queahuiso miquianajo jjashahuabaquipoquianitii achajja quiana ba'e. Oya queahuiso mimipoquiani pea-ai majoya miquiana queaja'a eba'epoquijjijo Eyacuiñajjija esohui jayojja. Miquianajoneitii pojjeama oya jjashahuabaquipoquiani, Laodicea meshijo ba'ecacuanajo, Hierápolis meshijo ba'ecacuanajo pea-ai oya mimipoquiani Eyacuiñajjinijje.
51004014	Lucas eshicuijjibajji ecuanaja queajea poaniya esohui queapame huoojeapea-aicani miquianaque, Demas bajjani pea-aiya.
51004015	Jesosaja epeejjicuana Laodicea meshijo ba'eca esohui queapame acue ecuanajo. Ninfa, ma oja equijo jjachichaquipoquiani huisotii Jesosaja epeejjicuana pea-ai esohui queapame apea-aicue ecuanajo.
51004016	Jiquio esohui papenijo eya miquianaque tehuenaje bajeyomajje huoojeacue ma Laodicea meshijo ba'eca Jesosaja epeejji jjachichaquipoquianicuanaja ebapea-aijji. Majoya Laodicea meshijo ba'eca Jesosaja epeejjicuaa ecue tehue bajeyomajje huoojeacaje'yo miquianajaya ebao'oyajji.
51004017	Jesosaja epeejji Arquipo bajjani jama aquicue oya ba'a: “Emeshimeseneija quia miquea echacojji queapame oe ajeyo'yocue.”
51004018	Eyaya Pablohua ecue emeneiya jiquio esohui miquianaque oe eajji tehueaña. A'a pajeajji eya etiicuanaja jeanobiamee ani Eyacuiñajjija esohuijo. Eyacuiñajjiya quiana queapamenee ca-acapoquiahuatii ojayanei ejjashahuabaquijjijo.
52001001	Eyaya Pablohua, Silvanonijje, Timoteonijje pea-ai aniya jiquio esohui tehueaña miquianajaya ciudad Tesalonicajo ba'eca Jesosaja epeejji jjachichaquipoquianicuanaja ebajji. Miquianaya Eyacuiñajji Echii-aija, Emeshimesenei Jesosa Quitoja pea-ai'yo poani ojee nequi'yo onijje. Eyacuiñajjiya miquianaya queapamenee ca-acapoquiahua ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
52001002	Ecuaa Eyacuiñajji gracias apoquiañatii miquianajo Eyacuiñajjinijje mimianiya.
52001003	Eyacuiñajjinijje mimimajje ecuana jjashahuabaquiani queahuiso achajja quiana ba'e. E'ejojonei miquianaya oja esohuijo queaja'a jjashahuabaquimajje chacochacopoquianitii Eyacuiñajjijo. Eyacuiñajji queajeajojoya peacuana asahuapoquiaña quiaa. Miquianajaya eba e'ejojonei Jesosa Quito poeje o'oya jamajjeya quiana queaca'atii ba'epoquiani. Jama ba'eya ecuaa miquianaya shahuabaña.
52001004	Jesosaja epeejji ecuanaja dohuecuana, jjo'icuana pea-ai ecuanaja eba Eyacuiñajjiya quiana queajeanee acapoquiani, jamajojoya ohuaya quiana babacacanaje ojayatii epo'yojji.
52001005	Yahuajopishana ecuaa miquianaja meshijo miquiananijje aniya Eyacuiñajjija esohui queapame Quitojo huohuipoquianaje queaca'a nequiya, ecuanaja enabaneiya pojjeama. Edojjoshahuapameya ecuana dejjaja ajjima'neineicuana ameecanaje miquianaja queaja'a ebajji oja esohui e'ejojonei poani. Ecuana jjabameequinaje miquianajo Eyacuiñajjija esohui queapamejo ecuana e'ejojonei jjashahuabaqui'yonaje. Miquiaaya ecuana baneinaje achajja ecuana ba'enaje miquianaja meshijo ani.
52001006	Miquianaya ecuana jayojja pea-ai jjashahuabaqui'yome poanaje Eyacuiñajjija esohuijo. Ma ecua Emeshimesenei Jesosa jiquio meshijo queaja'a nequiapoa, jama pea-aiya quiana queaja'a ba'epoquiani. Jamatii queacamajanee ba'eya queanee onaa acaniya Eyacuiñajjija esohui shajja-ajjaneinaje quiaa. Jamaya Edojjoshahuapameya quiana queabihui esohui shajja-ajjameesahuacanaje.
52001007	Jamajjeya queahuiso Jesosaja epeejjicuaa Macedonia meshijo ba'ecaa, Acaya meshijo ba'ecaa pea-ai shajja-ajjacanaje miquianaya queaja'a ba'epoquiani Eyacuiñajjija esohuijo. Miquianaya jama poani shajja-ajjamajje oya jayojja pea-ai ba'esapoani macuiñajjicuanaya.
52001008	Mahuisonei ba'ecaa pojjeama esohui shajja-ajjacanaje. Queameshihuisojo ba'ecacuaa pea-ai shajja-ajjacanaje miquianajo queaja'anee ba'epoquiani Eyacuiñajjija esohui jayojja. Jamajjeya ca ecuana majo emimijji pojjeama ma meshicuanajo ba'ecanijje onaja eshajja-ajjajojoya miquiana queaja'atii ba'epoquiani.
52001009	Ma meshicuanajo ba'ecacuaa ecuana huohuicanaje queahuiso esohui shajja-ajjacanaje miquianajo. Achajja quiaa ecuana queabihuiya ja'ajjequinaje Eyacuiñajjija esohui miquianaque ehuohuijji eshajja-ajja. Majo ba'ecacuaa shajja-ajjapea-aicanaje miquiaaya miquianaja eyacuiñajjinisho dejjaja ne jeajeanaje, cajaa ajea'yonaje Eyacuiñajji oenei eshe nequi bihuiapoquia'yojji.
52001010	Ecuana huohuipea-aicanaje cuaa miquianaya e'ejojonei jjaishoaquipoquiani Jesosa Eyajo nequi o poeo'oyajjijo Eyacuiñajjija Bacuaejja. Ma Eyacuiñajjiya shequimeeca'yapoaya poeje o'oya, oyaya. Jesosaa eseya nahueca'yonaje ma quijje Eyacuiñajjiya queaneenee pomeecaje'yo cuana oja mimishijo jama pea-ai ese epo'yo poanijje.
52002001	Jesosaja epeejji ecuanaja dohuecuana jjo'icuana pea-ai, miquianajaya eba ecuana queapame chacochaconaje miquianaja meshijo ani. Jamatii aniya pojjeama ecuana poquinaje. Miquiana sohuihuohuiya caca ecuana poquinaje cuamaya.
52002002	Miquianajaya eba pea-ai ecuana ebionei Filipos meshijo nequi queacamajanee acanaje cuaa Eyacuiñajjija esohuijo. Esohui queatainee ecuanajo jeacuayacanaje cuaa. Majoya quijje miquianaja meshijo nequi eseja Eyacuiñajjiya ecuana queaca'a meteama pomeecanaje oja esohui queapame Quitojo miquiana huohuijji, jamatii majo nequicacuaa ecuana esohui huohuimeejjima a-ajjacanaje.
52002003	Ecuaa esohui queapame Quitojo miquiana jjashahuabaqui'yojji huohuiquimajje esohui siajje ajjima'nei huohuime quiana anaje. Queaquehua jjashahuabaquiani pojjeamaa huohuiquinaje quiana.
52002004	Miquiana oja esohui queapame Quitojo huohuiquinaje Eyacuiñajjija babaca poaniya oja huoojeaa, jamatii nequi poeya pojjeama. Bacue, ecuaa oja esohui huohuipoquiaña esenijje dejjacuanaja ecuana queapame poani ebajjijo pojjeama. Eyacuiñajji ecuananijje queabihui pojjijo ca ecuana chacochacopoquianitii oja esohuijo. Eyacuiñajjiya ajeo eseya chacochacopoquiani eseja eyamiquipajje queaja'a bacanitii.
52002005	Eyacuiñajjiya ecuana bacanitii ecuaa quiana esohui huohuiquinaje miquianaja aquianacuana ejjeshejjijo pojjeama. Miquianaja bejjo jjeshejjijo pojjeama pea-ai ecuaa Eyacuiñajjija esohui huohuiquinaje quiana. Chojja de, majo pojjeama.
52002006	Ecuana jjashahuabaquijjimanei poanaje a'a dejjacuaa ecuanaja chaco queapame poani bamajje ecuanajo queapame mimije. Chojja, ecuana jama jjapomeequisapo-ajjanei dejjacuanajo, miquianajo pea-ai.
52002007	Bacue, ecuana Eyacuiñajjija babaca Quitoja huoojea miquiana sohuihuohuiquiya nequiquinaje miquiananijje. Jamajjeya ecuana bacajji poanaje quianaja etii poani miquiana huoojeajji. Chojja, ecuana jama pojjima'nei poanaje miquianajo. Ecuaa ca quiana ca oe queapame aquinaje joya ecua enaesecuaa oja bacuacuana queajeajo tojjoacani, jamaya ecuana miquianajo ponequinaje.
52002008	Ecuaa quiana queajeanee anequinaje miquianaja meshiyasijje poquimajje. Eyacuiñajjija esohui queapame Quitojo mahuisonei huohuiya pojjeama ecuana poquinaje. Miquiana ojjañajo queabihui ba'emeesahuaa pea-ai ecuana majo pea-aiya poquinaje miquiana queajeanee poanijojoya.
52002009	Miquianajaya eba pajea'yojjima achajja ecuana hueya-amanei chacochaconaje bobi jjeshejjijo miquianaja meshijo nequi. Epojjajo, mecajje pea-ai ecuana chacochacomajamajanaje miquianaja bobicuana huohuiajjajjima yajjijo miquiana majo queacamaja epo poanijje. Ma Eyacuiñajjiya ecuana huohuimeesa-acanaje esohui queapame Quitojo ecuaa huohuiquinaje miquianaja bobicuana huohuiajjapojjima' nequiya.
52002010	Miquiaaya banaje achajja ecuana poeyanaje miquianaja meshiyasijje miquiana sohuihuohuiya. Eyacuiñajjiya ecuana bapea-aicanaje. Ecuana queapamenee, queamimishi epojjijo jjashahuabaquijjimanei aninaje miquiana Jesosaja epeejjicuananijje.
52002011	Miquianajaya eba pea-ai ecuaa esohui miquiana queaca'a etiipoquijjijo, yenoama epo'yojjijo pea-ai huohuineinaje. Joya ecua echiimeseya oja bacuacuana esohui o queapame tiipoquijjijo huohuineicani, jamaya ecuaa quiana anaje.
52002012	Ecuaa quiana huohuineinaje esohui jama ba'a: —Queapamenee oe ba'epoquicue jiquio ecua se Eyacuiñajjiya queapame ba'emeesa-acani jamaya. Ohuaya quiana nahueca'yonaje ojayatii epo'yojji. Eyacuiñajjiya quiana ba'emeecapoquije'yotii ma ohua queaca'aneetiiya queasajajanee nequiya huoojeacapoquianitii meshi Eyahuasijje.—
52002013	Jamajjeya ecuaa Eyacuiñajji gracias apoquiañatii miquianajo. Miquiaaya Eyacuiñajjija esohui ecuaa huohuije shajja-ajjaneineinaje. Jama quiana poanaje ba'a: “Jiquio se ohuaya huohuicani dejjaja esohui pojjeama, Eyacuiñajjija esohui oja ye.” E'ejojonei jiquio ecuaa huohuiquinaje Eyacuiñajjija esohuinei poani. Cua miquiana ojaya esohuijo jjashahuabaquipoquije comaya quiana queaja'atii ba'epoquije.
52002014	Judea meshijo nequica judiocuaa onijjejaajji queacamajanee pomeecanaje joya Eyacuiñajjija esohuijo jjachichaquipoquianicuana oja epeejji. Queameshihuisohuasijje ba'eca Jesosa Quitoja'yo poanicuana queacamajanee pomeepea-aicanaje cuaa. Ecuanaja dohuecuana jjo'icuana, miquiananijje ba'ecacuaa quiana queacamajanee pomeecanaje Eyacuiñajjija esohuijo oya jayojjaya.
52002015	Yahuajonei judío etii poacuaa ma oja esohuihuohuijji poa dejjacuana manomeeca'yapoa. Majoya pea judío etii poanajecuaa yahuajo Emeshimesenei Jesosa manomeepea-aica'yapoa. Jjeya pea-ai judío etii poanicuaa ecuana queacamajanee pomeepea-aicani oja esohuijo. Eyacuiñajji ca ma dejja etiicuanajo queabihui po-ajja. Ma dejjacuanaya queaquene queamase popoquiani ojjañacuananijje.
52002016	Ecuana judío pojjeamacuanahuasijje esohui huohuiya epoquijji nahueajjacanaje ma dejja judío etiicuaaya peajaajjicuana Eyacuiñajjija esohuijo ejjashahuabaqui'yo poanijje. Jamajjeya ma judío dejja etiicuana quea-ojamimishihuisoneetii nequipoquiani. Quijje macuanaya queaneenee pomeecaje'yo Eyacuiñajjiya oja mimishijo.
52002017	Jesosaja epeejji ecuanaja dohuecuana jjo'icuana, ecuaa pea meshiyasijje epoquijji queayenonee miquiana jiñanaje. Queahuesha pea meshijo nequi ecuana jjashahuabaquipoquinajetii miquianajo jamatii ecuanaja ecojjaja miquiana ba'yojjimatiijo. Ecuana poquio'oyasaneipoanaje miquiana ba'yohua.
52002018	Ecuana epoquineijji nisho po-ajjanaje. Eya ca iña Pablo epoquineineijji nisho queahuiso po-ajjanaje miquiana ba'yohua. Jamatii ebionei eshahua Satanás bajjaniya eya poquimeejjima acanaje cocuamaya miquianaque.
52002019	¿Ajeo shai ecuana queabihui jjaishoaquipoquiani, ajeo shai ecuana queabihuinee poaje? Bacue, miquianaya queaja'anee ba'epoquiani ecuanaja sohuihuohui shajja-ajjamajje ecuana queabihui poani majoya. Eseja Emeshimesenei Jesosa Quitohua miquianaya queaja'a ba'epoquiani bamajje ecuana queapame chacochaconaje miquianajo sosejje quijje quiacaje.
52002020	E'ejojonei ecuana queabihuinee poani miquianaya queaja'anee ba'epoquiani shajja-ajjamajje. Queahuisocuaa ecuana bacanaje miquiana sohuihuohuijji epo jamajje ecuana majoya queabihui pea-ai poani.
52003001	Ecuana achajja miquiana ani ba'yohua poquijjimatii nequi, queayenoneetii poani majoya jjabaquimajje ecuana jjashahuabaquinaje eya, Silas pea-ai Atenas meshijotii nequije so'o.
52003002	Majo aniya ecuaa eseja dohue Timoteo huoojeanaje miquiana bao'oyaa. Ohuaya esohui queapame Quitojo huohuicani cuana ecuananijje chacochacopoquianiya. Ecuaa oya huoojeanaje miquiana ba'yohua miquiana queaca'a tiimeejji esohuijo. Miquiana Eyacuiñajjija esohuijo queaja'a jjashahuabaquipoquijjijo ecuaa oya huoojeanaje.
52003003	Jamajjeya ohuaya quiana sohuihuohuiquicanaje onaa queacamajanee acajje miquiaa Eyacuiñajjija esohui cajaa ea'yo poanijje. Miquianajaya eba eseya queacamajaneetii acapoquije cuaa Jesosaja epeejji poanijojoya. Jamaya Eyacuiñajjija esohui poani.
52003004	Bacue, ecuaa yahuajopishana miquiananijjetii aniya huohuinaje quiana ese queacamajanee pomeejjicuana oja esohuijo poenequijetii. Ecuanaja huohui jayojja quiana acani cuaa, jjeyanei quiana queacamajanee pomeecani cuaa.
52003005	Jamajjeya achajja miquiana ani ba'yohua poquijjimatii nequiya majo queayenonee pomajje eyaya oya huoojeanaje achajja miquiana oja esohuijo jjashahuabaquiani ba'yohua. Eya queayeno jjashahuabaquinaje miquianajo, e'e pojja'a edosiquiaa quiana queaquehuanee jjashahuabameequica'yonaje. E'e pojja'a ecuaa quiana sohuihuohuiquinaje jamatii miquiana queamimishitii ba'epoquiani eya queayeno poanaje majoya.
52003006	Jjeya ca Timoteo miquianaque Tesalónica meshiyasijje poqui epoe'yo nequi. Esohui queapame miquianajo yeca'yonaje. Ohuaya ecuana huohuicaña'yonaje miquianaya queaja'atii jjashahuabaquipoquiani Eyacuiñajjija esohuijo, miquiananijje ba'eca queajea apoquiaña pea-ai. Ohuaya huohuipea-aicaña'yonaje miquiaaya ecuana queajeaneeya shahuabapoquiañatii. Miquianaya pa ecuana basaneipo-o'oyani. Ecuana pea-ai miquiana basaneipo-o'oyani.
52003007	Ecuanaja dohuecuana jjo'icuana, miquianaya queaja'anee jjashahuabaquipoquiani esohuijo shajja-ajjamajje ecuana majoya queabihui po'yonaje jamatii ecuana jiquiojo nequi queacamajanee acapoquiani cuaa Eyacuiñajjija esohuijo. Ecuana botiamanei acani, queanee pomeesa-acani cuaa.
52003008	Jamajjeya miquianaya queaca'a ba'epoquiani Emeshimeseneijo shajja-ajjamajje ecuana queayenonee popajea'yonaje, queabihui cahuinaje.
52003009	Ecuaa queabihuineeya Eyacuiñajji gracias aña miquianajo. E'ejojonei ecuana queabihuinee po'yonaje miquianajo miquianaya queaca'atii ba'epoquiani shajja-ajjamajje. Eyacuiñajjiya ecuana queabihuinee po'yonaje miquianajo bacani.
52003010	Ecuana mimipoquianitii epojjajo, mecajje pea-ai Eyacuiñajjija ecuana miquiana ba'yohua cocuama oja epoquimeeo'oyajjijo oya ecuanajo jama sapomajje. Majoya ecuaa miquianaque poquio'oyamajje queaja'a huohuije cua miquianaja queaquehua poani esohui queaja'a ebajji.
52003011	Jamajjeya ecuana mimipoquianitii Eyacuiñajji eseja Chii-ainijje, Emeshimesenei Jesosa Quitonijje pea-ai ecuana oja epoquimeeo'oyajjijo miquiana ba'yohua.
52003012	Ecuana Emeshimeseneinijje mimipea-aipoquiani miquiana queaca'a oja etiimeepoquiajjijo miquiananijje ba'e Jesosaja epeejjicuana queajea eapoquiajjijo pea-ai. Ojjañacuana pea-ai miquianaja queajea eapoquiajjijo ecuana mimipoquiani onijje, jiquio ecua ecuaa quiana queajeanee aña jama pea-ai miquianaja peacuana eajjijo.
52003013	Ecuana mimipea-aipoquiani onijje miquianaja esapadojjojje, eyamiquipajje pea-ai queaca'a eba'epoquijjijo. Bacue, miquianaya queapamenee mimishiamanei Eyacuiñajji eseja Chii-ai cojjaneijo nequije quijje eseja Emeshimesenei Jesosa Quito poeo'oyajo ojjaña oja epeejjicuananijje.
52004001	Ecuanaja dohuecuana jjo'icuana, Emeshimesenei Jesosaja bajjanijo ecuaa huohuiajjaneiaña miquiana queaja'atii eba'epoquijjijo. Ecuaa quiana yahuajo huohuinaje achajja queaja'a ba'ecapoquijji oja esohuijo. Jjeya miquiana queaja'a ba'epoquiani. Jamajjeya quiana oe jamaya queaja'atii ba'epoquisatiipocue Eyacuiñajji queabihui pojji miquianajo.
52004002	Miquianajaya eshajja-ajja ecuanaja huohui esohui achajja queaja'a ba'ecapoquijji. Jesosa Quitoja huoojeaa ecuaa quiana huohuineinaje esohui majoya.
52004003	Eyacuiñajjiya quiana queaja'anee mimishiamanei ba'emeesa-acapoquiani miquiana ojaya'yo poanijojoya. Jamajjeya a'a peaja ehuanasejo, peaja yahuejo onijje ejaajjijo jjashahuabaquijji. Eyacuiñajji ca jama sapo-ajjaneinei esejo.
52004004	Jamajjeya quiana oe dejjacuana jjabaneiquicajji miquianaja ehuanaseneijo queapame eba'epoquijji. Queajjashahuabaquija'a onijje ba'epoquicue mimishiama Eyacuiñajjija'yo poanijjejojoya. Miquianaja huanasecuana queapame poani jaahuanapoquiacue Eyacuiñajji queabihui pojji.
52004005	Joya ecua dejjacuana Eyacuiñajjima' jayojja poani quea-eponahuisonijje ejaajjijo jjashahuabaquipoquianitii jama pea-aiya oe a'a popea-aijji.
52004006	Jamajjeya oe jjajaahuananeiquipoquicue. A'a queamimishi pojji miquiananijje ba'eca Jesosaja epeejjicuananijje. Ecuanaja quiana queaja'a ehuohui joya jama queamimishi ba'eme poaje quiana Eyacuiñajjiya queanee pomeecaje.
52004007	Bacue, Eyacuiñajjiya eseya nahueca'yonaje peacuananijje queamimishitii eba'epoqui poanijje, peanijje ejaa poanijje. Eseya ca ojaya'yo poani jamajjeya queaja'a eyacua ba'ecapoqui'yojji.
52004008	Joya dejjaa jiquio ecuaa huohuiaña esohui cajaa acani comaaya Eyacuiñajjija esohui cajaa apea-aicani, ecuanaja esohuinei pojjeama. Eyacuiñajjiya quiana oja Edojjoshahuapame quiacanaje miquiana queaja'a ba'emeepoquiajji epojji.
52004009	Eyacuiñajjiyanei quiana queaja'a jjashahuabaquimeecanaje majoya miquianaja pea Jesosaja epeejjicuana queajea eapoquiajji. Jamajjeya esohui esenijje ba'eca Jesosaja epeejjicuana queajea eajjijo ecuea etehueo'oyajji pojjeama poaje.
52004010	E'e, jamaya miquiaaya eseja dohuecuana, jjo'icuana pea-ai ojjaña Macedonia meshijo ba'ecacuana queajea apoquiaña. Jamatii ecuaa quiana huohuiajjapoquiaña Jesosaja epeejjicuana miquianaja meshijo ba'eca queajeaneetii eapoquiajjijo.
52004011	Queapame oe ba'epoquicue quiana shajjaquijjoama, peajo jjaniñebaquijjima. Miquianaja emejanei chacojo oe queapame ba'epoquicue. A'a peaja echacojo jjashahuabaquijji. Jama eba'epoquijji ecuaa yahuajo quiana huohuinaje esohui.
52004012	Jama chacome amajjeya quiana queabobihuiso poaje. Jesosaja epeejji pojjeamacuaa miquiana queapame hueya-ama bacaje jama chacochacome poajo.
52004013	Jesosaja epeejji ecuanaja dohuecuana, jjo'icuana pea-ai, ecuaa quiana jjeya huohuiaña miquianaja queaja'a ebajji joya Jesosaja epeejji emano'yocuanajo. Eyacuiñajjima' jayojjacuana queayenoneetii popoquiani emano'yocuanajo. Jama miquiana epopea-ai poanijje majoya ecuaa quiana esohui huohuiaña.
52004014	Eseya jjashahuabaqui'yonaje Jesosa emano'yo jaa Eyacuiñajjiya shequimeeca'yapoa. Jamajjeya eseya jjashahuabaqui'yani ojjaña joya Jesosaja epeejji poanaje emano'yocuana Eyacuiñajjiya quijje shequimeepea-aicaje'yo. Jesosanijjetii enequipoqui'yojji shequimeecaje'yo oja epeejji poanajecuana.
52004015	Jiquio ecuaa miquiana jjeya huohuiaña Emeshimeseneija quia esohuiya. Ojjaña eseya joya eshetii ba'e Emeshimesenei poeo'oyajo ebionei epoquicoo'yojji pojjeama se poaje so'o. Ma Jesosaja epeejjicuana emano'yo caca oe ebionei shequimeecoocaje'yo. Majoya aje eseya dojosohuapea-aiquicaje'yo.
52004016	Jesosa poeo'oyajo esohui janobajjimanei taaaje shajja-ajjacaje cuaa. Angelcuana huohuijji poani etii janobajjimanei taaapea-aije. Eyacuiñajjija baasa janobajjimanei miasajajeacaje shajja-ajjapea-aicaje cuaa. Majoya Emeshimesenei Eyajo ani nequioqueje. Ojjaña Jesosaja epeejjicuana emano'yo jaa ebionei shequimeecoocaje'yo ohuaya.
52004017	Majoya aje eseya joya eshetii ba'e Emeshimeseneiya dojosohuaquicaje'yo ma Jesosaja epeejji ebionei emano'yocuananijjetii ojee botejjee Emeshimeseneinijje eani'yojji Eyahuasijje. Jamaya eseya Emeshimeseneinijje ojee ba'etiitiije'yo.
52004018	Jamajjeya jiquio esohui miquiananijje ba'eca Jesosaja epeejji huohuitiitiipoquiacue o majo queabihui ba'epoquijji. Miquianaya pea-ai oe majotiiya jjashahuabaquipoquicue queayeno poani jjabaquimajje.
52005001	Jesosaja epeejjicuana, eyaya quiana huohuinaje Jesosa poeo'oyajjijo. Jamatii ecuea etehuejji pojjeama poaje acheshono oya poeje o'oya.
52005002	Esejaya ca bajjimanei poani acheshono shai oya poeje o'oya. Jiquio ecua siipojji equimeseja bajjimanei poecuajiani, jamaya Emeshimesenei poecuajije o'oya queahuisocuana ojo jjaishoaquijjimatii ba'ecajo.
52005003	Quijje queahuiso jama poaje ba'a: “Ecuana queapame ba'epoquiani ojee, chama' queamase epojji. ¡Ajeo queamete epojji!” Ona jama poanijo epojja ona queayenonee po'yojji ona queaneenee po'yojji poecuajije. Joya ecua eponacuana jamatii jjabaquijjima ani bacuaneecuajiani, jamaya poaje cuana o queaneenee po'yojji epojja poecuajiajo. Queaneeneetii pocuajije'yo cuana.
52005004	Miquianaya ca jjeya jama pea-ai queametenee epocuaji'yojji pojjeama poani. Dejja mimishicuana quea-aapo jayojjatii ba'epoquiani jama pojjeama quiana jjeya ba'epoqui'yani, jamajjeya o poeo'oyajjijo eseya jjaishoaquipoquiani. Siipojji jama pojjeama oya poeje o'oya miquianajo.
52005005	Miquianajaya ca jjeya eba oya poeje o'oya. Jamajjeya eseya jjeya queaja'a ba'epoquiani joya ecua dejja epojjajo queaja'a poquiani jama.
52005006	Jamajjeya eseya joya ecua peacuana ecahui jayojjatii ba'epoquiani jama pea-aiya poca-ajja. Eseya ca jjaishoaquipoquianitii o poeo'oyajjijo apoa epo nequi. Joya ecua dejja cachasa ishiajjanei queaja'a jjashahuabaquiani jama pea-aiya ba'ecapoquijji.
52005007	Bacue, joya dejjacuana, eponacuana pea-ai mecajje cahuiani comacuanajaya bajjima yajja poani cuana. Joya huoojjicuana mecajje huooani.
52005008	Eseya ca jama pojjeama jjeya queaja'a ba'epoquiani. Joya ecua dejjacuana epojjajo queaja'a chacochacopoquiani jamaya eseya ba'epoquiani. Jamajjeya eseya joya ecua soldadocuana jjajaahuanaquinequiani jama pea-aiya pocajji. Eyacuiñajjija esohuijo jjashahuabaquicapoquijjitii, esejaya peacuana esenijje ba'eca queajea acapoquijji pea-ai. Acheshono Eyacuiñajjiya eseya apoa acaje'yo dojosohuacaje'yo, eseya majoya queabihui jjaishoaquipoquianitii jiquio ecua soldadocuanaja ejahuojjaca'a eiyatii poani jamaya.
52005009	Eyacuiñajjiya queaqueneya queaneenee pomeecaje'yo cuana oja mimishijo. Eseya ca queaneeneetii epomee'yojji pojjeama ohuaya bacapoa. Jamajjeya eseya ohuaya majoya jjashahuabameequica'yonaje Emeshimesenei Jesosa Quitojo ejjanahuemeequi'yojji.
52005010	Jesosa Quito esejo mano'yapoa ese onijje eba'epoqui'yojji. Jamajjeya eseya jjeya eshe ba'e mano'yomajje pea-ai onijjetii ba'epoquije'yo.
52005011	Jamajjeya se oe esenijje ba'eca Jesosaja epeejjicuananijje esohui queapamejo mimipoquicue. O queaca'a tiipoquijjijo pea-ai esohui queapame mimipoquicue. Jiquio jjeya miquiaaya aña esohuiya oyatiiya apoquiacue.
52005012	Jesosaja epeejji ecuanaja dohuecuana jjo'icuana, joya miquiana sohuihuohuijji poanicuana etii oya queapame poani bapoquiacue quiaa. Oya Emeshimeseneija nequimee miquiana jaahuanapoquiajji poani, miquiana sohuihuohuipoquiajji poani.
52005013	Coma dejjacuanaya Eyacuiñajjijo chacochacopoquiani, jamajjeya quiaa oya queajea apoquiacue, queapame poani oya bapoquiacue. Miquiananijje ba'eca Jesosaja epeejjicuananijje oe queabihui queneama ba'epoquicue ojee oya meshijo.
52005014	Ecuaa quiana huohuiajjaneiaña joya chacochacoajja poanicuanajo miquianaja o tecueajji o chacochacojji. Joya queametenee poanicuana o meteama pojjijo niñesheacue. Joya ca'a-ama poanicuana miquianaja o asahuajjijo ecuaa quiana huohuipea-aiaña. Ojjañacuananijje oe queapame ba'epoquicue, a'a onijje quenequenecuajijji.
52005015	Jjabaneiquicue quiana oe joya miquiana queamimishi ajji poanicuanajo. A'a onijje queamimishi popea-aisapojji ejjasoseaquiajji onijje. Ojjañacuananijje ca queapame pocapoquijji. Miquiananijje ba'e Jesosaja epeejjicuana oe queapame asahuapoquiacue, Jesosaja epeejji pojjeamacuana pea-ai.
52005016	Queabihui pea-ai quiana oe ba'epoquicue.
52005017	Eyacuiñajjinijje oe mimitiipoquicue ojjaña pojjajo, mecajje pea-ai.
52005018	Ojjañacuanajo Eyacuiñajji gracias apoquiacue. Jamaya Eyacuiñajjiya quiana ba'emeesa-acapoquiani joya Jesosa Quitojo ejjashahuabaqui'yocuana.
52005019	Edojjoshahuapameja esohui miquianaja eyamijo nequija a'a cajaa ajji, a'a pajea'yojji.
52005020	A'a joya Edojjoshahuapameja quia esohui yejji poani dejja cajaa ajji quiaa.
52005021	A'a ohua e'ejojonei Eyacuiñajjija esohui huohuicani ebajji shajja-ajjaneineicue. Ma ohua esohui queapame huohuicanaje huanacue miquianaja esapajo.
52005022	Ojjaña queamimishi epojjijo oe queahuesha nequicue. A'a jama queamimishi popea-aisapojji.
52005023	Eyacuiñajjiyanei jiquio ese queaquijijjijajinee pomeejji poaniya quiana mimishiama caba'emeecapoquiahua. Miquianaja esapadojjo, edojjoshahua, eyami pea-ai canahuecapoquiahua ohuaya miquiana queaja'a ba'epoquijji eseja Emeshimesenei Jesosa Quito poeo'oyajo.
52005024	Eyacuiñajji yahuajoneitii esejo jjashahuabaquianiapoa ese oja jama epomeejjijo. Oya pea jjashahuabaquime po'yoajjanei poani majoya. Jamajjeya ohuaya e'ejojonei eseya jamaya pomeecaje.
52005025	Miquianaya Jesosaja epeejji ecuanaja dohuecuana jjo'icuana, ecuanajo oe mimipoquicue.
52005026	Miquiananijje ba'e Jesosaja epeejjicuana oe queabihuiya shemo tojjojjequicue Emeshimeseneija bajjanijo.
52005027	Eya Emeshimeseneija babaca oja nequimee. Jamajjeya jiquio eya tehuenaje esohui acue ojjaña majo Jesosaja epeejjicuana ba'ecaja eshajja-ajjajji.
52005028	Eseja Emeshimesenei poani Jesosa Quitohua quiana queapamenee ca-acapoquiahua ojayanei ejjashahuabaquijjijo.
53001001	Eyaya Pablohua jiquio esohui Silvanonijje, Timoteonijje pea-ai aniya tehueaña miquianajaya Jesosaja epeejji ciudad Tesalónica meshijo jjachichaquipoquianicuanaja ebajji. Miquianaya Eyacuiñajji Echii-aija, Emeshimesenei Jesosa Quitoja pea-ai'yo poani.
53001002	Eyacuiñajji eseja Chii-aiya, Emeshimesenei Jesosa Quitohua pea-ai quiana queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
53001003	E'e, Jesosaja epeejji ecuanaja dohuecuana, jjo'icuana pea-ai, ecuaa Eyacuiñajji gracias apoquiañatii miquianajo. Jamaya ecuanaja acapoquijji miquianaya queaca'a tiipoquiani oja esohuijo shajja-ajjamajje. Miquiaaya miquiananijje ba'eca Jesosaja epeejjicuana queajeanee jjeya apoquiaña ma ecua quiaa yahuajo queajeapishana anaje jama pojjeama.
53001004	Jamajjeya pea meshicuanajo ba'eca Jesosaja epeejji jjachichaquipoquianicuananijje ecuana queabihui mimiani miquianajo, queaja'a miquiana ba'epoquiani oja esohuijo shajja-ajjamajje. Jamatii queanee pomeecani cuaa oja esohuijo miquianaya queaca'atii ba'epoquiani, o cajaa apojjima'. Queacamajaneetii ba'e miquiana queaja'a jjashahuabaquipoquianitii oja esohuijo.
53001005	E'e, miquianaya queacamajanee acapoquiani cuaa oja esohuijo, jamajjeya quiana quijje Eyacuiñajjiya ojjañaja ebajji huohuicaje'yo miquiana queaja'atii ba'epoquinajejo. Joya miquiana queacamajanee ajji poanicuana ca queamimishi poanaje bacaje cuaa. Miquianaya queaja'atii ba'epoquianijojoya jamatii queacamajanee acani cuaa Eyacuiñajjiya quiana bacaje ma ohua huoojeacapoquianitii meshi Eyahuasijje epoqui'yojji.
53001006	Eyacuiñajjiya queaja'anee huohuicaje'yo ache queapame, ache queapame pojjeama. Jamajjeya joya miquiana queacamajanee ajji poanajecuana ohuaya queaneenee pomeecaje'yo ma ohua acapoquinaje oja mimishi sosejjeya.
53001007	Miquianaya dejjamasecuanajo camaja-ama pomeecaje'yo, ecuanaya pea-ai, eseja Emeshimesenei Jesosa Quitohua Eyajo aniya poeo'oyamajje. Oya queaca'aneetii nequioqueje cuaquijiji queaquemo jijiquitejjee oja ángel queaca'acuananijje ojee.
53001008	Ojjaña ma Eyacuiñajji cajaa ajjitii poanajecuana ohuaya queaneeneetii pomeecaje'yo. Macuanaya esohui queapame eseja Emeshimesenei Jesosajo jjashajja-ajjaquiajjatii ba'epoquinaje, majo jjanahuemeequi'yojjimatii oya poanaje.
53001009	Eyacuiñajjiya quijje queaneeneetii pomeecaje'yo macuanaya Emeshimeseneijo queahueshatii enequipoqui'yojji Cuaqui-aiyasijje. Ejjasejjaqui'yotii nequimeecaje'yo ohuaya Eyacuiñajji queaca'aneetii queasajajaneenijje eanica'yo poanijje.
53001010	Jamaya ohuaya acaje'yo cuana epojja o poeo'oyajji apoa poajo. Ojjaña oja epeejjicuaa ojaya'yo poaniya ca oya bihuiacajjequije meteamaa. Ojjaña joya ojo jjashahuabaqui'yonaje huisotiicuaa oya queapamenee poani bacaje ma pojjajotiiya. Miquiaaya pea-ai oya queapameneetii poani baje ecuanaja huohui esohuijo jjashajja-ajjaquinajeyajjejojoya.
53001011	Majoya ecuana ojjaña pojjajo Eyacuiñajjinijje mimipoquianitii miquiana jamatii eba'epoquijjijo pojjeama. Eyacuiñajji jjashahuabaquipoquianitii miquiana ojo queaja'a eba'ejeapoquijji pojjeamajo. Oya jama sayapoani miquianajo. Ecuana mimipea-aipoquiani onijje ojaya quiana eameesahuajeyojjijo ma miquiaaya chacosa-aña huisotii cuanajo. Eyacuiñajji queaca'aneetii nequi oja echacojji miquiana ameejeyo'yojji.
53001012	Miquiana ojo jama poajoya eseja Emeshimesenei Jesosa queapamenee poani bacaje cuaa quijje o bihuiajji. Miquiana queapame ojaya'yo poani bapea-aicaje. Jamaya eseja Eyacuiñajjiya Emeshimesenei Jesosa Quitohua pea-ai quiana queapamenee acanaje ojayanei ejjashahuabaquijjijo.
53002001	Jesosaja epeejji ecuanaja dohuecuaa jjo'icuaa, jiquio eya huohuije esohui shajja-ajjaneicue. Eseja Emeshimesenei Jesosa Quito achajja oya poeje o'oya, achajja eseya ojee jjachichaquicaje ojo pea-ai majoya quiana jiquio esohui huohuije.
53002002	O epoeo'oya cuahuajo oe a'a pea jjashahuabaquime pocuaji'yojji quiana majoya. A'a e'ejojonei poani poso ajji cuana eya jama poanaje shajja-ajjamajje ba'a: “Emeshimesenei epoe o'oya pa, epojja apoa poanaje. Oya poeo'oyanaje jiquio meshiyasijje.” Ecue tehue jaa jamaya poani anishocaje cuaa. Chojja, a'a coma esohui ecue tehuenei poso ajji quiaa.
53002003	A'a coma esohui siajjejo jjadasiameequiajjajji. O poeo'oyajjimahuajo queahuisoneecuaa Eyacuiñajji cajaa acaje. Eyacuiñajjija esohui sapo-ajjanei poaje dejja queamimishinee ebionei poecooje. Quijje ca coma dejja queaneeneetii pomeecaje'yo Eyacuiñajjiya Cuaqui-aiyasijje.
53002004	Coma dejjaya Eyacuiñajji sapo-ajjaneinei poaje. Ojjaña onaja eyacuiñajjinishocuana pea-ai ohuaya cajaa ameecaje. Oyanei ojjañacuanajo jjabihuimeequisapoaje Eyacuiñajji jayojja epojji. Eyacuiñajjija equi-aiyasijje nobiquimajje coma dejjaya jama poaje ba'a: “Eya ca iña Eyacuiñajji oenei e'ejojonei poani.”
53002005	Shahuabatiicue quiaa, oya esohuiya eyaya quiana yahuajo huohuinaje miquiananijje aniya.
53002006	Jjeya miquianajaya eba acheya coma Eyacuiñajjija esohui sapo-ajjanei poaje dejja queamimishi poemeejjima acani so'o. Jamaya poemeejjima acani Eyacuiñajjija esohui sapo-ajjanei poaje dejja o poejji epojja apoa pojjima' so'o.
53002007	Jamatii o poejjimajo ojaya ejjashahuabaquijji queaquehuanee epoe. Queahuisocuana jiquio meshijo ba'eca oya jayojja pea-ai jjashahuabaquicani queaquehuanee. Majoya quijje o poejji epojja apoa poajo Eyacuiñajjiya o poemeejjima ajji poani huoojeacaje'yo.
53002008	Ma pojjajotiiya Eyacuiñajjija esohui sapo-ajjanei poaje dejja epoe bacaje cuaa. Majoya quijje Emeshimesenei Jesosaa oya jeabichajea'yomajje chama'yotii acaje oja enabaa esohuiya poeo'oyamajje. Jamaya Jesosaa oya ajeacaje'yo quijje queasajajanee nequiya poeo'oyamajje.
53002009	Dejja queamimishi Eyacuiñajjija esohui sapo-ajjanei poaje ebionei eshahua Satanás bajjaniya queaca'a pomeecaje. Eshahuaa oya dejjaja ajjima'neineicuana ameecañaje oya e'ejojonei queaca'anee poani queahuisocuanaja ebajji. Majoya oya queaca'anee poani bamajje queahuisocuaa oja esohui shajja-ajjacaje.
53002010	Ohuaya oja esohui siajje oopana huohuicaje cuana joya queaneeneetii epo'yojjicuana dasiajji. Macuanaya Eyacuiñajjija esohui e'ejojonei sapo-ajjaneitii pomajje jjashahuabaquisapo'yoajjanei popoquije majo ejjanahuemeequi'yojji.
53002011	Jamajjeya Eyacuiñajjiya ojjaña joya oja esohui sapo-ajjanei popoquijecuana nahuepajeacaje esohui siajjejo ejjadasiameequipoquijjitii majoya. E'ejojonei poso acapoquijetii cuaa ma Eyacuiñajjija esohui sapo-ajjanei poaje dejjaja esohui siajje.
53002012	Jamaya queaneeneetii pocaje'yo cuana oja mimishijo ojjaña joya esohui e'ejojonei poani sapo-ajjaneitii popoquijecuana. Ma dejjacuanaya eponacuana pea-aiya caca quea-ojamimishijeaneetii ba'epoquije.
53002013	Jesosaja epeejji ecuanaja dohuecuana jjo'icuana, Eyacuiñajjija quiana queajeanee. Eyacuiñajji gracias acapoquijjitii miquianajo. Eyacuiñajjiya miquiana yahuajo babacacapoa ojaya enahue'yojji. Edojjoshahuapameya quiana Eyacuiñajjija'yo pomeecanaje oja esohui e'ejojoneijo miquianaya jjashahuabaqui'yonajejojoya.
53002014	Jama epo'yojjiya Eyacuiñajjiya quiana iyaacanaje. Eyacuiñajjija esohui queapame Quitojo ejjanahuemeequi'yojji ecuaa sohuihuohuiquinaje quiana. Majoya quijje miquianaya Emeshimesenei Jesosa Quitonijje ojee anije'yo queaca'a queasajaja pea-ai Eyahuasijje.
53002015	Jamajjeya oe quiana ecuanaja dohuecuana jjo'icuana, queaca'atii ba'epoquicue Quitojo. Ecuanaja huohui esohuicuana a'a pajea-ajja'yojji quiaa, ma ecuaa tehuenaje esohui pea-aiya a'a pajea'yojji.
53002016	-
53002017	Ecuana mimipoquiani eseja Emeshimesenei Jesosa Quitonijje, Eyacuiñajjinijje pea-ai oja miquiana queaca'a epomeejjijo. Majoya quiaa jama pomajjeya peacuana esohui queapame meteamaa huohuiquije. Ohuaya eseya queajeaneetii acapoquiani ojayanei ejjashahuabaquijjijo, eseya queapame acapoquiani pea-ai. Jamajjeya se ojotii queabihui jjaishoaquipoquianitii ma ese ohua huohuicanaje esohuijotiiya Eyahuasijje epoqui'yojji. Ojaya se pea esohui ehuohui'yojji pojjeama poaje.
53003001	Ecuanaja dohuecuana jjo'icuana, oe-ejjenei ecuanaja esohui jama poani ba'a: Eyacuiñajjinijje oe mimipoquicuetii ecuanajo oja esohui queapame queameshihuiso ba'ecacuanahuasijje ehuohuiquijjijo. Mimipea-aipoquicue pea meshicuanajo ba'ecacuanaja queaja'a shajja-ajjajjijo ma ecua miquianaya oja esohui shajja-ajjamajje jjashahuabaqui'yapoa jama pea-aiya ona pojjijo.
53003002	Mimipea-aipoquicue oe onijje Eyacuiñajjija ecuana enahuejjijo dejjamimishi queamasecuanajo. Queahuisocuana Eyacuiñajjija esohuijo jjashahuabaqui'yoajjanei poani.
53003003	Emeshimesenei caca queaca'aneetii nequi, ojaya ejjashahuabaquijji ohuaya ajeyocapoquianitii. Jamajjeya ohuaya quiana queaca'a nequimeecapoquije, edosiquianajo quiana ohuaya jaahuanacapoquije pea-ai.
53003004	Ecuana caca Emeshimeseneijotii jjashahuabaquipoquiani, oya pea jjashahuabaquime po'yoajjanei. Jamajjeya ohuaya quiana jjeya queaja'a ba'emeesahuacani, quijje pea-ai ba'emeesahuacapoquijetii ma ecua ecuaa quiana esohui huohuiquinaje jama pea-ai eba'epoquijji.
53003005	Emeshimeseneija quiana queajeanee poanitii miquianajaya ebajjijo ecuana majoya mimipoquiani onijje. Ecuana mimipea-aipoquiani miquiana queaca'atii eba'epoquijjijo Quitojo.
53003006	Jesosaja epeejji ecuanaja dohuecuana jjo'icuana, Emeshimesenei Jesosa Quitohua ecuana bacanitii. Jamajjeya ecuaa quiana huohuineiaña jama ba'a: Joya Jesosaja epeejji bobijo chacochacoajja poanijo jjasejjaquisocue, ¡a'a onijje jjapeequitiipoquijji! Joya ecuanaja huohui echacochacojjijo jjashajja-ajjaquisapo-ajja poanicuanajo jjasejjaquisocue.
53003007	Miquianajaya eba achajja queaja'a ba'ecapoquijji jiquio ecua ecuana queaja'a ba'epoquiani jama pea-ai epojji. Ecuana miquianaja meshijo ani jamatii chacochacojjimanei pojjeama aninaje.
53003008	Miquianaja bobi jamatii sosema' ijjiapojjima'nei poanaje ecuana. Ecuana ca epojjajo, mecajje pea-ai chacochaconeinaje miquianaja bobi huohuiajjajjima yajji, miquiana majoya queacamaja epo poanijje ecuana bobiajjijo.
53003009	E'ejojonei ecuanaja miquiana bobi huohuiajjacajji poanaje Eyacuiñajjija esohuijo queahuiso chacochaconajeyajjejojoya. Ecuana ca jamaya chacochaconeinaje hueya-amanei miquiana jama pea-ai eba'epoquijji ecuana jayojja pea-aiya.
53003010	Ecuana miquianaja meshijo ani jama poanaje ba'a: Joya chacochacoajja poanicuana ca bobi jamatii quiaca-ajja.
53003011	Ecuanaja eshajja-ajja beca quiana chacochacoajjanei poani. Jamatiinei ani, peacuana chacomeejjima yajjijo queahuiso mimimimiani.
53003012	Emeshimesenei Jesosa Quitoja huoojeaajjejojo ecuaa coma dejjacuana chacochacoajja jama niñesheame aña ba'a: “Queapame oe chacochacopoquicue miquianaja bobi jjeshejjijo.”
53003013	A'a oe hueyahueyajji queapame echacochacopoquijji quiana ecuanaja dohuecuana, jjo'icuana pea-ai.
53003014	Miquiananijje jjachichaquipoquiani Jesosaja epeejji jiquio ecuaa tehuenaje esohui jayojja ba'esapo-ajja poanicuana bacue. Jamajjeya oe comanijje a'a jjapeequitiipoquijji o queabicho pojji oja mimishijo.
53003015	Jamatii a'a oya botiamanei ajji. Miquianaja huapa pojjeama jama niñesheameya oya acue quea-ojeaa.
53003016	Emeshimesenei ese queaquijijjijajinee pomeejji poaniya queabei meteama capomeecapoquiahua quiana ojjaña pojjajo, ojjaña ese queacamaja pomeejjicuanajo pea-ai. Emeshimesenei caca miquiananijjetii nequipoquije.
53003017	Eyaya Pablohua jiquio esohui miquiana queabihui pojji tehuemeenaje. Jiquio esohui ecue tehuemeenei poani ebajji eyaya ecuea bajjani jeasiinaje.
53003018	Eseja Emeshimesenei Jesosa Quitohua ojjaña quiana queapamenee ca-acapoquiahua ojayanei ejjashahuabaquijjijo.
54001001	Eya Pablo Jesosa Quitoja huoojea. Eseja Emeshimesenei Jesosa Quitohua queaja'a huohuicani eseya quijje e'ejojonei Eyahuasijje queapamenee ba'epoquije'yotii. Ese nahue'yojji poani Eyacuiñajjiya eya babacacapoa ona sohuihuohuiquinequijji epojji.
54001002	Eyaya jiquio esohui tehueaña mique Timoteo, miquea ebajji. Miya ecue bacuaejjanei jayojja poani miya Quitojo jjashahuabaqui'yonajejojoya. Eyacuiñajji eseja Chii-aiya, Emeshimesenei Jesosa Quitohua pea-ai miya queapamenee ca-acapoquiahuatii ojayanei ejjashahuabaquijjijo, miya queaquijijjijajinee capomeecahua pea-ai ohuaya.
54001003	Eyaya provincia Macedonia meshiyasijje poquijeya huohuineinananaje mi Éfeso meshijotii enequijji so'o. Majo nequica dejjacuaa ojayanei ejjashahuabaquijji huohuicanequinaje cuana, Eyacuiñajjija esohui huohuitaipea-aicanaje. Jamajjeya eyaya miya majo nequimeenaje miquea ma dejjacuana esohui queaquehua huohuimeejjima yajji.
54001004	Coma dejjacuaaya etiiquianaja esohuinei huohuicani, mahuisoneitiiya. Ache etiiquiana yahuajonei cuayapoa, ae bajjani oya poa, ae ponequiapoa oya, majotiiya jjashahuabaquiani. Ojjaña joya ma esohuicuanajo jjashahuabaquipoquijjitii poanicuana ma esohuicuanajotii mimijeapoquiani peanijje equenequenejji. Coma esohuicuana ese asahua-ajjanei Eyacuiñajjija echacojji yajji. Eyacuiñajjija esohuijo queaja'a jjashahuabaquimajje ca se ca oe queapame chacochacoje.
54001005	Ecuanaja huohui esohuicuana ca eseja peacuana esenijje ba'e queajea acapoquijji ecuaa huohuiaña. Bacue, eseya queaquijijjibojea, mimishi huanaquehuajjimanei ba'ecapoquijji peacuana queajea apoquiajji. Eseya Eyacuiñajjija esohuijo jjashahuabaquibeca ba'eca-ajja peacuana queajea eapoquiajji.
54001006	Becacuana ca jama ba'epoquiajja, Eyacuiñajjija esohui cajaa aca'yani. Jama po'yomajje esohui queaquehuajo jamatii mimijeapoquiani cuana emimijajijji peanijje.
54001007	Coma dejjacuaaya Eyacuiñajjija esohui Moisesja tehuecuana huohuisaneiacani cuana jamatii yajja poanijje comaya esohui ojaya bajjima. Oya jama poani ba'a: “E'ejojonei caca jiquio esohui” jamatii yajja poanijje shai ojaya bajjima.
54001008	Esejaya eba Eyacuiñajjija esohui Moisesja tehuecuana queapamenee jaa. Jamajjeya ebionei baneineicajji yajja poani coma esohuicuana, ajeo tehuemeecapoa pea-ai queaja'a ehuohuijji baneineicajji.
54001009	Ma esohuicuana Eyacuiñajjiya Moisés tehuemeecapoa joya queaja'anee ba'epoquianicuana huohuijji pojjeama. Ohuaya ca oja esohui tehuemeecapoa joya shajjama' jayojjatii poanicuana queanee pomeecaje jjabaquijji oja mimishijo. Joya Eyacuiñajji sapo-ajjanei poanicuana, joya emeshimese etii poanija esohuijo jjashajja-ajjaquiajjatii poanicuana, joya queamimishitii popoquianicuana, joya oja chii quecua'yojji poaje, oja nae quecua'yojji poaje, ojjaña joya pea quecua'yojji poajecuana pea-ai oja esohui etehuemeeya o queaneenee po'yojji oja mimishi huohuijeyocaje'yo.
54001010	Joya peaja ehuanasenijje, peaja yahuenijje jaaani cuana, joya onijje dejjanijje jaaanicuana, onijje eponanijje jaaanicuana pea-ai, joya dejja, epona quiajji poanicuana bejjo sosejje peajo echacochacopoquijjitii, joya siajje pojjicuana, joya Eyacuiñajjija bajjanijo e'ejojonei ojaya esohui ajeyocaje nisho poanicuana, joya Eyacuiñajjija esohui pea huohuime a'yojji poanicuana pea-ai oja esohui etehuemeeya o queanee po'yojji oja mimishi huohuijeyocaje'yo.
54001011	Eya ca iña Eyacuiñajjija esohui pea huohuime a'yoajja. Jiquio esohui eyaya huohuiaña Eyacuiñajjija esohui e'ejojonei poani Quitojo ejjanahuemeequi'yojji. Oja esohui queapame huohuiquijji epojji ohuaya eya nequimeecapoa. Jamajjeya seja Eyacuiñajji bihuiacapoquijji.
54001012	Eyaya eseja Emeshimesenei Jesosa Quito gracias apoquiaña ohua e queaca'a pomeecanajeyajjejojo ojo echacochacopoquijji. Eya queapame chacochacopoquije oja esohuijo ohuaya bacapoa. Jamajjeya oja esohui huohuiquiya epoquinequijji eya nequimeecapoa.
54001013	Yahuajo eyaya oja epeejji pojjima' nequiya Jesosa Quito siajjepojji poso huohuiapoa cuana. Ma oja epeejjicuana ba'eca eyaya jeanobiameepoquiapoa eya queamase poajjejojo. Oja epeejjicuana eyaya peajja poso apoa. Eya jamatii queamimishihuiso nequi Eyacuiñajjiya queanee pomee'yojjima acapoa eya ojo jjashahuabaqui'yojjima poajojoya. Eya Jesosa sa-ajjanei poani pomajje queamimishi poani jjabaquijjimanei poa yahuajo.
54001014	Jamaya eseja Emeshimeseneiya eya queapamenee acapoquiapoa queahuiso ojayanei ejjashahuabaquijjijo. Ohuaya eya queaja'a jjashahuabameequicanaje oja esohuijo, peacuana queajea ameesahuacanaje pea-ai. Eseya Jesosa Quitoja'yo poanijojoya jamaya eseya ohuaya pomeecani.
54001015	Jiquio esohui e'ejojonei poani, jamajjeya oe quiojoya jjashahuabaneiquica'yojji. Jama poani ba'a: “Jesosa Quito jiquio meshiyasijje poeapoa ojjaña dejjacuana, eponacuana pea-ai queamimishi poani nahue'yohua.” Eya caca oe ebionei queamimishineenee poa peacuana jama pojjeama jjabaquiani.
54001016	Jamatii eya Jesosa sapo-ajjanei nequi ohuaya eya queapamenee acapoa ojayanei ejjashahuabaquijjijo ojjañaja ebajji Jesosa Quitohua queaneenee pomeecuaji'yojjima acani cuana oja mimishijo. Eya queaneenee pomeecuaji'yojjima acapoa. Ecue mimishi ohuaya pajeaca'yonaje, chama'yo acanaje. Peacuanaja mimishi pea-ai ohuaya pajeacaje'yo, chama'yo apea-aicaje joya ojo jjashahuabaquije'yocuanaja onijje eba'etiitii'yojji.
54001017	¡Eyacuiñajji Emeshimesenei ejjabihuiatiiquipoqui oya yahuajoneitii enequiapoa ojjañacuana huoojeapoquiajjitii poani! Oya eseja ecojjajo jjabameequiajjatii nequipoquiani. Oya oe po'yoajjanei nequitiitiipoquiani. Oya oenei jamaya nequipoquianitii. ¡Jamajjeya oe oya ejjabihuiatiiquipoqui ojjaña pojjajo!
54001018	-
54001019	Timoteo, miya ecue bacuaejjanei jayojja poani. Jamajjeya eyaya miya jiquio esohui huohuiaña oya jayojja eba'epoquijji. Queaca'a oe nequipoquicue jiquio ecua soldadocuana ejjaquecuaquijji queaca'a apoa epo nequiani jama pea-aiya. Queaja'a jjashahuabaquipoquicue oja esohuijo, a'a oe mique mimishi huanaquehuajji pea-ai. Jjashahuabaquicue, yahuajopishana Eyacuiñajjiya beca oja epeejji oja sohuihuohuijji poani huohuimeecapoajo achajja miya quijje queapame chacochacopoquije oja babaca. Jamaya oe ba'epoquicue. Becacuana Jesosaja epeejji ca queaquehua jjashahuabaquio'oyani oja mimishi ehuanaquehua jaajojoya. Jamajojoya Eyacuiñajjija esohui cajaa acuajica'yani cuaa.
54001020	Jamaya poanaje Himeneo bajjani dejja, Alejandro pea-ai queaquehua jjashahuabaquio'oyamajje. Eyaya ma beca dejja quianaje ebionei eshahua Satanás bajjanija queanee epomeejji. Jama epojjiya eyaya oya quianaje o Eyacuiñajjijo queatai emimipoquitii poanijje.
54002001	Ebionei jiquio esohui huohuije. Eyaya quiana Eyacuiñajjinijje mimimeesa-aña ojjañacuanajo. Eyacuiñajjinijje mimianiya cua miquiaaya saña huisotiicuanajo oya huohuiajjacue. Ojjaña meshiyasijje ba'ecacuanajo mimipoquicue pea-ai. Eyacuiñajji oe gracias apoquiacuetii onijje mimianiya.
54002002	Joya etii poanicuanajo emeshimese poanicuanajo pea-ai mimicapoquijji onijje oja meshijo ba'ecuana ojaya queapame eba'emeesahuapoquiajjijo. Jama poajoya eseya queabihui camaja-amapishana ojee ba'epoquije queneama oja meshijo. Eyacuiñajji queaca'aneetii poani eojjañacuanamese shahuabapoquiacuetii. Esenijje ba'ecacuana queapame poani esejaya bacapoquijji.
54002003	Jama epojjiya queapamenee. Majoya Eyacuiñajji ese nahue'yojji poani queabihui poaje esejo ese jama ba'epoquiani bamajje.
54002004	Ojjaña meshijo ba'ecacuana Eyacuiñajjiya oja esohui shajja-ajjameesa-acani ma esohuijoya ejjanahuemeequi'yojji cuana.
54002005	Enequitii oya oeneinei Eyacuiñajji. Enequi oeneinei dejja Eyacuiñajji esejo jjabeimeequi'yojji poani. Maya caca Jesosa Quito bajjani.
54002006	Jesosa Quito jjaquiaquiapoa emano'yojji ojjaña eseja mimishicuana sosequiajeyo'yojji. Jesosa mano'yojji epojja poeajo Eyacuiñajjiya ojjaña dejjacuana, eponacuana pea-ai yahuajoneitii nahue'yosa-acani cuana queaja'a huohuicapoa.
54002007	Majoya oja esohui huohuipoquiajji epojjiya Eyacuiñajjiya eya nequimeecapoa queahuisocuana sohuihuohuiquinequijji epojji oja babaca. Ohuaya eya huoojeacanaje judío pojjeamacuana sohuihuohuiya ojo e'ejojonei ejjashahuabaqui'yojji. Jiquio eya jjeya mi huohuiaña esohui e'ejojonei poani, siajje pojjeama.
54002008	Eyaya ojjaña dejjacuana Jesosaja epeejji poani ojjaña meshijo ejjachichaqui anica Eyacuiñajji bihuiajji mimimeesa-aña onijje. Ma dejjacuaaya mimishiama nequicaa oja eme eyahuasijje jeasohuacaje onijje emimijji. Dejjacuana queneama mimijajijjima onijje camimiquiahua jjachichaquimajje.
54002009	Bacue, eyaya eponacuana daqui queapame quea-aopishana huoshomeesa-aña, joya daquiquepenei, queanasinee huoshojji poani ejjayamibameequijji jama pojjeama. A'a quiana eponacuana jjashahuabamajamajaquijji miquianaja esao epashajjajjajjijo. A'a oro eyijji queanahuenee queasosehuiso jjeshejjijo jjashahuabamajamajaquijji. A'a daqui queasiyonee queasosehuiso jjeshejjijo pea-ai jjashahuabamajamajaquijji.
54002010	Oja meshijo ba'ecacuana asahuajjijo caca oe jjashahuabaquicajji eponacuana, daqui queanahuenee huoshojjijotii pojjeama. Jamaya queapame ba'epoquije eponacuana joya Eyacuiñajjijo echacochacojji jjaquiaqui.
54002011	Eponacuana jecanei anicajji esohui huohuicanijo ojaya eshajja-ajjajji ojjaña ejjachichaqui anicaja ebajji oya esohui jayojja ba'epoquisapoani. Jamajjeya o huohuijji poanija esohui shajja-ajjacajji eponacuanaja mimima' aniya.
54002012	Jesosaja epeejjicuana esohuijo ejjachichaqui anicajo eponacuanaja dejjacuana Eyacuiñajjija esohui yajja poani huohuica-ajja ojjañajo. Eponacuana Jesosaja epeejji ejjachichaqui anicajo etii poani jayojja poca-ajja, oya jecanei anicajji.
54002013	Jamaya eponacuana esohuijo anicajji Eyacuiñajjiya ebionei dejja panacoocapoajojoya. Majoya quijjepishana epona panapea-aicapoa.
54002014	Adán pojjeama eshahuajo jjadasiameequiapoa. Epona caca eshahuajo jjadasiameequiapoa. Majoya oja esohui siajjejo epona queamimishi jjapomeequiapoa.
54002015	Eponacuana jjahueaquimajje jjajaahuanaquije mimishijo oja bacuacuana queapame tiimeesahuajji poanijjejojoya. Oya queajjashahuabaquija'a pomajje Eyacuiñajjija esohuijo jjashahuabaquipoquije, peacuana queajea acapoquije, mimishiama ba'epoquisapoaje pea-ai.
54003001	Jiquio esohui e'ejojonei poani. Joya Jesosaja epeejjicuanajaahuanapoquiajji etii epojji posaneipoanicuana jamaya ojaya queapame epojji. Ma echacojji yajjiya queapamenee.
54003002	Jamajjeya joya etii epojji posaneipoanicuana queaja'a ba'ecapoquijji ojjañacuananijje. Oya oja ehuanase oeneijotii ba'ecapoquijji, pea eponajo jjashahuabaquica-ajja. Oya jjajaahuanaquicapoquijjitii oja eyamijo queamimishi epo poanijje. Oya queasapaja'a poani bacajji peacuanaja. Peacuana queahuesha ba'e poeyajo ojaya queabihuiya jjequinobiacajjequijji oja equiyasijje. Eyacuiñajjija esohui ojaya baneicajji peacuana queaja'a sohuihuohuipoquiajji.
54003003	Oya huooca-ajja. Oya peanijje jjacuiaquica-ajja. Oya caca oe peacuana asahuapoquiajji pocajji. Oya quenequenecuajica-ajja, mimijajica-ajja pea-ai. Queabejjojea oya poca-ajja.
54003004	Joya etii epojji posaneipoanicuanaja ebionei oja equijonei onijje ba'e esohui huohuicoocapoquijji o queaja'a ba'epoquijjijo. Oja bacuacuana oja esohuijo jjashajja-ajjameequicapoquijji. Oja chii, oja nae o sohuihuohuipoquiajji poani queapame bacajji oja bacuacuanaja.
54003005	Joya oja equijonei ba'eca huohuijjima acani dejjaa, jaahuanajjima acaniya, ¿achajja jaahuaname acaje coma dejjaa Jesosaja epeejjicuana? Achajjapishana.
54003006	Joya Jesosaja epeejjicuanajaahuanapoquiajji etii poani dejja jjeyanei jjashahuabaqui'yo poca-ajja, oya queaca'a epojji tiiajjajjima. Joya jjeya jjashahuabaqui'yo dejja oyatii queaca'a poani poso jjabaquichana. Majoya ma ecua edosiquiana queaca'anee poani jjabaquiajo Eyacuiñajjiya oya huoojeaoqueajeaca'yapoa jama pea-aiya oya pochana.
54003007	Joya etii epojji posaneipoani dejja queaja'a, hueya-ama poani oya bacajji Jesosaja epeejji pojjeamacuanaja. Oya jama queapame mipopoajo queahuisocuaa niñebacaje oya. Majoya edosiquianaja esohuijo jjadasiameequimajje becacuana oquequije'yo huacuaya etiicuana jama poani bamajje.
54003008	Oya jayojjaya joya Jesosaja epeejjicuana ba'emeesahuajji poanicuana ebabaca queaja'a hueya-ama ba'epoquiani bacajji cuanaja. Ojaya esohui e'ejojonei acapoquijji, siajje pojjeama. Oya huooca-ajja. Oya queabejjohuiso epojjijo jjashahuabaquica-ajja.
54003009	Eyacuiñajjija esohuicuana ojaya baneicajji ma yahuajonei bajjima poa cuanaja esohuicuana. Oya queaja'a ba'ecapoquijji oja mimishi huanaquehuajjimanei.
54003010	Joya Jesosaja epeejjicuana ba'emeesahuajji posaneipoanicuana oya nequimeejjimahua babacajjimahua, ebionei baneicajji achajja oya ba'epoquiani. Jamajjeya oya queaja'a ba'epoquiani bamajje comaya nequimeecue.
54003011	Eponacuana pea-ai joya Jesosaja epeejjicuana ba'emeesahuajji posaneipoani a'a oya queapame ba'epoquiani ebionei bapea-aicajji cuanaja. Oya peacuanajo esohui queatai mimica-ajja. Oya jjajaahuanaquicapoquijji queamimishi epo poanijje. Oja esohui ojjañajo ojaya ajeyocapoquijji, ojaya eanishojji pojjeama.
54003012	Jesosaja epeejjicuana ba'emeesahuajji poani ebabaca dejja oenei oja ehuanasejotii oya ba'ecapoquijji, pea eponajo jjashahuabaquica-ajja. Oja equijonei onijje ba'e oja bacuacuana ojaya sohuihuohuicapoquijji queaja'a o ba'epoquijjijo. Oja bacuacuana oja esohuijo jjashajja-ajjameequicapoquijji.
54003013	Jesosaja epeejjicuana ba'emeesahuajji poani ebabaca queapame chacochacopoquiani shajja-ajjamajje oya queapamenee poani bacaje cuaa. Jama poani onaa bacajje ohuaya meteamaa esohui Jesosa Quitojo ejjashahuabaqui'yojji huohuiquicaje cuana.
54003014	-
54003015	Eya jjeyahuanei poquio'oyasapoani mi ba'yohua. E'e pojja'a eya queashono poaje mique epoquicuajio'oyajji. Jamajjeya jiquio esohui eyaya tehueaña miquea queaja'a ebajji achajja eseya Jesosaja epeejji pea-ai queapame ba'ecapoquijji. Eseya jjachichaquipoquiani esohuijo oe familia poani Eyacuiñajjija'yo. Oya ca eseja Chii-ai poani, oya mano'yoajjaneitii nequipoquiani. Bacue, eseyaya ca oja esohuijjiya oja esohui queanahue bapoquiaña peaa oja esohui queatai ehuohuica poanijje. Jiquio ecua equi yamajjanaa equi queaca'a animeecapoquiani jama pea-aiya eseya nequiani.
54003016	Eyacuiñajjija esohui e'ejojonei poani ecuaa huohuiaña cuana jamatii peacuanaja jiquio esohui e'ejojonei poani bajjima. Jama poani oja esohui ba'a: “Quito Dejjapojji epo yamijji poeapoa jiquio meshiyasijje nequiya. Majoya oya quijje emano'yo jaa Eyacuiñajjija Edojjoshahuapameya shequimeeca'yapoa ojjañacuanaja ebajji oya Eyacuiñajjija Bacuaejja poani. Angelcuaa oya queaca'aneetii poani bacapoa. Ojjañacuiñajjicuaa esohui ojo shajja-ajjacapoa, oja huoojea dejjacuaa sohuihuohuicajje. Jamajjeya queahuisocuiñajjicuana ojo jjashahuabaquica'yapoa. Majoya quijje Eyacuiñajjiya Quito jjequisohuaca'yapoa Eyahuasijje o nequi queasajajaneeyasijje onijje eani'yojji.”
54004001	Eyacuiñajjija Edojjoshahuapameya queaja'a huohuicani oe-ejjenei epojja poechipiajo queahuisocuaa Eyacuiñajjija esohui cajaa acaje'yo eshahuacuanaja esohui siajjejo ejjashahuabaqui'yojji. E'ejojonei poso acaje cuaa maya esohui.
54004002	Siajjepojji esohuihuohuijjinisho poanicuaa jamaya eshahuaja esohui yecaje. Oya quea-ojamimishica'anee poeje, jiquio ecua dejja equiyo oja ejee queaca'a queanee poani ba-ajja jamaya poaje. Jamajjeya oya pea jjashahuabaquime posapo-ajjanei poaje oja mimishi cajaa yajji.
54004003	Ma dejja siajjepojjicuaaya esohui dejja jjahuanameequijjima yajjijo yecaje, eponacuana jjahueameequijjima yajjijo pea-ai esohui yecaje. Coma dejjacuaaya bobicuana beca nahuecaje, ijjiameejjima acaje cuana. Ma Eyacuiñajjiya panacapoa queapame bobicuana Jesosaja epeejjicuanaja eijjiajji onijje mimimajje, ijjiameejjima acaje. Eseyaya ca joya Eyacuiñajjija esohui e'ejojonei poani bajjiya ojjaña bobicuanajo o bihuiamajje ijjiapoquiajetii.
54004004	Bacue, ojjaña Eyacuiñajjija pana bobicuana queapame. Jamajjeya oja pana peajja, queapame pojjeama aca-ajja. Ojjañatii oja pana bobicuana ijjiacapoquijji queabihuiya o gracias amajje.
54004005	Jamajjeya eseyaya oja esohuijo jjashahuabaquimajje ojjaña bobicuanajo oya gracias apoquiaje. Majoya Eyacuiñajjiya bobicuana queapame pomeecaje eseja ijjiajji.
54004006	Jiquio Eyacuiñajjija esohuicuana miya Jesosaja epeejjicuana queaja'a huohuipoquiañajo queapame Jesosa Quitojo chacochacoani bacaje miya Eyacuiñajjiya. Bacue, Eyacuiñajjija esohuicuana bobi jama, jamajjeya jjabobiaquipoquicue majotiiya queaca'a mi ba'epoquijjijo. Majoya ma esohuicuana e'ejojonei poanijo miya jjashajja-ajjaquianijo Eyacuiñajjiya miya queapame chacochacoani ojo bacaje.
54004007	A'a oe etiiquianaja esohuicuanajo jjashahuabaquipoquijjitii. Coma etiiquianaja esohui ca ese queaja'a jjashahuabameequiajja. Beca etiicuaa esohui queaquehuanee huohuicani, coma esohuicuana peajja. Miya ca Eyacuiñajjija esohuijo queaja'a jjashahuabaquipoquiani queapame eba'ejji. Jama epojjiya queapamenee.
54004008	Bacue jiquio jama ba'a: Ojjaña pojjajo ecuajicuajimajamajajji queapamepishana ese queayamica'a pojji. Eyacuiñajjija esohuijo ca se ca oe chacochacomajamajacapoquijji queaca'anee eba'epoquijji. Jamajjeya oja esohuijo ojjaña pojjajo chacochacomajamajamajje eseya queapamenee jjeya jiquio meshijo ba'epoquije, quijje pea-ai Eyahuasijje queapamenee ba'etiitiije'yo.
54004009	E'e quioya caca esohui e'ejojonei poani, jamajjeya jjashahuabaneiquicajji quio esohuijotiiya.
54004010	Oya esohuijotiiya eseya chacochacopoquianitii jamatiiya se queacamajanee acapoquiani cuaa. Jamajjeya eseya queabihui jjaishoaquipoquianitii Eyacuiñajjijo. Esejaya ebanei oya mano'yoajja, nequitiitiipoquiani, e'ejojonei ohuaya eseya nahuecaje'yo Eyahuasijje epoqui'yojji. Eyacuiñajjiya ojjañacuana joya oja esohuijo jjashahuabaquije'yo huisotii nahuepea-aicaje'yo.
54004011	Jiquio esohui eya mi aña huohuineicue cuana, jjashajja-ajjameequicue cuana majoya.
54004012	E'e, miya esho'ipishana, jamajjeya pojja'a beca Jesosaja epeejjicuaa miya queaca'atii enequipoquijji pojjeama poso acaje miya esho'i poanijojoya. Jamajjeya ca miña oe queaja'a ba'epoquicue Jesosaja epeejjicuanaja ebajji. Miya queaja'a poani bamajje oya queaja'a pea-ai ba'esapoaje miya jayojja pea-ai epojjiya. Esohui e'ejojoneitii apoquiacue. Peacuana oe minijje ba'eca queajea apoquiacue. A'a oe Eyacuiñajjija esohuijo jjashahuabapajeaqui'yojji. Mimishiamanei ba'epoquicue. Mi jama poani bamajje miya jayojja ba'epea-aisapoaje cuana queaja'a.
54004013	E minijje chamajo so'o jamatii Eyacuiñajjija esohui janobajjima apoquiacuetii ona ejjachichaqui anica cojjaneijo nequiya. Jesosaja epeejjicuana esohui huohuicue o queaca'a ba'epoquijjijo.
54004014	A'a oe jjashahuabapajeaquijji Edojjoshahuapamejo. Ohuaya miya queaca'a pomeecanaje oe Eyacuiñajjija echacojji miquea queapame eapoquiajjijo. Eyacuiñajjija ejjashahuabaquijjijo ohuaya miya jamaya queaca'a pomeecanaje ma echacojjinei miquea eapoquiajji Jesosaja epeejjicuanajaahuanapoquiajji etii poanicuaa miquea beojjojo eme huanacanajejo.
54004015	Eyacuiñajjija echacojji eapoquiajjijo oe jjashahuabaquipoquicuetii. Ojjaña jiquio eya mique tehueaña esohuicuana jayojja ba'epoquicue. Majoya miya queaca'a tiipoquiani bacaje cuaa.
54004016	Miya pea-ai oe jjajaahuananeiquipoquicue. Eyacuiñajjija esohui queatai ehuohui poanijje jjabaquicue queaja'a maya ehuohuijji. Queaca'atii nequipoquicue a'a hueyahueyajji esohuijo echacochacopoquijji. Miya jama ba'epoquimajje jjanahuemeequije'yo Jesosajo, joya mi shajja-ajjajji poajecuana jjanahuemeepea-aiquije'yo ojo jama pomajjeya.
54005001	Jesosaja epeejji dejja etiinojinoji nequi queamimishi poajo, a'a oya esho'i jayojja tecueaneime ajji. Chojja, queabei ca onijje mimicajji, mique chiinei jayojja niñesheame oya acue. Jesosaja epeejji dejjacuana esho'i queanahue bacajji mique chahuanei jama oe acue.
54005002	Oya jayojjaya Jesosaja epeejji eponatiicuana mique naenei jayojja apea-aicue queajea. Jesosaja epeejji eponacuana esho'i mique jjo'inei jama queanahue bacajji. A'a onijje queamimishi epojjijo jjashahuabaquijji.
54005003	Bacue, eahuemano'yocuana oja huapa pojjeamaneicuana chamajo, queahuesha ba'ejo, Jesosaja epeejjicuana jjachichaquipoquianija asahuacajji oya.
54005004	Oja bacuacuana yanijo oja osecuacuana yanijo pea-ai ca oja nae eahuemano'yo oja bacuacuanaja queapame asahuacapoquijji ebionei. Ebacuacuaa etiiya oja chii oja nae pea-ai queajea amajje oya asahuacapoquije ojjañaja ebajji. Jamaya caca queapame eba'epoquijji ohua queapame tiimeesahuacanaje sosejje. Majoya o jama poani bamajje Eyacuiñajji queabihui poaje.
54005005	Eahuemano'yocuana joya oja huapa pojjeamacuanama'nei ani ca Eyacuiñajjijoneitii queabihui jjaishoaquipoquiani ojaya o ba'emeesahuapoquiajjijo. Jamajjeya oya mecajje epojjajo pea-ai mimipoquianitii, mimipajea-ajja Eyacuiñajjinijje ojaya o queapame ba'emeesahuapoquiajjijo, bobicuana oja quiameesahuajjijo pea-ai.
54005006	Beca eahuemano'yocuana ca quea-aquianahuisonee epojjijo jjashahuabaquipoquianitii. Jamaya queapame pojjeama eba'epoquijji eahuemano'yocuana. Eyacuiñajjiya oya bacani edojjoshahua mano'yo, ejjasejjaquitii ani ojo.
54005007	Jamajjeya oe eahuemano'yocuana jiquio esohui huohuineicue o queapame eba'epoquijji ojjañaja ebajji.
54005008	Jesosaja epeejjicuanaja oja huapa pojjeamacuana asahuacapoquijji, joya oja equineijo onijje ba'ecacuana ojaya asahuapea-aicapoquijji. Coma oja huapa pojjeamacuana asahua-ajjanei poanicuaa ca Eyacuiñajjija esohui cajaa acani, queaquehuanee ba'epoquiani. Bacue, Jesosaja epeejji pojjeamacuaa oja huapa pojjeamacuana asahuacani. Oya jama poanijo esejaya pea-ai asahuacajji.
54005009	Eahuemano'yocuana esho'i 60 shequiajame etii pojjima' ani a'a tehuejji o asahuapoquiajji. Joya oenei dejjajo jjahueaqui eahuemano'yo ani oe tehuecue Jesosaja epeejjicuanaja easahuapoquiajji.
54005010	Tehuejjimahua ebionei bacajji eahuemano'yocuana achajja oya ba'epoquinaje. A'a Eyacuiñajjijo echacochacopoqui bacajji oya. A'a oja bacuacuana ohuaya queapame tiimeecanaje bacajji. A'a ohuaya peacuana oja equiyasijje poeyajo queabihuiya jjequinobiacapoquinaje bacajji. A'a ohuaya Jesosaja epeejjicuana asahuacapoquinaje bacajji. A'a ohuaya aema'cuana bobima' poajo queamano poajo pea-ai asahuacapoquinaje bacajji. Jamajjeya eahuemano'yocuaa a'a peacuana asahuacapoquiani bacajji oja bajjani etehuejji.
54005011	Joya esho'i eahuemano'yocuana, a'a tehuejji. E'e pojja'a oya pea dejjajo jjahueaqui'yosaneipoaje oja huohui esohui oya Eyacuiñajjijo echacochacopoquijji poaje cajaa amajje.
54005012	Jama poajoya eahuemano'yo queamimishi poani Eyacuiñajjiya bacaje oja huohui esohui oya Eyacuiñajjijo echacochacopoquijji poaje cajaa acanajejojoya.
54005013	Mahuisoneijo pojjeama oya queamimishi poani Eyacuiñajjiya bacaje. Oya peaja equicuanahuasijje poquinequije anicuaa. Majoya oya queahuiso mimimimije peacuanajo. Esohui queatai acachana ohuaya joya esohui jama aca-ajja. Jama pomajje oya queahueyanee poaje'yo, chacochacoajjanei poaje'yo.
54005014	Jamajjeya eahuemano'yocuana joya esho'i ani jiquio eya huohuiaña jama queamimishi eba'epoqui poanijje cajjahueaqui'yahua pea dejjajo. Majoya ohuaya ebacua mejocaje'yo, equijotii anipoquije'yo pea-ai. Eyacuiñajjija esohui sapo-ajjanei poanicuanaja oya jama po'yajoya eniñebajji pojjeama poaje'yo.
54005015	E'e, beca eahuemano'yocuaa Eyacuiñajjija esohui cajaa aca'yonaje ebionei eshahua Satanasja esohuijo ejjashahuabaquio'oyajji.
54005016	Jesosaja epeejji eponacuanaja oja huapa pojjeama eahuemano'yo yanijo ojaya eponaja oya asahuacapoquijji Jesosaja epeejjicuana ejjachichaquipoqui ani queacamaja epo poanijje coma epona eahuemano'yojo. Joya eahuemano'yocuana oja huapa pojjeamama'nei ani caca oe Jesosaja epeejji oja meshijo jjachichaquipoquianicuanaja oya asahuacajji.
54005017	Jesosaja epeejjicuanajaahuanapoquiajji etii poani dejjacuana queapame poani bacapoquijji. Oya queapame esohuijo chacochacopoquianijojoya ma meshijo ba'eca Jesosaja epeejjicuanaja yenoamaa sosequiacapoquijji. Joya Eyacuiñajjija esohui huohuipoquiajji poani etiicuana queapame poani bacajji. Jesosaja epeejjicuanaja oya sosequiacapoquijji oya queapame esohuijo chacochacopoquiani sosejje.
54005018	Eyacuiñajjija esohui yahuajonei etehue jaa jama poani ba'a: “A'a maca nabajeyojji joya anosoai quishisajajji poani.” Oya ijjiaijjiasapoaje majo chacochacoani. Pea Eyacuiñajjija esohui etehue jaa oya jayojja poani jama ba'a: “Joya chacochacoanicuana sosequiacajji oja chaco sosejje.”
54005019	Jesosaja epeejjicuanajaahuanapoquiajji etii queamimishi poani oe dejjaa esohui jama yecajo, a'a e'ejojonei ohua acani poso acuajijji. Beca dejjaa, tres dejjaa pojja'a esohui oya jayojja oya queamimishi poani yecajo majoya shajja-ajjaneicue. A'a oya e'ejojonei poani baneicue.
54005020	Majoya etii poani dejja queamimishi poanaje bamajje Jesosaja epeejji ejjachichaqui anicajo oya tecueacajji. Dejja etii jama acaje bamajje majo ani Jesosaja epeejjicuana queamimishi posapo-ajja poaje.
54005021	Eyacuiñajjiya miya bacanitii, Jesosa Quitohua pea-ai achajja miya chacochacopoquianitii oja esohuijo. Eyacuiñajjija babaca angelcuaa miya bapea-aicani. Jamajjeya oe jiquio esohuijo jjashajja-ajjaquipoquicuetii. Ojjañacuana oya jayojja pea-ai poani bacajji. Oe Jesosaja epeejji queapamenee, pea ca queapamepishana poani, a'a oya jama ajji.
54005022	Dejjacuana joya Eyacuiñajjijo chacochacosapoanija beojjojo miquea eme a'a jii huanajji o nequimeecuajijji etii epojji. Ebionei achajja oya ba'epoquiani baneisocue. Joya dejja mique nequimeecuaji queamimishi poajo miya o queamimishi pomeejji poani jayojja bacaje cuaa. Queaboejea mimishiama ba'epoquicue.
54005023	Miya queaseeneemaja poaniya a'a oopana enanei ishimajamajapoquiajji. Uvajjajjana' oepojji huamajje ishicue mique see huaquiajji.
54005024	Becacuanaja oja mimishicuana queaja'a bacani cuaa. Ojjañaja eba comacuana majoya queaneenee poaje'yo. Peacuanaja mimishi ca bajjimanei acani cuaa jjeya. Quijje ca queaja'a bacaje cuaa comacuana majoya queaneenee poaje'yo.
54005025	Becacuanaja aje oya jayojjaya oja chaco queapame poani bacani cuaa jjeya. Peacuanaja chaco queapame poani jamatii bajjima cuanaja. Quijje ca oja chaco queapame poanaje bacaje cuaa. Oja chaco queapame bajjimatii yajji pojjeama cuanaja poaje.
54006001	Joya ejjeshe peajo chacochacopoquianitiicuanaja o chacomeejji poani dejja queapame eomese poani bacajji. Oja esohuijo jjashajja-ajjaquicapoquijji. Miquiana shajjama' jayojja poajo oja esohuijo queamimishi poani quiana bacaje cuaa. Majoya Eyacuiñajjija esohui cajaa acaje cuaa miquiana shajjama' jayojja poani bamajje. Jamajjeya oe a'a shajjama' jayojja ba'ejji ecuanaja huohui esohui onaa queaquehua poani eaca poanijje.
54006002	Pea quiana ca Jesosaja epeejjijo chacochacopoquiani, jamajjeya miquiana chacomeejji poani dejja Jesosaja epeejji. A'a quiana oe oja esohuijo jjashajja-ajjaquisapo-ajja pojji oya miquianaja dohue poanijojoya Jesosajo. Chojja, onijje jama poca-ajja. Jamajjeya oe chacochaconeipoquicue ojo hueya-amanei oya Jesosaja epeejji pea-ai poanijojoya. Oya queajea acajji quianaja. Oya Jesosaja epeejji poanijojoya queapamenee quiana ojo chacochacocajji.
54006003	Jiquio esohui ecue tehue oe huohuineicue cuana jama ba'a: Enequi dejjacuana pea esohui queaquehua huohuijji poani. Coma dejjacuaaya esohui huohuicani eseja Emeshimesenei Jesosa Quitoja esohui e'ejojonei jama pojjeama, pea. Oja huohui esohui ecuanaja ebanei queapame pojjeama poani ese queaja'a ba'emeepoquiajji.
54006004	Coma dejjacuana esohuihuohuijjinisho poanicuana oyaneitii queasapaja'a poani jjabaquiani. Chojja de, oya oja sapadojjojje queaquehuanee poani. Ojaya ca bajjima poani achajja shai Eyacuiñajjija esohui poani. Oya mimijajipoquianitii, jjasohuicuiajeanobiajeaquiani peanijje Eyacuiñajjija esohuijo. Jamaya ojaya queabotinee. Jamajjeya oja esohui shajja-ajjajji poajecuana queaquene ba'yani, onijje ba'e dejjacuanajo queaquehua jjashahuabaquiani, peaja aquianacuana ohuaya jeabacani, esohui queatai jeacuayacani peajo pea-ai.
54006005	Joya esohui queaquehua shajja-ajjajji poajecuana onijje nequica dejjanijje jjabeiqui'yoajja ba'yani, queaquenetii poani. Oya oja sapadojjojje queaquehuaneetii jjashahuabaquipoquiani. Eyacuiñajjija esohui huohuijo oya queabejjohuiso epoaje poso jjabaquiani pea-ai.
54006006	Eseya ca Eyacuiñajjija esohui jayojja queabihui ba'epoquianijo jamatii aema'pishana. Quea-aquianahuiso posapo-ajja nequi Eyacuiñajjiya eseya queabihui pomeecaje quea-aquianahuiso ba'e jayojja.
54006007	Bacue, eseya jamatii aema'nei cuayapoa jiquio meshijo. Oya jayojjaya se quijje mano'yomajje aema'nei poquije'yo, aquianacuana esejaya edojo'yojji pojjeama poaje.
54006008	Jamajjeya eseja bobicuana yanijo daquicuana pea-ai yanijo queabihui se ba'ecapoquijji mahuisoya pea aquianacuana queahuiso sapoca-ajja.
54006009	Joya jiquio meshijo ani aquianacuana queahuiso jjeshesapojji poanicuana ebionei eshahuaa oya queamimishi pomeecapoquije majoneitiiya. Eshahuaa oya siajje acajje aquianacuana queahuiso jjeshesa-acaje ohuaya majo queabihuitii epojji nisho. Majoya quijje oya manoje'yo Eyacuiñajjima' jayojjatii nequi queaneetii enequi'yojji Cuaqui-aiyasijje.
54006010	Joya queabejjojeaneetii poanicuana queamimishihuiso poaje bejjo queahuiso jjeshepoquiajjijo. Becacuaa bejjo queahuiso chichajjijo jjashahuabatiiquimajje Eyacuiñajjija esohui pajeaca'yani, cajaa aca'yani. Jjeya becacuana queayeno ba'yani majoya queabejjohuisonee posapomajje.
54006011	Miya Timoteo Eyacuiñajjija babaca, jamajjeya oe a'a jama pea-aiya queamimishi posapojji. Queaja'atii oe ba'epoquisapocue mimishiama. Eyacuiñajjija esohuijotii jjashajja-ajjaquipoquicue. A'a ojaya esohui cajaa a'yojji. Queaja'a jjashahuabaquipoquicue. Peacuana queajeatii apoquiacue. Queaca'a oe nequipoquicue ojjaña pojjajo. Peacuana oe asahuapoquiacue miquea meshijo minijje ba'ecacuana.
54006012	Joya ecua soldadocuana queaca'a nequiani peaja oya quecua'yojjima yajji jama pea-aiya oja esohuijo queaca'a jjapomeequicue. Queaca'a oe nequipoquicue, majoya quijje Eyacuiñajjiya mi queabihui pojjicuana quiacaje quijje onijje Eyajo nequi'yajo. Eyacuiñajjiya miya iyaacapoa ojaya epo'yojji. Jamajjeya miyaya queahuisocuana anicajo ojo jjashahuabaqui'yomajje esohui ja'anei huohuiapoa cuana miya ojaya'yo poani.
54006013	Eyacuiñajji ojjañacuana eshe pomeejji poanijo jjashahuabaquicue. Jesosa Quitohua Pilato ani cojjaneijo nequiya esohui e'ejojonei huohuicapoajo jjashahuabapea-aiquicue. Maya eseya bacani.
54006014	Jamajjeya eyaya miya huohuineiaña ojaya esohuijo ejjashajja-ajjaquipoquijji ma eya mi huohuipoquianaje huisotii esohuijo. A'a pea jjashahuabaquime po'yojji. Queaja'atii ba'epoquicue, mimishiama onaja bajji Jesosa Quito eseja Emeshimesenei poeo'oyajo.
54006015	Eyacuiñajji oya oenei queaca'aneetii ojjañacuana huoojeapoquiajji poani. Oya ojjaña dejjacuana etii poani, emeshimesecuana pea-ai huoojeapoquiajji poani. Oya eojjañacuanamese popoquianitii, chama'nei pea oya jayojja. Jamajjeya oya cabihuiacapoquiahua cuaa ojjañaa. O poeo'oyajji epojja apoa poajo ohuaya Quito huoojeacaje o'oya jiquio meshiyasijje.
54006016	E'e, Eyacuiñajji oyaneitii nequipoquiani mano'yoajjaneinei. Oya queasajajaneejo nequi, jamajjeya ojjaña dejjacuana eponacuana chama'nei cuamaya ejjanequichipiquijji oque. Che oema'neicuanaja oya Eyacuiñajji eba oja ecojjaja. Oya jjabameequiajjanei esejo. Jamajjeya oya ejjabihuiatiiquipoqui. Eyacuiñajji queaca'anee poanitii bihuiapajeaca-ajja. Jamaya capoahua.
54006017	Joya jiquio meshijo quea-aquianahuiso ba'yanicuana niñesheacue oya majoneitii queaca'a poani ejjabaqui poanijje. Oja aquianacuana queahuisojo queabihuitii ba'epoquije ejjabaqui poanijje oya queaja'a huohuicue. Aquianacuana caca anitiitiipoquiajja, oe poani. Jamajjeya Eyacuiñajjijo jjashahuabaquicapoquijjitii. Coma Eyacuiñajjiya eseya ese queabihui pojji aquianacuana quiacapoquijetii queahuiso.
54006018	Huohuipea-aicue dejja quea-aquianahuisocuana onijje ba'eca ojaya easahuajjijo. Oja bobicuana quiacajji cuana joya aema'pishana ba'epoquiani. Jamajjeya queahuiso yanijo ojaya peacuana nahuejjima quiacuajime acajji.
54006019	Dejjacuana joya quea-aquianahuiso poani peacuana asahuajji jama ba'epoquianiya quijje Eyacuiñajjija quia queahuisonee jjeshecaje Eyahuasijje nequi'yohua. Oja quiajji apoa ani queahuisonee Eyajo ejjesheñaquijji cua cuama poquije'yo cuanaja.
54006020	Timoteo, Eyacuiñajjija esohui nahueneicue ma eya mi huohuinajeya miquea quijje peacuana huohuiquijji. A'a esohui queaquehuajo dejjaja huohuijo jjashahuabaquijji ma onaa anishocani queasapaja'a epojji esohuicuanajo. Peajja ca coma.
54006021	Becacuanaja pa coma esohuicuana eshajja-ajja, ebaya. Majoya ma esohui jama poani shajja-ajjamajje Eyacuiñajjija esohui cajaa aca'yonaje beca oja epeejjicuaa. Emeshimeseneiya quiana queapamenee ca-acapoquiahua ojayanei ejjashahuabaquijjijo.
55001001	Eya Pablo Jesosa Quitoja huoojea, Eyacuiñajjija babaca ojaya ejjashahuabaquijjijo ona sohuihuohuiquinequijji poani. Eyaya sohuihuohuiaña ojjaña joya Jesosa Quitoja'yo poanicuana ba'etiitiipoquije'yo Eyacuiñajji aniyasijje onijje.
55001002	Eyaya jiquio esohui tehueaña mique Timoteo, miya ecue bacuaejjanei jayojja poani queajeanee ecuea. Eyacuiñajji eseja Chii-aiya, eseja Emeshimesenei Jesosa Quitohua pea-ai miya queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua miya.
55001003	Eyaya Eyacuiñajji gracias amajamajaña onijje mimianiya mijo mecajje, epojjajo pea-ai. Eya Eyacuiñajjijo queapame chacochacopoquiani. Ecuea ejjashahuabaquijji queamimishi huanaquehuajjimanei ohuaya eya bacani. Ma ecua yahuajo ecue etiiquiana queapame chacochacopoquiapoa jama pea-aiya eya chacochacopoquianitii ojo.
55001004	Eya mijo jjashahuabaquianitii enijje ani queahuesha epoquijji miya panananaje yenojo e jiñamajje. Jamajjeya eyaya miya eque poemeeneisa-aña e queabihuinee epojji mijo.
55001005	E'ejojonei miya queaja'anee Eyacuiñajjija esohuijo jjashahuabaquipoquianitii shahuabamajje eya queabihui poani majoya. Ebionei mique ano Loida bajjani jjashahuabacooqui'yapoa Quitojo. Majoya mique nae Eunice bajjani jjashahuabapea-aiqui'yapoa. Ecuea miya eba o jayojja pea-ai e'ejojonei miya jjashahuabaquipoqui'yani Quitojo.
55001006	Jamajjeya eyaya miya jiquio esohui huohuio'oyaña queaca'a oe jjapomeequicue Edojjoshahuapameja quiajo. Jiquio ecua cuaqui pecao'oyajje jijineineiani jamaya oe po-o'oyacue Eyacuiñajjija echacojji queapame eapoquiajji oja quiajo. Ecue eme eya huanajo oja quia mi queapame chacomeejji miyaya jjeshenaje.
55001007	Bacue, Eyacuiñajji ese queametetii nequimeesapo-ajja poani. Ohuaya ca se ca queaca'a nequimeecapoquiani oja echacojjicuana eajji. Peacuana se queajea ameecani pea-ai. Ohuaya eseya joya queamimishi epojjijo nahuecapoquiani.
55001008	Jamajjeya a'a queabicho pojji eseja Emeshimesenei poanija esohui peacuana huohuiquijji. A'a oe queabicho pojji ejo e jiquiojo dejjamaseja jeanobia ani Quitojo eyaya peacuana sohuihuohuiañajojoya. Chacochacotiipoquicue esohui queapame Quitojo jamatii majoya miya queacamajanee pomeecapoquije cuaa jiquio ecua eya acani cuaa jama pea-aiya. Eyacuiñajjiya miya queaca'a nequimeecapoquije jiquio ecua eya ohuaya queaca'a nequimeecani jama pea-aiya.
55001009	Eyacuiñajjiya eseya nahueca'yonaje. Majoya ohuaya eseya jama pomeesa-acani oque ejjaquiaquipoquijji ojjaña pojjajo queapame mimishiama eba'epoquijji ojo. Eseyaneitii queapame ba'epoquianijo pojjeama ohuaya eseya nahueca'yonaje. Chojja majo pojjeama, ojayanei ejjashahuabaquijjijo ca eseya nahueca'yonaje. Yahuajoneitii Eyacuiñajji esejo jjashahuabaquianiapoa ohuaya eseya quijje ojayanei ejjashahuabaquijjijo queapame acaje Jesosa Quitojo jiquio meshi oja panajjimahuajo.
55001010	Jjeya ca se ca Eyacuiñajjiya queaja'a bameecanaje achajja ohuaya eseya nahuecaje'yo ese nahue'yojji Jesosa Quito jiquio meshiyasijje poeapoajo. Oya eseja mimishijo mano'yomajje queaja'a ebajji ojjaña joya ojo ejjashahuabaqui'yocuana mano'yomajje shequipea-aije'yo o jayojjaya. Eyacuiñajjija esohui queapame Quitojo jamaya poani, eseya ba'etiitiipoquije'yo onijje Eyahuasijje. Emanobeca'yojjitii pojjeama se poaje Quito mano'yomajje shequi'yapoajojoya.
55001011	Eyacuiñajjiya eya nequimeecapoa oja esohui queapame Quitojo ona sohuihuohuiquinequijji epojji. Eya huoojeacapoa queahuisojaajjicuanahuasijje oja esohui huohuiquiya epoquijji.
55001012	Majoneitiiya eya queacamajanee pomeecani cuaa oja esohuijonei. Eya queabicho po-ajja oja esohuijo jamatii eya queacamajanee nequipoquiani. Chojja, majo eya yenoyenoajja. Bacue, ecuea ebanei ajeo eya jjashahuabaqui'yapoa Jesosa Quitojo. Ecuea ebaneinei Eyacuiñajji queaca'aneetii nequipoquianiya oja quia esohui Quitojo ohuaya ajeyocaje'yo oe-ejjenei epojja apoa poajo. Ojaya epajea'yojjitii pojjeama poaje oja esohui Quitojo.
55001013	Jamajjeya ma ecua eyaya miya sohuihuohuipoquianaje jama pea-ai sohuihuohuimeya oe aquicue cuana queaja'a, oya esohuiya, pea pojjeama. A'a Eyacuiñajjija esohuijo jjashahuabapajeaqui'yojji. Jesosaja epeejjicuanaya oe queajea apoquiacuetii. Jamaya Eyacuiñajjiya eseya ba'emeepoquisa-acani eseya Jesosa Quitoja'yo poanijojoya.
55001014	Eyacuiñajjija esohui e'ejojonei oe shahuabapoquiacuetii ma queanahuenee mi ohua quiacanaje esohuitiiya. Edojjoshahuapameya miquea eyamidojjojo nequiya oja esohui nahuemeesahuacapoquije oja esohui pea miya ea'yo poanijje.
55001015	Miquea ebatii Jesosaja epeejji queahuisocuana provincia Asia meshijo ba'eca e ejeanobia ani baa poepajeaca'yonaje. Jamaya po'yonaje Figelo bajjani, pea Hermógenes bajjani pea-ai.
55001016	Onesíforo bajjani dejja ca peacuana jama pea-ai pojjeama poani. Ohuaya eya asahuacanajetii, yenoama pomeesahuacanaje pea-ai. Oya jamatii e ejeanobia anijo queabicho pojjeama poeyanaje eque e baa, e asahuaa. Jamajjeya eya Emeshimeseneinijje mimiani ojaya Onesíforo oja equijotii anicuana pea-ai queapame eba'emeesahuapoquiajjijo.
55001017	Ohuaya jomishocajjimaneiya eya sa-ajjacañaquinaje Roma meshi bañaquimajje. Majo nequiya ohuaya eya baca'yonaje.
55001018	Ojjañacuanaja oja mimishi huohui'yojji oe-ejjenei epojja poeajo Emeshimeseneiya oya queapamenee ca-acahua. Miquea ebanei yahuajo Onesiforohua eseya queahuiso asahuacanaje Éfeso meshijo nequi.
55002001	Timoteo, miya ecue bacuaejjanei jayojja poani. Jesosa Quitojo oe queaca'a jjapomeequicue onijje enequipoquijji. Eyacuiñajjiya miya queapamenee acapoquiani ojayanei ejjashahuabaquijji.
55002002	Eyaya miya esohuicuana queapame huohuipoquianaje queahuisocuana anicajo. Jamajjeya jjeya Jesosaja epeejji joya queaja'a ba'epoquianicuana oya esohuiya huohuipoquiacue ma eya mi huohuipoquianajeya. Majoya quijje mique sohuihuohuicuaa peacuana sohuihuohuipea-aiquicaje oya esohuiya.
55002003	A'a oe Eyacuiñajjijo chacochacopajea'yojji onaa miya eya jayojja queacamajanee acani jjabaquimajje. Queaca'atii oe nequipoquicue Quitojo joya ecua soldadocuana peajaajjicuananijje jjaquecuaquiani queaca'atii nequipoquiani jama pea-aiya pocue.
55002004	Bacue, soldadocuana apoa epo nequi peajaajjinijje ejjaquecuaquijji pea echacojjijo chacochacoajja, bobi jjeshejjijo chacochacoajja. Ache quemo ohuaya equi iyacaje majo jjashahuabaquiajja. Oya caca oe oja etii poanija esohuineijo jjashajja-ajjaquiani oja etii queabihui pojji onijje. Mahuisoneijotiiya oya jjashahuabaquiani.
55002005	Oya jayojjaya pelotaquishijji poanicuana queapame hue'ehue'ecajji joya ecua etehuecuana jaa jamaya. Jama hue'eme mi-amajje copa ojaya eiñajji pojjeamatii poaje.
55002006	Jiquio ca pea esohui ebameesahuajji ba'a: Meshichacojji poanicuaa chacochaconeimajje ebionei oja bana ijjiacoocaje oja chaco sosejje.
55002007	Jjeya oe jiquio esohuicuanajo queaja'a jjashahuabaquicue. Jama poajo Emeshimeseneiya miya queasapaja'a pomeecaje ojo queapame echacochacojji.
55002008	Jesosa Quito oe shahuabapoquiacuetii. Oya emeshimese Davidja osecua poa. Majoya oya emano'yo jaa shequimeeca'yapoa. Jiquio esohui queapame Quitojo ejjanahuemeequi'yojji oya esohuiya eyaya huohuiquiaña cuana.
55002009	Oya esohui queapameya Quitojo eya huohuiquiañajojoya queacamajanee pomeecani cuaa majoya. Eya quibo jeyocanaje cadenaa jeanobiameemajje. Dejja mimishi ejjaquecuaqui jama eya acanaje cuaa oja esohuijoya. Eyacuiñajjija esohui queapame Jesosa Quitojo ca ejeanobiameejji pojjeama. Maya huohuicapoquijetii cuaa.
55002010	Jamajjeya jamatii queacamajanee nequiya oja esohuijo eyaya huohuipoquiajetii cuana queaca'atii nequipoquianiya. Majoya Eyacuiñajjija babacacuana Jesosa Quitojo ejjanahuemeequi'yojji jjashahuabaquicaje'yo eya esohui huohuiajje. Ma oja babacacuanaya quijje poquicaje'yo Eyacuiñajji queaca'aneetii queasajajanee nequiyasijje onijje ba'etiitii'yohua.
55002011	Jiquio esohui e'ejojonei poani jama ba'a: “Yahuajo eseya Quitonijjetii mano'yapoa. Jamajjeya eseya onijje pea-ai ba'etiitiipoquije'yo.
55002012	Eseya queaca'atii nequipoquiajo jamatii queacamajanee acani cuaa oja esohuijo quijje Eyacuiñajjiya eseya nequimeecaje onijje queaca'a ojjañacuana huoojeapoquiajjitii epojji. Eseya o sapo'yoajjatii poajo, cajaa po'yajo, ca ohuaya eseya quijje jama acaje ba'a: ‘Miya ecuea pojjeamatii ba'epoquinaje.’
55002013	Jamatii ese oja esohuijo jjashajja-ajjaqui'yoajja poajo, cajaa po'yajo, Eyacuiñajjiya ma ohua yahuajo huohuicapoa huisotii esohui ajeyocapoquije. Ojaya ejjashahuabaquijjicuana pea ea'yojjitii pojjeama poaje.” Jamaya poani oja esohui etehue jaa.
55002014	Jiquio esohui huohuipoquiacuetii Jesosaja epeejjicuana. Eyacuiñajjiya comacuanaya bacapoquianitii jamajjeya esohui queapamepishanajo mimijajica-ajja, quenequeneca-ajja pea-ai. Jama pomajje Jesosaja epeejjicuana queapame pojjeama ba'eje. Coma esohui queapamepishana shajja-ajjajji poajecuanaya Eyacuiñajjijo echacochacojji pojjeamatii poaje.
55002015	Miya ca oe queaca'atii ba'epoquisapocue Eyacuiñajjija ebajji miya apoa epo queapame ojo echacochacopoquijji. Eyacuiñajjija esohui ebionei queaja'a baneicajji peacuana huohuiquijji bichoamaneiya. ¿Ajeo queabicho epojji oja esohui baneimajje, oja esohuijo queaca'a ba'epoquisapomajje pea-ai? Ajeopishana.
55002016	Joya ecua Eyacuiñajjima'cuana jamatii mimijeani a'a oe jama pea-aiya mimijji. Jesosaja epeejji joya jama mimime poanicuana queamimishi popoquije, o shajja-ajjajji poajecuana pea-ai.
55002017	Bacue, onaja esohui queaquehuacuana jiquio ecua emanomeejjicuaa ijjiacapoquiani jama pea-ai poani. Ma oja esohui queaquehua shajja-ajjajji poanajecuana joya ecua dejja emanomeejjijo manopoqui'yani jamaya poani. Jama queaquehua huohuime aca'yani Himeneo bajjani dejjaa, Filetohua pea-ai.
55002018	Ohuaya esohui huohuitaicani cuana jama ba'a: “Eyacuiñajjiya becacuana shequimeeca'yonaje. Oja eyami caca oe eshequi'yojjitii pojjeama o mano'yajo.” Jama huohuitaimeya acani cuana. Beca Jesosaja epeejjicuana ohua jama acajje queaquehuanee jjashahuabaquio'oyani Eyacuiñajjija esohuijo.
55002019	Joya e'ejojonei Eyacuiñajjija'yo poanicuana ca queaquehuatii ejjashahuabaqui'yojji pojjeama ba'epoquije oja esohuijo. Jiquio ecua equi iyajji ebionei mei queaquemo nequiacoocani cuaa jamaya oja epeejjicuana e'ejojonei queaca'a ba'epoquije. Comacuanaya Eyacuiñajjiya bacani ojaya'yo oja jeasii jayojja. Oya jama poani ba'a: “Eyacuiñajjija ebatii ache e'ejojonei ojaya'yo poani.” Oya jama pea-ai poani ba'a: “Ojjaña joya ja'anei Jesosa Quito eomese poani ajji, comacuanajaya oja mimishi cajaa aneica'yojji.”
55002020	Bacue, oe equi queaquemojo aquianacuana queanahuenee oro oopana, meioshe oopana pojjeama ani, ecuiahua. Joya queapamepishana aquianacuana eani pea-ai meshimisi edahuaca'a, acui equecua pea-ai. Jamajjeya joya queapamenee ani queanahue bacani cuaa oe mecajje iyacajji fiesta yajjijo. Pea aquiana ca joya queapamepishana ani nahueama bacani cuaa ojjaña pojjajo acapoquijji.
55002021	Oya jayojja eseya Jesosaja epeejjicuana queaboejea mimishiama oque jjaquiaquicajji. Jama pomajje jiquio ecua aquiana queanahue bacani cuaa jama pea-aiya eseya poaje. Majoya Eyacuiñajjiya eseya nequimeecaje queapame ojo echacochacopoquijji. Jamajjeya eseya jjajaahuananeiquicapoquijji Eyacuiñajjija echacojji eapoquiajji cua ohua ese chacomeesa-acaje huisotiicuanajo.
55002022	Timoteo, jamajjeya oe joya ecua dejjasho'icuana shacuima' nequi queamimishi epojjijo peanijje jjashahuabaquianitii, jama pea-aiya a'a pojji. Coma mimishicuana cajaa acue, queahuesha nequicue. Queaca'a oe pocue queaja'atii eba'epoquijji mimishiama. A'a oe Eyacuiñajjija esohuijo jjashahuabapajeaqui'yojji. Peacuanaya minijje ba'eca queajea apoquiacue. Queaquijijjijajinee ba'epoquicue. Jamaya pocue ojjaña joya queaquijijjibojea ja'anei Jesosa Quitoja bajjanijo mimipoquianicuananijje oja mimishi cuijeaca'yonajejojoya.
55002023	A'a esohui queapamepishanajo peacuananijje jjamimicuiajeanobiajeaquijji. Jama pomajje mimijajiani cuana. Jama epojji quiana ca queasapaja'a pojjeama poani.
55002024	Jesosaja epeejjicuana joya Emeshimeseneijo chacochacopoquianitii peanijje mimijajica-ajja. Oya ca queapame ba'ecapoquijji ojjañacuananijje. Oya quenequenecuajica-ajja. Eyacuiñajjija esohui ojaya baneicajji queaja'a peacuana huohuijji.
55002025	Joya queaquehua'yo shajjama' jayojja po'yanicuana ojaya jjapashineijje niñesheaca'yojji. Jama niñesheame aca'yajje pojja'a Eyacuiñajjiya oya pea jjashahuabaquime pomeecaje'yo oja mimishijo queaja'a eba'eo'oyajji, Eyacuiñajjija esohui queaja'a ebaneijji pea-ai.
55002026	Jama huohuimeya oya aca'yojji o queaja'a jjabaqui'yojji edosiquiaa oya dasiacanaje queamimishi epo-o'oyajji. Oya jjeya ejeyo jayojja ani o'oya edosiquianaja. Cua edosiquiaa o ameesa-acani queamimishi epojji coma dejjaa acanaje.
55003001	Timoteo miquea bacajji quijje oe-ejjenei epojja apoa poechipianijo queacamajaneenee poaje jiquio meshijo queaja'a eba'epoquijji.
55003002	Jama quijje ba'ecaje cuana ba'a: Dejjacuana eponacuana pea-ai queahuiso ojayanei eba'ejjijo jjashahuabaquipoquije, peajo ca jjashahuabaquiajja poaje. Queabejjojeanee ba'ecaje cuana. Oyaneitii queaca'a poani jjabaquicaje, oyatii jjabihuiaquicaje pea-ai. Eyacuiñajjija esohuijo jjaniñebaquicaje. Oja chiija, oja naeja esohuijo shajjama' jayojja pocaje cuana. Eyacuiñajjiya oya asahuacajje jamatii gracias po-ajja. Eyacuiñajjija esohui peajja jayojja acaje cuaa.
55003003	Pea queacamajanee poajo jamatii easahuajji pojjeama poaje cuanaja, oya queajea ebajji pojjeama poaje cuanaja. Queahuiso jjaniñebaquicaje cuana peajo. Queamimishi epojji peanijje cajja eajji pojjeama ba'ecaje. Queahuiso jjacuiaquijji pocaje cuana. Joya queapame poani botiamanei acaje cuaa.
55003004	Queahuisocuana jjapeenishoquicaje peanijje jamatii, e'ejojonei epojji pojjeama. Jamatii mimijeacaje cuana queatainee. Oyaneitii queaca'a poani jjabaquije cuana. Oyanei queabihui pojjijo jjashahuabaquicaje cuana. Eyacuiñajji ca shahuaba'yojjimatii acaje cuaa.
55003005	Queapame ba'e Jesosaja epeejji jayojja poani jjabaquicaje cuana. Jamatii macuanaya e'ejojonei pojjeama poaje siajje ba'ecaje. Eyacuiñajji queaca'aneetiija oya pea jjashahuabaquime queaja'a epomeejji jjapomeequi'yoajja pocaje. A'a oe joya dejjacuana jama queamimishitii ba'epoquianinijje jjapeequijji.
55003006	Jjeya becacuana jamaya queamimishi ba'epoquiani nobiquinaje peacuanaja equiyasijje esohui queaquehuajo mimiya. Ma equicuanajo ani eponacuana ca'a-ama poani dasiacanaje cuaa. Ma eponacuanaya queayeno jjabaquinaje oja mimishijo, jamatii mimishi oja sapajotii nequiya oya queamimishi pomeecanitii.
55003007	Ma eponacuaaya esohuicuana shajja-ajjatiitiicani queaja'a eba'ejji nisho, jamatii Eyacuiñajjija esohui e'ejojonei jama ba'eajja.
55003008	Ma ecua yahuajonei eyamiquecua Jannes bajjaniya, pea Jambres bajjani pea-aiya Moisesja esohui shajja-ajjameejjima a-ajjacapoa jama pea-aiya dejjacuaa quijje Eyacuiñajjija esohui e'ejojonei shajja-ajjameejjima acaje. Esohui siajje caca oe huohuicaje cuaa. Ma dejjacuana Eyacuiñajjija esohui queapame Quitojo jjashahuabaquisapo'yoajjanei poaje, jamajjeya Eyacuiñajjiya oya queapame pojjeama bacaje.
55003009	Ma dejjacuanaja esohui queaquehua ojaya ehuohuipoquiajjitii pojjeama poaje. Ma ecua yahuajonei queahuisocuaa Jannes, Jambres pea-ai sapadojjoma' jayojja mimiani shajja-ajjamajje cajaa acapoa, jama pea-aiya acaje cuaa ma quijje esohuihuohuijjinisho poajecuanaja esohui.
55003010	Bacue Timoteo, miquea eba, eshajja-ajjanei ecue huohui esohuicuana. Miquea eba eya queaja'a ba'epoquiani. Miquea eba pea-ai ajeo eya ba'epoquiani, ejoneitii pojjeama. Eyacuiñajjija echacojji yajjijo ca eya nequipoquiani. Eyacuiñajjija esohuijo eya jjashahuabaquipoquianitii. Eya queaca'atii nequipoquiani jamatii onaa queacamajanee acapoquiani. Eyaya peacuana queajeanee apoquiaña.
55003011	Miquea eba pea-ai yahuajo eya queacamajanee, queanee pea-ai acapoquinaje cuaa esohuijo Antioquía meshijo nequi, Iconio meshijo nequi, Listra meshijo nequi pea-ai. Jamatii majo queacamajanee nequi Emeshimeseneiya eya nahuecapoquinaje dejjamasecuanajo.
55003012	E'ejojonei ojjaña joya Jesosaja epeejjicuana queaja'a ba'epoquitiisapoani ejjaquiaqui Quitojo, comacuanaya queacamaja acapoquije cuaa Eyacuiñajjija esohuijo.
55003013	Oya jayojja joya queamimishi ba'epoquiani cuana quea-ojamimishihuisonee popoquije. Joya siajjepojjicuaa esohui queaquehuanee acapoquijetii. Comaaya queahuiso dasiacapoquije cuana. Oya pea-ai ojayanei esohuijo jjadasiaquipoquije.
55003014	Miya ca oe a'a jama popea-aijji. Queaca'a oe nequipoquicue. Ma miya queaja'a shajja-ajjapoquianaje esohui a'a cajaa a'yojji. Maya miyaya baña e'ejojonei poani. Miquea eba ache huisocuaa miya esohuicuana queapame huohuicapoquinaje.
55003015	A'a jjapajeaqui'yojji miyaya esho'yahuaa Eyacuiñajjija esohui etehue shajja-ajjapoquiapoa. Miya oja esohui shajja-ajjamajje e'ejojonei jjashahuabaqui'yapoa Jesosa Quitojo ejjanahuemeequi'yojji.
55003016	Bacue, ojjañatii Eyacuiñajjija esohuicuana Edojjoshahuapameja quia poani, esenijje dejjaja quia pojjeama. Ojaya esohui etehueya eseya huohuicani achajja queaja'a ba'ecapoquijji. Ae poca-ajja, ae pocajji ohuaya huohuipea-aicani. Ache esohuijo pea eniñesheajji oja esohui jayojja queaja'a eba'ejji huohuipea-aicani Eyacuiñajjija esohui etehueya.
55003017	Majoya Jesosaja epeejji dejjacuana, eponacuana pea-ai apoa epo etiica'a chacochacopoquije queapame Eyacuiñajjijo oja esohui etehue baneimajje.
55004001	Emeshimesenei Jesosa Quitohua poeo'oyamajje ojjañacuana eshe ba'eca, emano'yocuana pea-ai huohuicaje'yo a'a oya queapame a'a oya queamimishi ba'epoquinaje. Jamaya oya queaca'aneetii poeje o'oya ojjañacuana huoojeapoquiajji epojji. Eyacuiñajjiya, Jesosa Quitohua pea-ai eseya bacaniya eyaya miya huohuineiaña jama echacojji.
55004002	A'a oe Eyacuiñajjija esohui huohuipajea-ajja'yojji. Apoa epotii nequicue ojjaña pojjajo, mecajje pea-ai Eyacuiñajjija esohui peacuana huohuipoquiajji. Queaja'a oe bameecue cuana esohui ohua pea esohui poso shajja-ajjacajo. Jesosaja epeejji ae poca-ajja huohuipea-aicue meteamaa. Niñesheacue cuana queaja'a eba'epoquijjitii oja esohuijo. Quenequenecuajiajja esohui huohuipoquiacue cuana jamatii ma queacamajaneetii nequiya.
55004003	Quijje oe-ejjenei epojja apoa, poechipiajo Eyacuiñajjija esohuinei shajja-ajjatiisapo'yoajja pocaje queahuisocuana. Pea esohuihuohuijjinishocuana queahuiso sa-ajjacaje'yo cuaa ma onaa shajja-ajjasa-acaje esohuihuohuijjinisho poaje dejjacuanaya.
55004004	Jamajjeya quijje queahuisocuaa Eyacuiñajjija esohui e'ejojonei cajaa acaje'yo. Majoya etiiquianaja esohuijo jjashajja-ajjaquisapoaje'yo cuana.
55004005	A'a oe miya pea-ai jama jjashahuabaquime pojji. Queaja'atii ca miña oe jjashahuabaquipoquicue jiquio esohuijotii. Queaca'atii nequipoquicue jamatii queacamajanee acani cuaa esohuijo. Eyacuiñajjija esohui queapame oe huohuipoquiacuetii cuana ma esohuijo ejjanahuemeequi'yojjiya. Ojjaña ma oja echacojji yajjiya Eyacuiñajjiya miya nequimeecanaje, maya queapame apoquiacue.
55004006	Bacue, e mano'yojji epojja beshahuanei apoa, poechipinaje. Jjeya eya quecuameecaje'yo Roma etii poanicuaa Eyacuiñajjija esohuijo.
55004007	Eya jjabaquiani ecuea eba'ejjijo. Eya queapame chacochacopoquianitii Eyacuiñajjijo jamatii onaa queacamajanee acapoquiani. Ecuea cajaa ajjima'nei poanaje ojo echacochacopoquijji. Ma e Eyacuiñajjiya huohuicanaje huisotii ecuea echacojji eyaya ajeyopoquianaje.
55004008	Jamajjeya e ojo queapame chacochacopoquinaje sosejje corona apoa'ya eani ecuea ejjesheñaquijji. Emeshimeseneiya ache queapame ache queamimishi huohui'yojji poaniya eya maya quiacaje epojja ma e quiajji epojja apoa poajo. Eyanei pojjeama ohuaya quiacaje. Ojjaña joya o queajea ajji o poeo'oyajjijo jjaishoaneiquipoquinajecuana quiapea-aicaje ohuaya.
55004009	E bao'oyaa oe poecuajicue. A'a oe shonoshonojji.
55004010	Bacue, Jesosaja epeejji Demas bajjani enijje nequipajea'yonaje jiquio meshijo ani aquiana queahuiso sapomajje. Jamajjeya oya poqui'yonaje Tesalónica meshiyasijje. Pea Cresente bajjani ca poqui'yonaje provincia Galaciahuasijje. Tito ca Dalmacia meshiyasijje poqui'yonaje.
55004011	Lucas bajjani che oenei enijjetii ani. Jiquiacua poejjimahuaa Marcos ba-ajjaquisocue. Majoya miyaya minijjetii oya ye'yocue ba'yomajje. Ohuaya eya chacosahuacaje.
55004012	Tíquico ca Éfeso meshiyasijje huoojeanaje.
55004013	Ecue jeanana daqui-ao ye'yocue eque poe'yomajje Carpoja equijo ani. Oya Troas meshijo ba'e. Esohui etehuecuana ye'yocue joya ejeejo tehue jaa, a'a pajea'yojji.
55004014	Alejandro baajee dahuajji poani queamasenee poanaje enijje. Emeshimeseneiya o queanee pojji huoojeacaje enijje queamase o poanaje sosejje.
55004015	Jjajaahuananeiquicue oe ma dejjajoya. Jiquio eseya huohuiaña esohui ohuaya cajaanei aca'yani, shajja-ajjameejjima aca'yani cuana jjeya.
55004016	Etii poanicuanaja cojjaneijo e nequiajo ebionei chama'nei poanaje pea queapame emimijji ejo e nahuejji. Ojjañacuaa eya jiñajeaca'yonaje queamete pomajje. Eya Eyacuiñajjinijje mimiani ojaya majo queanee pomeejjima yajjijo.
55004017	Jamatii eya eenei nequi e'ejojonei Emeshimeseneiya eya asahuacanaje. Ohuaya eya queaca'a pomeecanaje majo nequica judío pojjeamacuana sohuihuohuijji. Jamajjeya Eyacuiñajjija esohui meteamaneiya huohuinaje cuana ma esohuijo ejjanahuemeequi'yojjiya. Ma e bajji poanaje dejja etii ibia' queamasenee jayojja poanaje. Coma dejjaaya eya emanomeecaje'yo poso jjabaquinaje. E'ejojonei Eyacuiñajjiya eya nahuecanaje ma dejjajo e emanomeeca'yo poanijje.
55004018	Jamaya Emeshimeseneiya eya nahuecapoquije dejjamasecuanajo. Majoya quijje ohuaya eya nequimeecaje'yo ma ohua ojjañacuana huoojeacapoquianitii meshi Eyahuasijje. Eyacuiñajji bihuiapajeaca-ajja. Oya cabihuiatiitiicapoquiahua cuaa.
55004019	Prisca, Aquila pea-ai esohui queapame acue. Onesíforo, oja huapa pojjeamacuana pea-ai esohui queapame apea-aicue.
55004020	Erasto ca Corinto meshijotii nequi ecue jeanana. Trófimo Mileto meshijo ani eyaya oya queamano ani jeana'yonaje.
55004021	Eque poecuajicue queahuoeneenee she epoe cuahuajo. Eubulohua, Pudenteya, Linohua, Claudiaa pea-ai esohui mi queabihui pojji huoojeacanaje. Ojjaña Jesosaja epeejjicuaa jiquiojo aniya huoojeapea-aicanaje.
55004022	Emeshimesenei Jesosa Quito minijje nequipoquianitii. Eyacuiñajjiya quiana queapameneetii ca'acapoquiahua ojayanei ejjashahuabaquijjijo.
56001001	Eya Pablo Eyacuiñajjijo chacochacopoquianitii Jesosa Quitoja huoojea ojjaña joya oja babaca poanicuana queaja'a sohuihuohuiquiya. Eyacuiñajjija babacacuana oja esohui e'ejojoneijo jjashahuabameesahuaquijji epojji eya nequimeecapoa ohuaya. Ma esohui e'ejojoneiya oja babacacuana queapamenee ba'emeesahuacapoquije cua Eyacuiñajjiya o jama pomeesa-acaniya.
56001002	Eseya queabihui jjaishoaquipoquianitii Eyahuasijje eba'etiitii'yojjijo onijje oja esohui e'ejojoneijo jjashahuabaquipoquianijjejojoya. Eyacuiñajji caca oe siajje po-ajjanei. Yahuajonei meshi oja panajjimahuajo ohuaya huohuicapoa jamaya eseya ba'etiitiimeecaje'yo onijje Eyahuasijje.
56001003	Jjeya Eyacuiñajjiya ejo jama sapomajje queaja'anee bameecanaje oja esohui ecuea queahuisocuana huohuiquijji. Oya esohuiya Jesosajo huohuiquijjiya Eyacuiñajjiya eya nequimeecapoa ma chacojji yajjiya. Oya Eyacuiñajjiya eseya nahuecaje'yo.
56001004	Jiquio esohui eyaya tehueaña Tito, mique. Miya ecue bacuaejjanei jayojja poani oya esohui Jesosajoya ese jjashahuabaqui'yonajejojoya. Eseja Chii-ai Eyacuiñajjiya, Jesosa Quito ese nahue'yojji poaniya pea-ai miya queapamenee ca-acapoquiahuatii ojayanei ejjashahuabaquijjijo, miya queaquijijjijajinee capomeecahua pea-ai ohuaya.
56001005	Eyaya miya Creta meshi nasijo ani jiñanaje ma esejaya chacojeyojjima poanaje miquea echacojeyo'yojji ma eya mi jama anajeya. Jamajjeya miyaya dejjacuana etii epojji bajjanije Jesosaja epeejjicuana ma meshicuanajo ejjachichaquipoquijaahuanapoquiajji epojji.
56001006	Jesosaja epeejjicuanajaahuanapoquiajji etii epojji queapamenee ba'ecapoquijji peaa esohui oya queamimishi poani eaca poanijje. Oya oja huanase oeneijotii ba'ecapoquijji, pea eponajo jjashahuabaquica-ajja. Oja bacuacuana Jesosaja epeejji popea-aicajji. Oja bacuacuana shajjama' jayojja poca-ajja oja chiija oja naeja esohuijo, queamimishi ba'eca-ajja pea-ai.
56001007	Jesosaja epeejjicuanajaahuanapoquiajji poani dejja etiiya jaahuanacani ma Eyacuiñajjiya queanahuenee bacani. Jamajjeya oya queapamenee ba'ecapoquijji ojjañacuananijje. Ojayanei ejjashahuabaquijji ojaya amajamajasa-aca-ajja. Oya quenequenecuajica-ajja. Oya huooca-ajja. Oya peanijje jjacuiaquica-ajja. Oya queabejjohuisotii epojjijo jjashahuabaquica-ajja pea-ai.
56001008	Ojaya peacuana queahuesha ba'e poeyajo queabihuiya jjequinobiacajjequijji oja equiyasijje. Oya ojjañacuananijje queapame pocapoquijji. Oya oja eyamijo jjajaahuanaquicapoquijji queamimishi epo poanijje. Oya queapame mimishiama nequicapoquijji peacuananijje. Oya ba'ecapoquijji Eyacuiñajjijo jjaquiaqui ojjaña pojjajo. Oya jjabaneiquicapoquijji ache ojaya queapame acajji, ache ojaya aca-ajja.
56001009	Ma eseyaya o huohuipoquianaje Eyacuiñajjija esohui ojaya maya queanahuetii bacapoquijji, esohui pea ojaya aca'yoajja. Majoya ohuaya oya esohuiya peacuana sohuihuohuipea-aicaje o queaca'a ba'epoquijji. Joya esohui shajja-ajjasapo-ajja poanicuana ohuaya queaja'a saja-acaje o queaquehua poani jjabaquijji.
56001010	Bacue, enequi queahuisocuana Eyacuiñajjija esohuijo jjashajja-ajjaquisapo-ajjanei poani. Macuanaya ca jamatii mimijeapoquiani, oja esohui ehuohui peajja, asahuasahua-ajja. Jamajjeya ma dejjacuaa queahuisocuana esohui huohuitaicani o dasiajji. Ojjaña judío etiiquianaja esohuicuana acapoquijjitii coma esohuihuohuijji poanicuaa huohuitaicani.
56001011	Jamajjeya oe coma dejjacuanajo a'a oja ebatai esohuijo jjasohuihuohuimeetaiquijji. Jesosaja epeejjicuana oya equijo ba'e Eyacuiñajjija esohui cajaa ameesa-acani coma dejjacuaaya oja esohui ehuohuitaijo. Ma esohuijoya oya queabejjohuiso posapoani o shajja-ajjajji poajecuanaja bejjojo. Bejjo yajjijonei ca chacochacoca-ajja.
56001012	Bacue, oe dejja queasapaja'anee pea sohuihuohuijji poani jama poanaje onijjejaajji Cretacuiñajjicuanajo ba'a: “Enijjejaajjicuana siajje poanitii, queamasenee nequipoquiani ebiocuiñajjicuana jayojja, jamatii oya jjacuiajeaquipoquiani chacochacoajja queahueyanee” jamaya oya poanaje.
56001013	Ohuaya esohui e'ejojonei acanaje macuiñajjicuana queamimishi ba'epoquianijo. Jamajjeya Jesosaja epeejjicuana ma meshijo ba'e janobajjima huohuineicue oja mimishijo o queaja'a ba'epoquijji Eyacuiñajjija esohui jayojja.
56001014	Majoya oya judío etiiquianaja esohuijo ejjashajja-ajjaquipoquijjitii pojjeama poaje'yo macuanaya. Joya judío etiiquianaja esohuihuohuijjitii poanicuaa Eyacuiñajjija esohui cajaa acani, onijje dejjaja esohuinei ohuaya huohuicapoquiani.
56001015	Bacue, joya queaja'a mimishiama jjashahuabaquipoquianicuana Eyacuiñajjija esohuijo ojjaña ojaya queapame poani eijjiajji. Joya esohuijo jjashahuabaqui'yoajjanei poanicuana ca bobi beca ijjiaca-ajjajo jjashahuabaquianitii. Chama'nei ojaya queapame eba'epoquijji. Ojjañatii oja sapadojjo ojaya ejjashahuabaquijjicuana pea-ai peajja, queajehue jayojjatii popoquiani.
56001016	Ma dejjacuanaya pa Eyacuiñajjija esohuijotii jjashahuabaquiani. Eyacuiñajjija poani poso jjabaquiani. Jamatii ojaya eba'ejjijo oya siajje poani, queamimishitii ba'epoquiani oma' jayojjatii. Eyacuiñajji ca oya jama ba'epoquiani sapo-ajjanei. Shajjama'nei jayojja poani ohuaya oya bacani. Jamajjeya macuanaya queapame jjapomeequiajja oja esohuijo.
56002001	Miyaya ca oe esohui e'ejojonei huohuipoquiacuetii joya ecua Eyacuiñajjija esohui poani jamaya.
56002002	Jesosaja epeejji dejja etiipishana nequicuanaja oja yami nahuecapoquijji queamimishi epo poanijje. Oya queapame ba'epoquiani bacajji peacuanaja. Oya Eyacuiñajjija esohuijo queaja'a jjashahuabaquicapoquijji, ojaya peacuana queajea acapoquijji pea-ai. Onaa queacamajanee acajje esohuijo oya queaca'a nequicapoquijji jamatii etiipishana nequi.
56002003	Oya jayojja eponacuana pea-ai etiipishana ani queapame ba'ecapoquijji mimishiama. Ojaya peacuana niñebaca-ajja. Oya ehuoojjijo jjashahuabaquica-ajja. Epona etiipishanaja pea eponacuana niñesheacajji ache queapame ojaya acajji.
56002004	Epona etiipishanaja pea eponacuana esho'i iyetiinei huohuicapoquijji ojahue oja queajea apoquiajjijo, oja bacuacuana pea-ai.
56002005	Ojaya huohuipea-aicapoquijji pea eponacuana queaja'a ejjashahuabaquipoquijji esohuijo, oja yami pea dejja quiajjima yajjijo, oja equijo ba'ecuana jaahuanapoquiajji epojjijo, peacuana queapame apoquiajjijo, ojahueja esohuijo o ejjashajja-ajjaquipoquijjijo pea-ai ojaya huohuicapoquijji. Eponacuana jama anipoquiani bamajje Eyacuiñajjija esohui queapame poani bacaje cuaa. Eyacuiñajjija esohui peajja poani eajji pojjeama poaje cuanaja.
56002006	Dejjasho'icuana shacuima' nequi niñesheapoquiacue o queaja'a ba'epoquijjijo.
56002007	Tito, miya queaja'a ba'epoquicue ojjañacuananijje ona mi jayojja pea-ai eba'epoquijjijo. Beca jjashahuabaquime pojjeama nequiya sohuihuohuicue cuana, esohuijo jjahue'equianiya pojjeama.
56002008	Esohui e'ejojonei huohuipoquiacue cuana jamatii peacuaa miya siajjepoani poso acaje. Majoya mi siajje ajji poanicuana queabicho poaje mijo mi e'ejojonei poani bamajje. Majoya chama' poaje pea-ai esohui queaquehua esejo emimi'yojji ojaya.
56002009	Niñesheacue joya peajo chacochacoanicuana ejjeshe o chacomeejji poanija esohuijo queapame ejjashajja-ajjaquipoquijji. Queapame ojo chacochacocajji, o chacomeejji poani dejjanijje oya panajajica-ajja.
56002010	O chacomeejji poanija aquianacuana ojaya siica-ajja. E'ejojonei queapame ojaya chacocajji siipojjima'nei nequiya. Oya jama queapamenee peajo chacochacopoquiani bamajje queahuisocuaa Eyacuiñajjijo ejjanahuemeequi'yojji esohui queapamenee poani shajja-ajjasa-acaje.
56002011	Eyacuiñajjiya eseya queapame acanaje ojayanei ejjashahuabaquijjijo. Ohua jama acanaje shajja-ajjamajje ojjañajaajjicuana ojo jjanahuemeequica'yojji.
56002012	Eyacuiñajjiya eseya queapamenee acanitii jjabaquimajje esejaya mimishicuana cajaa aneica'yojji, dejja queamimishi poani jama ba'epea-aisapoca'yoajja. Eyacuiñajji esejo jama poani jjabaquimajje jiquio meshijo eseya queapame ba'epoquije, queaja'a jjashahuabaquipoquije. Eyacuiñajjijo ejjaquiaqui se ba'ecapoquijji. Jamaya eseya pocajji.
56002013	Eseya queabihui ba'e jjaishoaquipoquijetii acheshono Eyacuiñajji queaca'aneetii queasajajanee eseja Emeshimesenei Jesosa Quito pea-ai poeje o'oya. Yahuajonei ohuaya huohuicapoa esohui oya poeje o'oya. E'ejojonei oja esohui jayojja oya poeje o'oya.
56002014	Jesosa oyanei jjaquiaquiapoa emano'yojji esejo ese jjeshe'yojji epojji queamimishitii epo poanijje. Ojjaña eseja mimishicuana cuijea'yojji, ese ojaya'yo epojji pea-ai oya mano'yapoa. Majoya eseya queaja'a ba'esaneipoaje, queapame chacochacosapoaje ojo.
56002015	Jiquio esohui eya mi huohuiañaya huohuitiipoquiacue cuana queaja'a o ba'epoquijji. Miyaya Eyacuiñajjija nequimeeya queaca'a nequiya huohuipoquiacue cuana. Eyacuiñajjija esohuijo ejjashajja-ajjaquijji huohuicue cuana. Ojaya epeejji shajjama' jayojja po'yajo niñesheacue. A'a oe onajo miquea esohui bajjima jjapomeequijji.
56003001	Jesosaja epeejjicuana esohuijo a'a jjapajeameequi'yojji ojaya emeshimeseja esohuijo ejjashajja-ajjaquipoquijji, pea etii poanicuanaja pea-aijo. Jesosaja epeejjicuana apoa epotii ba'ecapoquijji pea queapame chacosahuajji epojji huohuipea-aicue cuana.
56003002	Jesosaja epeejjicuana peajo queatai mimica-ajja, peanijje emimijajijji jjashahuabaquica-ajja. Jesosaja epeejji ca oe ojjañacuananijje queapame pocapoquijji. Oyanei queaca'a poani jjabaquica-ajja peacuananijje queapame eba'ejji.
56003003	Yahuajo eseya pea-ai esohui bapojjima' nequi queaquehuanee ba'yapoa. Eyacuiñajjija esohuijo shajjama'nei jayojja poa yahuajo. Ecuaquisho jama eshahuaja dasia eseya ba'epoquiapoa. Joya ecua dejja ejeyo jama eseya ba'epoquiapoa eseja ejjashahuabaquijji peanijje queamimishi epojjijo. Jama epojjijoya eseya jjashahuabaquipoquiapoa. Eseya ebionei ba'epoquiapoa queamase, peaja aquianacuana jeabapoquiapoa. Eseya botiamanei acapoa cuaa, eseyaya oya pea-ai botiamanei apea-aiapoa.
56003004	Ese queamimishihuisotii ba'ejo Eyacuiñajjiya ese nahue'yojji epojji poajeya eseya queapamenee acanaje ojayanei ejjashahuabaquijjijo. Oya esejo jjabameequinaje ojaya eseya queajeanee poani.
56003005	Majoya eseya nahueca'yonaje ojayatii epo'yojji. Ese queapame ba'epoquiani sosejje pojjeama ohuaya eseya nahueca'yonaje. Oyanei ca queapamenee jjashahuabaquipoquiapoa esejo jamatii ese queamimishihuisotii ba'ejo eseya eseja mimishijo queaneenee pomeecuaji'yojjima acanaje. Eyacuiñajjiya eseja mimishicuana chama'yo acanaje, cuijeaca'yonaje Edojjoshahuapameya ese eyacua eba'epoqui'yojji cuayameecao'oyajo. Ma pojjajotii ohuaya eseya eba'ejji eyacua quiacanaje.
56003006	Ese nahue'yojji poani Eyacuiñajjiya Jesosa Quitojo oja Edojjoshahuapame eseya nahuejjimanei quiame acanaje.
56003007	Jamaya ohuaya eseya quiacanaje esejaya queaja'a ebajji e'ejojonei eseya Eyahuasijje ba'etiitiije'yo ma eseya queabihui jjaishoaquipoquianitii meshiyasijje epoqui'yojjijo. Eseya eseja mimishima'yo ohua bacanijjejojoya e'ejojonei cuamaya poquije'yo ojayanei ejjashahuabaquijjijo, jamatii ba'e pojjeama.
56003008	Jiquio esohui e'ejojonei poani. Jamajjeya jiquio huohuimajamajapoquiacue joya Eyacuiñajjija esohuijo jjashahuabaqui'yojji poanicuana o queapame ba'epoquijji. Oja epeejjicuaa queapame ba'emajje peacuana asahuacapoquije. Jama epojjiya queapamenee.
56003009	A'a jamatii peanijje jjamimicuiajeanobiajeaquijji esohui queaquehuajo. Ache etiiquiana yahuajonei cuayapoa, a'a majoya mimijajijji. A'a oe Eyacuiñajjija esohui Moisesja tehuecuanajo mimijajijji peanijje pea-ai. Chojja, jama pomajje se queaca'a etiipoquijji pojjeama. ¿Apiojji ma esohuicuanajo mimijajicajji? Apiojjipishana.
56003010	Bacue, oe Jesosaja epeejjiya Eyacuiñajjija esohui huohuitaicajo oja epeejjicuana ejjachichaqui anicajo comaya niñesheacue. Ohua esohui queaquehua huohuicao'oyajo niñesheao'oyacue. Majoya oya mijo mijjashajja-ajjaquiajo coma dejja huoojeacuaya'yocue. A'a oya jjachichameequio'oyajji miquiana Jesosaja epeejji ejjachichaqui anicanijje.
56003011	Coma dejja miquea bacajji oya pea jjashahuabaqui'yome poani queaquehua. Ojaya ebatiiya queamimishi poani. Eyacuiñajjija oya queanee epomeejji oja mimishijo oya bacaje cuaa.
56003012	Eyaya Artemas bajjani dejja, pojja'a pea Tíquico mique huoojeajo e'ejojonei poquineicue Nicópolis meshiyasijje e majo ani ba'yohua. Eya jjashahuabaquinaje ma meshijotiiya eya anipoquije so'o queahuoenee she jjayejjequiajo.
56003013	Asahuaneicue Zenas bajjani dejja epoquijji ma o poquisapoani meshiyasijje. Ojaya etii poanicuanaja etehue esohui ebanei pea nahuejji. Apolos pea-ai poquimeeneisahuacue. Cua ohua sacani o queapame poquijji quiacue.
56003014	Jesosaja epeejjicuanaja ma mi ba'ejo nequicaja e'ejojonei bacajji achajja peacuana queapame asahuacajji. Jamatii Jesosaja epeejjicuana ba'ejeaca-ajja peacuana asahuapojjima'nei.
56003015	Ojjaña jiquio enijje ani Jesosaja epeejjicuaa esohui mi queabihui pojji huoojeacanaje. Jesosaja epeejjicuana ecuanaja queajea comajo minijje ani, jamajjeya oya esohui queapame acue ecuanajo. Eyacuiñajjiya ojjaña miquiana queapamenee ca-acapoquiahua ojayanei ejjashahuabaquijjijo.
57001001	Eya Pablo onaja jeanobia ani Jesosa Quitojo chacochacopoquianijojoya. Eyaya eseja dohue Timoteonijje aniya jiquio esohui tehueaña mique Filemón miquea ebajji. Miya ecuana jayojjaya esohuijo chacochacopoquiani ecuanaja queajea.
57001002	Joya Jesosaja epeejjicuana miquea equijo jjachichaquipoquianicuanaja ebapea-aijji jiquio esohui tehueaña. Eseja jjo'i Jesosaja epeejji Apia bajjanija ebajji, Ariquipoja pea-ai ebajji jiquio esohui tehueaña. Oya pea-ai soldado jama apoa epo nequiani peacuana sohuihuohuiya epoquijji.
57001003	Eyacuiñajji eseja Chii-aiya, Emeshimesenei Jesosa Quitohua pea-ai miquianaya queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
57001004	-
57001005	Filemón, miya queaja'a jjashahuabaquipoquianitii Eyacuiñajjija esohuijo. Emeshimesenei Jesosa miquea queajeanee poani shajja-ajjamajje eyaya onijje mimianiya Eyacuiñajji gracias amajamajaña mijo. Eyacuiñajjija'yo poanicuana miyaya queajeanee apoquiaña shajja-ajjapea-ainaje ecuaa queabihuiya.
57001006	Eya Eyacuiñajjinijje mimipoquiani mi pea Jesosaja epeejjicuananijje queapame ejjapeequipoquijjijo. Achepamenee Eyacuiñajjiya eseya acanaje Jesosa Quitojo miquea queaja'a ebajjijo eya mimipoquiani onijje. Majoya Jesosa Quito queapameneetii poani bacaje cuaa.
57001007	E'e, miyaya pea Jesosaja epeejjicuana queajeanee apoquiaña shajja-ajjamajje eya queabihui poanaje majoya. Jesosaja epeejjicuana comajo ba'e miyaya yenoama pomeesahua'yonaje oja esohuijo. Jamaya miya queapame poani.
57001008	Bacue, eya Quitoja huoojea ona sohuihuohuiquinequijji poaniyajjejojoya ecuea miya huohuicajji ae pocajji miya, ae chacocajji miquea. Jamajjeya ecuea esohuijo jjashajja-ajjaquicajji miya.
57001009	Chojja, eya mi jama pomeesapo-ajja. Ecuea miya queajeajojoya eyaya miya huohuiajjaña. Bacue, eya dejja tiipoquiani. Jjeya Jesosa Quitojo chacochacopoquianijojoya eya ejeanobia ani.
57001010	Jamajjeya eyaya miya huohuiajjaña Onésimo bajjani dejjajo miquea o queapame a'yojji. Oya jiquiojo enijje ani Jesosa Quitojo jjashahuabaqui'yo ecue huohuijo, ecue bacua jama eyaya oya baña.
57001011	Yahuajo oya mijo echacochacopoquijjitii poanaje mique jjeshe. Jamatii queapame pojjeama oya chacochaconaje mijo ebionei. Jjeya ca oya queapame chacochacoani enijje, mijo pea-ai queapame chacochacopoquije o'oya.
57001012	Eyaya oya huacuaya mique huoojeao'oyaña. Ecuea oya queajeanee. Jamajjeya oya queapame ja'ajjequi'yocue.
57001013	Eyaya oya enijjetii animeesa-aña ojaya e ejeanobia ani Eyacuiñajjija esohui queapame Quitojo easahuajji. Oya mique ejjocojo anicajji e asahuajji epojji.
57001014	Jamatii ecuea Onésimo e jiquiojo ani asahuajji eanimeejji pojjeama poaje oya mijo chacochacoanijojoya. Ecuea oya animeecajji poanaje enijje jamatii ecuea miya huohuiajjajjima. Chojja, ecuea miya jama eajji pojjeama.
57001015	E'e pojja'a queapame Onésimo jjasejjaquinaje so'o mijo. Oya ca quijje minijje anitiitiipoquije'yo.
57001016	Oya mijo echacochacopoquijjitii ejjeshe miquea oya jamaya baca-ajja. Mahuisojonei pojjeama miquea oya bacajji. Jjeya ca oya eseja dohue pea-ai poani Quitojo miquea oya jamaya bapea-aicajji. Ecuea oya queajeanee poani. Jamajjeya jjeya miquea oya queajeanee apea-aicajji oya mijo chacochacopoquije'yojojoya, oya miquea dohue Jesosajo poanijojoya.
57001017	Miya enijje ani jayojja chacochacopoquiani esohuijo eya jjashahuabaquiani. Jamajjeya queapame oya ja'ajjequi'yocue e jayojjaya.
57001018	Miquea echacojji ojaya chacojeyojjima enequijo, e'e pojja'a miquea aquiana ohua siicanajejo eyaya miya sosequiaje.
57001019	Miquea ebajji jiquio ecueanei esohui poani eyaya jiquio jeasiiaña ecueanei emeya. E'ejojonei eyaya miya jiquio oja sii cuenta sosequijeyoje. A'a pajea'yojji eyaya miya yahuajo sohuihuohuinaje Jesosajo ejjashahuabaqui'yojji. Jamajjeya miquea eya queapame acajji Onésimo ja'ajjequi'yojji.
57001020	Miya ecue dohue poani Quitojo. Jamajje miya jama poani jjabaquimajje che eya queapame acue. Eya queabihui pomee'yocue Onésimo eja'ajjequi'yojji.
57001021	Eyaya miya jama tehueme aña ecuea miya ebajojoya ojjaña jiquio eya tehueaña huisotii miyaya ajeyoje. Ecuea eba miyaya oepojji pojjeama aje. Jiquio ecue tehuejjimacuana miyaya queapame apea-aije.
57001022	Jjeya pea-ai e cahuijji apoa acue miquea equi. Eyacuiñajjiya miquianaja mimi ejo shajja-ajjacani. Jamajjeya eya jjashahuabaquiani e jiquiojo onaja jeanobia ani ohuaya huoojeacuayameecaje'yo miquianaque ojee eanio'oyajji.
57001023	Epafrasya jiquio enijje ejeanobia aniya Jesosa Quitojo chacochacoanijojoya esohui miquiana queabihui pojji huoojeacani.
57001024	Marcosya, Aristarcohua, Demasya, Lucasya pea-ai ma enijje chacochacopoquinajeya esohui miquiana queabihui pojji huoojeapea-aicani.
57001025	Eseja Emeshimesenei Jesosa Quitohua miquiana queapamenee ca-acapoquiahuatii ojayanei ejjashahuabaquijjijo.
58001001	Yahuajoneinei Eyacuiñajjiya oja ejjashahuabaquijjicuana oja sohuihuohuijji poa dejjacuana bameecapoquiapoa queahuiso esohuicuana. Maya ma esohuicuanaya eseja etiiquiana queashequiajahuiso huohuimajamajacapoquiapoa oja esohuihuohuijji poa dejjacuaa.
58001002	Jjeya ca Eyacuiñajjiya oja Bacuaejjajo Quitojoya oja ejjashahuabaquijjicuana queaja'a huohuicani eseja queaja'a bajji. Eyacuiñajjiya ojee oja Bacuaejjanijje nequiya ojjañajaajjicuana ba'ejji meshi queaquemo panacapoa. Jamajjeya ojjaña oja panacuana meshijo ani, eyatahuatahuajo nequi pea-ai Quitojatiiya poaje quijje huohuicapoa Eyacuiñajjiya.
58001003	Oja Bacuaejja jjabameequipoquianitii esejo oya Eyacuiñajji jayojja pea-aiya queaca'aneetii nequipoquiani. Oya queapameneetii queasajajanee pea-ai popoquiani. Ohuaya oja esohui queaca'aneejo ojjaña oja panacuana eyatahuatahuajo nequi jiquio meshijo ani pea-ai queapame nequimeecapoquiani, oyatii pojjeama. Ojjaña eseja mimishicuanajo oya mano'yapoa Eyacuiñajjija ese mimishi cuijea'yojjijo. Jama apoa ajeyomajje oya anioque'yapoa joya queaca'aneetii poanija ebañeimijijje Eyahuasijje.
58001004	Eyacuiñajjiya oja Bacuaejja queaca'aneetii nequimeecapoquiani eojjañacuanamese epopoquijjitii. Eyacuiñajjiya oja angelcuana iyeca'a epojji nequimeecani. Oja Bacuaejja ca queaca'aneetii nequimeecapoquiani oja Bacuaejja poanijojoya.
58001005	Bacue, Eyacuiñajji jama pojjima'nei poa oe angelnijje ba'a: “Miya ecue Bacuaejja, e'ejojonei jiquio pojjajo jamaya eyaya miya baña.” Chojja, onijje jama pojjima'nei poa. Jama pojjima'nei pea-ai poa oe angeljo: “Eya oja Chii poaje. Oya ecue bacuaejja poaje.” Chojja, jama pojjima'nei poa oe angeljo.
58001006	Bacue, Eyacuiñajjiya oja Bacuaejja oenei jiquio meshiyasijje ehuoojeajji jama acapoa ojo ba'a: “Ojjaña ecue angelcuaa oya cabihuiacahua.”
58001007	Eyacuiñajji oja angelcuanajo jama poa ba'a: “Angelcuana ejo echacochacopoquijji nequiani. Queahuesha poquicaje beni jama. Queaja'atii nequipoquije angelcuana cuaquijiji jama.”
58001008	Oja Bacuaejja ca Eyacuiñajjiya pea esohui huohuicapoa jama ba'a: “Miya ojjañacuana huoojeapoquiajjitii popoquiani eya jama pea-aiya. Queasapaja'aneetii poaniya mimishima'nei nequiya huoojeapoquiajetii ojjaña joya miquea'yo poanicuana.
58001009	Joya queaja'a queapame poani miquea queajeanee, joya queatai queamimishi ca miquea botiamanei. Jamajjeya eyaya miya babacanaje Emeshimesenei epojji. Miya queabihuineetii nequipoquiani joya ecua pea miquea epeejjicuana jiquio meshijo ba'eca jama pojjeama.”
58001010	Eyacuiñajji jama pea-ai poa oja Bacuaejjanijje ba'a: “Yahuajonei miyaya Emeshimesenei nequiya meshi queaquemo eyatahuatahua pea-ai panapoa.
58001011	Majoya quijje ojjaña mique panacuana oe poaje'yo, eanitiitiipoquijji pojjeama. Miya caca oe nequitiitiipoquije, oe epo'yojjitii pojjeama. Mique panacuana jiquio ecua daqui chiichiipoqui'yani jama pea-aiya poaje'yo ojjañacuana.
58001012	Joya ecua dejjacuaa daqui chiichii'yajo iyachichaca'yani ejeajeajji jama pea-aiya miyaya meshi chama'yo aje. Ebionei mique pana meshi chama'yo amajje meshi queapamenee eyacua miquea epanao'oyajji quijje camaja-ama poaje joya ecua dejjacuaa oja cama bebocuajicani jama pea-aiya aje'yo. Miya caca oe miyatii nequipoquije, emano'yojjitii pojjeama.”
58001013	Eyacuiñajji jama pojjima'nei poa oe oja angelnijje jama ba'a: “Anioquecue jiquio e ani ecue bañeimijijje. Miyaya enijjetii aniya ojjañacuana huoojeapoquiaje. Ojjaña joya mi sapo-ajjanei poanajecuana eyaya meshiyasijje iñajeaoqueajeaje” jamaya pojjima'nei poa angelnijje.
58001014	Bacue, ojjaña angelcuana yamima' poani Eyacuiñajjijo chacochacopoquiani. Ojjaña joya oja bacuacuana oja nahue'yo poani huisotii asahuaa Eyacuiñajjiya oja angelcuana huoojeacani majoya.
58002001	Jamajjeya esejaya jjeya baneineicapoquijji Eyacuiñajjija esohui ma eseya shajja-ajjanaje esohuiya queaquehua ejjashahuabaqui'yo poanijje. Jiquio ecua beniya bishe' jeyojjima ba'e huapahuasijje cuiayiyejeacani jama jayojja epo'yo poanijje esohui baneineicue.
58002002	Eyacuiñajjija esohui ma yahuajonei oja angelcuaa Moisés tehuemeecapoa esohuicuanaya queaca'atii jaapoquiani, pea ya'yojji pojjeamatii poani. Ma esohui oja tehuecuanajo jjashajja-ajjatiiquipoquiajja poa cuana Eyacuiñajjiya queaneenee pomeecapoa oja mimishi sosejje.
58002003	¿A'a shai se che jamatii ojo jjanahuemee'yoquijjima ba'e ohuaya queaneenee pomeecuaji'yojjima acame eseja mimishijo? Chojja, chama'nei se jama epojji ojo. Emeshimeseneiya ohuayatiiya ebionei jiquio esohui huohuicoocapoa ojo ese ejjanahuemeequi'yojji. Majoya quijje ma o shajja-ajjajji poacuaa oya esohuitiiya e'ejojonei poani huohuipea-aicapoquiapoa cuana.
58002004	Majoya Eyacuiñajjiya oja quia esohui e'ejojonei poani ojjañacuanaja ebajji dejjaja ajjima'neineicuana ameecapoquiapoa o jjashahuabameequijji. Oja Edojjoshahuapameya ma dejjacuana queaca'a pomeecapoa Eyacuiñajjija echacojji queapame eapoquiajji queahuisocuanaja ebajji oja esohui e'ejojonei poani. Jamaya queaca'a pomeecapoa cuana ojayanei ejjashahuabaquijjijo.
58002005	E'ejojonei Eyacuiñajjiya meshi eyacua panacaje'yo. Eyacuiñajjija angelcuana ma quijje ohua panacaje'yo meshi eyacuajo etii epojji pojjeama nequicaje'yo.
58002006	Bacue, Eyacuiñajjija esohui yahuajonei etehue jaa jama poani ba'a: “Dejjacuana nequitiitiipoquiajja, ca'a-ama, jamajjeya ¿apiojji miya Eyacuiñajji poani dejjajo jjashahuabaquipoquije? ¿Apiojji dejjacuana miyaya shahuabamajamajapoquiaje o queapame asahuapoquiajji?
58002007	Ebionei miyaya dejjacuana iyeca'a epojji nequimeenaje so'o miquea angelcuana jama pea-ai epojji pojjeama. Angelcuana ca queaca'apishana nequica. Majoya quijje miyaya dejjacuana queaca'a epojji nequimee'yonaje ojjañacuanaja oya ebajji pea mique panacuana jama pojjeama, dejja ca queapamenee.
58002008	Jamajjeya dejjacuana ojjaña mique panacuana huoojeapoquiajji epojji nequimee'yonaje miyaya” jama tehuemeya acapoa. Jamajjeya dejjacuana jama epo'yojji Eyacuiñajjiya pomeecajo chama'nei poaje oja panacuana jamatii enequijji dejjaja huoojeajjima. Jamatii esejaya bajeyojjima so'o ojjaña oja panacuana dejjaja esohuijo jjashajja-ajjaquipoquianitii.
58002009	Jesosajo caca oe jjashahuabaquisocue. Iyeshequiajahuiso jiquio meshijo nequi Eyacuiñajjiya oya nequimeecapoa iyeca'a epojji dejja jama oja angelcuana jama pea-ai queaca'a epojji pojjeama. Majoya quijje Eyacuiñajjiya oya queaneenee ameeca'yapoa ojjañacuanaja mimishijo. Ojjaña eseya queapamenee acapoa ojayanei ejjashahuabaquijjijo, jamajjeya oja huoojea Jesosa manomeeca'yapoa ojjaña esecuanajo. Jjeya ca Eyacuiñajjiya oya queaca'aneetii queasajajanee nequimeecapoquiani ojjañacuanaja oya jama poani ebajji.
58002010	Eyacuiñajjiya ojjañatii oja panacuana jiquio meshijo anica eyajo nequica pea-ai nequimeecapoquiani queapame oyatii enequijeapoquijji pojjeama. Eyacuiñajji jjashahuabaquianitii queahuisoneecuana nahue'yojjijo. Majoya ojjaña oja nahue'yocuana oja bacua poanicuanaya ohuaya onijje nequimeecaje'yo Eyahuasijje ma o queaca'aneetii queasajajanee nequiyasijje quijje. Jamajjeya Eyacuiñajjiya Jesosa Quito queaneenee ameeca'yapoa oya apoa queapame pojji ese nahue'yojji.
58002011	Bacue, ojjaña joya Jesosaa Eyacuiñajjija'yo epojji pomeecani huisotiicuana oya Chii-aijji pea-ai poani Jesosaja Chiijji pea-ai. Jamajjeya ojaya'yo poani bamajje Eyacuiñajjija Bacuaejjaa ojjaña macuana oja dohuecuana poani, oja jjo'icuana poani pea-ai bichoamaa acaje.
58002012	Eyacuiñajjija esohui yahuajonei etehue jaa Jesosa Quito jama poaje quijje ba'a: “Eya mimije ecue dohuecuananijje mijo ojaya ebajji miyaya queapameneetii apoquiaña cuana. Majoya ecue dohuecuana ejjachichaqui anicajo eya sohuicuayaje onijje ojee mi Eyacuiñajji poani bihuiajji” jamaya poaje quijje.
58002013	Jesosa Quito jama pea-ai poaje quijje ba'a: “Eya Eyacuiñajjijotii jjashahuabaquipoquije.” Jama pea-ai poaje ba'a: “Quijoya iña ani Eyacuiñajjija bacuacuananijje ma ohua e quiacanajecuananijjeya” jamaya poaje quijje.
58002014	Jiquio ecua dejjacuanaja jea oja bacuacuana oya jayojja pea-ai yamime poani, jama pea-aiya Jesosa dejjapojji poa yamijji, najji. Majoya oya jjaquiaquiapoa emano'yojji joya edosiquiana queaca'a ese manomee'yojji poani ca'a-ama pojeamee'yojji.
58002015	Majoya Jesosaa mano'yomajje ojjaña joya queametenee ba'epoquianicuana o mano'yojjijo yenoama pomeeca'yani. Edosiquiana ebionei eomese poajo quea-omano'yojjiyajjanei ba'epoquiapoa cuana. Jjeya ca o mano'yojjijo yajjajja-ama ba'epoqui'yani cuana.
58002016	Bacue, Jesosa ma angelcuana queaquehuanee jjashahuabaquiapoa nahue'yohua pojjeama poeapoa. Oya caca oe Abrahamja osecuacuana nahue'yohua poeapoa.
58002017	Jamajjeya ojjaña nahue'yojji epojji Eyacuiñajjiya Jesosa Abrahamja osecuacuana jayojja epojji pomeecapoa. Jamaya Jesosa pomeecapoa yamijji oya Eyacuiñajjijo echacochacopoquijji ebionei etii epojji quijje. Majoya oya emimipoquijjitii Eyacuiñajjinijje poaje oja epeejjicuana queaja'a ba'emeesahuapoquiajji. Oya queayenonee poaje oja epeejjicuana queacamajanee ba'e bamajje. Jesosa dejjapojji poa ojjañacuanaja mimishijo emano'yojji ojjaña eseja mimishicuana Eyacuiñajjija ecuijea'yojji.
58002018	Jesosa jiquio meshijo nequi queacamajanee ba'epoquiapoa. Eshahuaa oya queamimishi epomeejji nisho a-ajjacapoa pea-ai. Jamajjeya jjeya joya eshahuaa oja epeejjicuana queamimishi pomeesa-acani Jesosaa queaca'a ba'emeesahuacapoquiani.
58003001	Ecue dohuecuana, jjo'icuana, Eyacuiñajjiya quiana bacani ojaya'yo quijje queapamenee eba'etiitii'yojji onijje Eyahuasijje. Miquianaya jama epojjiya iyaacanaje ohuaya, jamajjeya quiana oe Jesosa Quitojo queaja'anee jjashahuabaneiquipoquicuetii. Oya Eyacuiñajjija huoojea poa ese oja esohui e'ejojonei sohuihuohuipoquiajji. Eyacuiñajjiya oya onijje emimipoquijji ebionei etii nequimeepea-aicani ese queaja'a ba'emeesahuapoquiajji ma ese jjashahuabaquipoquiani esohui jayojja eba'epoquijji.
58003002	Jesosaa Eyacuiñajjija echacojji queapamenee acapoquiapoa, ojjaña ajeyocapoquiapoa. Jama epopoquijjiya Eyacuiñajjiya oya nequimeecapoa. Oya jayojja pea-ai Moisés queapamenee chacochacopoquiapoa Eyacuiñajjija babacacuana asahuapoquiajji yahuajonei.
58003003	Jesosaa caca oe Eyacuiñajjija echacojji queapamenee ajeyocapoquiapoa, jamajojoya Eyacuiñajjiya oya queapamenee bacani, esohui queapame mimipoquiani ojo pea-ai, ma ecua ohuaya Moisés queapamepishana bacapoa esohui queapame mimiapoa ojo jama pojjeama. Jiquio ecua equi queabame ani bamajje equi iyajji poanicuanajo esohui queapame acani cuaa, equineijo pojjeama, jama pea-aiya Jesosajo esohui queapame Eyacuiñajji mimipoquiani, Moisesjo ca queapamepishana mimiapoa.
58003004	Bacue, equicuana dejjacuanaja iya anica, oyatii jjapanaqui pojjeama aniani. Ojjaña aquianacuana meshijo ani, eyajo nequi pea-ai oyatii jjapanaqui pojjeama, Eyacuiñajjija pana poani oja nequimee.
58003005	Moisés queapame chacochacopoquiapoa Eyacuiñajjijo joya ecua dejja queapame chacochacoani dejja quea-aquianahuisoja equi-aijo jama. Jamaya Moisés chacochacopoquiapoa Eyacuiñajjija babaca israelitacuana asahuapoquiajji. Ma quijje Eyacuiñajjiya acaje ohuaya queaja'a huohuicapoquiapoa cuana.
58003006	Eyacuiñajjija Bacuaejja Quito joya ecua dejja quea-aquianahuisoja equi-aijo chacochacoanicuana jama pojjeama poani. Oya caca equi-aimeseja bacuaejja poani jayojja, ma equi-aijo chacochacoanicuana huoojeajji poani. Eseya ca Eyacuiñajjija'yo poani ojaya'yo. Jamajjeya Quitohua jaahuanacapoquiani ojjaña joya ojo jjashahuabapajeaqui'yoajja poanicuana, joya e'ejojonei ma quijje ohua queapame quiacajejo queabihui jjaishoaquipoquianitiicuana.
58003007	-
58003008	Eyacuiñajjija esohui yahuajonei etehue jaa Edojjoshahuapame jama poani ba'a: “Jiquio jjeya eya Eyacuiñajjiya huohuimeecani esohui shajja-ajjaje jjabaquimajje a'a quiana oe shajjama' jayojja pojji majoya. A'a queamimishica'a pojji ma ecua yahuajonei israelita queahuisocuana ecuea esohuijo jjashajja-ajjaquisapo-ajjanei pocapoa jama pea-aiya. Ecue quia esohui ecuea eajeyo'yojji pojjeama poso jjashahuabaquimajje macuaaya eya niñebacapoa se-ejjama' meshijabojo aniya.
58003009	Ma meshijotii aniya miquianaja etiiquiaa ecue jaahuanajjima poso jjabaquimajje niñebacapoa eya, jamatii eyaya 40 shequiajahuisome jaahuanapoquiapoa cuana.
58003010	Majoya jama queahuisocuana queaquehuanee jjaniñebaquiani bamajje eya queaquenenee poa ma yahuajonei ba'ecapoa etiiquiananijje. Eya jama poa macuanajo yahuajonei ba'a: ‘Jiquio ba'ecacuanaja ejjashahuabaquijji queaquehuanee nequipoquianitii oja sapajo. Ecuea ejjashahuabaquijjicuana queapame ca basapo-ajjanei ba'ecapoquiani cuana’ jamaya eya poa.
58003011	Jamajjeya eyaya queaqueneneeya huohuiapoa cuana ecue quia meshiyasijje queabihuinee eba'epoquijji cuamaya nobiquijjimatii pomeeje ojjaña macuana.” Jamaya Eyacuiñajji poa eseja etiiquianacuanajo.
58003012	Ecue dohuecuana jjo'icuana, jjabaneiquicue quiana oe queaquehuanee ejjashahuabaqui'yo poanijje oja esohuijo queamimishica'a epo'yo poanijje. Jama po'yomajje quiana ca quea-Eyacuiñajjihuesha ba'epoquije o'oya. Oya eshetii nequipoquiani.
58003013	Ojjaña pojjajo miquianaja meshijo ba'eca Jesosaja epeejjicuana esohui o queaja'a ba'epoquijjijo apoquiacue quiaa. Oya jayojja miquiana ojaya apea-aicajji cuanaja. Jamaya miquianaja jiquio meshijo eshe ba'eya acapoquijji cuana mimishi miquianaja eyamijo nequiya edasiacapoqui poanijje. Mimishijo jama jjapomeequi'yomajje shajjama'nei jayojja poaje'yo quiana.
58003014	Bacue, eseya Quitonijjetii nequipoquiani ojaya'yo poani oe jjabaquipoquicue. Jama ojaya'yo poani jjabaquimajje eseya queaca'atii ba'epoquije jama manoje'yo se. Ma ecua se jjashahuabaqui'yojeahua e'ejojonei poanaje, jama pea-aiya se queaca'a ba'ecapoquijjitii.
58003015	Eyacuiñajjija esohui yahuajonei etehue jaa jama poani ba'a: “Jiquio jjeya eya Eyacuiñajjiya huohuimeecani esohui shajja-ajjaje jjabaquimajje a'a quiana oe shajjama'nei jayojja pojji majoya. A'a queamimishica'a pojji ma ecua yahuajonei israelita queahuisocuana ecuea esohuijo jjashajja-ajjaquisapo-ajjanei pocapoa jama pea-aiya.”
58003016	¿Ache dejjacuana, eponacuana pea-ai shajjama'nei jayojja pocapoa yahuajonei Eyacuiñajjija esohui shajja-ajjamajje? Ma Moisesya cuayameesahuaquica'yapoacuana, Egipto meshijo queashequiajahuiso ba'ecapoacuanaya shajjama'nei jayojja pocapoa.
58003017	¿Ache dejjacuananijje, eponacuananijje pea-ai Eyacuiñajji queaquenetii nequipoquiapoa 40 shequiajame huiso? Ma queamimishi pocapoquiapoacuananijje queaquenetii poa. Macuanaya manocapoqui'yapoa se-ejjama' meshijotii ba'e.
58003018	¿Ache dejjacuana, eponacuana pea-ai Eyacuiñajjiya queaca'aneetii poaniya huohuicapoa oja quia meshiyasijje ejomishocajji queabihuinee eba'epoquijji nobiquijjimatii pomeecaje? Ma oja esohuijo jjashajja-ajjaquiajjaneipoacuanaya.
58003019	Majoya eseya jjabahuejjaquicajji. Eyacuiñajjija esohuijo jjashahuabaqui'yoajjapoajjejojoya ojjaña macuanaya nobiquijjimatii pocapoa oja quia queabihui eba'epoquijji meshiyasijje.
58004001	Eyacuiñajjija esohui etehue jaa jama poani ojjaña joya Eyacuiñajjija esohuijo queaja'a jjashahuabaquipoquianicuana ohuaya jomishocameecani meteama yenoama eba'epoquijji. Jamajjeya oe jjabaneiquicue quiana onijje ejjapeepajeaqui'yo poanijje. Jama po'yomajje quiana ejomishocapoquijji pojjeama poaje.
58004002	Bacue, Eyacuiñajjija esohui queapame ojo ejomishocajji eseya queaja'a huohuicanaje cuaa. Eshajja-ajja esejaya ma ecua yahuajonei eseja etiiquianacuaa shajja-ajjacapoa jama pea-aiya. Macuaaya oja esohui ejomishocajjijo jjashahuabaqui'yojjima ba'eya jamatii oja esohui shajja-ajjajeacapoa, jamajjeya queapame pojjeama Eyacuiñajjija jomishocameejjima ba'ecapoquiapoa cuana.
58004003	Ojjaña eseya joya e'ejojonei ojo jjashahuabaquipoquianicuana ca Eyacuiñajjiya jomishocameecani meteama yenoama eba'epoquijji. Joya ojo jjashahuabaquiajjaneicuanajo yahuajonei Eyacuiñajji jama poa ba'a: “Eyaya queaquenenee nequiya huohuinaje cuana ecuea ca ojjaña macuana ejomishocameejji pojjeamatii poaje.” Jamaya Eyacuiñajjiya huohuicapoa cuana jamatii yahuajoneitii ohuaya jomishocameesa-acapoa cuana.
58004004	Eyacuiñajjija esohui etehue jaa jama poani séptimo epojjajo ba'a: “Eyacuiñajji oja echacojjicuana apoa panajeyomajje jomishocapoa séptimo epojjajo.”
58004005	Oja esohui jama poani pea-ai ba'a: “Nobiquijjimatii pomeeje cuana ecue quia meshiyasijje queabihui eba'epoquijji. Ecuea oya ejomishocameejji pojjeama poaje.”
58004006	Eba'etiicuana queahuiso Eyacuiñajjija ejomishocameejji quijjepishana. Ma yahuajonei Eyacuiñajjija esohui queapame ejomishocajjijo shajja-ajjajeajji poacuana ca nobiquijjimatii poa oja quia meshiyasijje ejomishocajji oja esohuijo jjashahuabaquijjimatii poajjejojoya.
58004007	Jamajjeya Eyacuiñajjiya quijjenei peacuana iyaapea-aicanaje oe epojjajo ojaya ejomishocameejji cuana meteama eba'epoquijji ma ecua yahuajonei ohuaya iyaacapoa cuana jamaya. Majoya Davidya jama tehueme acapoa Eyacuiñajjija esohuijo ba'a: “Jjeya jiquio pojjajotii miquiaaya jiquio Eyacuiñajjiya huohuimeecani esohui ojo ejomishocajjijo shajja-ajjaje jjabaquimajje a'a quiana oe shajjama' jayojjatii pojji coma oja esohuijoya.”
58004008	Bacue, yahuajonei Josueya israelitacuana Canaán meshijo ba'eca queabihuinee eba'emeecapoajojjemo Eyacuiñajjija pea epojja quijje poeje oja ejomishocameejjijo huohuijjima poquiae queabihui meteama eba'epoquijji.
58004009	Jamajjeya ese queabihui meteama ba'epoquijji ejomishocajji epojja enequipoquianitii ojjaña Eyacuiñajjija'yo poanicuanaja. Ma ecua Eyacuiñajji ojjañacuana panajeyomajje jomishocapoa, jama pea-aiya ohuaya eseya jomishocameecaje.
58004010	Bacue, joya Eyacuiñajjija esohuijo e'ejojonei jjashahuabaquipoquianicuana ohuaya jomishomeecaje, jamatii oya chacochacopoquianitii Eyacuiñajjijo. Ma ecua Eyacuiñajji ojjañacuana apoa panajeyomajje jomishocapoa jama pea-ai ojjaña joya ojaya'yo poanicuana queapame jomishocameecaje ohuaya.
58004011	Jamajjeya se oja esohuijo jjashahuabaquicapoquijjitii oja ese ejomishocameejji. Ma ecua yahuajonei cuana queaquehuanee oja esohuijo jjashahuabaquimajje Eyacuiñajjija jomishocameejjimatii ba'ecapoa, jama pea-ai shajjama' jayojja epo poanijje jjabaneiquicue quiana oe.
58004012	Bacue, Eyacuiñajjija esohui eshe jayojja poani queaca'aneetii ese ba'emeepoquiajji. Joya ecua baase'becaa queashejjineeya esa' jehuisejjajeacani esa' jajasejjajeacani jama pea-aiya oja esohuiya acani ese jjabaquijji queaja'anee eseja eyamiquipajje. Eseja esapadojjojo huanaquehua jaa queaja'a bameecaje oja esohuiya. Oja esohuiya huohuicaje queaja'anee eseja ejjashahuabaquijjicuana, jiquio eseya saña huisotiicuana pea-ai a'a queapame a'a queapame pojjeama ese jjabaquipoquijji.
58004013	Chama'neinei Eyacuiñajjijo ejja-aniquehuaquijji ojjaña oja panacuana, eseya pea-ai. Ojjañatii oja panacuana queaja'anee ohuaya bacapoquianitii. Majoya quijje eseya o ani cojjaneijo nequimeecaje ohuaya ehuohui'yojji ese ba'epoquinajejo.
58004014	Jamajjeya eseya queaca'atii ba'ecapoquijji oja esohuijo ma ese ja'anei miminaje jjashahuabaquipoquiani esohuijotiiya. Jamaya se ba'ecapoquijji Jesosa Eyacuiñajjija Bacuaejja esejo Eyacuiñajjinijje emimipoquijji ebionei etii popoquiani ba'esohuaqui'yapoajojoya Eyahuasijje.
58004015	Jesosaa esejo Eyacuiñajjinijje emimipoquijji ebionei etii popoquianiya ese queacamajanee ba'e, eshahuaa queamimishi pomeesa-acanijo pea-ai queayenohua bacapoquiani. Jesosaja ebanei queacamajanee poani oya ebionei eseya jayojja pea-aiya eshahuaa queamimishi epomeejji nisho a-ajjacapoajojoya jiquio meshijo. Jamatii oya mimishima'neitii nequinaje. Ojaya mimishi ajjima'neinei poa, che oema'nei.
58004016	Jamajje ejjanequichipiqui meteama Eyacuiñajji ese queajeanee ajji aniyasijje onijje emimipoquijji. Majoya ohuaya eseya queapamenee acapoquijetii ojayanei ejjashahuabaquijjijo ese queacamajaneetii ba'e bacaniya. Eseya queapamenee acapoquije jamatii queacamajanee ba'e ese queapame popoquiani sosejje pojjeama.
58005001	Ojjaña joya Eyacuiñajjija equi-aijo chacochacopoquiani ebionei etiicuana Eyacuiñajjija babaca poani onijje dejjacuananijje nequi. Eyacuiñajjiya oya queaja'a huohuicani pea-ai ache echacojji ohuaya acapoquije. Ohuaya ehuonecuana onaja ye enaa jehui'yo quiacapoquiani Eyacuiñajji oja mimishi cuijeajji sosejje. Onaja ye esejja'yo Eyacuiñajji quiajji ohuaya jjeshecapoquiani pea-ai.
58005002	Eyacuiñajjija equi-aijo chacochacopoquiani ebionei etiiya joya queaquehuanee ba'yanicuana, sohuima'neijjejojoya queayenoneeya bacani oya o jayojja yamijji pea-ai poaniyajjejojoya.
58005003	Ohuaya queamimishi poani jjabaquimajje ehuone enaa jehui'yo Eyacuiñajji quiapea-aicani oja mimishi cuijeajji sosejje. Ma ecua ohuaya pea onijjejaajjicuanaja mimishicuanajo quiacapoquiani jama pea-ai ohuaya acani ojayanei mimishi cuijeajji sosejje.
58005004	Dejjacuana Eyacuiñajjija equi-aijo chacochacopoquiani ebionei etii epojji oyatii jama epojji jjapomeequiajja. Eyacuiñajjiya caca dejja jama etii epojji nequimeecapoa queahuisocuanaja ebajji oya queapame nequi jama echacochacopoquijji. Yahuajonei Aarón bajjani jama etii epojji Eyacuiñajjiya nequimeecapoa, oyatii pojjeama.
58005005	Oya jayojjaya Quito Eyacuiñajjinijje emimipoquijji ebionei etii epojji oyatii jjapomeequiajja poa. Eyacuiñajjiya ca oya jama epojji nequimeecapoa ojjañacuanaja ebajji oya queapamenee nequi jama echacochacopoquijji. Eyacuiñajjiya oya jama acapoa ba'a: “Miya ecue Bacuaejja, e'ejojonei jiquio pojjajo jamaya eyaya miya baña.”
58005006	Eyacuiñajjiya oya jama apea-aicapoa pea oja esohui etehue jaajo ba'a: “Miya enijje emimipoquijjitii nequipoquije. Ma ecua yahuajonei Melquisedec enijje mimipoquiapoa jama pea-aiya epojji miya nequipoquijetii” jamaya acapoa.
58005007	Jesosa jiquio meshijo eshe nequi mimiapoa Eyacuiñajjinijje janobajjimanei queacojjayenonee pea-ai. Ohuaya huohuiajjaneicapoa oja o manomee'yojjima eajjijo. Eyacuiñajjiya oja mimi shajja-ajjacapoa oya Jesosa oja esohuijo jjashajja-ajjaquijjitii poajojoya.
58005008	Bacue, Jesosa Quito Eyacuiñajjija Bacuaejja poani. Jamatii onaa queaneenee pomeecajje oya Eyacuiñajjija esohuijo jjashajja-ajjaquicapoquijjitii jama epojjiya Jesosa jjabaquiapoa.
58005009	Majoya oya jjashajja-ajjaquipoquijjitii poani mimishima'nei jiquio meshijo nequipoquiani jamatii queacamajanee nequi bamajje Eyacuiñajjiya oya ojjañacuana nahue'yojji epojji acapoa. Jamajjeya cua oja esohuijo jjashajja-ajjaquijji poaje huisotiicuana ohuaya nahuecaje'yo.
58005010	E'e, Eyacuiñajjiya Jesosa onijje emimipoquijji ebionei etii epojji nequimeecapoa ma ecua Melquisedec nequipoquiapoa jama pea-ai epojjiya.
58005011	Ecuaa quiana queahuiso esohui huohuisa-aña majoya. Jamatii ecuanaja queacamaja maya ehuohuineijji miquianaya hueyahueyacuajiani, majoya esohui shajja-ajjatiipoquia-ajja.
58005012	Queashequiajahuiso miquianaya oja esohui shajja-ajjamajamaja epo ba'epoquiani, jamajje apoa epo pocajji quiana peacuana sohuihuohuipoquiajji epojji. Chojja, miquianaja ma ebionei Eyacuiñajjija esohui ebacoojji queaquehuatii poani. Miquianaya huohuicao'oyajji maya ma ebionei esohuitiiya queaja'a miquianaja eba'yojji. Ca'a-amanei quiana po'yonaje joya ecua jjeyanei cuaya ebacuasho'iya tojjona' oopana ishicani jama quiana eyaya ba'yonaje, bobinei queaca'a ijjia'yoajja jama.
58005013	Joya ebionei esohuicuana batiitiipoquiajji poanicuana joya ecua ebacua tojjojo ba'epoquianitii jamaya. Comajaya bajjimatii poani ache queapame acajji ache aca-ajja queaja'a mimishiama eba'epoquijji.
58005014	Bobicuana queaca'a noecuana pea-ai caca etiija ijjiacajji. Oya jayojja pea Eyacuiñajjija esohuicuana bacapoquijji joya queaca'a tiipoquianija. Macuanaya ache queapame acajji ache aca-ajja bamajje queaja'a ba'epoquiani mimishiama.
58006001	Jamajjeya se oe oja esohuijo etiipoqui queaca'a eba'epoquijji, joya ecua ebacuasho'i tiiajja jama pojjeama. Esohuicuana ebacoojji Quitojo batiitiica-ajja. A'a mayatii huohuimajamajajji oya esohuitii Quitojo ejjashahuabaqui'yojji. Dejjacuana oja chaco sosejje poqui'yoajja Eyahuasijje esohui a'a mayatii huohuimajamajapoquiajji.
58006002	Pea esohuicuana enahuasijje ejjaiñajeanobiameequijjijo, esohui ajeo eme huanacajji pea Jesosaja epeejjija yamijo, esohui a'a emano'yocuana shequimeecaje'yo, esohui acheshono Eyacuiñajjiya huohuicaje'yo cuana queaneenee epomee'yojji pea-ai ma esohuineicuana a'a bamajamajajji.
58006003	Etiipoqui pea oja esohuicuanajo jama saya Eyacuiñajji poani esejo. Ma ebionei ebacoojji esohuicuanaya esejaya ebamajamajapoquiajji pojjeama.
58006004	-
58006005	Bacue, becacuaa Quito cajaa aca'yonaje. Macuanaya ebionei Eyacuiñajjiya oja esohui e'ejojonei poani bameecanaje. Oja Edojjoshahuapame yamijji pomeecanaje Eyacuiñajjiya. Ohuaya queapamenee acanaje macuanaya ojayanei ejjashahuabaquijjijo. Eyacuiñajjija esohui queapamenee poani bapea-aicanaje. Macuanaya jjabapishanaquinaje Eyacuiñajjiya queaca'aneeya oya huoojeacapoquiani.
58006006	Majoya quijje macuanaya oja esohuijo jjashahuabapajeaqui'yajo chama' pea esohui o huohui'yojji poaje o pea jjashahuabaquime epo-o'oyajji Quitojo. Jama po'yomajjeya macuaaya Jesosa acui ecuiata'apeejo manomeecao'oyani oja mimishijo, jama jayojja oya acao'oyani. Majoya oya jama acao'oyani bamajje queahuisocuana soaje Jesosajo.
58006007	Esohui ebameesahuajji jama poani ba'a: Ena queaquemo poajo meshiya eoque ani ena ishicani. Ma ena eoquejoya oja banacuana queapame tiiajo queabihui poaje ma quechacojji poanicuaa ejjajja queahuiso sejjacaje'yojojoya. Ma meshi queapame poani bamajje Eyacuiñajji queabihui poani.
58006008	Eyacuiñajjija oquemee enajo acuishacuana queahuiso pohuajo oja que jjajja-ajja epojji ma meshi peajja poaje. Eyacuiñajjiya ma meshi peajja poani huohuicaje. Majoya ma meshi dahuajeacaje cuaa peajjajojoya. Jama jayojjaya poani joya Quito cajaa a'yojji poanicuana.
58006009	Ecuana queayenonee mimiani miquiananijje ma Quito cajaa a'yojji poanajecuanajo. Ecuanaja quiana ca queajeanee. Ecuana queabihui jjashahuabaquiani miquianajo Quito cajaa apojjima'nei ba'epoquiani. Ecuana jjashahuabaquiani miquianajo miquiaaya queapamenee apoquiaña joya ecua Quitojo jjanahuemeequi'yanicuaa acani jama pea-aiya.
58006010	Bacue, Eyacuiñajji queapameneetii mimishima'nei nequipoquiani. Jamajje ojaya epajea'yojji pojjeama poaje miquianaja chaco ojo. Miquiaaya quea-ojeanee poaniya Eyacuiñajjija'yo poanicuana asahuapoquianaje jjeyanei pea-aiya. Ohuaya miquiana jama poani shahuabacajetii.
58006011	Miquianaya queabihui peacuana asahuamajamajapoquiajji ecuaa huohuiaña jamaya quiana queapame eba'epoquijji. Majoya jama ba'eme popoquimajje Eyacuiñajjija quia queapame jjesheje quijje ma ohua huohuicapoaya.
58006012	Eyacuiñajjija echacojji eapoquiajjijo miquiana queahueya, chacochacosapo'yoajja basapo-ajja ecuana. Joya queaja'atii ba'epoquiani oja esohui jayojja jamatii queacamajanee acani cuaa oya jayojja pea-ai quiana oe ba'epoquicue. Jama ba'eme popoquimajjeya ojjaña macuaaya Eyacuiñajjija quiacuana jjeshecaje quijje ma ohua huohuicapoaya.
58006013	Yahuajonei Eyacuiñajjiya Abraham oja esohui huohuicapoa oya jayojjaya quijje ohuaya ajeyocaje. Chama'nei pea oya jayojja queaca'aneetii poanija ebajji Eyacuiñajji jama poaje. Jamajjeya Eyacuiñajjiyatiiya ojayanei ejjashahuabaquijjijo Abraham jama huohuime acapoa chama'nei pea oya jayojja poajojoya.
58006014	Eyacuiñajjiya Abraham yahuajonei jama huohuime acapoa ba'a: “Eyaya miya queapamenee ba'emeesahuapoquiaje. Miquea osecuacuana queahuisoneenee pomeepoquiaje” jama huohuimeya acapoa.
58006015	Abraham queashequiajahuisonee acheshono oja huohui esohui ajeyocajejo jjaishoaquipoquiapoa. Majoya quijjenei ohuaya jjeshecapoa ma Eyacuiñajjiya o huohuicapoa huisotiiya.
58006016	Dejjacuaa oja huohui esohui e'ejojonei poani peaja ebajjijo huohuicani oja Eyacuiñajjiya oya shajja-ajjacani. Ohua oja esohui mi-ajeyocajo oja Eyacuiñajjiya oya queaneenee pomeecaje. Majoya ohuaya oja esohui e'ejojonei poani huohuicajo queahuisocuaa bacaje e'ejojonei oja esohui ajeyocaje.
58006017	Bacue, Eyacuiñajji jjabameequisaneipoa cua oja quiacuana quijje Eyahuasijje jjeshejji poajecuanajo. E'ejojonei ohuaya oja huohui esohui quijje ajeyocaje ma ohua huohuicapoa huisotiiya oyatiiya. Jamajjeya oja huohui esohui e'ejojonei poani ebajji Eyacuiñajjiya oja bajjanineijo maya huohuicapoa, peaja bajjanijo pojjeama.
58006018	Eyacuiñajjiya huohuicapoa oja bajjanineijo e'ejojonei oja huohui esohui ajeyocaje. Ma beca esohui oja huohui pea huohui'yome eajji pojjeama, oyatii poaje. Majoya ma beca oja esohuijoya Eyacuiñajjiya oyatii queaca'anee poaniya huohuicapoa, oya siajje jjapomeequiajjaneinei esejo. Jamajjeya ojjaña eseya joya ojo jjanahuemeequi'yanicuana queabihui jjaishoaquipoquianitii ma quijje ohua queapamenee acajejo.
58006019	Ma ohua quijje queapamenee acajejo queabihui jjaishoaquipoquimajje eseya jjeya queaca'a ba'epoquije eseja eyamiquipajje. Jiquio ecua jjono queapaninee bishe'ai jeyojji'ya edojojeaca poanijje jama pea-aiya quiana queaca'a ba'epoquije ma quijje ohua queapame acajejo jjaishoaquipoquimajje. Esejaya eba e'ejojonei queapamenee acapoquije quijje Eyacuiñajji anijji equi-aiyiyedojjojo Jesosa majo anijojoya.
58006020	Majotii ani Eyacuiñajjiya Jesosa onijje emimipoquijji ebionei etii pomeecanaje ma ecua Melquisedec nequipoquiapoa jama pea-aiya oya poanitii.
58007001	Melquisedec bajjani dejja Salem emeshimese poa. Oya Eyacuiñajji Eyajo queaca'aneetii nequinijje mimipoquiapoa. Yahuajonei Abraham ma ojo chacochacoanicuananijje cuatro emeshimesecuana, oja soldadocuana pea-ai quecua'yomajje huacuaya poe'yapoa oja meshiyasijje. O poe'yanijoya Melquisedec cuayapoa o baa. Majoya Melquisedecya esohui Eyacuiñajjija o queapame pomeejji acapoa.
58007002	Majoya aje Abrahamya aquianacuana emeshimesecuanaja oja jjeshe'yo jjaquecuaquimajje iyehuiso Melquisedec quiacana'yapoa. Diez macacuana oja jjeshe'yo oe maca ohuaya quiacana'yapoa oya. Jamaya mahuiso acapoa ojjañajo oja jjeshe'yo aquianacuanajo. Bacue, Melquisedec bajjani jama poanijje ba'a: “Emeshimese queapameneetii mimishiamanei nequiani.” Oya Salem emeshimese pea-ai poa. Maya jama poanijje ba'a: “Peacuana queaquijijjijaji pomeejji emeshimese nequiani.”
58007003	Bajjimanei poa ojjañacuanaja, a'ya Melquisedecja chii a'ya oja nae pea-ai. Oja baba, ano pea-ai bajjimanei ojjañacuanaja poa. Ae shequiajajo oya cuayapoa, ae shequiajajo oya mano'yapoa bajjimanei ojjañacuanaja poa. Jamatii oya jiquio ecua Eyacuiñajjija Bacua Eyacuiñajjinijje emimipoquijji popoquianitii jama pea-aiya poa.
58007004	Jjeya jjashahuabaquicue so'o Melquisedecjo. Oya queaca'anee queapamenee nequipoquiani bacapoa cuaa. Eseja etiiquiaa Abrahamya emeshimesecuanaja aquianacuana oja jjeshe'yo onijje jjaquecuaquimajje Melquisedec quiacana'yapoa. Diez macacuana oja jjeshe'yo oe maca ohuaya quiacana'yapoa oya. Jamaya mahuiso acapoa ojjañajo oja jjeshe'yo aquianacuanajo.
58007005	Eyacuiñajjija esohui Moisesja tehuecuana jaajo ojjaña Eyacuiñajjija equi-aijo chacochacopoquiani Levija osecuacuana aquiana, bobicuana quiacapoquijji poa iyehuiso israelitacuanaja. Oja diez oveja enequijo ohuaya oe oveja quiacapoa. Jamaya oya sosema' quiacapoquiapoa israelitacuaa. Eyacuiñajjija equi-aijo chacochacopoquianicuana aquiana iyehuiso quiacapoquijji poa ojjañacuanaja jamatii oja huapa pojjeamacuana poa, oya Abrahamja osecua pea-ai poa.
58007006	Melquisedecya jamatii Levija osecua pojjeama poaya Abrahamja jjeshe'yo aquianacuana oja quia iyehuiso jjeshecapoa. Majoya Melquisedecya Abraham Eyacuiñajjija o queapame pomeejji esohui acapoa oja quia iyehuiso jjeshemajje. Jamaya ohuaya Abraham esohui acapoa jamatii Eyacuiñajjiya yahuajonei Abraham babacacapoa ojaya o queapame pomeejji.
58007007	Queaja'anee seja bacajji joya Eyacuiñajjija pea queapame pomeejji esohui huohuijji poanicuana queaca'a nequiani. Joya oja esohui ehuohuijo queabihui poajecuana ca iyeca'a.
58007008	Bacue, Levija osecuacuana peaja quia aquianacuana iyehuiso jjeshepoquiajji poa. Oya dejja pea-aiya yamijji poa quijje emano'yojji. Eyacuiñajjija esohui etehue jaa ca jama poani Melquisedecjo ba'a: “Oya eshetii nequipoquiani, mano'yoajja.”
58007009	Ojjaña Eyacuiñajjija equi-aijo chacochacopoquiani Levija osecuacuaa aquiana iyehuiso jjeshecapoquiani onaja quia. Jamatii Levija osecuaa aquiana iyehuiso quiapea-aicapoa jayojja oja baba Abrahamya Melquisedec iyehuiso aquiana oja jjeshe'yo yahuajonei quiacapoajojoya.
58007010	Queaja'a bacajji jama ba'a: Abrahamaya Melquisedec aquiana oja jjeshe'yo iyehuiso quiacana'yapoajo oja osecua Leví oja yamijotii aniapoa ohuaya quijje jeacajejojoya. Jamaya Leviya aquiana iyehuiso Melquisedec quiacapoa jayojja quijje oja osecua poajeyajjejojoya.
58007011	Yahuajonei Eyacuiñajjiya Moisés oja esohui etehue achajja queaja'a ba'ecapoquijji quiamajje huohuicapoa Levija osecuacuana ojaya epojji. Jamatii oja nequimee dejjacuaa Eyacuiñajjija equi-aijo chacochacopoquiapoacuaaya onijje ba'ecaja oja mimishima'yo pomeejjimatii acapoa. Jamajojoya aje Eyacuiñajjiya pea onijje emimipoquijji poani ojjaña macuana mimishima'yo pomeejji nequimeeca'yapoa ma ecua Melquisedec nequipoquiapoa jama pea-ai epojji. Aaronja osecuacuana jama pea-ai epojji pojjeama pea nequimeeca'yapoa.
58007012	Bacue, Eyacuiñajjija equi-aijo echacochacopoquijji pea epo'yojji dejjacuanaja jamatii nequimeeca'yoajja. Eyacuiñajjija esohui Moisesja tehuecuana pea tehue'yome acajji jama pomee'yosa-amajje.
58007013	Eseja Emeshimesenei ma ecua Moisesja tehuecuaa huohuicani jama pojjeama poa Eyacuiñajjinijje emimipoquijji etii epojji. Oya caca pea Israelja bacuaejjaja osecua poa, Levija osecua pojjeama ma Eyacuiñajjija esohui Moisesja tehueja huohuijjima poa.
58007014	Ojjañacuanaja bacajji eseja Emeshimesenei Judaja osecua poani. Moisés ca mimijjimanei poa Judaja osecuacuana Eyacuiñajjija equi-aijo echacochacopoquijji epojjijo.
58007015	Bacue, Eyacuiñajjija equi-aijo chacochacopoquiapoa Levija osecuacuaa onaja mimishima'yo pomeejjimatii acapoa. Jamajjeya Eyacuiñajjiya pea onijje emimipoquijji nequimeeca'yonaje ma ecua Melquisedec nequipoquiapoa jama pea-aiya epo'yojji.
58007016	Melquisedec Eyacuiñajjinijje emimipoquijji nequipoquiapoa Moisesja tehuecuana jayojja jama pojjeama, oja babajo pea-ai pojjeama. Oya queaca'aneetii nequipoquiani bamajje Eyacuiñajjinijje emimipoquijji etii epojji nequimeecapoa.
58007017	Eyacuiñajjija esohui etehue jaajo ohuaya oja Bacuaejja jama acapoa ba'a: “Miya enijje emimipoquijji nequipoquijetii ma ecua Melquisedec nequipoquiapoa jama pea-ai epojji.”
58007018	Jamajjeya ma ebionei esohui Moisesja tehuecuana ehuohuipoquiajjitii pojjeama aca'yapoa maya dejjacuana oja mimishima'yo pomee'yoajjajojoya, ca'a-ama.
58007019	Eyacuiñajjija esohui Moisesja tehuecuaa dejjaja mimishicuana cuijea'yojjimatii acani, ma esohui etehuejo dejja mimishima'yo epojji pojjeamatii poaje. Jamajjeya oja ejjocojo ehuohui'yojji Eyacuiñajjiya pea esohui queapamenee quiacapoa ma quijje ohua acaje. Ma esohui queapameneejoya eseya queabihui jjaishoaquipoquimajje Eyacuiñajjique jjanequichipiquiani.
58007020	Eyacuiñajjiya oyatii queaca'anee poaniya esohui oja bajjanineijo huohuicapoa ojjañacuanaja ebajji Jesosa onijje emimipoquijji queaca'aneetii nequipoquije.
58007021	Ma ca peacuana Eyacuiñajjija equi-aijo chacochacopoquiani Levija osecuacuana nequimeecapoa, jamatii esohui oja bajjanineijo ojjañaja ebajji Eyacuiñajjija huohuijjima poa. E'e, jamaya Emeshimesenei Eyacuiñajjiya oyatii queaca'anee poaniya esohui oja bajjanineijo huohuicapoa ojjañaja ebajji Jesosa onijje emimipoquijji nequipoquijetii. Eyacuiñajjija esohui etehue jaa jama poani ba'a: “Emeshimeseneiya oyatii queaca'anee poaniya esohui oja bajjanineijo huohuicapoa ojjañaja ebajji, jamajjeya oja huohui esohui pea ea'yojji pojjeama.” Jama oya poa ba'a: “Miya enijje emimipoquijji nequipoquijetii.”
58007022	Eyacuiñajjiya oja esohui eyacua ese queapame ojaya'yo epojji quiacapoa ma ecua oja ebionei quia esohui etehue ca'a-ama poani jama pojjeama. Ma ebionei oja quia esohui israelitacuanajanei epojji oja quia queapamepishana poa. Jiquio pea oja quia esohui queapame ese ojaya'yo epojji Jesosaa queaca'a nequimeecani, pea eamee'yojji pojjeama poaje.
58007023	Ma yahuajo Eyacuiñajjija equi-aijo chacochacopoquiapoacuana, queahuiso nequicapoquiapoa Moisesja tehuecuana jayojja macuana manocapoqui'yapoajojoya.
58007024	Jesosa caca oe mano'yoajjanei nequipoquijetii Eyacuiñajjinijje emimipoquijji, jamajje chama'nei pea poaje oja ejjocojo enequi'yojji.
58007025	Jamajjeya ohuaya nahuecapoquije'yotii ojjaña joya Eyacuiñajjique jjanequichipiquinaje huisotiicuana Jesosajo jjanahuemeequi'yomajje. E'ejojonei Jesosaa eseya nahuecapoquije'yotii oya nequipoquianitiiyajjejojo Eyacuiñajjinijje emimipoquijji ojjaña ese oja nahue'yocuanajo.
58007026	E'ejojonei Jesosa queapamenee poani Eyacuiñajjinijje emimipoquijji ebionei etii poani esejo. Oya queapameneetii mimishima'nei nequipoquiani. Jesosa mimishijo jjashahuabaquiajjanei, dejja mimishicuananijje oya jjapeequiajjanei. Eyacuiñajjiya oya Eyahuasijje quea-aoneenee nequimeecapoquianitii.
58007027	Jesosa joya ecua pea Eyacuiñajjija equi-aijo chacochacopoquiani ebionei etiicuana jama pojjeama nequiani. Macuaaya ojjaña pojjajo ehuonecuana equia enaa jehuicapoqui'yani ojayanei mimishijo, pea onijje ba'ecaja mimishicuanajo pea-ai Eyacuiñajjija ebajji. Jesosa caca oenei jjaquiaquime poa emano'yojji ojjañacuanaja mimishijo ehuone enaa jehui'yo equia jama. Jamajjeya oya ejjaquiabecaqui'yojji pojjeamatii poa ojjañacuanaja mimishijo emanopoquio'oyajji.
58007028	Moisesja tehuecuanajo dejjacuana Eyacuiñajjija equi-aijo chacochacopoquiani ebionei etii mimishijjitii nequiani, mimishima'nei pojjeama. Moisesja tehuecuana equiajo Eyacuiñajjiya oyatii queaca'anee poaniya esohui oja bajjanineijo huohuicapoa ojjañaja ebajji oja Bacuaejja onijje emimipoquijji esejo ebionei etii nequipoquijetii. Jama enequipoquijji o queapamenee poani ma ecua peacuana poa jama pojjeama.
58008001	Jiquio ecuaa quiana huohuiaña esohui Jesosajo baneineicajji. Oya Eyacuiñajjinijje emimipoquijji ebionei etii poani anioque'yapoa Eyahuasijje Eyacuiñajji queaca'anee ojjañacuana huoojeapoquiajji poanija equii-anijjiai nequi ebañeimijijje.
58008002	Jesosa Eyacuiñajjinijje emimipoquijji poani Eyacuiñajjija equi-aiyiyedojjojo Eyahuasijje nequi chacochacopoquianitii ojo. O anijji equi-ai queapamenee ani Eyahuasijje Emeshimeseneija chaco, dejjacuanaja chacojo pojjeama oya nequipoquiani.
58008003	Jiquio meshijo ojjaña Eyacuiñajjija equi-aijo chacochacopoquiani ebionei etiicuana ehuone enaa jehui'yocuana quiapoquiajji epojji nequiani onaja mimishijo. Jamajjeya Jesosa pea-ai o ebionei etii pomajje ojaya quiapea-aicajji poanaje ojjañacuanaja mimishijo.
58008004	Jesosa jiquio meshijo enequitiipoquianijjemo oya Eyacuiñajjinijje emimipoquijji pojjeama pome. Jiquio meshijo enequi Eyacuiñajjija equi-aijo chacochacopoquianicuana. Macuaaya ehuonecuana enaa jehui'yo quiacapoquianitii Moisesja tehue jayojjaya.
58008005	Jiquio jjeya Eyacuiñajjija equi-aijo echacochacopoquijji dejjacuana jiquio meshijotii chacochacopoquiani. Jamatii ma oja equi-aijo Eyacuiñajji aniajja, oya ca Eyajo nequi. Ma Eyacuiñajjiya iyameecapoa equi-ai o anijji jiquio meshijo ma ecua ojaya Eyajo ani jamaya epojjiya. Bacue, Moisesya yahuajonei Eyacuiñajji bihuiapoquiajji yajji daquiequi huanasohuameesa-acapoajo Eyacuiñajjiya oya huohuicapoa jama ba'a: “Shajja-ajjaneicue ecuea esohui. Eyaya eyiyojo nequiya queaja'anee miya huohuije ache quemo oe equi e anijji miyaya huanasohuameeje. Ecuea huohui jayojja ameecue cuana.” Eyacuiñajjija equi-aijo echacochacopoquijji poacuana ma equijo achajja chacochacopoquiapoa bamajje, achajja Jesosa quijje chacochacopoquije Eyajo ani equi-aijo queaja'a poaje cuanaja ebajjijo.
58008006	Bacue, jjeya Jesosa Eyacuiñajjinijje emimipoquijji ebionei etii poani esejo queapame chacochacopoquiani joya ecua Moisesja tehuejo chacochacopoquianicuana jama pojjeama. Eyacuiñajjija esohui queapame eyacua ese Eyacuiñajjija'yo epojji Jesosaa queaca'a pomeecani. Oja esohui eyacua queapamenee ma ecua Eyacuiñajjiya Moisés quiacoocapoa jama pojjeama. Jiquio esohui eyacua ese Eyacuiñajjija'yo epojji Jesosajo queapamenee poani Eyacuiñajjiya queapamenee quijje acaje huohuicapoajojoya. Ma ecua ohuaya israelitacuananei oopanaja epojji huohuicapoa jama pojjeama.
58008007	Ebionei Eyacuiñajjija quia esohui Moisesja tehuecuana ona Eyacuiñajjija'yo pomeejji queapamenee poajojjemo chama' poquiae pea esohui eyacua ese jjashahuabaqui'yojji Jesosajo ojaya'yo epojji.
58008008	Eyacuiñajji ma Moisesja tehuecuana esohuijji poacuana queamimishitii ba'epoquinaje bamajje jama poa ba'a: “Emeshimesenei jama poani. Jjeya iyeshono eyaya pea esohui eyacua quiaje queahuisocuana ecuea'yo epojji. Maya eyaya huohuije israelitacuana, Judaja osecuacuana pea-ai.
58008009	Jiquio pea esohui eyacua eyaya quiaje queahuisocuana ecuea'yo epojji ma ecua yahuajonei eyaya miquianaja etiiquiana quiapoa jama pojjeama. Ma ebionei esohui eyaya quiapoa cuana Egipto meshijo ba'e jjequicuayamee'yomajje. Majoya miquianaja etiiquiana ecuea ebionei quia esohui Moisesja tehuecuanajo shajjama' jayojjatii ba'epoquiani bamajje cajaa apoa macuana. Jamaya poani Emeshimesenei.
58008010	Jiquio pea esohui eyacua ecuea'yo epojji eyaya israelitacuana quiaje quijje. Jamaya poaje ma pea esohui eyacua ecuea'yo epojji ecue quia. Eyaya ecuea esohui etehuecuana israelitacuanaja sapajo nequimeeje. Eyaya esohui tehueaña jayojja jaameeje israelitacuanaja eyamiquipajo ma esohuijotii ejjashajja-ajjaquipoquijji. Eya ojjaña macuanaja Eyacuiñajji nequipoquijetii, ojjaña macuanaya ecuea'yotii popoquije.
58008011	Dejjacuaa oja huapa pojjeamacuana, opejjejo ba'ecacuana pea-ai esohui Emeshimeseneijo ejjanahuemeequi'yojji huohuipajeacaje queahuisoneecuana ejo jjashahuabaquicaje'yojojoya. Joya esho'inei ca'a-ama, joya etii queaca'a pea-ai ejo jjashahuabaquije'yo.
58008012	Majoya eyaya israelitacuanaja mimishicuana cuijeaje'yo chama'yo ajeyoje. Oja mimishicuana ecuea eshahuababeca'yojjitii pojjeama poaje” jamaya poa.
58008013	Eyacuiñajjiya jiquio pea esohui eyacua queahuisocuana ojaya'yo epojji aca'yani ma ohua ebionei Moisés quiacapoa esohui ehuohuipoquiajjitii pojjeama acapoajojoya. Ma ebionei esohui ehuohuitiipoquiajji pojjeama'yo esohuiya quijjepishana chiichii'yajo jayojja pajeacaje'yo cuaa.
58009001	Bacue, ma ebionei Eyacuiñajjija quia esohuiya ojaya'yo epojji huohuicapoa achajja Eyacuiñajji bihuiame acapoquijji. Huohuipea-aicapoa jiquio meshijo ani daquiequijo achajja chacochacopoquije cuana Eyacuiñajjijo majo nequi.
58009002	Eyacuiñajji anijji daquiequi huanasohuacapoa cuaa, quecuayijijji beca acapoa. Ma ebionei equecuayijji queapame mimishima' eanijji bajjanicapoa. Majo nequiapoa cuaquijijisisicuana ejeaja'a nequiajji. Majo pea-aiya oe mesa nequiapoa pahuijji Eyacuiñajji oja quia.
58009003	Ma pea equecuayijji bajjanicapoa queapameneenee mimishima'nei eanijji. Daqui queaquemo ba'yapoa equecuayijijji'ya pea enobiqui poanijje.
58009004	Majo nequiapoa oe altar equecua oro oopana acuishiye dahuashiyepoquiajji. Majo pea-ai oe cajón equecuayiyedojjojo ebiajjejo pea-ai oro oopana eiya aniapoa. Cajondojjojo oe edahuapejja oro oopana maná bobijji nequiapoa. Aaronja acui ejjaquecuaca'aquijji ma yahuajonei pohua'yapoa majotii jaapea-aiapoa. Eyacuiñajjija esohui meibejejo oja tehue majotii pea-aiya jaapoa.
58009005	Ma cajonbiajje beca angelnisho oro oopana edahua nequiapoa omiji pea-ai ojee huacuaya cojja Eyacuiñajji majonei ani ebajji cuanaja. Oja ecuichocuanaja queya cajón aniapoa. Mahuisoya, jjeya ca ecuea etehuetiijji pojjeama poaje ma o anijji poa daquiequijo ani aquianajo.
58009006	Eyacuiñajji anijji daquiequi apoa acajo Eyacuiñajjija equi-aijo chacochacopoquianicuana nobimajamajaquinequiapoa ma ebionei equecuayijji aniyasijje ojaya echacojji aa Eyacuiñajjijo.
58009007	Ma pea queapameneenee equecuayijjidojjohuasijje oenei Eyacuiñajjija equi-aijo chacochacopoquiapoa ebionei etii dejja oe nobiquime ponequiapoa oe eshequiajajo. Cuama nobiquimajjeya ohuaya ehuonecuanaja na' dojonobiaquicapoa ojayanei mimishi cuijeajji, ojjaña israelitacuanaja mimishi cuijeajji pea-ai ma acapoquiapoa cuaa jamatii mimishiama poso jjabaquianiya.
58009008	Majoya Edojjoshahuapameya queaja'a eseya bameecani Eyacuiñajji anijji daquiequi eanitiijo dejjacuana, eponacuana pea-ai Eyacuiñajji ani queapameneenee equecuayijjidojjohuasijje enobiquijji pojjeama poanaje so'o.
58009009	Ojjaña ma yahuajonei acapoquiapoa cuaa o anijji daquiequijo nequiya ese queaja'a jjashahuabameequijji poani jjeya. Eyacuiñajjija equi-aijo chacochacopoquiapoacuaa quiacapoquiapoa ehuonecuanaja na' dejjacuana eponacuana oya majo oja mimishima' poaje ejjabaquijji. Jamatii mimishi oja esapajo nequi cuijea'yojjimatii acapoa oja quia ehuoneja naa.
58009010	Oja quia ebionei Eyacuiñajjija'yo epojji esohuijo queahuisoneecuana poquicanequiapoa queaboejea jayojja epojji jjapomeequi'yohua enaneiya shacajje. Pea bobicuana ijjia-ajjapoa cuana queamimishi epo poanijje. Ma esohui etehuecuana queaboejea jayojja epojji pajeacaje'yo cuaa ma pea esohui eyacua Eyacuiñajjija'yo epojji yecajo.
58009011	Bacue, jjeya Quito Eyacuiñajjinijje emimipoquijji ebionei etii nequipoquianiya queaja'a bameecani ma Eyacuiñajjiya ese queapame acapoquinaje. Jamaya Quitohua acapoa jiquio meshijo ani, daquiequidojjohuasijje nobiquianiya pojjeama. Eyacuiñajjija equi-ai Eyajo aniyiyedojjohuasijje nobiquimajje ca ohuaya jamaya acapoa.
58009012	Quito Eyacuiñajji anijji equecuayijji queapameneenee Eyajo anidojjohuasijje nobiquiapoa ehuonecuanaja najji pojjeama, macaja na' chivoja pea-ai dojonobiaquijjima poa. Ohuaya ojayanei ena' oenei quiame acapoa, equiabeca'yojjitii pojjeama acapoa. Majoya jama jjaquiaquime pomajje ohuaya oja enaa ojjaña eseja mimishicuana cuijeaca'yapoa Eyacuiñajjija'yo epojjitii.
58009013	Ehuonecuana chivoja enaa, macaja pea-aiya dejjacuanaja eponacuanaja mimishi paacapoa ebiajjejjetii. Macaja eyami edahuatehuejeyo pohuiya dejjaja eponaja yamiyasijje natacajje queaboejea jayojja poa cuana Eyacuiñajji bihuiajji.
58009014	Ehuonecuanaja ena' queapamepishana poa. Jama poani bamajje Quitoja ena' queapamenee queaca'anee pea-ai bacajji quianaja. Edojjoshahuapame eshetii nequipoquianiya Quito queaca'anee pomeecapoa ejjaquiaquijji mimishima'nei nequi Eyacuiñajjija emanomee'yojji ojjañacuanaja mimishijo. Quitoja enaa mimishi eseja sapajo ehuanaquehua jaacuana chama'yo acani, cuijeaca'yani. Mimishijjitii ba'epoquimajje Cuaqui-aiyasijje poquije'yo mano'yomajje. Eseya mimishima'yo queaboejea pomeecajje chacochacocapoquijji se Eyacuiñajji eshetii nequipoquianijo.
58009015	Jamajjeya Jesosa Quitohua pea esohui eyacua ese Eyacuiñajjija'yo epojji yecapoa jjaquiaquimajje. Oya mano'yapoa ma ebionei oja quia esohui eseya mi-ajeyopoajojoya mimishicuana cuijea'yojji. Ojjaña ma Eyacuiñajjiya iyaacanaje huisotii cuaa jjeshecaje oja quiacuana quijje Eyahuasijje ojaya'yo poaniyajjejojoya.
58009016	Bacue, dejjaja ojaya oe-ejjenei esohui acheya oja aquiana ejeana'yo jjeshecaje'yo ebajji, ohuaya tehuemeecaje eshe nequiya. Majoya oya ebionei manoca'yojji oja esohui oe-ejjenei peaja eajji.
58009017	E'e, dejjaja esohui oe-ejjenei acheya oja aquianacuana jjeshecaje'yo ebajji ojaya tehuemeecajji eshe nequija. Jamajjeya o eshe enequijo oja aquianacuana jjeshemee'yojji oja esohui oe-ejjenei ameeca-ajja so'o.
58009018	Oya jayojjaya ebionei Eyacuiñajjija esohui Moisesja tehue quiacapoa ehuoneja ena' cuayameequicaje bamajje, jamatii pojjeama quiacapoa Eyacuiñajjiya.
58009019	Ebionei Moisesya Eyacuiñajjija quia esohui etehue ojjañatii ja'anei huohuicapoa ojjaña majo ejjachichaqui anicacuanaja ebajji. Majoya ohuaya macasho'ija ena' chivoja pea-ai enaneijo huacapoa ojee enequijji. Jama amajje ohuaya acui-iña aajji ovejaja ñahuo'o pea-ai iyanobiacapoa Eyacuiñajjija ebionei esohui etehue jaa shajji. Majoya ohuaya ojjaña israelitacuana majo ejjachichaqui anica pea-ai bisoneiya bahua shacapoa oja hua enaa.
58009020	Majo nequiya Moisesya jama huohuime acapoa cuana ba'a: “Jiquio enaa Eyacuiñajjija esohuicuana e'ejojonei acajji pomeecani. Jamajjeya jiquio ohua quiacanaje esohuicuanajo jjashajja-ajjaquipoquicue Eyacuiñajjinijje queapame eba'epoquijji.”
58009021	Moisesya shapea-aicapoa ma Eyacuiñajji anijji daquiequi, ojjaña majo anica aquianacuana o bihuiajji yajji pea-ai ehuonecuanaja enaa.
58009022	Eyacuiñajjija quia esohui Moisesja tehue jama poani beshahuanei ojjaña aquianacuana o bihuiajji yajji queaboejea pomeecajji enaa. Eyacuiñajjija equi-aijo chacochacopoquianicuana pea-ai queaboejea pomeecajji enaa. Jamajjeya mimishicuana cuijea'yoajja ena' cuayaquijjimajo.
58009023	E'ejojonei ehuonecuana enaa jehui'yo quiacapoquijji poa Eyacuiñajji bihuiajji yajji aquiana jiquio meshijo nequi queaboejea pomeejji. Jamaya acapoquiapoa cuaa ese jjashahuabameequijji ma Eyacuiñajji bihuiapoquiajji equi-ai Eyahuasijje ani queaboejea pea-ai pomeecajji. Jamatii ehuonecuanaja enajo pojjeama queaboejea pomeecajji. Pea ena' queapamenee ca quiacajji ma o bihuiapoquiajji equi-ai Eyahuasijje ani queaboejea pomeejji.
58009024	Quito nobiquijjima poa jiquio meshijo nequicaja iya Eyacuiñajji anijji equi-ai eyiyedojjohuasijje. Eyacuiñajji anijji Eyahuasijje equi-ai queapamenee anijo ejjashahuabaquijji ma pea equi-ai aniapoa jiquio meshijo dejjacuanaja iya. Quito ca Eyacuiñajji eanioque aniyasijje nobiquiapoa oja equi-ai ani Eyahuasijje eseja mimishicuana Eyacuiñajjija cuijeamee'yojji oja na' sosejje.
58009025	Eyacuiñajjija equi-aijo chacochacopoquiani ebionei etii oe eshequiajajo oe nobiquime ponequiapoa jiquio meshijo Eyacuiñajji anijji equecuayijji queapameneenee eyiyedojjohuasijje. Oja ena'nei pojjeama ohuaya dojonobiquiaquicanequiapoa, ehuonecuanaja ena' ca quiacapoquiapoa mimishi paapoquiajji. Quito ca jama pojjeama poa. Oja ena' quiamajamajajjima poa ojjañacuanaja mimishi cuijea'yojji.
58009026	Bacue, Quitoja ena' oja equiamajamajapoajojjemo ojjañacuanaja mimishi cuijea'yojji Quito ojjaña shequiajajo manopoquio'oyaquiae ojjaña aquianacuana ohua panacapoajo. Quito caca manomajamaja'yojjimatii poa. Eyacuiñajjija esohui queapamenee ma yahuajonei oja quia ajeyojji epojja apoa poajo Quito poeapoa. Majoya oenei jjaquiaquime Quito poa emano'yojji ojjañacuanaja mimishicuana cuijea'yojji, emanobeca'yojji pojjeamatii oya poa.
58009027	Oya jayojja pea-aiya ojjaña jiquio meshijo ba'ecacuana oenei mano'yome poaje. Majoya quijje Eyacuiñajjiya oja mimishicuana ja'anei huohuicaje'yo o queaneenee pomee'yojji.
58009028	Jamaya Quito emano'yojji oenei jjaquiaquime poa ojjañacuanaja mimishicuana cuijea'yojji. Majoya quijje oya poeje o'oya mimishi cuijea'yohua pojjeama. Quito ca poeje o'oya ojjaña joya ojo queabihui jjaishoaquipoquiani huisotiicuana dojo'yohua oja nahue'yocuanaya.
58010001	Ma ebionei esohui Eyacuiñajjija quia Moisesja etehueya bameecapoa cuana pea esohui eyacua yajja ohuaya queapamenee acaje quijje. Jamajjeya ma ebionei oja esohui Moisesja tehuecuana quiacapoa dejjacuanaja eponacuanaja mimishi cuijea'yojji epojji pojjeama. Oja ebionei tehue esohui jama poa ojjaña shequiajajo ehuonecuanaja na' quiacapoquijji. Jamatii ehuoneja ena' oja mimishi cuijea'yoajja poa ma queaboejea oja mimishima'yo jjabaquisapoacuanaja Eyacuiñajji bihuiajji.
58010002	Bacue, Moisesja tehue jayojja ehuoneja ena' oja quiaa onaja mimishicuana cuijeajeyoca'yapoajojjemo quiamajamajajjima acaquiae cuaa oe quiame acaquiae cuaa oja mimishima'yo poani ejjabaquijji.
58010003	Ma ohua ojjaña shequiajajo quiacapoquiapoa ehuoneja enajo jjabaquicapoquiapoa cuana oya mimishijjitii poani. Ma enajoya mimishijjitii jjabaquicapoquiapoa cuana.
58010004	Bacue, ehuone ovejaja ena', macayahueja pea-ai mimishicuana cuijea'yoajja.
58010005	Jamajojoya aje yahuajo Quito jiquio meshiyasijje epoe nequi Eyacuiñajjinijje jama poa ba'a: “Miya jjeya ehuone enaa jehui'yo, esejja'yo iyehuiso pea-ai quiacaje cuaa bamajamajasapo'yoajja poani. Onaa quiacani jama cajaa anaje miyaya eya yamijji pomeenajejojoya.
58010006	Ehuoneja yami equiyotehuejeamee ohua quiacajje miya queabihui pojjeama'yo poani. Ehuone enaa jehui'yo quiacaje onaja mimishijo miya basapo'yoajja poani.
58010007	Majoya eya Eyacuiñajjinijje jama popea-aiapoa ba'a: ‘Quioya eya epoe miquea ejjashahuabaquijjicuana ajeyojji poani. Jamaya eya poaje miquea esohuijo’ tehuecapoa cuaa yahuajonei.”
58010008	Jiquio esohui jama poani jjeya Eyacuiñajji ehuone enaa jehui'yo dejjacuanaja mimishicuanajo, oja sejja'yo iyehuiso equia, eyami equiyotehuejeamee pea-ai basapo'yoajja. Oya majo queabihui pojjeama'yo, cajaa acani jamatii yahuajonei Moisesja etehuecuanajo jamaya acapoquijji Eyacuiñajjiya ebionei huohuicapoa.
58010009	Quito jama popea-aiapoa Eyacuiñajjinijje ba'a: “Quioya eya epoe miquea ejjashahuabaquijjicuana ajeyojji poani” jamaya poa. Oja esohui jama poanijje ehuone enaa jehui'yo onaja mimishijo quiamajamajaca-ajja, mahuisotii. Eyacuiñajjiya Quito ojjaña esejo emano'yojji huoojeacapoa bacajji seja.
58010010	Jjeya eseya eseja mimishima'yo Eyacuiñajjiya bacani ojaya'yo Jesosa Quito oja esohuijo jjashajja-ajjaquijji poajojoya. Ohuaya oja yami oenei quiame acapoa emano'yojji eseja mimishijo. Jamajjeya oya emanobeca'yojji pojjeamatii poaje.
58010011	Judío dejja ma Eyacuiñajjija equi-aijo chacochacopoquianicuaa ojjaña pojjajo oya echacojjitiiya acapoquiani. Ehuone enaa jehui'yo quiacapoquianitii onaja mimishicuanajo Eyacuiñajjija ebajji. Jamatii ehuoneja ena' mimishi cuijea'yoajja poani.
58010012	Jesosa Quito caca oenei jjaquiaquime poa emano'yojji ojjañacuanaja mimishicuanajo. Oya emanobeca'yojji pojjeamatii poaje. Majoya oya shequi'yomajje Eyacuiñajjija ebañeimijijje aniñaqui'yonaje.
58010013	Jjeya pea-ai oya majotii jjaishoaquipoquiani acheshono Eyacuiñajjiya ojjaña joya o sapo-ajjaneitii poanajecuana queahueshanee huoojeacaje'yo bajji chama'yo acaje bajji.
58010014	E'e, Jesosa Quito oenei jjaquiaquime poa emano'yojji ojjañacuanaja mimishijo. Jamajjeya ojjaña joya Eyacuiñajjija'yo poanicuana oja mimishicuanama'yotii pomeecanaje Quitohua o mano'yapoa sosejje.
58010015	-
58010016	Edojjoshahuapameya oya esohui pea-aiya acani. Oya jama poani yahuajonei tehuecapoa ba'a: “Quijje pea esohui Eyacuiñajjija'yo epojji eyacua eyaya quiaje.” Majoya esohui eyacua ojaya'yo epojji quiacajo Emeshimesenei jama poa ba'a: “Ecuea esohui eyacua huanameeje queahuisocuanaja eyamiquipahuasijje, oja sapadojjohuasijje pea-ai.
58010017	Macuanajaya oja mimishicuana, ma ohua queatainee acanaje pea-ai eyaya pajeaje'yo, ecuea eshahuababeca'yojji pojjeamatii poaje” jamaya poa.
58010018	Jamajjeya Eyacuiñajjiya oja mimishicuana cuijeaca'yajo, chama'yo acajo, ¿ajeo ehuonecuana enaa jehui'yo quiamajamajaca'yojji oja mimishi cuijeapoquiajji sosejje? Ajeopishana, apoa aca'yonaje.
58010019	Ecue dohuecuana jjo'icuana, jamajjeya eseya ejjanequichipiqui Eyacuiñajjijo, enobiqui o aniyasijje o anijji equi quecuayijjidojjohuasijje onijje emimijji meteama Jesosaja enajo.
58010020	Yahuajonei Eyacuiñajji aniyasijje nobiquica-ajjanei poa cuana. Oja equi-aijo o anijji equecuayijjijo daqui queaquemo ba'yapoa cuama ona enobiqui poanijje. Jesosa eseja mimishijo jjaquiaquimajje oya esecuejjani eyacua jayojja nequipoquianitii Eyacuiñajji aniyasijje ese nobimeequijji poani.
58010021	Jesosa ca Eyacuiñajjinijje emimipoquijji ebionei etii poani Eyacuiñajjiija equi-ai Eyajo anijo. Ojjaña esecuanajo Eyacuiñajjinijje oya mimipoquianitii.
58010022	Jesosa Eyacuiñajjinijje mimipoquianitii esejo bamajje Eyacuiñajjique ejjanequichipiqui e'ejojonei, siajje pojjeama. Oja esohuijo queaja'atii jjashahuabaquipoquicue. Eseya mimishima'yo poani jjabaquiani eseja sapajo. Jjeya eseya queaboejea jayojja ba'e'yo eseja mimishima'yo ena queapameneejo besa jama.
58010023	Eyacuiñajjija esohuijo queaja'atii jjashahuabaquipoquiani queabihui oe jjaishoaquipoquicue ma Eyacuiñajjiya ese huohuicanaje huisotii esohuijo quijje maya ajeyocaje'yo. A'a ojaya eajeyo'yojji pojjeama poso ajji.
58010024	Pea Jesosaja epeejjicuana miquiananijje ba'eca huohuineicue oja peacuana queajea eapoquiajji, ojaya pea Jesosaja epeejji easahuapoquiajji pea-ai. Jamaya se queaja'a ba'ecapoquijji.
58010025	A'a oe esohuijo jjachichapajeaqui'yojji. Ma ecua pea Jesosaja epeejjicuana po'yonaje jama oe a'a popea-ai'yojji quiana. Esejaya ca oe pea esenijje Jesosaja epeejjicuana huohuicapoquijjitii o queaca'a ba'epoquijji Eyacuiñajjija esohuijo. Jamaya se pocajji Emeshimesenei poeo'oyajji epojja poechipi'yanijojoya.
58010026	Esejaya ebatii poani Eyacuiñajjija esohui e'ejojonei poani. Majoya ebajotii eseya queamimishineetii ba'epoquianijo chama'nei pea poaje equiajji eseja mimishicuana cuijea'yojji sosejje.
58010027	Jama queamimishitii ba'eme pomajje queametenee jjabaquipoquije acheshono Eyacuiñajjiya eseya queaneenee pomeecaje'yo Cuaqui-ai jijiquitiiyasijje eseja mimishijo. Ojjaña ma o cajaa ajjitii poanajecuana majotii nequicaje'yo.
58010028	Bacue, Eyacuiñajjija quia Moisesja tehue esohuicuanajo dejja jjashajja-ajjaquiajja poajo, o shajjama' jayojja poani bajji poanajecuaa, tres dejjacuaa huohuicaje coma dejja manomeeca'yojji oja mimishijo yenoamaa.
58010029	Jjeya ca becacuana ojaya ebajotiiya jamatii queamimishitii ba'epoquiani jama oya sapomajje. Macuanaya Eyacuiñajjija Bacuaejja peajja jayojja ajji poani. Eyacuiñajjija Edojjoshahuapame niñebapea-aicani macuaaya, peajja jayojja acani ese queapamenee apoquiajji poani Edojjoshahuapame. Ojjaña joya ojo jama jjaniñebaquime poanicuana Eyacuiñajjiya queaneenee pomeecaje'yo ma ecua Moisesja tehuejo shajjama' jayojja poacuana jama pojjeama Jesosaja enaa macuanaja mimishi cuijeaca'yonajejojoya. Oya enaaya Eyacuiñajjija esohui queaca'a pomeecanaje ma ohua quiacapoa ojaya'yo epojji esohuiya.
58010030	Esejaya eba Eyacuiñajjija esohui yahuajonei etehue jaajo Emeshimesenei jama poani ba'a: “Eya ca iña ojjaña joya queamimishi poanajecuana queaneenee pomee'yojji poaje. Oja mimishi sosejje eyaya oya queaneenee pomeeje'yo.” Emeshimesenei jama pea-ai poani ba'a: “Ecuea'yo poanicuanaja ojaya eba'ejji eyaya huohuije'yo.”
58010031	Queameteneenee pocajji cuana joya Eyacuiñajji eshetii ani cojjaneijo nequije oja mimishijjitii.
58010032	Jjashahuabaquicue quiana yahuajopishana queacamajanee ba'enaje oja esohuijo jjashahuabaqui'yojeahua. Onaa queacamajaneetii pomeecani quiana jjabaquimajje jamatii queaca'atii nequipoquinaje oja esohuijo o cajaa ajjima'nei.
58010033	Beca quiana oja esohuijo jjashahuabaqui'yojeahua queatainee niñebame acanaje queaneenee pea-ai pomeecanaje quiana cuaa ona ejjachichaqui anicajo, jamatii queaca'atii nequinaje quiana. Majoya pea pojjajo peacuana queacamajanee apea-aicajo miquiana onijje nequinaje o yenoama pomee'yojji.
58010034	Miquiaaya macuanajo queayenonee pomajje joya Eyacuiñajjija esohuijo ejeanobia anicacuana asahuanaje. Miquianaja aquianacuana onaa jjeshejeaca'yajo yenoama poanaje, nahuejjimanei jjeshemee'yome quiaa anaje. Miquianaya ca jjashahuabaquinaje ma quijje Eyacuiñajjiya queapame quiacajejo Eyahuasijje. Maya queapamenee anitiitiije, oe po-ajjanei.
58010035	Jamajjeya a'a queamete ba'epoquijji joya miquiana queacamajanee pomeejji poanicuanajo. Eyacuiñajjija esohuijo oe queaca'atii ba'epoquicue. Majoya quiaa jama pomajje Eyacuiñajjija quia queahuiso jjesheje Eyahuasijje miquiana queapame ba'epoquinaje sosejje.
58010036	Jamatii onaa queacamajaneetii acani Eyacuiñajjija esohuijo jjabaquimajje queaca'atii ba'ecapoquijji hueyahueyacuajijjima, esohui cajaa ajjima'nei. Eyacuiñajjija esohuijo jjashajja-ajjaquipoquicue. Jama pomajjeya Eyacuiñajjija quia queapame jjesheje Eyahuasijje quijje ma ohua quiana huohuicanaje huisotiiya.
58010037	Oja esohui etehue jaa jama poani ba'a: “Jjeyahuanei poeje o'oya ma yahuajo o poeo'oyajjijo huohuijji poaya. Shonoshonojjimanei poeje oya.
58010038	Joya Eyacuiñajjiya bacani ojaya'yocuana queapame ba'epoquije oja esohuijotii jjashahuabaquipoquiani. Joya huacuaya po'yanicuana eoquequi'yo, o cajaa a'yojji poanicuanaya ca Eyacuiñajjiya queayenoneeya bacani.”
58010039	Eseya ca joya ecua peacuana huacuaya oquequi'yani o cajaa a'yojji poani jama pea-ai pojjeama poani. Macuana ca queaneenee pocaje'yo oja mimishijo quijje. Eseya e'ejojonei Jesosajo jjashahuabaqui'yomajje oja nahue'yo poani.
58011001	Eyacuiñajjiija esohuijo e'ejojonei jjashahuabaquipoquimajje esejaya ebanei poani ma Eyacuiñajjiya huohuicanaje huisotii eseya quiacaje quijje. Ma jjeshejjijoya eseya queabihui jjaishoaquipoquianitii. Ma ohua huohuicanaje esohui queahuiso esejaya bajjima so'o eseja ecojjaja, jamatii eseya jjashahuabaquipoquianitii oja esohui e'ejojonei poani.
58011002	Ma yahuajonei ba'ecapoacuana e'ejojonei Eyacuiñajjija esohuijo jjashahuabaquipoquiapoa, jamajjeya Eyacuiñajjiya queabihuiya bacapoa macuana.
58011003	Eyacuiñajjija esohuijo e'ejojonei jjashahuabaquipoquimajje eseyaya banaje Eyacuiñajjiya meshi panacapoa oja esohuijotii, mahuisojotiiya. Jamajojoya aje ojjaña aquianacuana jiquio jjeya eseya baña huisotii eseja ecojjaa, ohuaya panacapoa yahuajoneinei ma jjabameequiajja poacuanajo.
58011004	Abelya Eyacuiñajjija esohuijo e'ejojonei jjashahuabaquipoquimajje ehuone enaa jehui'yo quiacapoa. Eyacuiñajjiya oja quia queapame bacapoa ma ecua ohuaya oja o'ija Cainja quia queapame pojjeama bacapoa jama pojjeama. Oya jama jjashahuabaquime poani oja esohuijo bamajje Eyacuiñajjiya Abel oja mimishima'yo bacapoa. Jamatii oya emano'yo eseyaya shahuabapoquiañatii oya e'ejojonei jjashahuabaquipoquiapoa Eyacuiñajjija esohuijo.
58011005	Enoc Eyacuiñajjija esohuijo e'ejojonei jjashahuabaquipoquiapoajojoya Eyacuiñajjiya oya dojosohuaquica'yapoa Eyahuasijje eshetii nequi mano'yojjima. Oya sa-ajjaca'yapoa cuaa jamatii ba'yojjima poa cuanaja Eyacuiñajjiya oya yamiñatii dojosohuaquica'yapoajojoya. Jamajjeya oya jiquio meshijo chama' poa. Eyacuiñajjija esohui jama poani ojo ba'a: “Oja dojosohuaqui'yojjimahua Eyacuiñajjiya queabihuiya Enoc bacapoquiapoa.”
58011006	Bacue, ese e'ejojonei oja esohuijo mijjashahuabaquipoquiajo Eyacuiñajji queabihui po-ajja esejo. Jamajjeya se Eyacuiñajjijo ejjanequichipiquijji onijje ejjapeequipoquijji. Ebionei jjashahuabaquicajji ojo oya e'ejojonei enequi. Ojjaña joya oque jjanequichipiquisapoanicuanajo Eyacuiñajji queaja'a jjabameequije. Ohuaya ojjaña macuanaya queabihui ba'emeesahuacapoquije.
58011007	Noeya Eyacuiñajjija esohuijo e'ejojonei jjashahuabaquipoquimajje ma Eyacuiñajjiya o huohuicapoa esohui ma quijje acajejo ohuaya shajja-ajjacapoa jamatii oja ecojjaja bajjimajotii. Ma Eyacuiñajjija ehuohuijoya ohuaya bishe'ai quecuacapoa oja huapa pojjeamacuana anijji jamatii ena queaquemonee oja oquemeejjimahuajo. Noé oja esohuijo e'ejojonei jjashahuabaquipoquiani bamajje Eyacuiñajjiya oja mimishima'yo oya bacapoa. Eyacuiñajjija esohuijo Noé e'ejojonei jjashahuabaquipoquiani bamajje queahuisoneecuana shajjama' jayojja poani jjabaquicapoa. Jamajjeya majoya ojjañacuana hui'ijeaca'yapoa.
58011008	Abraham Eyacuiñajjija esohuijo e'ejojonei jjashahuabaquipoquimajje jjashajja-ajjaquiapoa epoqui'yojji pea meshiyasijje ma Eyacuiñajjiya o quiacajeyasijje ohua cuamaya epoqui'yojji huohuicajje. Jamajjeya Abraham oja meshijo nequi jamatii poqui'yapoa oja bajjimajotii achacua shai, ache meshiyasijje oya poquije'yo.
58011009	Eyacuiñajjija esohuijo e'ejojonei jjashahuabaquipoquianitii Abraham ma Eyacuiñajjija quia meshijo ba'epoquiapoa jaajji pea jama. Oya daquiequi esoco ejjequiquinijo ba'epoquiapoa. Oja bacuaejja Isaac, oja osecua Jacob pea-ai oya jayojja ba'epoquiapoa daquiequi ejjequiquinijo jamatii Eyacuiñajjiya oya esohuiya oja bacua, oja osecua pea-ai huohuicapoa meshi ohuaya quiacaje.
58011010	Ma oja quia meshijotii nequi Abraham jjashahuabaquiapoa pea meshijo eba'epoqui'yojji ma Eyacuiñajjiya queapamenee acanajejo. Ma meshijoya ba'etiitiipoquije'yo.
58011011	Majoya quijje Abraham e'ejojonei jjashahuabaquitiipoquiapoa Eyacuiñajjija esohuijo jamatii oja huanase Sara jjamejoquiajjatii ani ponatiipoquiapoa. Jamajjeya Abraham jama poani bamajje Eyacuiñajjiya oya ebacua jeameecapoa oja huanasejo jamatii oya edejjatiinojinoji nequi. Abraham jjashahuabaquipoquiapoa Eyacuiñajjiya ma o ohua huohuicapoa esohui huisotii ajeyocaje ojo.
58011012	Jamatii etiinojinoji nequi ejjabacuajeaquijji Abrahamya ebacua jeacapoa. Majoya quijje oja osecuacuana queahuisoneenee pocapoa joya ecua majametacuana eyajo nequica huisoajjaya joya ecua meshijajisisi bisonei anica jamaya mahuisoya pocapoa cuana, yajja sicome yajji queahuisoneeneejojoya.
58011013	Bacue, ojjaña ma ebionei Eyacuiñajjija esohuijo e'ejojonei jjashahuabaquipoquiapoacuana manocapoqui'yapoa jamatii ma o ohua huohuicapoa huisotii jjeshejeyopojjima'tii ba'e. Macuanaya queabihui jjaishoaquipoquiapoa quijje ma ohua quiacaje ejjeshejeyojjijo. E'ejojonei Eyacuiñajjiya maya quiacaje quijje ma oja esohuijoya jjashahuabaquipoquiapoa cuana. Jamajjeya ojjaña macuanaya jjabaquipoquiapoa jiquio meshijotii eba'epoquijjitii pojjeama, jaajji pea jayojja ba'epoquiapoa jiquio meshijo.
58011014	Ojjaña joya jama jjashahuabaquime poanicuana pea meshijo queabihui eba'epoqui'yojjijo jjaishoaquipoquiani quijje cuamaya epoqui'yojji. Jamaya macuanaya jjabameequiani peacuanajo.
58011015	Jiquio meshijotii ma o ebionei ba'yapoa meshijo jjashahuabatiiquipoquiapoajjemo macuana huacuaya poqui'yoquiae oja meshiyasijjetii.
58011016	Chojja, pea meshi queapamenee Eyahuasijje quijje cuama epoqui'yojjijo ca jjashahuabaquipoquiapoa cuana. Jamajjeya Eyacuiñajji queabihui jama poa ba'a: “Eya oja Eyacuiñajji poani.” Majoya Eyacuiñajjiya quijje macuana ani'yojjiya Eyahuasijje apoa acapoa.
58011017	-
58011018	Majoya quijje Abrahamya Eyacuiñajjija esohuijo e'ejojonei jjashahuabaquitiipoquimajje oja bacuaejja oenei Isaac quiacapoa ma ecua ehuone enaa jehui'yo Eyacuiñajji quiacapoquiapoa cuaa jamaya. A'a oya Eyacuiñajjiija esohuijo jjashajja-ajjaquije ebajji huohuiajjacajje Abrahamya oja bacua quiacapoa jamatii Eyacuiñajjiya Abraham huohuicapoa coma ebacuaejjajo oya quea-osecuahuisonee poaje quijje. Oya jama poa ba'a: “Abraham miya quea-osecuahuisonee poaje Isaacjo.” Abrahamaya jamatii ma oja huohuijotiiya oja bacuaejja quiacapoa.
58011019	Abraham jjashahuabaquipoquiapoa Eyacuiñajjijo oya queaca'aneetii nequiani emano'yo jaacuana shequimee'yojji. Jamajjeya ohuaya oja bacuaejja enaa jehui'yojji nisho a-ajjacapoa Eyacuiñajji quiajji. Emano'yo jayojja jaa oya bacapoa. Majoya Eyacuiñajjiya Abraham oja bacuaejja quiaca'yapoa nahuemajje.
58011020	Oya jayojja pea-ai Isaacya Eyacuiñajjija esohuijo e'ejojonei jjashahuabaquipoquimajje oja bacuaejja Jacob, Esaú pea-ai esohui huohuicapoa Eyacuiñajjija o queapame pomeejjijo quijje.
58011021	Majoya quijje Jacobya beshahuanei manopoqui'yaniya Eyacuiñajjija esohuijo jjashahuabaquipoquimajje esohui huohuicapoa Joseja bacuacuana oja osecuacuana Eyacuiñajjija o queapame pomeejjijo quijje. Ohuaya oja ejjaquecuaca'aquijjijo jjaquecuaca'aquinequiya Eyacuiñajji bihuiacapoa.
58011022	Majoya quijje Joseya manopoqui'yaniya Eyacuiñajjiija esohuijo e'ejojonei jjashahuabaquipoquimajje huohuicapoa israelitacuana Egiptomeshijo ba'eca quijje cuayaquicaje'yo pea meshiyasijje epoqui'yojji. Ohuaya eshe nequiahua huohuipea-aicapoa cuana oja sa' Egipto meshijo jaa oja meshiyasijje quijje edojo'yojjijo.
58011023	Majoya quijje Moisesja chiiya oja nae pea-aiya Eyacuiñajjija esohuijo e'ejojonei jjashahuabaquipoquimajje oja bacua Moisés cuayajo huanaquehuacapoa tres ba'ime huiso. Egipto emeshimese etiija esohui ebacuasho'i cuia'yojjijo jjashajja-ajjaquiajja poani jjabaquimajje meteama poa. Oja bacua queabamenee jaa bacapoa.
58011024	Quijje Moisés Eyacuiñajjija esohuijo e'ejojonei jjashahuabaquipoquimajje Egiptocuiñajjicuanaja etii epojji oya cajaa poa. Oya tiimajje Egipto emeshimeseja osecua poani jjabameequisapo-ajjapoa ojjañajo.
58011025	Oya ca jjabaquiapoa Eyacuiñajjija babaca israelitacuananijje enequipoquijji jamatii Egiptocuiñajjicuaa queacamajanee pomeecapoquiapoa. Egiptoja etii poani queamimishi epojjijo ca Moisés jjashahuabaquisapo-ajjanei poa. Egiptoja etii poani oja mimishijo queabihui jayojja pocuajiani jjabaquimajje oya etii epojji cajaa poa.
58011026	Moisés jjabaquiapoa queapame Quitojo queanee ejjapomeequijjijo. Oya Egipto meshijo ani aquianacuana queahuiso jjeshejjijo ca queapamepishana jjabaquiapoa. Oya caca jjashahuabaquipoquiapoa ma quijje Eyacuiñajjiya quiacajecuanajo, Egipto meshijo aquiana queasosehuiso anicacuanajo pojjeama.
58011027	Moisés Eyacuiñajjija esohuijo e'ejojonei jjashahuabaquitiipoquimajje Egipto meshijo nequi poqui'yapoa meteama jamatii Egipto emeshimese queaquenenee nequijo. Oya queaca'atii nequipoquiapoa Eyacuiñajjijo jjashahuabaquipoquimajje jamatii ojaya ecojjaja bajjimajo.
58011028	Majoya quijje Moisesya e'ejojonei jjashahuabaquipoquianiya Eyacuiñajjija huohui esohui shajja-ajjacapoa. Jamajjeya ohuaya huohuicapoa israelitacuana ovejaja bacuaejjaja enaa jehui'yoja enaja esecuejjani cuiapepajjijo Eyacuiñajjija huoojea ángel oja equiyasijje enobiqui poanijje, majo ba'ecaja oja bacuaejja cojjasobo cuia'yojjima yajji.
58011029	Majoya quijje israelitacuana Eyacuiñajjija esohuijo e'ejojonei jjashahuabaquipoquimajje bae-ai Huo'o bajjani yiyesamanei anijje jjayejjequicapoa Eyacuiñajjija jocamee meshi ejeojji jayojja queaca'ajje. Majoya quijjepishana Egipto soldadocuana oya jayojja ejjayejjequijji nisho poquiajjacapoa oya ejeojjijjeya. Majoya ojjañatii hui'ijeaca'yapoa bae-ai Huo'ojo, israelitacuana bañaquijjimatii.
58011030	Yahuajonei israelitacuana Eyacuiñajjija esohuijo jjashahuabaquipoquiani Jericó bajjani meshi mei epeei nequisahuajje ojee jjanequiyiyoqui poquinequiapoa siete cahuime huiso. Israelitacuana jama jjashahuabaquime poani oja esohuijo bamajje Eyacuiñajjiya mei epeei quea-aonee nequi oquecuajimeequica'yapoa.
58011031	Rahab epona peacojjojji poa bejjo sosejje. Eyacuiñajjija esohuijo e'ejojonei jjashahuabaquimajje ohuaya Israel dejja etiicuanaja huoojeacuana oja meshi jaadojohua poe jjequinobiacajjequiapoa queapame soldadocuaa oya ebaca poanijje. Jamajjeya oya onijjejaajjicuana shajjama' jayojja poacuananijje mano'yojjima poa.
58011032	¿Yajja acuae quiana eyaya huohuije? Chama' queahuiso epojja poaje miquianaque tehuejeyojji Gedeonjo, Baracjo, Sansonjo, Jeftejo, Davidjo, Samueljo, ma pea Eyacuiñajjija esohuihuohuijji poacuanajo pea-ai.
58011033	Ma dejja becacuaaya Eyacuiñajjija esohuijo e'ejojonei jjashahuabaquipoquianiya peajaajjinijje jjaquecuaquimajje meshi jjesheca'yapoa. Peacuaa oja esohuijo e'ejojonei jjashahuabaquipoquianiya ca queapamenee acapoquiapoa cuana Eyacuiñajjija esohuijo. Peacuaa ca ma Eyacuiñajjiya o huohuicapoa huisotii quiacaje jjeshecapoa. Peacuana ca Eyacuiñajjija esohuijo jjashahuabaquipoquiani bamajje Eyacuiñajjiya docuei ibia' ijjiameejjima acapoa.
58011034	Ma dejjacuanaya becacuana oja esohuijo e'ejojonei jjashahuabaquipoquiani cuaqui queajijinee poequijo quiyo'yojjima poa, peacuana ca poquiquehuajeananapoa onaa baase'becaa ejajaca'yo poanijje. Peacuana ca'a-ama poani bamajje Eyacuiñajjiya queaca'a pomeecapoa peanijje ejjaquecuaquijji. Eyacuiñajjija esohuijo e'ejojonei jjashahuabaquipoquianiya peajaajji soldadocuana quecuaca'yapoa cuaa ma o botiamanei ajji poacuanaya.
58011035	Beca eponacuana oja esohuijo e'ejojonei jjashahuabaquipoquiani bamajje Eyacuiñajjiya oja huapa pojjeamacuana emano'yo jaa shequimeeca'yapoa. Peacuana ca oja esohui cajaa apojjima'nei nequi manoca'yapoa Eyacuiñajjija esohuijo jjashahuabaquipoquianitii dejjamasecuaa quecuaca'yajje. Macuanaya jjashahuabaquipoquiapoa pea meshi Eyahuasijje anijo queapameneeneeyasijje epoqui'yojji quijje shequi'yomajje.
58011036	Peacuana ca oja esohuijo e'ejojonei jjashahuabaquipoquianitii niñebacapoa cuaa, peacuana ca cuiasejjajeacapoa jjonohua. Peacuana ca jeyocapoa dejjamasecuaa cadenaa ejeanobiameejji.
58011037	Peacuana ca oja esohuijo e'ejojonei jjashahuabaquipoquianitii jajahuejjajeaca'yapoa dejjamasecuaa meiya. Peacuana ca jajate'ajeaca'yapoa cuaa, jajaca'yapoa cuaa pea-aiya baa queashejjiya. Ma dejjacuana eponacuana pea-ai queacamajanee ba'e poaequinequiapoa quima' aema'nei. Ehuoneja jee huoshocapoquiapoa. Queahuisocuaa macuana peajja jayojja bacapoa, queaneenee pomeecapoa.
58011038	Ma dejjacuana eponacuana pea-ai botiamanei acapoa cuaa, jamajjeya aje queahuesha huoojeaca'yapoa se-ejjama' meshiyasijje. Cuamaya ba'ecapoquiapoa cuana jjanihuejjajo, eyiyoquibohuejjajo pea-ai. Eyacuiñajjiya bacapoa macuanaya queapamenee poani onijje eba'etiitii'yojji, jiquio meshijo dejjamimishicuananijjetii pojjeama.
58011039	Ojjaña jiquio eya tehueañacuanaja ojaya jjeshejeyojjima poa eshe nequiahuaja ma Eyacuiñajjiya o huohuicapoa huisotii quiacaje quijje. Jamatii Eyacuiñajjiya queabihuineeya ojjaña macuana e'ejojonei oja esohuijo ejjashahuabaquipoqui bacapoa.
58011040	Eyacuiñajjija ejjashahuabaquijji ma quijje ohua quiacaje queapamenee poani jamatii jjeshejeyojjima poa cuanaja, esejaya pea-ai. Ojaya ejjashahuabaquijji queapamenee eseya macuananijjetii ojee queapamenee apea-aicaje quijje Eyacuiñajjiya oja nahue'yo apoa epo ojaya'yo bacaje.
58012001	Jamajjeya jjashahuabaquicue ma yahuajonei queahuiso ba'ecapoa cuanajo. Macuanaya Eyacuiñajjija esohuijo e'ejojonei jjashahuabaquipoquiani queaca'atii ba'epoquiapoa. Jamajjeya jjeya eseya pea-ai oya jayojjaya queaca'atii ba'ecapoquijji, o cajaa apojjima'. Joya ese queaquehua jjashahuabaquimeejji poanicuana cajaa aneicue. Ma mimishiya ese queaquehua pomeemajamajajji epo cajaanei a'yocue, a'a shahuababeca'yojji. Jjashahuabaquipoquicuetii oja esohuijo queaca'a etiipoquijji joya ecua dejja cuajicuajipoquianitii nequiñaquijjimanei jama pea-aiya.
58012002	Jesosajoneitii oe jjashahuabaquipoquicuetii, peajo pojjeama. Jesosaaya eseya ebionei Eyacuiñajjija esohuijo jjashahuabameequicapoa. Oya esejo jjabameequipoquiapoa e'ejojonei oja esohuijo jjashahuabaquipoquiapoatii o mano'yojjijo. Bacue, Jesosa acui ecuiata'apeejo ba'e queaca'a poa emano'yojji jamatii queahuisocuaa oya jama manoje'yo bamajje niñebacapoa queamimishinee poso. Jesosaja ca ebatii poa queaneenee po'yomajje queabihuinee poaje'yo. Jjeya oya oja Chii ani ebañeimijijje queabihuinee ani'yo ojjañacuana huoojeapoquiajjitii poani.
58012003	Jamajjeya Jesosajo jjashahuabaquipoquicuetii oya queaneeca'atii ba'e mano'yapoa jjanahuequijjimanei. Dejjamimishicuanajo ejjamanomeequi'yojji oya jjaquiaquiapoa ma o botiamanei poacuanajo. Jamajje oe o jayojjaya queaca'a pocue huacuaya queamimishi epo-o'oya poanijje, oja esohui cajaa ea'yo poanijje pea-ai.
58012004	Miquianaya queamimishi ba'e'yosapo-ajjanei poani oja esohui cajaa asapo'yoajja jamatii mimishiamanei epojji mano'yojjima so'o.
58012005	¿A'a quianaja epajea'yo Eyacuiñajjija esohui ma ohua huohuicapoa oja bacuacuanajo? Oja esohui etehue jaa jama poani ba'a: “Ecue bacuacuana jjabahuejjaquicue Eyacuiñajjiya quiana queacamaja pomeecani miquianaja mimishijo jjabaquimajje. A'a queayenotii pojji, a'a ojaya botiama'yo poso jjabaquijji pea-ai queacamaja pomeecajje miquianaja mimishijo.
58012006	Bacue, Eyacuiñajjiya ojjaña joya oja queajea poanicuana nahuecanitii queamimishi epo-o'oya poanijje. Ojjaña joya ohua bacani oja bacuacuana queacamaja pomeecaje ejjabahuejjaquijji oja mimishijo.” Jamaya oja esohui etehue jaa.
58012007	Eyacuiñajjiya quiana queacamaja pomeecani ejjabahuejjaquijji jjabaquimajje ojaya'yotii poani oja bacua e'ejojonei jjabaquicue. Bacue, ojjaña echiimesecuaa oja bacuaneicuana queaneepishana pomeecani ejjabahuejjaquijji queaja'a eba'epoquijji. Jamajjeya oe Eyacuiñajjiya quiana queacamaja pomeecajje jjabahuejjaquicue majoya.
58012008	Oya jayojjaya ojjaña eseya oja bacuacuana Eyacuiñajjiya queacamaja pomeecani ejjabahuejjaquijji joya ecua echiimesecuaa oja bacuanei acani jama pea-aiya. Jamajjeya eseya jamatii nequi ojaya queacamaja pomeejjimatii jjabaquimajje oja bacua e'ejojonei pojjeama poani, ojjañaja jea jayojja poani queahuesha chii nequi.
58012009	Eseya esho'yahua shajjama' jayojja poajo eseja chiicuaa queaneepishana acapoquiapoa ejjabahuejjaquijji. Jamatii ohua queaneepishana acaniya eseja chii eseja nae pea-ai eseyaya oya queapame bapoquiapoa. Jamajjeya eseja Chii-ai Eyacuiñajji Eyajo nequi queapamenee bacapoquijji jamatii ohua queacamaja pomeecani eseja mimishijo ohuaya eseya ba'etiitiimeecaje'yohuajjejojoya Eyahuasijje.
58012010	Eseja chiiya eseja naeya jiquio meshijo ba'eya eseya queaneepishana acapoquiapoa iyeshequiajahuiso queapame etiipoquijji ojayanei ejjashahuabaquijjijo. Eyacuiñajji ca ojjaña bajeyojeyojji poaniya ca eseya queacamaja pomeecani ejjabahuejjaquijji ese queaja'a ba'epoquijji, jamatii pojjeama. Jamaya ohuaya eseya acapoquiani ese mimishiama eba'epoquijji o jayojja pea-ai.
58012011	E'ejojonei ohua queacamaja pomeecajje maneitii eshequi nequijo eseya queayeno ponanani, queanee pea-ai jjabacuajiquiani. Majoya quijje eseya queajjashahuabaquija'a po'yani, jjabahuejjaquinaje jjabaquimajje, queabihui po'yani, queneama queabei poani onijje pea-ai.
58012012	Jamajjeya joya ca'a-ama po'yani quiana oe Eyacuiñajjijo queaja'a ba'epoquio'oyacue. Miquianaya emenei'yo poani jayojja ecuioshajjanee'yo jayojja pea-ai poani, queaja'atii ba'epoquiajja.
58012013	Jamajjeya oe queaja'anee ba'epoquio'oyacue jiquio ecua se ejeojji epijajineijje poquiani jama. Miquianaya jama queaja'a poaje'yo bamajje joya ca'a-ama poanicuana huacuaya epoquio'oyajji pojjeama poaje. Oya pea-ai queaja'a poaje o'oya Eyacuiñajjijo, joya ecua dejja quibojjisha nequisohua-ajja jama pea-ai epojjitii pojjeama poaje, nequisohuaje'yo.
58012014	Ojjañacuananijje queabei queneama oe ba'esapopoquicue. Mimishiama eba'epoquijjijo jjashahuabaquicue. Cua queamimishitii ba'epoquianicuanaja Emeshimesenei ebajjitii pojjeama poaje'yo.
58012015	Eyacuiñajjiya quiana queapamenee acapoquiani ojayanei ejjashahuabaquijjijo jjabaquimajje, a'a oya cajaa ajji. Miquianaja ejjashahuabaquijji queamimishi a'a huanaquehuajji miquianaja sapadojjojo. Coma ejjashahuabaquijji esapajotii jaa tiipoquije joya ecua acuisajjacuana queahuesha poquiani jama. Majoya quijje ma mimishiya peacuana queaquehuanee pomeecaje.
58012016	Che oema'nei jjaquiaquijjimanei quiana oe pocue pea dejjanijje pea eponanijje ejaajjijo. A'a Eyacuiñajjija esohui peajja jayojja ajji ma ecua yahuajonei Esauhua acapoa jamaya. Ohuaya Eyacuiñajjija quia queapamenee ebionei cuaya esohui peajja jayojja bamajje quiajeacapoa oe plato bobi sosejje.
58012017	Miquianaja eba quijje ohuaya oja chiija esohui Eyacuiñajjija o queapamenee ba'emeesahuajji oja huohuijji nisho a-ajjacapoa. Oja chiiya oya jama huohuime mi-acajje Esaú paneineiapoa majoya queayenonee pomajje. Jamatii oya pea jjashahuabaquime po'yojjima poa oja mimishijo.
58012018	Yahuajonei israelitacuana eyiyo Sinaí bajjani nequi quibohuasijje jjachichaquicapoa. Majo nequiya cuaquijiji queaquemo jijiba'esohuaquije queahuichachahuojamoo ba'esohuaquije bacapoa cuaa. Quea-aaponeeya eyiyo, eyatahuatahua pea-ai queyacapoa. Beni queaquemo ponequiapoa ma eyiyo jamacoojoya. Miquianaya Eyacuiñajjijo jjanequichipiquimajje oya jama jjabameequije bajjimanei poanaje, ma ecua israelitacuaa bacapoa jama pojjeama.
58012019	Majo ejjachichaqui nequicacuaa baasa' queashajjaquijjonee miacaje shajja-ajjacapoa. Eyacuiñajji janobajjimanei mimije shajja-ajjapea-aicapoa. Queametenee pocapoa cuana majoya, jamajjeya Eyacuiñajji majo ejjachichaqui nequicanijje emimipajea'yojji huohuiajjacapoa cuaa.
58012020	Queameteneeneeya shajja-ajjacapoa cuaa Eyacuiñajji jama mimime poaje ba'a: “Ojjaña jiquio e ani eyiyo quishijji poajecuana quecuaca'yojji emejeya, meiya jajaca'yojji pea-ai manei eshequi nequijotii ohua quishicajo. Huo ehuonecuaa eyiyo quishicajo oya manomeeca'yojji.”
58012021	Eyacuiñajji jama mimime poani shajja-ajjamajje queameteneenee pocapoa cuana. Moisés pea-ai queametenee poa. Jamajjeya oya jama poa ba'a: “Eya meteneimajje cacacacani.”
58012022	Miquianaya ca jjeya jama pea-ai epojji pojjeama. Pea eyiyo Sión bajjani nequiyasijje jjanequichipiquinaje ma Eyacuiñajji eshetii nequipoquianija meshiyasijje. Jerusalén meshi eyacua Eyajo aniyasijje jjanequichipiquinaje quiana. Ma meshi Eyahuasijje anijoya ejjachichaqui nequica angelcuana queahuisonee Eyacuiñajji bihuiajji poani.
58012023	Miquianaya jjanequichipipea-aiquinaje ma ebionei Jesosaja epeejji poacuana aniyasijje. Macuanajaya oja bajjani etehue jaa Eyahuasijje cuamaya o ba'etiitii'yojji. Eyacuiñajji nequiyasijje pea-ai jjanequichipiquinaje quiana. Ohuaya ja'anei ojjañacuanaja oja mimishi huohuicaje'yo. Jjanequichipipea-aiquinaje quiana ma queapamenee ba'epoquiapoacuana emano'yoja edojjoshahua aniyasijje. Macuanaya queapamenee poani oja nahue'yo apoa epo.
58012024	Jesosa nequiyasijje pea-ai jjanequichipiquinaje quiana. Ohuaya esohui eyacua Eyacuiñajjija'yo epojji yecapoa. Jesosaja enaa eseja mimishicuana cuijeaca'yapoa. Jamajjeya oja na' queapamenee poa, ma ecua Abelja ena' jama poa pojjeama queapamepishana.
58012025	Jamajjeya quiaa oe a'a jiquio Eyacuiñajjija esohui cajaa ajji. Bacue, ma yahuajonei Eyacuiñajjija esohui Moisesja ye cajaa ajji poacuana Eyacuiñajjiya queaneenee pomeecapoa queapame po'yojji nisho huohuiajjaneimajje. ¿A'a eseya pea-ai queaneenee pomeecaje'yo Eyacuiñajji Eyajo nequija esohui queapame cajaa ajo? E'e, queaneenee pomeecaje'yo pea-ai.
58012026	Yahuajonei Eyacuiñajjiya Moisés oja esohui etehue quiamajje meshi huehuahuehuameecapoa oja mimi queasajeaneeya. Jjeya oya jama poani pea-ai ba'a: “Ecuea mimi queasajeaneeya meshinei pojjeama huehuahuehuameeje o'oya, eyatahuatahuahuasijjeyee pea-ai huehuahuehuameeje oe-ejjeneiya.”
58012027	Oja esohui oenei huehuahuehuameeje o'oya jama poanijje ba'a: “Eyacuiñajjiya ojjaña oja panacuana jiquio eseya baña huisotii aquianacuana chama'yo acaje. Joya eanitiitiipoquijji oja panacuana caca oe anitiitiipoquije, ejjachama'qui'yojjitii pojjeama poaje.”
58012028	Ma Eyacuiñajjiya queapamenee huoojeacapoquianitii meshi Eyahuasijje eseya anitiitiimeecaje'yo onijje. Maya meshi Eyahuasijje anitiitiipoquije. Jamajjeya oe Eyacuiñajji ejjabihuiatiiquipoqui. Oya gracias acapoquijji. Oya queaca'aneetii nequiani shahuabacapoquijji. Jama saya oya poani eseya ojo chacochacopoquije.
58012029	Eseja Eyacuiñajji jiquio ecua cuaquijiji queaquemohua ojjaña ebiocuana dahuajeajeyocapoquiani jamaya poani. Jamajjeya oya queaca'aneetii nequiani shahuabacapoquijjitii seja.
58013001	Miquiananijje ba'eca Jesosaja epeejjicuana oe queajeatii apoquiacue miquianaya oya dohue oya jjo'i pea-ai poaniyajjejojoya Jesosajo.
58013002	Cua miquianaque anicuaa poejecuana queapame oya ajjequicue, equiyasijje jjequinobiajjequicue. Becacuaa Eyacuiñajjija angelcuana queapame acajjequiapoa oque poeajo, jamatii ojaya oya bajjimajo dejja poso.
58013003	A'a pajea'yojji joya ejeanobia anicuana. Jjashahuabaquicue ojo onijje jeanobia ani jayojja jjabaquimajje. Jjashahuabapea-aiquicue joya queanee acanajecuanajo jamatii oja mimishijo pojjeama. E'e pojja'a miquianaya pea-ai oya jayojja acaje cuaa queanee pea-aiya.
58013004	Dejja jjahuanaquije, epona jjahueaquije pea-ai ojee eba'epoquijji jamaya queapamenee bacajji quianaja. A'a eponajo ejjahuanaquijji peajja poso ajji. Oja huanaseneinijje ojahueneinijje jaacapoquijjitii, peanijje pojjeama. Jamajjeya oe a'a peaja ehuanasenijje jaajji, peaja yahuenijje jaajji. Eyacuiñajjiya ojjaña joya peacojjojji poanicuana queaneenee pomeecaje.
58013005	A'a oe bejjojotii jjashahuabaquipoquijji, a'a queabejjojeanee pojji. Cua miquiana Eyacuiñajjiya quiacanajejo caca oe queabihuitii pocajji, mahuisojoya. Eyacuiñajji jama poani esejo ba'a: “Ecuea miya cajaa ea-ajja-ajjajji pojjeama poaje, ejeana'yojji pojjeama, jamatii ecuea asahuajjima eba'ejeajji pojjeama miya poaje.”
58013006	Eyacuiñajji esejo jama poani bamajje eseya meteama jama poaje ba'a: “Emeshimeseneiya eya asahuacapoquianitii jamajje, ¿ajeo eya queamete poaje? ¡Ajeopishana de! Eya dejjamasecuanajo queamete enequipoquijji pojjeama poaje.”
58013007	Shahuabapoquiacue ma miquiana sohuihuohuijji poacuana ma miquianaja etii poacuana. Ma dejjacuanaya queaja'atii ba'epoquiapoa eshe nequiahua Eyacuiñajjija esohui jayojja. Ma ecua oya esohuijotii queaja'a jjashahuabaquipoquiapoa jama pea-aiya quiana oe ba'epoquicue.
58013008	Jesosa Quito oyatii nequipoquiani, pea po'yoajja. Yahuajoneitii, jjeyanei, quijje pea-ai oyatiiya nequipoquije.
58013009	Ma pea esohuicuana Eyacuiñajjija esohui jama pojjeama a'a shajja-ajjajji. Dejjacuaa maya huohuicanitii bobicuanajo ache ijjiaca-ajja, ache ijjiacajji pea-ai. Coma esohuicuanajoya quiana queaca'a etiipoquijji pojjeama poaje. Eseya caca Eyacuiñajjija esohuineijo queaca'a tiipoquije ohuaya eseya queapamenee acapoquiani jjabaquimajje.
58013010	Eyacuiñajjija equi-aijo chacochacopoquianicuaa Moisesja tehuejo ehuone equiyotehuejeamee equia ani oepojji ijjiacapoqui'yani. Jesosa Quito jjaquiaquiapoa emano'yojji eseja mimishijo ma ecua ehuone enaa jehui'yo quiacapoquiapoa cuaa jama pea-aiya poa oya. Jamatii ma Eyacuiñajjija equi-aijo chacochacopoquianicuana Jesosajo jjanahuemeequi'yojjima nequiani ojo jjashahuabaquiajjajjejojo.
58013011	Bacue, Eyacuiñajjija equi-aijo chacochacopoquiani ebionei etiiya ehuonecuanaja na' dojonobiaquicanequiani Eyacuiñajji equecuayijjidojjojo aniyasijje onijjejaajjicuanaja mimishi cuijeameejji. Ma manomeeca'yonaje oja na' shojji ehuonecuanaja eyami ca dahuajeacapoquiani cuaa ona queahueshapishana ba'e esecueyasijje.
58013012	Oya jayojja Jesosa queaneenee mano'yapoa ona queahueshapishana ba'eca esecueyasijje. Majoya oja enaneiya eseja mimishicuana cuijeajeyoca'yapoa, ojaya'yo epojji.
58013013	Jamajjeya esejaya jjeya ma etiiquianaja esohui queaquehua cajaa acajji Jesosanijjenei ejjapeequipoquijji. Dejjamimishicuaa Jesosa cajaa amajje queahueshapishana ba'eca esecueyasijje manomeeca'yapoa. Jama pea-aiya eseya cajaa jjapomeequicajji dejjamimishicuanajo Jesosa jayojja.
58013014	Jiquio meshi ese queapamenee ba'epoquijjitii pojjeama poani. Jamajjeya se oe ma quijje Eyahuasijje anitiitiipoquije meshijo queabihui jjaishoaquicapoquijjitii.
58013015	Eyacuiñajji bihuiatiitiicapoquijji ojjaña pojjajo. Jesosa Quitohua eseya jamaya bihuiameesahuacapoquije. Eseja enabajje esohui cuayaquipoquije o bihuiajji. Ma ecua yahuajo ehuone enaa jehui'yo quiacapoquiapoa cuaa Eyacuiñajjija queapame ebajji, jama pea-aiya eseja esohui o bihuiajji ba'esohuaquije Eyahuasijje o queabihui pomeejji.
58013016	Queapame oe peacuananijje ba'epoquicue o asahuajji. Cua miquianaja ani aquianacuana bobicuana pea-ai peacuana quiacue ojaya chamajo. Miquianaja quia Eyacuiñajjiya queabihuineeya bacaje ehuone enaa jehui'yo quiacapoa jama.
58013017	Miquiana sohuihuohuipoquiajji poani etiicuanaja esohuijo oe jjashajja-ajjaquicue. Shajja-ajjaneipoquiacue oya miquiana jaahuanapoquiajji poanijojoya ojjaña pojjajo mecajje pea-ai. Quijje Eyacuiñajjiya oja chaco miquianajo bacaje a'a queapame a'a queapame pojjeama oya chacochacopoquinaje. Jamajjeya miquianaja etiija esohuijo Eyacuiñajji queabihui poaje miquiaaya etiija esohui queapame shajja-ajjapoquianaje bamajje. Miquianaya ca shajjama' jayojja poanitii ohua huohuicajo Eyacuiñajji queayeno poaje.
58013018	Eyacuiñajjinijje mimipoquicue ecuanajo. Ecuana jjabaquiani queaja'a ba'epoquiani ecuanaja mimishi huanaquehua pojjima'nei. Jamaya ecuana ba'epoquisapoanitii.
58013019	Eyaya quiana huohuiajjaneiaña ejo emimijji Eyacuiñajjinijje ojaya e miquianaque epoquimeecuajio'oyajji miquiananijje anio'oyaa.
58013020	Eya jiquio mimipoquiani Eyacuiñajjinijje ese queaquijijjijajinee pomeejji poaninijje. Ohuaya Emeshimesenei Jesosa emano'yo jaa shequimeeca'yapoa. Jesosa ese jaahuanapoquiajji poani ovejacuanajaahuanajji jayojja queaca'aneetii nequiani. Eseya ca oja ovejacuana jayojja poani. Oja enaneiya Eyacuiñajjija esohui eyacua ojaya'yo epojji queaca'a pomeecanaje ejaatiitiijji.
58013021	Eya mimipoquiani onijje ojaya quiana equiapoquiajjijo cua miquiaaya saña huisotii queaja'a eba'epoquijji. Jama pomajje miquianaya Eyacuiñajjija esohui jayojja ba'epoquije. Eya onijje mimipea-aiani Jesosa Quitoja miquiana queaca'a mimishiama eba'emeepoquiajjijo. Miquiana jama ba'epoquiani bamajje Eyacuiñajji queabihuinee poaje. Quito ejjabihuiatiiquipoqui. Jama capoahua.
58013022	Ecue dohuecuana jjo'icuana Jesosajo, a'a oe hueyahueya-ajjajji jiquio eya tehueaña esohuicuana ebapoquiajji. A'a jjapajeaqui'yojji jiquio eya tehuenaje esohui iyehuisojo.
58013023	Bacue, jjeya eyaya quiana huohuije Timoteojo. Oya jjeya huoojeacuayaca'yonaje ejeanobia ani. Oya eque poecuaji'yajo eyaya dojoje enijjetii miquiana bao'oyaa.
58013024	Miquiana sohuihuohuipoquiajji poani etiicuana majo ba'eca Jesosaja epeejjicuana pea-ai esohui queapame acue. Italia meshijo ba'ecacuaa esohui miquiana queabihui pojji huoojeacanaje.
58013025	Eyacuiñajjiya quiana queapamenee ca-acapoquiahuatii ojayanei ejjashahuabaquijjijo.
59001001	Eya Santiago bajjani Eyacuiñajjijo, Emeshimesenei Jesosa Quitojo pea-ai chacochacopoquianitii. Miquianaya 12 huisome Israelja bacuaejjacuanaja osecuacuana poani queameshihuisohuasijje jjaba'echejjequi'yo ba'e. Eyaya jiquio esohui ebionei aña miquiana queabihui pojji.
59001002	Ecue dohuecuana jjo'icuana, queabihuinee oe jjabaquicue miquiana queacamajanee pomeejjicuana queahuiso poeajo.
59001003	Miquianajaya eba ese queacamajanee pomeejjicuana poeajo eseya oja esohuijo queaja'a jjashahuabaquiani bacaje cuaa. Majoya miquiana queaja'atii oja esohuijo jjashahuabaquipoquimajje queaca'atii ba'epoquije jamatii ese queacamajanee pomeejjicuana poeajo.
59001004	Majoya quiana oja esohuijo queaca'atii ba'epoquimajje queapame tiipoquije, ejjajja jahuani jama poaje. Eyacuiñajjiya quiana apoa popoquiani bacaje oja esohuijo queaca'atii eba'epoquijji. Cua miquiaaya saje queaja'a eba'epoquijji oja esohui jayojja ohuaya quiana quiacaje.
59001005	Becaja quianaja bajjima so'o ache queapame acajji, ache aca-ajja, jamajjeya oe Eyacuiñajjinijje mimipoquicue queaja'a ebajjijo achajja queapame ba'ecajji. Ohuaya quiana queaja'a jjashahuabaquimeesahuacaje. Miquianayanei pojjeama, joya onijje mimijecuana pea-ai ohuaya queaja'a jjashahuabameesahuapea-aiquicaje. Oja esohui nahuejjimaneiya ohuaya quiana queaja'a jjashahuabameequicaje queaja'a eba'epoquijjijo. Miquiana onijje mimimajamajajo queaja'a eba'epoquijjijo oya hueyahueya-ajjanei poaje miquianaja mimijo.
59001006	Ebionei oja esohuijo queaja'a jjashahuabaquianiya oya huohuiajjapoquiacue ojaya miquiana queaja'a eba'emeesahuajji. ¡A'a jamatii mimijeapoquijji onijje, ojaya quiana easahuajji pojjeama poso jjabaquiani! Bacue, joya jamatii onijje mimijeanicuana oja easahuajji pojjeama poso jjabaquijjicuana ca jiquio ecua beniya enashajo cuiayiyejeacani cua o poquijeyasijje jama pea-ai oya poani, jjashahuabaqui beca oya.
59001007	Jamajjeya ojjaña joya jama queaquehua jjashahuabaquime poanicuana Emeshimesenei Eyacuiñajjiya oja mimi shajja-ajjajjima acaje.
59001008	Comacuanaya beca jjashahuabaquime popoquianitii. Oe pojjajo queaja'a, pea pojjajo ca queaquehua jjashahuabaquiani oja esohuijo. Jama pomajje queaca'atii ba'epoquiajja poani cuana.
59001009	Jesosaja epeejji joya aema'pishana peajja jayojja acani cuaa. Comaya queabihui ba'ecapoquijji jamatii oepojji aquianajji Eyacuiñajjiya oya jjeya oja bacua poani bacanijjejojoya.
59001010	Jesosaja epeejji joya quea-aquianahuiso poanicuana queabihui pocajji oja aquianacuana queahuisojo ejjanahuemeequi'yojji pojjeama poaje oya jjabaquianijjejojo. Bacue, dejjacuana jamatii quea-aquianahuiso poani oya joya ecua siponeja shasha nequi jamaya poani, oya nequitiitiiajja.
59001011	Eshequi jaasohuajo queaquiyonee poajo siponeja shasha quiyoshocana'yomajje oquequiani meshiyasijje. Majoya shashacuana queabametii nequiajja. Jama pea-aiya dejjacuana joya quea-aquianahuisonee posapojjicuana chacochacopoquianitii, mano'yomajje jja-aquianama'quije'yo. Oya quea-aquianahuiso poani bapajeacaje'yo cuaa.
59001012	E'e, queabihuinee pocajji joya queaca'atii ba'epoquianicuana o queacamajanee pomeejjicuana poeajo. Majoya o queacamajanee pomeejjicuana apoa poajo, jjayejjequiajo, ohuaya queaca'atii ba'epoquianiya jjeshecaje Eyacuiñajjija quia o ba'etiitii'yojji. Ojjaña joya e'ejojonei Eyacuiñajji queajea ajji poanicuaa oja quia ma ohua huohuicanaje huisotii jjeshecaje quijje mano'yomajje.
59001013	Beca quiana queacamajanee pomeecani jjabaquimajje queamimishi pea-ai posapoaje majoya. A'a jama jjashahuabaquime pojji ba'a: “Eyacuiñajjiya eya queamimishi pomeesa-acani.” ¡Chojja de! Eyacuiñajji queamimishi epojjijo jjashahuabaquiajjaneinei. Eyacuiñajji ese queamimishi jama pomeeajjaneinei pea-ai.
59001014	Eseya caca oe queamimishi posapoani esejayanei ejjashahuabaquijjijo. Peaa pojjeama se jama pomeecani. Eseja eyamineiya jamaya saneineicani ese queamimishi pojji.
59001015	Majoya quijjepishana ese queamimishi pojjijo jjashahuabatiiquimajje queamimishi se poaje. Majoya quijjenei queamimishitii ba'epoquimajje manoje'yo Eyacuiñajjima' jayojjatii ba'e.
59001016	Ecue dohuecuana jjo'icuana, ecuea quiana queajeanee poani. Jamajjeya quiana eyaya huohuiaña a'a onajo jjadasiameequijji.
59001017	Ojjaña ese queapamenee ba'epoquijjicuana joya queapamenee poaniya eseyaya jjesheaña eyajje poe Eyacuiñajjija quiacuana queapamenee. Jama queahuisocuana quiajji poaniya majametacuana, eshequi, ba'i pea-ai panacapoa eyatahuatahuajo ejijinequijji. Eyacuiñajji oyatii nequipoquiani, oe po'yoajjaneinei. Oya pea jjashahuabaquime po'yoajjaneinei. Oja nequia eshequi epojjajonei jijipoquiani, mecajje ca jijiajja. Eyacuiñajji ca jama pojjeama.
59001018	Eyacuiñajjiya eseya oya jama sapomajje oja bacua pomeecapoa eba'etiitii'yojji onijje quijje. Oja esohui e'ejojonei poani eseya shajja-ajjameecanaje. Jamajjeya ohuaya eseya babacacapoa ebionei oja panacuana nahue'yojji, eyacua epomee'yojji.
59001019	Ecue dohuecuana jjo'icuana, ecuea quiana queajeanee. Eyacuiñajjiya eseya eba'ejji eyacua quiacanaje, jamajjeya quiaa oe jiquio esohui shahuabapoquiacuetii. Eyacuiñajjija esohui ohua huohuicaje ebionei oya shajja-ajjaneicue. A'a jamatii mimicuajijji oja esohui shajja-ajjajeyojjimahuajo. Majoya beca quiana quenequeneani onijje mimicuajinanamajje.
59001020	Bacue, joya mimijajijjicuana Eyacuiñajjija ejjashahuabaquijji a-ajjanei ba'yani. Ma Eyacuiñajjiya oya ameesa-acani oya a-ajja.
59001021	Jamajjeya quiaa oe miquianaja ejjashahuabaquijji queamimishi epojji cajaa acue, jeajeacuajicue. Ma queahuisocuaa acapoquiani mimishi ¡a'a apea-aijji! E'ejojonei Eyacuiñajjija esohui sapoaniya huanacue miquianaja sapajo queabihuineeya ma peaa miquiana queapame huohuicanaje esohuiya. Ma oja huohui esohui queaca'anee poani miquianaya majoya ejjanahuemeequi'yojji.
59001022	Bacue, Eyacuiñajjija esohui shajja-ajjajeaca-ajja jamatii. Oja esohui shajja-ajjamajje oya jayojja ba'ecapoquijji pea-ai. Oja esohui jamatii shajja-ajjajeamajje queapame quiana Eyacuiñajjiya bacani poso jjabaquije, jamatii miquianatii jjadasiaquiani.
59001023	Joya dejja, epona pea-ai esohui shajja-ajjajeajji poani jamatii oja esohui jayojja ba'eajja joya ecua dejjacuana ecojjabajjijo jjacojjabaquiani jamaya.
59001024	Oya maneitiiya queacojjajehue poani jjabaquiani. Majoya oya oja ecojja shacuajjimatii poqui'yani. Jama pea-aiya poanicuana joya Eyacuiñajjija esohui shajja-ajjajeajji poanicuana. E'e, comacuanaya oja esohuijo jjashajja-ajjaquisapo-ajjanei poani.
59001025	Peacuana ca Eyacuiñajjija esohui shajja-ajjaneijji poani, yajja oya poani ebaneijji. Oja esohuiya eseya queaca'a pomeecani queamimishitii eba'epoqui poanijje. Eseja mimishi e-esemesetii pojjeama pomeeca'yani oja esohuiya. Jamajjeya joya Eyacuiñajjija esohui shajja-ajjaneijji poanicuana oja esohui jayojja eba'epoquijjijo jjashahuabaquiani. Comacuanaya queabihuinee poaje Eyacuiñajjiya oya queapame ba'emeesahuacani jjabaquimajje.
59001026	Bacue, ojjaña joya Eyacuiñajjija esohui jayojja ba'epoquiani jjabaquijjicuana jamatii oja esohui ca'a-ajja queamiminaatii poani, comacuana ca e'ejojonei pojjeama poani oja esohuijo. Oyatii jjadasiaquipoquiani, Eyacuiñajjija esohui jama ba'eajja.
59001027	Eyacuiñajji Echii-aiya eseya oja esohui jayojja queaja'a ba'epoquiani bacaje ese jama poajo ba'a: Echiimano'yocuana queacamaja poani bamajje eseyaya oya asahuaje. Eahuemano'yocuana queacamaja poani bamajje asahuapea-aije. Eseya jiquio meshijo ba'ecacuanaja mimishijo jjashahuabapea-aiquiajja poaje, oja mimishi a-ajja pea-ai poaje. Ese jama poajo e'ejojonei oja esohui jayojja ba'epoquiani Eyacuiñajjiya se bacaje.
59002001	Ecue dohuecuana jjo'icuana, miquianaya Emeshimesenei Jesosa Quitojo ejjashahuabaqui'yo. Oya queaca'aneetii queasajajanee nequipoquiani Eyajo. Miquianaja meshijo ba'ecacuana ojjañatii queapame poani oya jayojja bacajji. A'a oe queapame poani, pea pameama poso ajji.
59002002	-
59002003	Miquianaya esohuijo ejjachichaqui anijo oe dejja pojja'a quea-aquianahuiso poeje. Oja daqui queanahuenee oja huosho ba'e, emebajji orojji poani bamajje jama quiaa oya aje ba'a: “Ma-aje equii-anijji queapame ehuiyasijje eanioquejji.” Maneitii eshequi nequijo pea dejja aema'nei poani daquichijji poepea-aije. Oya jama poeje bamajje jama quiaa aje ba'a: “Comajotii nequicue queahueshapishana. E'e pojja'a meshijotii anioquecue.”
59002004	Miquiaaya o jama amajje oe dejja queapame baña aquianajo, pea dejja ca peajja jayojja quiaa aña aema'jojoya. Majoya quiaa queaquehua jjashahuabaquimajje oya bataiaña ache queapame poani ache queapame pojjeama.
59002005	Ecue dohuecuana jjo'icuana, ecuea quiana queajeanee, jamajjeya shajja-ajjaneicue jiquio esohui. Eyacuiñajjiya babacacanaje queahuisocuana joya jiquio meshijo nequicacuaa bacani aema' ba'e. Coma aema'cuanaya Eyacuiñajjiya ojaya esohuijo jjashahuabameequica'yonaje jamatii aema' ba'e. Jamajjeya Eyacuiñajjiya ojjaña joya o queajea ajji poanicuana quijje nequimeecaje'yo ma ohua huoojeacapoquianitii meshi Eyahuasijje ma ecua yahuajonei ohuaya esohui huohuicapoa jamaya.
59002006	Miquiaaya ca aema'cuana peajja jayojja baña. Eyacuiñajjiya ca jama pojjeama bacani. Eyaya quiana huohuiajjaje jama ba'a: ¿Ache dejjaa acuae quiana queacamaja pomeecani? ¿Aya miquianaya nequimeecani emeshimese etii poanicuanaja enapameejji?
59002007	Dejja quea-aquianahuisocuaa quiana jamaya acani. Jesosa Quitoja bajjani peajja, queapame pojjeama ajeacani coma dejjacuaaya. Ma bajjani queapamejoya miquiana yahuajopishana jjashahuabaqui'yonaje ojaya'yo epojji.
59002008	Eyacuiñajji Emeshimeseneija esohui ebionei queapamenee poani etehue jaa jama ba'a: “Mi pejjejo ba'ecacuana oe queajeanee acue jiquio ecua miyanei queajea jjabaquiani jama pea-aiya.” Miquianaya jama pomajje queapamenee ba'epoquije.
59002009	Jamatii miquiaaya queaquehua jjashahuabaquianiya oe dejja baña queapame, pea dejja ca peajja jayojja aña. Pea dejja jama peajja jayojja bamajje quiana queamimishi poani. Eyacuiñajjija esohui Moisesja tehuecuaa quiana oja esohui jayojja pojjeama ba'yani huohuicaje jama poajoya.
59002010	Bacue, joya beshahuanei ojjaña Eyacuiñajjija esohui Moisesja tehuecuana jayojja ba'epoquijji dejja jamatii oenei oja esohui etehue ojaya ajjimajo, Eyacuiñajjiya coma dejja bacaje queamimishi poani. Oenei esohui ojaya ajjimajo Eyacuiñajjiya oya bacaje shajjama' jayojja poani ojjaña oja esohuicuana apojjima' jayojja.
59002011	Yahuajonei Eyacuiñajjiya esohui jama acapoa ba'a: “A'a peacojjojji pojji.” Jama pea-ai poa ba'a: “A'a oe pea dejja quecua'yojji.” Jamajjeya miyaya pea epona cojjopojjima' nequiya pea dejja quecua'yajo, Eyacuiñajjiya miya queamimishi poani bacaje. Oja esohui etehue jayojja pojjeama ba'yani bacaje.
59002012	Jamajjeya quiana oe queaja'a ba'epoquicue, queasohuipame mimipoquicue pea-ai. Eseja mimishicuana e-esemesetii pojjeama pomeeca'yonaje, jamajjeya eseya jjeya queapame ba'ecapoquijji. Quijje Eyacuiñajjiya eseya ja'anei huohuicaje'yo a'a se oja esohui jayojja ba'epoquinaje, a'a jamatii queamimishitii ba'epoquinaje huohuicaje'yo.
59002013	Joya peaja eba'ejjijo queayeno po-ajjacuana Eyacuiñajjiya comacuanaja oja mimishi yenoamaa huohuicaje'yo oya jayojjaya. Joya peaja eba'ejjijo queayeno poanicuana Eyacuiñajjiya comacuana bacaje ojaya queanee epomee'yojji pojjeama, oya queapame ba'epoquinaje bacaje ohuaya.
59002014	Ecue dohuecuana jjo'icuana bacue, queapame pojjeama oe dejja jama poani oya Eyacuiñajjija esohuijo ejjashahuabaqui'yo jjabaquiani, jamatii queaquehuatii oya ba'epoquiani oja esohui jayojja pojjeama. ¿A'a coma dejja e'ejojonei oja esohuijo jjashahuabaqui'yonaje ejjanahuemeequi'yojji? Chojja, oya e'ejojonei pojjeama.
59002015	-
59002016	E'e pojja'a beca Jesosaja epeejjicuana bobima' daquima' ani so'o. Majoya o jama ani bamajje o asahuapojjima' ba'eya jama acanaje ba'a: “Queapame anicue, cua miya ijjiasa-aje bobicuana miquea ijjiacajji, daquicuana queapame miquea huoshocajji.” ¿A'a jamaya esohui queapame mimicajji onijje o asahuapojjima' ba'e? Chojja.
59002017	Oya jayojja pea-aiya becacuana oja esohuijo poani. Oya jjabaquiani Jesosajo ejjashahuabaqui'yo jamatii queaquehuatii ba'epoquiani Eyacuiñajjija esohui jayojja pojjeama. Jiquio ecua oya Eyacuiñajjija esohuijo e'ejojonei jjashahuabaqui'yonaje jama pea-aiya ba'ecapoquijji. Jama mipomajje oya jamatii mimiani Jesosajo jjashahuabaqui'yonaje, e'ejojonei pojjeama.
59002018	Eya pojja'a huohuiajjacaje cuaa ebajji jama ba'a: “¿A'a miya e'ejojonei Jesosa Quitojo ejjashahuabaqui'yo?” Eyaya oya saja-aje ba'a: “E'e, bacue eya queapamenee ba'epoquiani oja esohui jayojja.” Jamajo eya bacajji e'ejojonei Jesosa Quitojo jjashahuabaqui'yonaje. Miquianaya jamatii oja esohui jayojja pojjeama ba'e, ¿achajja jjabameequime poaje quiana peajo e'ejojonei Jesosa Quitojo ejjashahuabaqui'yo? Achajjapishana. Eya ca oja esohui jayojja ba'epoquiani bamajje eya e'ejojonei ejjashahuabaqui'yo Quitojo poani bacaje cuaa majoya.
59002019	Pea quiana jama poani ba'a: “Ecuana e'ejojonei oja esohuijo jjashahuabaqui'yani, Eyacuiñajji oenei enequi. Jama jjashahuabaquime pomajjeya ecuana oja nahue'yo poani.” Jamaya queapame ejjashahuabaquijji, eshahuamasecuana pea-ai jjashahuabaquiani Eyacuiñajjijo oya oenei enequi. Jamatii eshahuamasecuana oja esohuijo jjanahuemeequi'yoajja. Eshahuamasecuana ca queameteneetii nequipoquiani o yajjajo.
59002020	A'a quiana oe queaquehua jjashahuabaquijji sapadojjoma' jayojja. Eyaya quiana jjeya queaja'a huohuije. Joya Eyacuiñajjija esohuijo ejjashahuabaqui'yo jjabaquianicuana jamatii queapame pojjeama ba'epoquiani oja esohui jayojja pojjeama, comacuanaya jamatii jjashahuabaquinaje, oja nahue'yo pojjeamatii ba'e.
59002021	Bacue, eseja baba Abraham poa. Eyacuiñajjiya oya oja mimishima'yo bacapoa ohua oja bacuaejja Isaac quia-ajjacajje.
59002022	Jamajjeya eseya majoya queaja'a jjabahuejjaquicajji Abrahamja eba'ejjijo. Oya Eyacuiñajjija esohuijo jjashahuabaqui'yapoa, mahuisojoneitii pojjeama. Oya ca oja esohuijo jjashajja-ajjaquiapoa. Jamajjeya oya Eyacuiñajjija esohuijo jjashajja-ajjaquiapoajojoya queahuisocuaa oya bacapoa e'ejojonei oja esohuijo ejjashahuabaneiqui'yo.
59002023	Eyacuiñajjiya oja esohui yahuajonei tehue ajeyoca'yapoa ma ecua ohuaya huohuicapoa jamaya. Maya jama poani ba'a: “Abraham Eyacuiñajjija esohuijo jjashahuabaqui'yapoajojoya oya oja mimishima'yo bacapoa Eyacuiñajjiya.” Ohuaya Eyacuiñajji oja bacuaejja Isaac quia-ajjacapoajo eseya baña oya e'ejojonei jjashahuabaqui'yapoa oya Eyacuiñajjija esohuijo jjashajja-ajjaquiapoajjejojoya. Jamajojoya jama poa cuana ojo ba'a: “Abraham Eyacuiñajjija epeejji nequipoquiani.”
59002024	Jamajjeya ma Abrahamjoya eseya queaja'a jjabaquicajji Eyacuiñajjiya eseja mimishima'yo bacani mahuisonei oja esohuijo ese jjashahuabaqui'yanijo pojjeama. Eseya oja esohuijo jjashajja-ajjapea-aiquicajji e'ejojonei ojo jjashahuabaqui'yomajje.
59002025	Oya jayojja pea-ai Eyacuiñajjiya Rahab bajjani epona bacapoa. Oya peacojjojji poa bejjo sosejje yahuajonei. Oya Eyacuiñajjija esohuijo jjashajja-ajjaquiajo oja mimishima'yo bacapoa Eyacuiñajjiya. Ma eponaa israelita dejjacuana ehuoojea onaja meshi baa iyaquehuacapoa soldadocuaa oya equecuaca'yo poanijje. Majoya ohuaya ma dejjacuana pea ejeojjijje quehuahuoojeaca'yapoa.
59002026	Bacue, eseja eyamijo eseja dojjoshahua chamajo, eyami emano'yo poani. Oya jayojja poani joya oja esohuijo jjashahuabaqui'yani jjabaquijjicuana jamatii queaquehuatii ba'epoquiani, comajoya ejjashahuabaqui'yojji oja esohuijo siajje poani emano'yo jama.
59003001	Ecue dohuecuana jjo'icuana, a'a quiana oe queahuiso Eyacuiñajjija esohuihuohuijji posapea-aipojji. Miquianajaya eba Eyacuiñajjiya ecuana jiquio oja esohuihuohuijji poani baneicani achajja ecuana ba'epoquiani. Pea Jesosaja epeejjicuana jama pojjeama ohuaya ecuana baneicani.
59003002	Ojjaña eseya Jesosaja epeejji epo nequi queapameneetii pojjeama ba'epoquiani. Joya oja yanajo queamimishi mimime po-ajjaneicuana caca oe queapamenee tiipoquiani oja esohuijo. Jamajjeya joya oja esohui ca'ajji poaniya oja yami nahuepea-aicani queamimishi epo poanijje majoya.
59003003	Bacue, dejjacuaa monacuana baacuiisisi naba huoshocani jjonojji o huijjequijeapoquiajji cua ohua o poquimeesa-acaniyasijje. Jama acajje monacuana jjashajja-ajjaquipoquiani jamatii oya queaquemonee queaca'a poani baacuiisisi oja nabajo equecuahuosho nequijojo.
59003004	Oya jayojja pea-aiya bishe'aicuana enajo ba'e ebishe'aimeseya huijeacasohuaquiani che quiica'ajji bisoneiya jamatii beni queaquemo poequijo. Cua ohua o asohuaquisa-acajeyasijje dojocani bisoneija quiica'aa.
59003005	Oya jayojjaya esejaya yana poani. Oya queabiso nequi eseja yamijo jamatii queaca'anee poani. Esejaya yana queacamajanee esohui ca'ajji. Jiquio ecua cuaquijijibisoneiya quijje cuaqui queaquemo jijimeecuajicani jama pea-aiya esejaya yanaa esohui queaquemo pomeecani.
59003006	E'ejojonei esejaya yana joya ecua cuaqui queaquemo jijipoquiani queahuiso dahuacapoquiani jamaya poani. Eseja esohui queataicuaa enabajje cuayamajje queahuiso mimishicuana pomeecani eseja yamijo nequiya. Edosiquiaa esejaya yana queamimishica'a pomeecani. Majoya queahuisocuana queamimishi ba'ecapoquiani oja yanajo.
59003007	Bacue, dejjacuanaja joya queamase ebiocuiñajjicuana huonecajji, maseama ojaya pomeecajji. Cuichojjicuana, peyo queamasecuana, bae-aiaijo jaacacuana pea-ai ohuaya huonecani, jjabahuonemeequicani.
59003008	¿Ache dejjaa che oja yana nahuetiitiicani, esohui ca'acapoquianitii? Acheyapishana. Esejaya yana queaca'anee jjajochimeequiajjanei, esohui queatai jeacuayameecapoquianitii. Eseja esohui queataicuana enabajje cuayani peyoja esena' queaneenee jamaya poani.
59003009	Eseja enabaa eseja Chii-ai Emeshimesenei bihuiaña. Majoya oya enabaa eseyaya peacuana queatai aña ma Eyacuiñajjiya panacapoacuanaya o jayojja pea-ai epojji.
59003010	Jamajjeya oya enabaa esohui queapamenee Eyacuiñajji bihuiajji, esohui queatai peacuana ajji pea-ai acani ojee. Ecue dohuecuana jjo'icuana, jama epojji queapame pojjeama oya enabaa esohui queapame, queatai pea-ai ojee acani.
59003011	Ena meshiquipajo nequi cuayaquinequiani cuiahuajjima. Ena queabiquia cuayaquinequiani ena queasesenijje pojjeama. Oopana cuayaquinequiani.
59003012	Oya jayojja acui higo bajjani pea acuijjajja aceituna bajjani po-ajja. Oya jayojja uvajjono bajjani pea acuijjajja higo bajjani po-ajja. Jamajjeya ecue dohuecuana jjo'icuana, ena meshiquipajo nequi cuayaquinequiani queasesenee oya ena queabiquia epojji pojjeama, jjacuiahuaquiajja.
59003013	Jamajjeya miquianaja meshijo miquiananijje nequi oe dejja queasapaja'a jjabaquiani ache queapame acajji ache aca-ajja, comaya queaja'anee ba'ecapoquijji Eyacuiñajjija esohui jayojja. Coma ca oyaneitii queaca'a poani jjabaquica-ajja. Oya jama queaja'a ba'eme popoquiajo queahuisocuaa oya queasapaja'a poani bacaje.
59003014	Beca quiana queasapaja'a pojjeama ba'yani peaja echacojji jayojja etii epojji posaneipomajje. Miquiana queapamepishana poani etii epojji peaa acajje quenequeneani. Miquianaya jamaya queaquehua jjashahuabaquimajje, a'a jama mimime pojji ba'a: “Ecuana ca queasapaja'anee ba'e Eyacuiñajjija esohui jama.” Chojja, miquianaya ba'epoquiani e'ejojonei pojjeama, siajjepojji.
59003015	Coma ejjashahuabaquijjicuana queaquehua Eyacuiñajjija jama pojjeama poani. Jiquio meshijo nequica dejjamimishicuanaja poani comaya. Dejjaja sapajonei nequi coma ejjashahuabaquijji cuayaquiani. Edosiquiana pea-ai jama jjashahuabaquime pomeecani cuana.
59003016	Jamajjeya miquianaya Jesosaja epeejji poani peaja echacojji jayojja pea-ai posaneipomajje, peaa miquiana queapamepishana poani etii epojji acajje quenequenemajje, queacamajanee quiana ba'epoquije, onijje mimijajipoquije. Majoya queahuiso pea mimishicuana apoquiaje jama queaquehua jjashahuabaquimajje.
59003017	Joya Eyacuiñajjija ejjashahuabaquijji jama ba'epoquianicuana ca jama pojjeama poani. Comacuanaya queapame mimishiama ba'epoquiani. Oya quenequenecuajiajja, queabeitii ba'epoquiani, ojjañacuananijje queapame popoquiani, peacuana asahuacapoquiani pea-ai. Oe dejja queapame pea queapame pojjeama ba-ajja. Oya e'ejojonei ba'epoquiani, siajje pojjeama, Eyacuiñajjija ejjashahuabaquijji ajji poani comacuanaya.
59003018	Jamajjeya joya peacuana queabei queneama ba'emeesapoquijji poanicuana opejjejo ba'ecanijje e'ejojonei queabeitii ba'epoquije. Majoya oja meshijo ba'ecacuana queapame queneama ba'epoquije ojaya eba'ejjijo.
59004001	¿Achejje poeani mimishicuana miquiananijje Jesosaja epeejjicuananijje mimijajimeejji poani? Miquianajayanei ejjashahuabaquijji eyamiquipajotii nequiya miquiana queamimishitii pomeesa-acani, peaja ejjashahuabaquijji queapame shajja-ajjameejjima acani pea-ai.
59004002	Miquiaaya aquiana saneineimajje jamatii maya jjeshejjimatii aña. Majoya queaquehuanee jjashahuabaquimajje ma miquiaaya saneineiaña aquiana jjeshejjijo pea quecua'yojjijo jjashahuabaquiani. Miquiaaya peaja jjeshe aquiana jeabaneineiaña ma jjeshejjimatii jjabaquimajje mimijajiani, quenequeneani, jjacuiapea-aiquiani quiana majoya. Jjeya quiana eyaya huohuije yajjajo comaya aquiana mijjesheaña. Eyacuiñajjinijje mimiajjajjejojoya mijjesheaña ma miquiaaya saneineiaña aquianacuana.
59004003	Becaa quiaa queaquehuatii jjashahuabaquianiya ma aquiana ejjeshejjijo Eyacuiñajji huohuiajjaña. Jamajojoya quiana Eyacuiñajjiya miquiacani miquiana queaquehuatii ojo jjashahuabaquianijojoya. Miquianaja ejjashahuabaquijjineijo maya aquiana saña queabihui epojji jamatii Eyacuiñajjima' jayojja ba'eya.
59004004	Miquianaya caca joya ecua epona peacojjojji poani jama pea-ai ba'epoquiani ojahuejonei jjashahuabaquiajja jama. Eyacuiñajjija ejjashahuabaquijji sapo-ajjanei quiana. Jiquio meshijo nequica dejja mimishija ejjashahuabaquijji ca queajea baña quiaa. ¿A'a quianaja bajjima poani jama pomajje Eyacuiñajji sa-ajjanei quiana poani, o botiamanei?
59004005	Jamatii ejaajeajji pojjeama Eyacuiñajjija esohui etehue jaa. Jama poani ba'a: “Eseja eyamijo Eyacuiñajjija nequimee Edojjoshahuapameya eseya queajeanee acapoquiani.”
59004006	E'ejojonei Eyacuiñajjiya eseya queapamenee acapoquianitii ojjaña pojjajo ojayanei ejjashahuabaquijjijo. Jamajjeya oja esohui yahuajonei etehue jaa jama poani pea-ai ba'a: “Eyacuiñajji joya oyaneitii queaca'a poani poso jjabaquijjicuana asahua-ajja. Comacuana caca ohuaya cajaa acani. Joya oyanei queaca'a jjabaquiajja poanicuana caca oe Eyacuiñajjiya asahuacani queahuiso ojayanei ejjashahuabaquijjijo.”
59004007	Jamajjeya quiana oe Eyacuiñajji emiquianamesenei poanijo jjabaquicue oja esohuijo ejjashajja-ajjaquipoquijji. A'a oe edosiquianaja esohuijo jjashajja-ajjaquijji, oja ejjashahuabaquijjicuana cajaa acue. Majoya miquiana jama ba'eme popoquiani bamajje oya jjanequishiñaquinanaje, queahuesha miquianajo poquije.
59004008	Eyacuiñajjinijje oe jjapeeneiquipoquicue, oya queajeaneetii apoquiacue. Majoya oya miquiananijjetii nequipoquije queachipi ojee. Miquiaaya joya queamimishitii poaniya miquianaja mimishi cajaanei a'yocue. Joya ecua dejjacuaa enaa eme queajehue shacuacani jamaya miquianaja mimishijo jjapomeequi'yocue. Miquiaaya joya jjashahuabaqui beca ba'epoquianicuaa, jiquio meshijo nequica dejjaja ejjashahuabaquijji queamimishi poani cajaa anei'yocue beca jjashahuabaquimetii eba'epoqui poanijje.
59004009	Miquianaja mimishi enequijo jjabaquimajje queayenonee pocue. A'a quiana oe jamatii mimishijjitii ba'e queabihui pojji. Miquiana queamimishi poani jjabaquimajje pacue. A'a majoya soajji. Jamajjeya miquianaja mimishijo queayenonee pocue.
59004010	Miquianayanei ca'a-ama poani oe jjabaquicue ejjachichaqui ani Emeshimeseneinijje emimijji. Miquianaya jama poani bamajje Eyacuiñajjiya quiana queaca'a pomeecaje quijje peacuanaja miquiana queaca'a poani ebajji.
59004011	Ecue dohuecuana jjo'icuana, a'a miquianaja meshijo ba'eca Jesosaja epeejjicuana niñebajji. A'a quehuajje ojo jjaniñebaquijji. Joya Jesosaja epeejji niñebajji poanicuaa, joya o queamimishi ajji poanicuaa pea-ai Eyacuiñajjija esohui etehue queapame jaa peajja jayojja acani. Jamajjeya Eyacuiñajjiya esohui etehue queapame peajja jayojja ajji poanicuana oja esohui etehue queapamejo ejjashajja-ajjaquijji pojjeamatii poaje.
59004012	Ohuaya Eyacuiñajji oeneiya oja esohui etehue meibejejo yahuajonei quiacapoa. Ma Eyacuiñajjiyatiiya huohuicaje'yo ache queamimishi poanaje cuana ojaya quijje queaneenee epomee'yojji. Chama'nei pea enequi o jayojja pea-ai. Ohuayatiiya eseya nahuecaje'yo, queaneenee pomeecaje'yo cuana pea-ai oja mimishijo. Jamajjeya acue quiaa ¿ajeo miquiananijje ba'e Jesosaja epeejji niñebaña? ¿Apiojji quiana jama?
59004013	E'e, jiquio esohui shajja-ajjaneicue. Beca quiana jama poani ba'a: “Jjeya, mecahuajje pojja'a ecuana poquije ciudadhuasijje. Majotii nequi ecuana oe shequiaja chacochacomajje quea-aquianahuiso poaje, bejjo queahuiso chichaje” jamaya becacuana poani.
59004014	Miquianajaya ca bajjimanei ae shai poaje mecahuajje, achajja shai poaje miquianaja eba'ejji pea-ai. Miquianaja eba'ejji joya ecua huoja mecajjeahuanei nequioqueani jamaya. Majoya quijjepishana jjapojjaquiajo jjachamaqui'yani, jamaya quiana poaje'yo.
59004015	Jama mimime pocajji ba'a: “Emeshimesenei esejo jama sapoajo se cuamaya poquije chacohua. Oya esejo jama sapoajo se jiquio meshijo queapame ba'epoquije so'o.”
59004016	Miquianayanei ca queaca'a poani poso jjabaquimajje cuamaya poquisapoani miquianajanei ejjashahuabaquijjijo jamatii Eyacuiñajjima' jayojja ba'e. Mimiani queahuiso ae chacoje mecahuajje. Jama mimime pomajje quiana queamimishi poani.
59004017	Joya dejjaja ebajo ache queapame ojaya acajji Eyacuiñajjija esohui jayojja jamatii ojaya maya ajjima'tii, Eyacuiñajjiya oya bacani queamimishi poani majoya.
59005001	Jiquio esohui joya quea-aquianahuiso poaniya quiaa shajja-ajjaneicue. Miquiana queacamajanee pojji jjeyanei poeje bamajje queayenonee pocue quiana, majoya oe pacue.
59005002	Bacue, miquianajaya aquianacuana chiichii'yani, eanitiitiipoquijji pojjeama poaje. Miquianaja sejja'yocuana ihuinaje. Miquianaja daqui queasosehuiso jjeshe huiña'yani, mojohua ijjiaca'yani.
59005003	Miquianaja bejjo esodojjo, oro, meioshe pea-ai jamatii queahuisonee chichanaje quiaa. Bejjo echichatii ani see'yonaje bamajje pea asahuapojjima'neitii ba'enaje jjabaquije quiana. Majoya Eyacuiñajjiya quiana queamimishi poanaje huohuicaje'yo quijje-ejjenei epojja apoa poajo. Miquianaja bejjo esee'yo peajja epo'yo ani queayenohua baje quiaa. Miquianaya Cuaqui-aiyasijje queaneeneetii popoquije'yo jjabaquimajje queayenoneenee poaje'yo.
59005004	Bacue, becaa quiaa joya miquianaja quejo chacochacoanicuana siajje aña, sosequiajeyojjima aña. Majoya queayenonee pomajje queahuiso mimiani cuana miquianaja esohui siajjejo. Eyacuiñajji eojjañacuanamese queaca'aneetii nequiya shajja-ajjacanitii joya miquianajo chacochacoani cuanaja esohui miquiaa oya siajje aña.
59005005	Miquiaaya caca jiquio meshijo ba'eya fiesta amajamajapoquiaña. Miquiananei queabihui epojjijo jjashahuabaquipoquianitii. Bobi queahuiso ijjiapoquiaña joya ecua ehuonejjicuaa huo seimeecani quijje ecuia'yojji jamaya quiana queahuiso ijjiaijjiani. Bacue, miquiana queaneenee pomee'yojji epojja poeje miquianaja mimishijo joya ecua huocuana seimeecani quijje ecuia'yojji jama miquiana po'yojjiya poeje.
59005006	Miquiaaya joya mimishiamanei ba'yanicuana manomee'yonaje, huohuinaje peaja ecuia'yojji pea-ai. Macuana ca'a-amanei poanaje oyanei ejjanahuequijji.
59005007	Ecue dohuecuana jjo'icuana, miquianaya peaa queacamajanee pomeecajje queaca'atii ba'epoquicue Emeshimesenei poeo'oyajo. Joya ecua que chacojji poanicuaa ena ishoacani oja banacuana pohua'yojji, oja banacuana quijje esejja'yojji pea-ai ishoacapoquiani, jama pea-ai quiana oe pocue.
59005008	Oya jayojjaya queaja'a ba'epoquicue miquiana queacamajanee pomeejji poeajo. Queaca'atii oe ba'epoquicue oja esohuijo Emeshimesenei poeo'oyajji epojja apoa queachipineejojoya.
59005009	Ecue dohuecuana jjo'icuana, a'a quiana oe Jesosaja epeejjicuanajo jjaniñebaquijji Eyacuiñajjija miquiana queamimishi poanaje huohui'yojjima yajji. Eyacuiñajji caca ese queamimishi poanaje huohui'yojji poani. Jjeya oya poeje ojjañacuanaja oja mimishi ja'anei huohui'yohua.
59005010	Jesosaja epeejjiya quiaa shahuabacue ma yahuajonei Eyacuiñajjija esohuihuohuijji poacuana. Jamatii queacamajanee nequiya hueyahueyajjima esohui Emeshimeseneijo huohuiquicapoquiapoa cuaa. Jama pea-aiya quiana oe nequipoquicue.
59005011	E'ejojonei eseyaya baña cuana queabihuinee poani joya queaca'atii ba'epoquianicuana jamatii onaa queacamajanee acani oja esohuijo. Miquiaaya shajja-ajjanaje Job bajjani dejjajo. Queaneenee yahuajonei pomeecajje oya queaca'atii nequipoquiapoa. Majoya quijje Eyacuiñajjiya oya jjajeameequica'yapoa, oya queahuiso asahuacao'oyapoa pea-ai. Eyacuiñajji queapamenee poaniyajjejojoya ojo queayenonee jjashahuabaquimajje jamaya oya aca'yapoa.
59005012	Ecue dohuecuana jjo'icuana, esohui miquianaja quijje oya jayojja eajeyo'yojji a'a Eyacuiñajji Eyajo nequija ebajjijo ajji. A'a jiquio meshijo nequicaja ebajjijo pea-ai esohui ajji quijje oya jayojja miquianaja eajeyo'yojji. Miquianaja esohui a'a e'ejojonei poani peaja ebajji peaja bajjanijo aca-ajja. Jamajjeya miquiaaya e'e pomajje e'ejojonei ajeyocue. A'a esohui e'enisho ajji. Oya jayojja miquiaaya chojja pomajje a'a a'yojji. Eyacuiñajjiya quiana queanee pomeecaje miquianaja esohui mi-ajeyo'yajo.
59005013	Oe miquiana Jesosaja epeejji queayenonee queacamajanee poani jjabaquimajje Eyacuiñajjinijje mimicue. Joya queabihui poani quiana jjabaquimajje sohuicuayacue Eyacuiñajji bihuiajji.
59005014	Joya queamanonee jaaa Jesosaja epeejjiya caiyaameecahua Jesosaja epeejjicuanajaahuanapoquiajji poani etiicuana epoejji Eyacuiñajjinijje emimijji ojo. Majoya Emeshimeseneija bajjanijo onijje mimianiya etiicuaa oya sapa shacaje eseiya.
59005015	Eyacuiñajjiya oya jja-ajameequicaje'yojo jjashahuabaquianiya Emeshimesenei huohuiajjacaje cuaa o oja jja-ajameequi'yojji. Majoya oya jja-ajameequicaje'yo. Emeshimeseneiya oya anisohuameecaje'yo. A'a pojja'a oya queamimishi poanaje. Emeshimeseneiya oja mimishi cuijeacaje'yo, chama'yo acaje ohuaya.
59005016	Jamajjeya miquianaja mimishicuanajo pea Jesosaja epeejjicuananijje mimi'yocue. Miquianaja meshijo ba'eca Jesosaja epeejjicuanajo mimipea-aipoquicue o oja jja-ajameequi'yojji. Joya queaja'a ba'epoquiani mimishiamaja mimi Eyacuiñajjiya shajja-ajjaneicani. Cua ohua huohuiajjamajamajacaje huisotii Eyacuiñajjiya acaje.
59005017	Bacue, yahuajonei esohuihuohuijji poa Elías bajjani eseya jayojja pea-aiya dejja yamijji poa. Oya mimineineipoquiapoa Eyacuiñajjinijje oja ena pomeejjima yajjijo. Majoya Eyacuiñajjiya ma meshijo ena pomee'yojjimatii acapoa tres y medio shequiajame huiso.
59005018	Majoya aje quijje Elías mimio'oyapoa Eyacuiñajjija ena epomee'yojji. Jama mimime onijje o poajo Eyacuiñajjiya ena huoojeacao'oyapoa ebanacuana pohua'yojji.
59005019	Ecue dohuecuana jjo'icuana, miquianaja meshijo ba'e Jesosaja epeejjiya Eyacuiñajjija esohui e'ejojonei cajaa aca'yonaje queamimishi eba'eo'oyajji. Miquianajaya maya huohuineica'yojji o Eyacuiñajjinijje ejjapeequio'oyajji.
59005020	Jamajjeya joya pea Jesosaja epeejji Eyacuiñajjinijje ejjapeequimeeo'oyajji poanicuana oya queaquehuatii eba'epoqui poanijje comaya queapame chacochacoani miquianaja bacajji. Ohuaya Jesosaja epeejji nahuecanaje oja mimishijo. Majoya Eyacuiñajjiya oja mimishicuana queahuiso cuijeajeyo'yomajje Cuaqui-aiyasijje huoojea'yojjimatii acaje.
60001001	Eyaya Pedrohua Jesosa Quitoja huoojea ona sohuihuohuiquinequijji poaniya jiquio esohui tehueaña miquianajaya Eyacuiñajjija babacacuanaja ebajji. Queameshihuisocuanahuasijje jjaba'echejjequi'yo ba'e quiana, miquianaja meshineijotii pojjeama. Jjeya quiana provincia Ponto meshiyasijje ba'e'yo provincia Galacia, Capadocia, Asia, Bitinia pea-aiyasijje ba'e'yo.
60001002	Eyacuiñajji Echii-aiya yahuajoneitii quiana babacacapoa ojayanei ejjashahuabaquijjijo. Oja Edojjoshahuapameya quiana jjashahuabameequicani queaja'a eba'epoquijji ojaya'yo, Jesosa Quitoja esohuijo ejjashajja-ajjaquipoquijji ohuaya quiana jjashahuabameequicani. Jesosa Quitoja enaa miquianaja mimishicuana cuijeaca'yonaje. Eyacuiñajjiya quiana queapamenee ca-acapoquiahuatii queahuiso ojayanei ejjashahuabaquijjijo, queaquijijjijajinee capomeecahua quiana pea-ai ohuaya.
60001003	Eyacuiñajji Jesosa Quitoja Chii ejjabihuiatiiquipoqui oya Emeshimesenei poanijojoya e-esemese. Ohuaya eseya queapamenee acanaje, queanee pomeecuaji'yojjima acanaje eseja mimishijo. Ohuaya eseya cuayameecao'oyanaje Jesosa Quito emano'yo jaa ohua shequimeeca'yapoajojoya. Jjeya eseya eyacua, pea jjashahuabaquime ba'epoqui'yani oja esohuijo. Jamajjeya ma ohua huohuicapoa huisotii esohuicuanajo eseya queabihui jjaishoaquipoquianitii acheshono maya esohui ohuaya ajeyocaje'yo.
60001004	Majoya ma Eyacuiñajjiya queapamenee apoa acapoa quijje ese quiajji Eyahuasijje e'ejojonei maya eseyaya jjesheñaquije ojaya'yo poaniyajjejojo. Maya ihui'yoajjanei poaje, ejjachamaqui'yojji pojjeama anitiitiipoquije, pameama'yo epojji pojjeama poaje pea-ai ma Eyacuiñajjiya huanaca'acapoa huisotii quijje ese quiajji.
60001005	Miquianaya Eyacuiñajji queaca'aneetii poanijo jjashahuabaquipoquiani, jamajjeya ohuaya queaca'aneetii nequiya quiana jaahuanacapoquiani quijje Eyahuasijje ojaya edojo'yojji. Ma epojja apoa poajo quijje miquiaaya queaja'anee baje ohuaya quiana nahuecaje'yo onijjetii eba'epoqui'yojji.
60001006	Jamajjeya quiana Eyacuiñajjiya jama queapamenee acapoquije quijje jjabaquimajje queabihui poani jamatii jjeya onaa queanee, queacamajanee pomeecani quiana oja esohuijo.
60001007	Miquianaya queanee, queacamaja acani cuaa oja esohuijo shajja-ajjamajje queahuisocuaa quiana bacaje e'ejojonei oja esohuijo jjashahuabaneiquipoquiani, siajje pojjeama ba'yani bacaje cuaa. Jiquiajja ba'a: Dejjacuaa a'a oro e'ejojonei ani ebajji dahuacani, jamatii maya oro anitiitiiajja, jjachamaqui'yani. Oya jayojja pea-ai eseya queaja'atii jjashahuabaquipoquiani oja esohuijo jamatii queacamajanee, queanee ba'e shajja-ajjamajje queahuisocuaa eseya e'ejojonei jjashahuabaquipoquiani bacaje majoya, oro e'ejojonei poani jama. Eseya jamatii jjashahuabanishoquiani pojjeama bacaje cuaa. Jama poajoya se Eyacuiñajjiya queabihuiya bacaje apoa epo etiica'a oja esohuijo. Majoya ohuaya esohui queapame esejo acaje Jesosa Quito poeo'oyajo.
60001008	Miquiaaya Jesosa Quito queajeanee apoquiaña jamatii oya miquianaja ecojjaja bajjimajotii. Jjeya pea-aiya miquianaya ojo jjashahuabaquipoqui'yani jamatii miquianaja ecojjaja oya bajjima añajo so'o. Jamajjeya miquianaya queabihuineenee ba'epoquiani ojo. Chama' pea esohui miquianaja eajji majoya miquianaya queabihuinee poaniyajjejojo.
60001009	E'ejojonei Jesosa Quitojo jjashahuabaqui'yonajejjejojoya miquiana Eyahuasijje poquije'yo. Jjeya pea-ai miquianaya jiquio meshijo ba'e onijje jjapeequipoquianitii ojaya'yo epo.
60001010	Yahuajonei esohuihuohuijji poa dejjacuana oja esohuijo jjashahuabatiiquipoquiapoa achajja quijje Eyacuiñajjiya nahuecaje'yo cuana ebajji. Ma dejjacuanaya queahuiso mimiapoa oja esohuijoya Eyacuiñajjiya queapamenee acaje cuana ojayanei ejjashahuabaquijjijo. Jamatii maya esohui bajeyojjima cuanaja poa miquiana jjanahuemeequi'yojji Jesosa Quitojo.
60001011	Quitoja Edojjoshahuapameya oja yamijo nequiya yahuajonei oja esohuihuohuijji poa dejjacuana bameesahuacapoa ebionei oya Quito queaneenee acaje cuaa ojjañacuanaja mimishijo. Majoya Quito queaca'aneetii queasajajanee nequije'yo ojjañacuana huoojeapoquiajji epojji quijje bameesahuacapoa cuana. Ma ebionei esohuihuohuijji poacuana queahuiso jjashahuabaneiquipoquiapoa majoya ma ebajji nishoya ache dejja shai jama poeje, acheshono shai maya poeje pea-ai.
60001012	Esohuihuohuijji poacuanaja ache dejja shai jama poaje, acheshono shai oya poeje pea-ai ebajji pojjeamatii poa. Eyacuiñajjiya jjashahuabameequicapoa ma esohuihuohuijji poacuana oja esohui ejjanahuemeequi'yojji ojaya ebajeyojji pojjeama. Ma esohuiya quijje esejaya queaja'anee ebajji ca tehuemeecapoa cuana Eyacuiñajjiya. E'ejojonei miquiaaya jjeya shajja-ajjaneinaje Eyacuiñajjija esohui queapameneejo ejjanahuemeequi'yojji huohuijji poanija esohui. Ma miquiana sohuihuohuijji poanicuanaya Eyacuiñajjija Edojjoshahuapame yamijji poani, Eyajje poe Eyacuiñajjija huoojea Edojjoshahuapame. Ohuaya queaca'anee nequiya ma dejjacuanaya sohuihuohuimeesahuacanaje. Eyacuiñajjija angelcuaa jiquio esohui ebajji nisho asatiiacani acheshono apoa acaje'yo ojjaña oja epeejjicuana nahue'yojji.
60001013	Jamajjeya queajjashahuabaquija'anee ba'epoquicue quiana apoa epo ojo echacochacojji. Queapame eba'epoquijji oe jjajaahuananeiquicue queamimishi epo poanijje. Jjashahuabaneiquipoquicuetii ma quijje Eyacuiñajjiya quiana queapamenee quiacajejo Jesosa Quito poeo'oyajo. Ma jjeshejjijoya oe queabihui jjaishoaquipoquicuetii.
60001014	Miquianaya Eyacuiñajjija bacuacuana poani ojaya'yo jjabaquicue ojaya esohuijo ejjashajja-ajjaquipoquijji. Ma ecua miquiana yahuajo Eyacuiñajjima' jayojja queamimishi posaneipoa, a'a jama jayojjatii ba'epoquijji oja sohuima'tii.
60001015	Jjeya quiana ca mimishiamanei queapame ba'epoquicue miquiana nahue'yojji poani Eyacuiñajji mimishima'nei queapameneenee poanijojoya. Ojjaña miquianaja eba'ejji queapame apoquiacue.
60001016	Eyacuiñajjija esohui yahuajonei etehue jaa jama poani ba'a: “Queapamenee mimishiamanei ba'epoquicue eya jiquio Eyacuiñajji queapameneenee mimishima'nei nequijojoya.”
60001017	Miquianaya Eyacuiñajjinijje emimijji jama poani ba'a: “Ecue Chii-ai Eyacuiñajji.” Ma Eyacuiñajjiyatiiya ojjañacuanaja oja mimishicuana ja'anei huohuicaje'yo. Ohuaya ojjañacuana oya jayojjaya queaja'anee huohuicaje'yo achajja oya ba'epoquianinaje. Jamajjeya quiaa jiquio meshijo eshe ba'eya so'o oya queaca'aneetii nequipoquiani shahuabapoquiacue.
60001018	Miquianajaya eba Eyacuiñajjiya quiana jjesheca'yonaje jamatii eba'ejeapoquijji pojjeama mimishiña. Ma ecua miquianaja etiiquiana yahuajo queamimishi ba'epoquiapoa jama pea-ai eba'epoqui poanijje jjesheca'yonaje. Miquiana jjeshe'yojji sosejje pojjeama poa aquianacuana, oro, meioshe pea-ai. Maya anitiitiipoquiajja, jjachamaquije'yo.
60001019	Quitoja ena' queanahueneenee sosejje ca quiana ca oe jjesheca'yonaje Eyacuiñajjiya. Oya mano'yapoa ma ecua oveja ehuone queapamenee sima'nei naa jehuica'yapoa cuaa Eyacuiñajji quiajji, jama epojji pea-ai oya mano'yapoa acuijo.
60001020	Yahuajoneinei jiquio meshi chamahuajo oja panajjimahuajo Eyacuiñajji jjashahuabaquianiapoa Quito oja jama epomeejjijo. Majoya quijje epojja o poejji apoa poajo oya huoojeacapoa jiquio meshiyasijje miquiana nahue'yohua.
60001021	Miquianaya Quitojo jjanahuemeequi'yonajejjejojoya Eyacuiñajjija esohuicuanajo jjashahuabaneiquipoquianitii ma quijje ohua ajeyocaje'yo esohuicuanajo. Ma Eyacuiñajjiya, Quito emano'yo jaa shequimee'yojji poaa, Quito queaca'aneetii queasajajanee nequimeecanaje. Jamajjeya quiana Eyacuiñajjijonei jjashahuabaqui'yanitii. Queabihui jjaishoaquipoquianitii ojo acheshono ohuaya oja esohui ajeyocaje'yo.
60001022	Jjeya miquiana Eyacuiñajjija esohui e'ejojoneijo jjashajja-ajjaquimajje queaboejea poani miquianaja eyamiquipajje. Jamajjeya quiaa majoya pea miquiananijje ba'e Jesosaja epeejji queajea apoquiaña. Jamaya oya queajeaneetii acapoquijji e'ejojonei, miquianaja enabaneiya pojjeama.
60001023	E'ejojonei miquianaya cuayao'oyanaje miquianaja chii yamijjija jea o'oya pojjeama. Chojja, jama pojjeama. Eyacuiñajjija esohuijo ca quiana ca oe cuayao'oyanaje eyacua eba'epoqui'yojji. Ma esohuiyaya eseya eyacua pomeecani queaja'a eba'epoquijji. Oja esohui oe po-ajjanei ejjachamaqui'yojji pojjeamatii poani.
60001024	Jamajjeya oja esohui yahuajonei etehue jaa jama poani ba'a: “Ojjaña dejjacuana jiquio meshijo nequica sipone jama. Dejja queaca'a poani so'o jiquio ecua sipone shashani jama. Majoya quijjepishana siponecuana sajjai'yomajje oja shasha oquequi'yani meshiyasijje.
60001025	Emeshimeseneija esohui ca jama pojjeama. Oya oe po-ajjanei, jjachamaqui'yoajjanei” jamaya etehue jaa oja esohui. Maya esohui queapamenee ese jjanahuemeequi'yojji poani Quitojo, ma yahuajo miquiana huohuicanaje cuaa esohuiya.
60002001	Jamajjeya quiaa miquianaja ejjashahuabaquijji queamimishi epojji cajaa acue, jeajeacue. A'a oe peacuanajo siajje pojji. A'a oe Eyacuiñajjija epeejji jayojja pojji peacuanaja miquiana ebajji, e'ejojonei oe ba'epoquicue. A'a peaja aquianacuana jeabajji, a'a majotii jjashahuabaquijji. A'a oe peajo jjaniñebaquijji. Jama ca ba'eca-ajja Jesosaja epeejji.
60002002	Joya ecua ebacuasho'i jjeyanei cuayaa oja naeja tojjona' ishineineisa-acani jama saneineimeya Eyacuiñajjija esohui acue. Oja esohui bobicuana jama queaca'a etiipoquijji Eyacuiñajjijo. Majoya quiana queaja'a ba'epoquije oja esohuijo apoa epo etiica'ajji.
60002003	Emeshimeseneijo e'ejojonei jjashahuabaqui'yomajje oya queapameneetii nequipoquiani miquiananijje jjabaquinaje.
60002004	Emeshimesenei nequiyasijje quiana oe jjanequichipiquicue. Oya mei queaquemo nequi jama, ojjañacuana eshe pomeejji poani. Ma ecua yahuajonei dejjacuaa equi iyajji oe mei queaquemo cajaa acapoa, jama pea-aiya Emeshimesenei acapoa cuaa o sapo-ajjaajjejojo. Jamatiiya oya Eyacuiñajjiya babacacapoa, queanahuenee bacapoa.
60002005	Miquianaya oya jayojja pea-aiya meicuana eshe jayojja poani Eyacuiñajjija equi-aijo eiya ani. Ma equiya oja Edojjoshahuapameya iyacapoquiani. Eseya Eyacuiñajjija equi-ai jayojja pea-ai poani o anipoquijji. Eyacuiñajjiya quiana bapea-aicani ojo echacochacopoquijji. Ma ecua yahuajo oja equi-aijo chacochacopoquiani dejjacuaa ehuonecuana enaa jehui'yo quiacapoquiapoa jama pea-ai epojjiya ohuaya quiana bacani. Miquianajaya ca jjeya ehuonecuana quia'yoajja. Miquianaja eyami ca quiaa ca oe quiaña ojo queaja'a eba'epoquijji. Miquianaya e'ejojonei o bihuiajji sohuicuayani, onijje mimipea-aiani. Majoya Eyacuiñajji esejo queabihuinee poani Jesosa Quitoja bajjanijo ese jama sohuicuayame poani, onijje mimiani pea-ai shajja-ajjamajje.
60002006	Jamajjeya Eyacuiñajjija esohui yahuajonei etehue jaa jama poani ba'a: “Eyaya oe mei-ai babacanaje joya equi iyajji ebionei enequiajji queapamenee. Comaya queanahueneenee poani. Eyaya comaya ciudad Jerusalén meshijo nequiaje. Ojjaña joya ojo ma mei-ai enequiacoo jamajo jjashahuabaqui'yanicuana quijje queayeno epo'yojji pojjeamatii poaje” jamaya oja esohui etehue jaa.
60002007	Joya miquiaa e'ejojonei ojo jjashahuabaqui'yaniya coma mei-ai queanahuenee baña quiaa. Peacuaa ca oya cajaa acanaje, sapo-ajjanei poanaje cuana. Jamajjeya oja esohui yahuajonei tehuecapoa majoya jama ba'a: “Equi-ai iyajji poanicuaa oe mei-ai queapamenee cajaa acanaje. Jamatii ma mei-aiya oyaya nequiacoocanaje pea equi-ai iyajji poaniya.”
60002008	Pea esohui yahuajonei tehue jama pea-ai poani ba'a: “Ma mei-ai enequiaa jjaquecuasajameequicaje cuana, oquemeecaje meshiyasijje” jamaya poa. Eyacuiñajjija esohuijo jjashahuabaqui'yoajjatii poanicuana, ma mei-aijo jjaquecuasajaquiani, meshiyasijje oquequiani. Yahuajoneitii macuana jama epojjiya Eyacuiñajjiya acapoa oja mimishijo.
60002009	Miquianaya caca Eyacuiñajjija babaca poani. Onijje emimipoquijji ohuaya quiana bacani Emeshimeseneija'yo ojo queapame echacochacopoquijji. Ojaya'yo poani quiana ohuaya bacapoquiani pea-ai. Jama epojjiya Eyacuiñajjiya quiana nequiashiñacanaje. Majoya ohuaya quiana iyaacanaje peacuana sohuihuohuiya epoquijji achepamenee, acheca'anee Eyacuiñajji nequi ona huohuiquiya. Miquianaya yahuajo meca jayojjatii queaquehua ba'epoquiapoa. Jjeya quiana ca queaja'a eba'epoquijji epojjatii jama ohuaya pomeecanaje.
60002010	Yahuajo quiana Eyacuiñajjija pojjeama ba'epoquiapoa. Jjeya ca quiana ca ojaya'yo poani. Yahuajo quiana queayenonee ba'epoquiapoa ojaya asahuajjima. Jjeya quiana ca ohuaya ba'emeesahuacapoquiani, queapame acapoquiani quiana ojayanei ejjashahuabaquijjijo.
60002011	Ecue dohuecuana jjo'icuana, ecuea quiana queajeanee poani, jamajjeya jiquio esohui huohuiaña. Eseya jiquio meshijotii eba'etiipoquijji pojjeama poaje. Jiquio ecua jaajji pea queahuesha nequi iyehuiso cahuime aniya poeani, jamaya oe jjabaquicue. Cua miquianaja eyamiya saneineicani queamimishi epojji cajaa acue. A'a majoya queamimishi jjapomeequijji. Comaaya miquianaja esapadojjo queaquehua pomeecaje.
60002012	Jesosaja epeejji pojjeamacuananijje pea-ai oe queapame ba'epoquicue. Jjeya pojja'a miquianajo queatainee mimiani cuana, jjaniñebaquiani queahuiso miquianaya queamimishi poani poso bamajje. Majoya miquianaya quenequenejjima ani queapametii ba'epoquiani bamajje Eyacuiñajji bihuiapea-aicaje cuaa quijje Eyacuiñajjija ojjañacuanaja mimishi huohui'yojji epojja apoa poajo.
60002013	Emeshimeseneija esohuijo jjashajja-ajjaquipoquianijjejojoya quiana ojjaña joya etii poanicuanaja esohuijo jjashajja-ajjapea-aiquicajji. Ebionei emeshimeseja esohuijo jjashajja-ajjaquicajji oya ebionei etii queaca'a poanijojoya.
60002014	Pea dejjacuana etii poanija esohuijo jjashajja-ajjapea-aiquicajji oya emeshimese dejjaja nequimeejojoya ojjaña joya shajjama' jayojja poajecuana napameejji. Coma etii poanicuaaya joya emeshimeseja esohuijo jjashajja-ajjaquijji poanicuana ca esohui o queabihui pojji acaje ojjañaja o queapame poani ebajji.
60002015	Eyacuiñajjiya quiana ojo queaja'anee ba'emeesa-acani. Majoya miquianaya jama poani bamajje joya o sapo-ajjanei poanicuanaja quiana queatai eniñebajji pojjeama poaje.
60002016	Queapame quiana oe ba'epoquicue Eyacuiñajjija'yo. Mimishi emiquianamesetii pojjeama po'yonaje, jamajjeya queabihui ba'epoquicue. A'a jama jjashahuabaquime pojji ba'a: “Bacue, eya Eyacuiñajjija'yo poani oja nahue'yo, jamajje eyaya cua eya asa-aña jamatii queamimishi epojji apoquiaje.” Chojja, eseya jama poca-ajja. Eyacuiñajjijo queapame echacochacopoquijji caca oe jama jjabaquicajji.
60002017	Ojjaña dejjacuana eponacuana pea-ai Eyacuiñajjija pana, jamajjeya oya queapame poani bacajji quianaja. Jesosaja epeejjicuana miquiananijje ba'eca queajeanee apoquiacue. Eyacuiñajji queaca'aneetii nequipoquiani eojjañacuanamese shahuabapoquiacue quiaa. Roma emeshimese dejja queapame poani bapea-aicajji quianaja.
60002018	Miquiaaya joya ejjesheya peajo chacochacoaniya, miquiana chacomeejji poanicuana queapame bapoquiacue oja esohuijo ejjashajja-ajjaquipoquijji. Joya oenei echacomeejji queapame maseama poanija esohuinei pojjeama shajja-ajjacajji. Joya queatecue poanija esohui pea-ai shajja-ajjacajji.
60002019	Bacue, miquiana chacomeejji poani queamaseya napameecajje jamatii nequi mimishiama Eyacuiñajjijo oe jjashahuabatiiquicue. Jama poajoya quiana Eyacuiñajjiya queabihuineeya bacaje.
60002020	Miquiana shajjama' jayojja poajo etiiya queanee napameecaje jjabaquimajje quenequeneani. ¿A'a jamaya queapame? ¡Chojja de! Shajjama' jayojja pomajje, ¿ajeo quenequeneani? Bacue, miquianaya pojja'a queanee napameecaje jamatii shajjama' jayojja pojjeama nequi. Majoya onijje quenequeneajja poani bamajje Eyacuiñajjiya quiana queapame poani bacaje.
60002021	Jamaya Eyacuiñajjiya quiana pomeesa-acani onaa jamatii queanee pomeecajo. Jesosa Quitoja ejjashahuabaquijji jayojja pea-aiya ohuaya quiana pomeesa-acani. Quito mimishima'nei nequi ese nahue'yojji onaa queacamajanee queaneenee acajje quenequenejjimanei poa. Jamajjeya eseya o jayojja pea-ai queaca'a pocajji quenequeneca-ajja onaa queanee acajje.
60002022	Quito mimishima'neitii nequiapoa, esohui siajje a-ajjaneinei oya poa.
60002023	Onaa oya mata-acajje peajja acajje, Quito ca jjasohuisaja-aquiajjanei poa onaja esohuijo esosejje. Oya onaa queaneenee cuiame acajje Quito ejjasoseaquiajji mimijjimanei nequiapoa. Quito caca oe Eyacuiñajjijoneitii jjashahuabaquiapoa oja o nahuepoquiajjijo. Eyacuiñajjiya ca quijje ojjañacuanaja mimishi ja'anei huohuicaje'yo ohuaya mimishima'neitii nequiya.
60002024	E'ejojonei ohuaya Quitohuanei ojjaña esejaya mimishicuana dojocapoa oja yamijo nequi. Acui ecuiata'apeejo ba'e oya manomeeca'yapoa cuaa mimishi eseja yamijo nequi queaca'atii epo poanijje, e-esemesetii enequitiipoqui poanijje. Ese queaja'a eyacua eba'epoqui'yojji Eyacuiñajjijo oya mano'yapoa. Jamajjeya oya queaneenee ba'yapoa ese mimishima'yo Eyacuiñajjija ebajjijo.
60002025	Yahuajo miquianaya ovejacuana ecuaquisho jama ebionei ba'epoquiapoa sohuima'nei queaquehua. Jjeya quiana ca Quitoque poeyanaje ojo jjashahuabaqui'yomajje. Ohuaya quiana jaahuanacapoquiani, nahuecapoquiani pea-ai joya ecua ovejajaahuanajji poanicuaa ovejacuana acani jamaya.
60003001	Miquiana pea-aiya ehuanasecuana miquianajahuecuanaja esohuijo jjashajja-ajjaquicapoquijji. Majoya miquiana jama poani bamajje miquianajahuecuaa joya sohuima' jayojja ba'yanicuaaya Eyacuiñajjija esohui shajja-ajjasa-acaje. Oya miquianaja esohui huohuimajamajajjima nequi jjashahuabaquije Eyacuiñajjija esohuijo miquiana jama queapame ba'yani bamajje.
60003002	Miquiana beca jjashahuabaquime pojjeama queaja'a mimishiama ba'epoquiani ohuaya bacaje. Majoya miquianajahuecuana Eyacuiñajjija esohui shajja-ajjapea-aisapoaje.
60003003	Ehuanasecuana, a'a miquianaja eyami ebiajjejje queapame ejjabaquijjijo jjashahuabamajamajaquijjitii. Oro eyijji queahuisojo, eshajjajo eba'ehuanajjicuanajo, esao-ao pashajjajjajjijo, daquisiyo queanahueneejo pea-ai a'a oe majoneiya jjashahuabaquipoquijji.
60003004	Miquianaja eyamiquipajje oe queajjashahuabaquija'a pocue. Majjeya queapame ba'ecapoquijji queaquijijjijajinee, queabei, miminaa-ama. Miquiana jama epojjiya Eyacuiñajjiya ba'emeesa-acani.
60003005	Yahuajonei eponacuana jamaya queapame ba'epoquiapoa ma e'ejojonei Eyacuiñajjija esohuijo jjashahuabaquipoquiapoa eponacuana. Ojahuecuanaja esohuijo jjashajja-ajjaquipoquiapoa. Jama queapame epojjiya oya jjabaquiapoa, aquianacuananeijo pojjeama.
60003006	Jama pea-aiya ma epona Sara bajjani poa yahuajonei. Oya ojahue Abrahamja esohuijo jjashajja-ajjaquipoquiapoa. Ohuaya eponaa ojahue oja etii poani acapoa. Miquianaya queapame Sara jayojja jjashahuabaquime pomajje o jayojja pea-ai poaje. Majoya miquiana meteama ba'eje.
60003007	Miquianaya yahuecuana queapame quenequenecuajiajja ba'epoquicue miquianaja huanasecuananijje. Queasapaja'a nequiya quiaa ehuanasecuana queanahue bapoquiacue oja yami ca'a-amapishana miquianaja dejjaja jama pojjeamajojoya. Oya miquiana jayojja pea-ai poquije'yo Eyahuasijje eba'etiitii'yojji. Jamajjeya miquianaya yahuecuana miquianaja ehuanasecuananijje queapame ba'epoquiajo Eyacuiñajjiya miquianaja mimi shajja-ajjacaje. Chama' poaje o shajja-ajjameejjima epojji jama poajo.
60003008	Miquianaya Jesosaja epeejji poani oya jayojja pea-ai jjashahuabaquime ba'epoquicue. Pea Jesosaja epeejji queayenonee poani bamajje miquiana queayeno popea-aicue ojo. Miquiananijje ba'ejji Jesosaja epeejjicuana queajeanee apoquiacue oya dohue pea-ai poaniyajjejojo. Peacuana queapame asahuapoquiacue. A'a miquianayanei queapame poani poso jjabaquijji, peacuana queapame pojjeama a'a ajji oya.
60003009	Onaa quiana queamimishi acajje queatai mata-acajje a'a jjasoseaquijji, a'a mimijajipea-aijji onijje. Chojja, jama se poca-ajja esosejje. Jamatiiya esohui queapame oya acue Eyacuiñajjija oya eba'emeesahuajji. Jamaya Eyacuiñajjiya quiana mimimeesa-acani comanijje ojaya quiana quijje queabihui eba'emeesahuajji.
60003010	Eyacuiñajjija esohui yahuajonei etehue jaa jama poani ba'a: “Ojjaña cua queabihui ba'epoquisapoanicuanaja oja yana nahuecajji, esohui jjochicajji queatai peajo esohui ejeacuaya poanijje, siajje epo poanijje pea-ai.
60003011	Ojaya oja mimishicuana cajaa aneica'yojji, queaja'a mimishiama ba'ecapoquijji. Oya queabei peacuananijje eba'epoquijji jjabaneiquicajji.
60003012	Emeshimeseneiya ojjaña joya queaja'a mimishiama ba'epoquianicuana asahuacapoquiani, jaahuanacani pea-ai. Oja mimi shajja-ajjacani ohuaya. Joya queamimishitii ajji poanicuana ca Eyacuiñajji o asahua-ajja, oya jama sapo-ajjanei” jamaya tehuecapoa.
60003013	Miquianaya queaja'a ba'ecapoquijji. ¿Ache dejjaa shai quiana queayenoneetii pomeecaje miquianaya queaja'atii ba'esapoajo? Acheyapishana.
60003014	Miquianaya queaja'a ba'e jamatii onaa queacamajanee acajje queabihuitii pocue quiana. A'a joya miquiana queanee pomeejji poajecuanajo metejji, a'a oya yajja bajji, a'a queayenotii jjashahuabaquijji majoya.
60003015	Quito caca queapameneenee emiquianamese poani bacajji quianaja. Jamajjeya oya e'ejojonei bihuiapoquiacue. Apoa epotii quiana oe nequipoquicue peacuana queaja'a saja-ajji ohua huohuiajjacajje yajja pomajje Eyahuasijje poquica'yojji. Queaja'a oe saja-acue Quitojonei poquije'yo Eyahuasijje.
60003016	Onaa jama huohuiajjame acajje jjapashineijje saja-acue, janobajjimanei pojjeama. Miquianayanei queapame poani pojjeamaa oya esohui huohuicue. Queaja'atii ba'epoquicue miquianaja ejjashahuabaquijji queamimishi ehuanaquehua poanijje esapadojjojo. Jama quiana queapame Quitojo ba'yani bamajje joya miquiana siajje ajji poanicuana queabicho jjabaquije oja esohui siajje miquianajo. Ohuaya quiana bacaje e'ejojonei Quitoja esohui jayojja ba'epoquiani, siajje pojjeama.
60003017	Eyacuiñajjiya eseya queacamajanee ameesa-amajje jamatii se queaja'a ba'e jamaya ca-ameecahua dejjamasecuanajo. Jama poajo Eyacuiñajjiya eseya queapame poani bacaje majoya. Eseya ca shajjama' jayojja poani, majoya queanee acaje cuaa bamajje Eyacuiñajji queayeno poani esejo.
60003018	Bacue, oya Quitoya eseja mimishicuanajo mano'yapoa. Oya oenei mano'yome poa, emanobeca'yojjitii pojjeama poa. Quito mimishima'neinei jamatiiya oya queaneenee jjapomeequi'yapoa ese Eyacuiñajjinijje eani'yojji ojaya'yo epojji. Quito eba'ehuanasohua ba'e quecuacajje oja yami mano'yapoa oya dejjapojji epojjejojo. Majoya Eyacuiñajjiya oya shequimeeca'yajje oja dojjoshahua oja yamijo nequi ejjasejjabecaqui'yojji pojjeamatii poa.
60003019	Majoya Quito yamima' so'o oja dojjoshahua poquiapoa dejjaja eponaja edojjoshahuacuana ejeanobia ani sohuihuohuiya.
60003020	Ma dejjacuana eponacuana pea-ai yahuajonei shajjama'nei jayojja pocapoa ma Noeya bishe'ai quecuacapoa shequiajajo. Eyacuiñajjiya queashequiajahuiso macuanaya ishoa-ajjacapoquiapoa a'a oja esohuijo jjashajja-ajjaquije ebajji. Jamatii onaya shajjama' jayojjatii ba'ecapoquiapoa. Che oepojjinei ocho oja huapa pojjeamaneicuana oja quecua bishe'aijo jjanahuemeequiapoa ena queaquemojo hui'i'yojjima epojji.
60003021	Ma yahuajonei Eyacuiñajjiya Noé nahuecapoa ena queaquemo oqueajo jiquio ecua jjeya cuana enaojjojo jjaiñajeanobiameequiani Quitoja'yo poani ojjañaja ebajji, jamaya poa. Enaojjojo jjaiñajeanobiameequica-ajja ebiajjejje queaboejea epojji. Chojja, jama epojji pojjeama. Ese queajjashahuabaquija'a mimishiama ba'epoquisapoani Eyacuiñajji huohuimajje ca jjaiñajeanobiameequicajji. Eyacuiñajjiya Jesosa Quito shequimeeca'yapoajojoya eseya oja nahue'yo poani.
60003022	Yahuajo Quito eshequi'yo nequi Eyahuasijje poqui'yapoa. Jjeya Eyacuiñajji oja Chiija ebañeimijijje ani'yo. Majo ani'yohuaya ojjaña emeshimese etii poanicuana, ojjaña angelcuana, eshahuamasecuana queaca'a pea-ai ohuaya huoojeacapoquiani.
60004001	Bacue, Quito queaneenee acapoa cuaa oja eyamijo. Jamajjeya quiana oe queaca'a ba'epoquicue miquianaya pea-ai pojja'a queanee pomeecaje cuaa ojaya esohuijo. Joya onaa queaneenee acani ojaya eyamijo, comacuanaya ca queamimishitii eba'epoquijji pojjeama poani.
60004002	Jamajjeya quiana jjeya jiquio meshijo ba'e so'o Eyacuiñajjija esohui jayojja ba'ecapoquijji. Miquianajayanei ejjashahuabaquijjicuana queamimishi epojji esapajo nequi cajaanei aca'yojji quianaja.
60004003	Yahuajo miquianaya queashequiajahuiso jiquio ecua Eyacuiñajjija sohuima'cuana queamimishi ba'epoquiani jama pea-aiya quiana ba'epoquiapoa ebionei. Peacojjojji epojjijo jjashahuabaquipoquiapoa quiana, ehuoomajamajajjijo pea-ai. Fiesta queahuiso ehuoojji queashajjaquijjo apoquiapoa. Majotiiya quiana jjashahuabaquipoquiapoa. Dejjaja ne eyacuiñajjinishocuana bihuiapoquiapoa quiaa yahuajo. Eyacuiñajji ca jama sapo-ajjanei dejjaja nejo, queatainee se jama epojji. Mahuisoya a'a jama ba'etiitiipoquijji.
60004004	Jjeya miquianaya fiesta ehuoojji queashajjaquijjo epojji onijje mipoqui'yani bamajje queayeno poanicuana, queatai mimiani cuana miquianajo majoya.
60004005	Quijje ca ma dejjacuaa eponacuaa Eyacuiñajji ani cojjaneijo huohuicaje yajjajje oya jama queamimishitii ba'epoquinaje. Majoya Eyacuiñajjiya apoa epotii nequiya ojjañacuanaja oja mimishi huohuicaje'yo o queaneenee pomee'yojji. Jiquio jjeya eshe ba'ecaja, emano'yocuanaja pea-ai huohuicaje'yo.
60004006	E'e, Eyacuiñajjiya quijje ojjañacuanaja oja mimishi huohuicaje'yo. E'ejojonei ma yahuajo eshe ba'ecapoacuaa Eyacuiñajjija esohui queapame shajja-ajjacapoa. Jjeya ca macuana emanojeyo'yo. Macuanaya manocapoqui'yapoa oja mimishijo. Jama pea-aiya pocaje'yo ojjaña jiquio meshijo ba'ecacuana. Jjeya ca queabihuinee ma emano'yocuanaja edojjoshahua Eyacuiñajjinijje anica'yo oja esohuijo jjashahuabaqui'yapoajjejojoya.
60004007	Jjeya oe-ejjenei epojja queachipi nequi'yo, ojjaña jiquio meshijo anica aquianacuana chama'yo poaje. Jamajjeya quiana oe jjajaahuananeiquipoquicue queamimishi epo poanijje. Queaja'atii jjashahuabaquipoquicue Eyacuiñajjinijje emimipoquijji queapame.
60004008	Jiquio esohui shajja-ajjaneicue. Miquiaaya oe miquiananijje Jesosaja epeejjicuana queajeaneetii apoquiacue. Jama pomajjeya quiaa peaja mimishicuana pajeaje'yo, eshahuabatiitiijji pojjeama poaje'yo.
60004009	Peacuanaya miquianaja equiyasijje poeajo queabihuiya jjequinobiajjequicue ojo jjaniñebaquijjimaa.
60004010	Eyacuiñajjiya quiana oja quiajo queaca'a pomeecanaje queapame echacochacopoquijji joya ecua dejja quea-aquianahuisohua pea chacomeecani jama. Joya ohua miquiana quiacanajejo oe queapame chacochacopoquicue Eyacuiñajjijo peacuana asahuapoquiajji.
60004011	Joya ohua queaca'a pomeecanajeya peacuana queaja'a sohuihuohuijji epojji, comacuaaya queaja'a cahuohuicahua Eyacuiñajjija esohui. Joya ohua queaca'a pomeecanajeya peacuana asahuapoquiajji epojji, comacuaaya ca-asahuacahua peacuana Eyacuiñajji queaca'a nequipoquianijo. Jamaya queapamenee quiana chacochacocapoquijji ojjañacuanaja Eyacuiñajji ebihuiapoquiajji Jesosa Quitoja bajjanijo. Queaca'aneetii oya nequipoquiani ojjañacuana huoojeapoquiajji poani cabacahua ojjañacuaa.
60004012	Ecue dohuecuana jjo'icuana, ecuea quiana queajeanee poani, jamajjeya jiquio esohui shajja-ajjacue. A'a yenoyenojji onaa queacamajanee acani jjabaquimajje oja esohuijo. Jamaya miquiana queacamaja pomeejji poeje. Jamajjeya a'a jama jjashahuabaquime pojji ba'a: “¿Yajjajo shai eseya jama queaneenee pomeecani cuaa?” Chojja, jama quiana poca-ajja.
60004013	Miquianaya ca queabihui pocajji dejjamimishicuaa quiana queanee pomeecani Eyacuiñajjija esohuijo jjabaquimajje. Ma ecua Quito queaneenee acapoa cuaa jama pea-aiya quiana acanijjejojoya queabihui pocue. Majoya quiana quijje queabihuineenee poaje Quito ojjañacuana huoojeapoquiajji poani queaca'aneetii poeo'oyajo.
60004014	Queabihui pocue quiana peacuaa niñebacajje miquiana Jesosaja epeejji poanijojoya. Miquianajo esohui jama queatai acajo queahuisocuaa bacaje e'ejojonei Eyacuiñajjija Edojjoshahuapame miquianaja eyamijo nequipoquiani queaca'anee.
60004015	Beca quiana oe jjabaneiquicue a'a queamimishi ba'ejji. Bacue, joya peacuana quecua'yojji poani, joya siipojjicuana, joya peaja eba'ejjijo mimimajamajajji poanicuana etiicuaa napameecani oja mimishijo. Jamajjeya quiana oe a'a jama pea-ai ba'ejji etii poanicuanaja queanee pomeejjima yajji.
60004016	Miquianaya Jesosaja epeejji poani jamatii queacamajanee acani cuaa jjabaquimajje a'a majo bichobichojji. Miquianajaya ca Eyacuiñajji bihuiacajji Quitoja'yo poaniyajjejojoya.
60004017	Jjeya epojja poechipinaje, beshahuanei apoa achajja eseya ojjañacuana ba'epoquinaje Eyacuiñajjija ehuohui'yojji. Ebionei ohuaya bacaje ojjaña oja epeejjicuana achajja ba'ecapoquinaje. Eseya ebionei huohuicaje'yo eseja eba'ejjijo. Majoya quijje ¿yajja huohuime acaje'yo Eyacuiñajjiya joya oja esohui queapame cajaa ajji poanajecuana? Queaneenee ca macuana ohuaya pomeecaje'yo.
60004018	Eyacuiñajjija esohui yahuajonei tehue jama poani ba'a: “Joya oja mimishima'yo Eyacuiñajjiya bacani cuana queacamajanee ba'epoquije so'o jiquio meshijo. Majoya quijje Eyacuiñajjiya macuanaya nahuecaje'yo onijje enequipoqui'yojji. Joya oja mimishima'yo poanicuana jiquio meshijo queacamajanee poanijo, ¿yajja acaje'yo Eyacuiñajjiya joya oma' jayojjatii ba'ecapoquinaje cuana? Queaneenee ca macuana pomeecaje'yo ohuaya” jamaya tehuecapoa.
60004019	Jamajjeya joya Jesosaja epeejjicuana queacamajanee ba'epoquiani Eyacuiñajjija ejjashahuabaquijjijo, comacuanaya Eyacuiñajjija esohuijo queaja'atii ba'ecapoquijji. Oya jjabaquicajji Eyacuiñajjiiya oya jaahuanacapoquijetii. Coma Eyacuiñajjitiiya eseya panacapoa. Ohuayaneitiiya eseya nahuecapoquije. Oja esohui ojjañatii ohuaya ajeyocapoquiani.
60005001	Jjeya eyaya jiquio esohui queaja'a huohuije joya miquiana etii poani Jesosaja epeejjicuanajaahuanapoquiajji poanicuanaya. Eya pea-ai aje jiquio etii poani ebabaca oja epeejjicuanajaahuanapoquiajji poani. Ecuea ecojjaa eyaya Jesosa Quito onaa queaneenee acaje'yo bapoa. Quijje Quito queaca'aneetii queasajajanee poaninijjetii eya nequije'yo.
60005002	Jamajjeya oe Jesosaja epeejjicuana oveja jayojja poani jaahuananeipoquiacue joya miquiananijje esohuijo jjachichaquipoquianicuanaya. Jama epojjiya Eyacuiñajjiya quiana nequimeecanaje. Jamajjeya miquianaja echacojji queapame apoquiacue jamatii eajeajji pojjeama. Peaja esohuijo pojjeama quiana jama chacochacopoquije. Bejjo queahuiso chichapoquiajjijo pojjeama quiana jama chacochacopoquije.
60005003	A'a queabishaa eomese jayojjaa esohui huohuipoquiajji cuana joya miquiananijje jjachichaquipoquianicuanaya. Miquiana ca ebionei queaja'a ba'ecapoquijji ojjañacuananijje. Majoya miquiana jayojja pea-ai ba'esapoaje cuana jama poani bamajje.
60005004	Jesosa Quito ese jaahuanapoquiajji poani queaca'anee nequi poeo'oyajo miquianaya oja quia queapamenee corona esapajo eiyajji jjesheje oja epeejjicuanajaahuanapoquiajji queapame chacochacopoquinaje sosejje. Oja quia oe po'yoajjanei, chiichii'yoajjanei.
60005005	Dejjasho'icuaa shacuima' nequiya, ahuema' anicuaa pea-ai miquiana sohuihuohuijji poani etiija esohui shajja-ajjacue. Ojjaña miquiananijje Jesosaja epeejjicuanaja esohui shajja-ajjapoquiacue miquianayanei queaca'a poani jjabaquijjimaa miquianayanei queapame jjabaquiani pojjeamaa. Eyacuiñajjija esohui yahuajonei tehue jama poani ba'a: “Joya oyanei queaca'a poani poso jjabaquijjicuana Eyacuiñajji comacuana asahua-ajjanei. Joya oyaneitii queaca'a poani jjabaquiajjacuana caca oe Eyacuiñajjiya queapamenee acapoquiani ojayanei ejjashahuabaquijjijo” jamaya oja esohui poani.
60005006	Jamajjeya miquianayanei ca'a-ama poani jjabaquimajje Eyacuiñajji queaca'aneetii poani miquiana asahuajjijo jjashahuabaquicue. Majoya ohuaya quiana queapame ba'epoquinaje huohuicaje quijje epojja miquiana jama huohuijji poeajo.
60005007	Miquiana queayenonee pomeejji poeanijo jjashahuabaquimajje Eyacuiñajjinijje mimicue. Ohuaya quiana jaahuanacapoquianitii jjabaquicue.
60005008	Queajjashahuabaquija'atii ba'epoquicue. A'a ecahui jayojjatii ba'ejji. Miquiana sapo-ajjanei poani edosiquiana queamasetii nequipoquiani ebiocuiñajji ibiacuana mimiani jama ona queamete pomeejji. Ohuaya sa-ajjacanitii ache Jesosaja epeejji queamimishi pomeecaje joya ecua ibiacuaa pea sa-ajjacani eijjia'yojji jamaya.
60005009	Jamajjeya oe queaca'atii ba'epoquicue Eyacuiñajjija esohuijo. A'a oe queamete pojji edosiquianajo, a'a oya shajja-ajjajji. Miquianaja bacajji ojjaña Jesosaja epeejjicuana ojjaña meshijo ba'eca ohuaya edosiquiaa jamaya a-ajjacani, queamimishi pomeesa-acani cuana.
60005010	E'ejojonei quiana jiquio meshijo nequi dejjamimishicuaa queanee acapoquije so'o Eyacuiñajjija esohuijo. Majoya quijje Eyacuiñajjiya miquiana queajeanee ajji poaniya queapamenee mimishiamanei pomeecaje'yo Eyahuasijje epoqui'yojji. Onijjetii ani'yohua ojjañacuana huoojeapoquiajetii quiaa Quitoja'yo poaniyajjejojo. Dejjamimishicuaa queanee pomeecajo Eyacuiñajjiya quiana queaca'a tiimeecaje majoya. Ohua jama pomeecajje quiana meteama ba'eje onajo.
60005011	Eyacuiñajjiya queaca'aneetii poaniya ojjaña huoojeacapoquijetii, ojaya jama eapajea'yojji pojjeamatii poaje.
60005012	Jesosaja epeejji queaja'atii ba'epoquiani Silvano bajjani jiquio ecuea esohui iyehuiso eyaya tehuemeenaje miquianaja ebajji, miquiana huohuineijji pea-ai. Eyaya huohuinaje Eyacuiñajjiya quiana queahuiso ba'emeesahuacapoquiani ojaya miquiana queajeanee poanijojoya. Ojaya quiana queajeanee poanitiijo oe jjabaquipoquicue. Majoya queaca'atii ba'epoquicue.
60005013	Jesosaja epeejjicuaa joya jjachichaquipoquiani Babilonia meshijo ba'ecacuaaya esohui miquiana queabihui pojji huoojeacanaje. Macuanaya Eyacuiñajjija babaca poani miquiana jayojja pea-aiya. Ecue bacuaejja jayojjaa Marcosya esohui huoojeapea-aicanaje.
60005014	Miquiananijje ba'eca Jesosaja epeejjicuana shemo tojjojjequicue oya poeajo jjachichaquiya o queajea ajji. Ojjaña joya Quitoja'yo poani quiana queaquijijjijajinee capomeecahua ohuaya.
61001001	Eya Simón Pedro Jesosa Quitojo chacochacopoquiani oja huoojea ona sohuihuohuiquinequijji poani. Jiquio esohui eyaya tehueaña ojjaña joya Eyacuiñajjija esohui queapamenee Jesosa Quitojo ejjanahuemeequi'yojji shajja-ajjajji poanicuanaja ebajji. Eyacuiñajjiya quiana queaja'a jjashahuabameequica'yonaje ojo ejjanahuemeequi'yojji ma ecua ecuana yahuajopishana queaja'a jjashahuabameequica'yapoa jama pea-aiya oya jayojjaya. Jesosa Quito Eyacuiñajji poani queapamenee nequiyajjejojoya jamaya eseya jjashahuabameequica'yonaje ojo ejjanahuemeequi'yojji.
61001002	Eyacuiñajjiya quiana queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya. Eyacuiñajjinijje jjapeequipoquiajo, ese nahue'yojji poani Jesosa Quitonijje jjapeequipoquiajo Eyacuiñajjiya quiana jamaya queapame acapoquije ojayanei ejjashahuabaquijjijo.
61001003	Eyacuiñajjiya oyanei queaca'aneetii poaniyajjejojoya ojjaña joya ese queaja'anee mimishiama ba'emeesahuajji poanicuana quiacanaje. Jamaya se queaja'a ba'epoquije Quitonijje jjapeequipoquianijjejojoya. Ohuaya eseya iyaacanaje oja bacuacuana epojji queaja'a eba'epoquijji mimishiama.
61001004	Jamaya Eyacuiñajjiya eseya ebionei quiacapoa ese queaja'a ba'emeesahuajji. Majoya oja esohui queapamenee queahuiso huohuicanaje yajja se pomeecaje quijje ohuaya. Ma esohui queapameneejo ohuaya quiana oja bacuacuana pomeecanaje queapame ejjashahuabaquipoquijji o jayojja. Jamajjeya miquianaya jiquio meshijo nequicacuanaja ejjashahuabaquijji queamimishica'a jayojja pojjeama ba'epoquije. Coma ejjashahuabaquijjicuaaya queatainee pomeecani cuana queahuiso.
61001005	Jamajjeya quiana oe queaca'a pocue Eyacuiñajjijo etiipoquijji. Ebionei quiana oja esohuijo jjashahuabaqui'yapoa. Jamajjeya quiana oe jjeya queapame ba'epoquicue mimishiama. Majoya queapame mimishiama popoquiani jjabaquimajje queajjashahuabaquija'a pocue Eyacuiñajjija esohui jayojja eba'epoquijjitii.
61001006	Majoya quiana queajjashahuabaquija'a poani jjabaquimajje jjajaahuananeiquicue queamimishi epo poanijje. Majoya jjajaahuananeiquiani jjabaquimajje queaca'a ba'epoquicue jamatii queacamajanee onaa acani. Majoya queaca'atii poani jjabaquimajje Eyacuiñajjija ejjashahuabaquijji jayojja ba'epoquicue mimishiama.
61001007	Majoya Eyacuiñajjija ejjashahuabaquijji jayojja ba'epoquiani jjabaquimajje miquiananijje ba'eca Jesosaja epeejjicuana queaboti acue. Majoya Jesosaja epeejjicuana queaboti aña jjabaquiamajje ojjañacuana queajeanee apoquiacue quiaa.
61001008	Miquianaya jama queaja'a jjashahuabaquime popoquianitii jjabaquimajje queapamenee ba'epoquije. Jamatii eba'ejeapoquijji pojjeama quiana poaje jiquio ecua acuicuana jamatii nequiani jjajja-ajja jama epojji pojjeama. Eseja Emeshimesenei Jesosa Quitonijje jamatii ejjapeejeaquijji pojjeama pea-ai poaje.
61001009	Joya Jesosaja epeejji queaja'a jama jjashahuabaquime po-ajjacuana ca joya ecua dejja cojjama' jjabaquiajjanei poani jama jayojjaya. Comacuaaya pajeaca'yani Eyacuiñajjiya oja mimishicuana yahuajo cuijeaca'yonaje. Queaboejea epo oja mimishima'yo oya jjabapajeaqui'yonaje.
61001010	Jamajjeya quiana oe ecue dohuecuana jjo'icuana, queaca'atii ba'epoquisapocue. Miquianaya jama queaja'a ba'epoquiani shajja-ajjamajje e'ejojonei Eyacuiñajjija babacanei quiana bacaje cuaa. Majoya quiana huacuaya epoqui'yojji oma' jayojja o'oya pojjeamatii poaje, queaca'atii ba'epoquije.
61001011	Majoya quiana quijje Eyacuiñajji queabihuineeya nequimeecaje'yo onijje ma Emeshimesenei Jesosa Quitohua huoojeacapoquianitii meshi Eyahuasijje eanitiitii'yojji.
61001012	Ecuea quiana eba, jiquio esohuicuana miquiaaya shajja-ajjanaje yahuajopishana. Ma miquiana huohuicanaje esohui e'ejojoneicuanajo jjashahuabaquipoquianitii. Jamatii eyaya quiana jiquio huohuije o'oya miquianaja pajea'yojjima yajji.
61001013	Eyaya quiana jjeya eshe nequiya mano'yojjimaa jiquio esohuicuana huohuipoquiajetii so'o. Jamaya ecuea echacojji yajjijo eya jjashahuabaquiani.
61001014	Bacue, eseja Emeshimesenei Jesosa Quitohua eya huohuicanaje iyeshono eya manoje'yo. Jiquio meshijo nequi eya poquijeyoje'yo.
61001015	Jamajjeya quiana eyaya jjeya jiquio esohuicuana huohuineineiaña. Majoya e mano'yajo jiquio esohui ecue huohuijotiiya quiana jjashahuabaquipoquije cua eshe ba'epoquije quiana.
61001016	Jiquio esohui ecuaa miquiana huohuiaña eseja Emeshimesenei Jesosa Quito queaca'aneetii poeje o'oya quijje e'ejojonei poani, siajje pojjeama. Esenijje dejjaja esohuinei pojjeama ecuaa quiana huohuiaña o poeo'oyajjijo. E'ejojonei ecuaa Jesosa queaca'aneetii queasajajanee bapoa yahuajo ecuanaja ecojjaa.
61001017	-
61001018	Ecuana Eyacuiñajjija babaca Quitonijje eyiyoaojo aniapoa. Majo nequiya Eyacuiñajji Echii-aiya Quito queasajajanee pomeecapoa ecuanaja oya ebajji. Ohuaya esohui queapame acapoa Quitojo queaca'aneetii nequiya ecuanaja eshajja-ajjajji. Eyajo nequi oya jama mimime poaje ecuaa shajja-ajjapoa ba'a: “Jiquio ecue Bacuaejja ecuea queajeanee, eya ojo queabihuinee poani.”
61001019	Jamaya ecuaa oya queaca'anee nequi bapoa eyiyoaojo nequiya. Ma yahuajonei esohuihuohuijji poaja ehuohui ojo e'ejojonei poani bacajji quianaja. Jamajjeya quiaa oe esohuihuohuijji poacuanaja esohuicuana shajja-ajjaneicue. Ma huohuicapoquiapoa cuaa esohuicuana jiquio ecua cuaquijijiya meca jeaja'acani jamaya. Oja huohui esohuicuana jijipoquijetii. Eseja Emeshimesenei Jesosa Quito poeje o'oya, jamajjeya quiana majoya jjashahuabaquicapoquijjitii queaja'a jiquio ecua eshequihuiyejji jjapojjaquiani jamaya oya poeje o'oya.
61001020	Jiquio esohui shajja-ajjaneicue. Ma yahuajonei esohuihuohuijji poacuaa huohuicapoa esohui yajja poaje quijje oenei dejjaja ejjashahuabaquijjijo yajja poanijje, acheshono jama pomeecaje baca-ajja.
61001021	Ma yahuajonei oja sohuihuohuijji poa dejjacuaa ojayanei ejjashahuabaquijji huohuijjimanei acapoa. Ma dejjacuaa caca Eyacuiñajjija ejjashahuabaquijjinei huohuicapoquiapoa cuana Edojjoshahuapameja quia esohuiya, ojayanei pojjeama.
61002001	Yahuajonei Israel meshijo esohuihuohuijji siajjepojjicuana enequiapoa. Oya jayojjaya miquianaja meshijo esohuihuohuijji siajjepojjicuana enequi jjeya. Esohui queapame jayojja yecaje cuaa jamatii siajje poaje oja esohuijo. Ojayanei ejjashahuabaquijji yecaje peacuana queaquehua jjashahuabameequi'yojji Eyacuiñajjija esohuijo. Ese jjeshe'yojji poani e-esemese Jesosa Quito cajaa aca'yani ma dejjacuaaya pea jjashahuabaquime queaquehua po'yomajje. Jama sohuihuohuime aca'yajo Eyacuiñajjiya macuanaya queaneenee pomeecuajicaje'yo oja mimishijo.
61002002	Queahuiso Jesosaja epeejjicuana quijje o jayojja pea-aiya queamimishi peanijje ba'ecaje o'oya oja huohui esohuicuana siajje shajja-ajjamajje. Majoya oja epeejjicuana queamimishi ba'eo'oyani bamajje queatainee mimije cuana Eyacuiñajjija esohui e'ejojoneijo. Peajja jayojja acaje cuaa.
61002003	Miquianaja bejjo queahuiso equia jjeshejjijo esohui queapame jayojja acaje esohuihuohuijji siajjepojjicuaa, e'ejojonei pojjeamaa huohuicaje. Yahuajoneitii Eyacuiñajji jjashahuabaquiapoa ache o queaneenee pomee'yojji ohuaya quiacaje ma dejjacuana quijje. Chama'neinei Eyacuiñajjija neeama epomee'yojji poajecuana ohuaya queaneenee pomeecaje'yojojoya. Oya pea jjashahuabaquime po'yoajja ma dejja siajjepojjicuanajo.
61002004	Yahuajoneinei Eyacuiñajjiya angelcuanaja ma queaquehuanee jjashahuabaquicapoaja mimishi pajea'yojjimatii acapoa. Ohuaya macuanaya jeajeacapoa queamisineetii jaahuasijje. Ma queamisineejotiiya ojjaña equibojeyo anica, jjeyanei pea-ai. Eyacuiñajjiya majotiiya animeecapoquiani cuana quijje queaneenee epomee'yojji oja mimishi huohui'yomajje.
61002005	Oya jayojja yahuajonei pea-ai Eyacuiñajjiya jiquio meshijo ba'ecapoaja oja mimishicuana pajea'yojjimatii acapoquiapoa. Majoya quijje ohuaya ena queaquemonee oquemeecapoa ojjaña ma o sapo-ajjanei ba'ecapoacuana hui'ijeamee'yojji. Noeneiya caca oe che oenei Eyacuiñajjiya nahuecapoa, oja huapa pojjeamaneicuana siete huisome nahuepea-aicapoa, mahuisoneiya. Noeya Eyacuiñajjija esohui queashequiajahuiso huohuiajjacapoquiapoa cuana queapame oja esohui jayojja ona ba'epoquijji nisho.
61002006	Oya jayojja Eyacuiñajjiya Sodomacuiñajjicuana, Gomorracuiñajjicuana quiyojeameejeyoca'yapoa oja mimishijo. Oja meshi chama'yotii pojeameeca'yapoa, cuaquipohui ani'yapoa. Jamajjeya ma Eyacuiñajjiya ajeaca'yapoa cuana oja mimishijo bamajje shahuabacapoquijjitii joya jjeya o sapo-ajjanei ba'ecacuana queaneenee pomeepea-aicaje'yo oja mimishijo.
61002007	Eyacuiñajjiya ca che dejja oenei majo ba'e nahuecapoa Lot bajjaninei. Oya queapame mimishiama ba'epoquiapoa Eyacuiñajjija esohui jayojja. Onijje ba'ecacuana queamimishineetii ba'epoquiani bamajje Lot queayenonee poa macuanajoya.
61002008	Lotya queajjashahuabaquija'a nequiya onijje ba'ecaja mimishicuana ojjaña pojjajo bamajamajacapoquiapoa queayenoneeya. Onijje ba'ecacuana Eyacuiñajjija esohuijo shajjama'nei jayojja popoquianitii bamajje Lot queacojjayenonee nequipoquiapoa.
61002009	E'ejojonei jamaya Emeshimeseneiya nahuecaje cuana queacamajaneetii eba'epoqui poanijje, joya oja epeejjicuana ojo jjaquiaqui ba'eca. Joya jjeya queamimishitii ba'epoquianicuana ca Eyacuiñajjiya nequimeecani so'o quijje ojaya queaneenee epomee'yojji oja mimishi huohuijeyo'yomajje. Ohuaya ojjaña joya queamimishitii ba'epoquianicuana oopana chichacaje'yo quijje oja mimishi huohui'yojji epojja poeajo o queaneenee pomee'yojji.
61002010	Jamajjeya joya peanijje queamimishitii popoquianicuana oja yamijo, joya Emeshimesenei eomese epojji sa-ajjanei poanicuana pea-ai Eyacuiñajjiya queaneeneetii pomeecaje'yo. Joya esohui siajje huohuijji poanicuana queamimishica'a poani, shajjama'nei jayojja ba'epoquiani. Oja mimishijo yenoyenoajjanei oya. Eyacuiñajjija angelcuana etii poani Eyajo nequicajo queatainee mimiani ma dejjacuanaya, oja esohuijo jjashajja-ajjaquiajjanei pea-ai.
61002011	Eyacuiñajjija angelcuana joya esohui siajje huohuijji poanicuana jama pea-ai pojjeama. Oja angelcuana ca queaca'anee nequiani ona huoojeapoquiajji poani. Jamatii queaca'anee nequi oya esohui pea angeljo queatai mimiajja, peacuana queamimishi poani huohuiajja Emeshimesenei ani cojjaneijo.
61002012	Joya esohuihuohuijji siajjepojjicuana ca joya ecua ijjiacajjicuana jjashahuabaquiajjanei jamaya poani. Coma dejjacuana jamatii ba'ejeapoquiani, ojayanei ejjashahuabaquijjijo queamimishi popoquiani. Joya ecua ijjiacajjicuana dejjaja quijje equecua'yojji cuayapoquiani jama pea-aiya comacuanaya nequipoquiani. Ojaya bajjimajo jamatii esohui queatainee mimijeani majoya. Joya ecua ijjiacajjicuana quecuaca'yani cuaa jama pea-aiya comacuanaya acaje'yo Eyacuiñajjiya quijje oja mimishijo.
61002013	E'ejojonei coma dejjacuanaya quijje queaneenee pomeecaje'yo Eyacuiñajjiya ohua pea queaneenee pomeeca'yonaje sosejje. Jjeya ca queabihuinee jayojja jjabaquipoquiani so'o oja mimishijo. Peanijje queamimishi epojjijo jjashahuabaquipoquianitii. Coma dejjacuanaya o jama pojjijo bichoamanei poani. Epojjacuanajoya ja'anei queamimishi popoquiani. Jamatiiya queamimishinee poani coma dejjacuanaya miquiananijje ijjiaijjiani ojee fiestajo. Jamajjeya majoya queabihuinee poani cuana.
61002014	Coma dejjacuanaya cua ohua bacani huisotii eponacuananijje jaasapoani. Oja mimishijo peanijje ejaajji hueyahueya-ajjanei, oja mimishicuana cajaa asapo-ajjanei. Joya Jesosaja epeejjicuana ca'a-ama poani esohui siajje acani comacuaaya onijje queamimishi epojjijo. Acuichaa equehuahuana jaa jamaya oya poani pea queamimishi pomeejji. Comacuanaya queabejjojeanee poani, jamajjeya majotii oya jjashahuabaquipoquiani. Ojjaña joya jama queamimishinee ba'epoquianicuana Eyacuiñajjiya quijje queaneenee capomeeca'yahua.
61002015	Coma dejjacuaaya Eyacuiñajjija esohui cajaa aca'yonaje queaquehua jjashahuabaqui'yomajje. Ecuaquisho jayojja ba'epoquiani, ajeo oya eshe nequipoquiani jjabaquiajja. Yahuajonei ma ecua esohuihuohuijji poa Balaamya, Beorja bacuaejjaa, queaquehuanee acapoa jama pea-aiya acapoquianitii cuaa. Balaamya bejjo queahuiso iñasa-acapoa ma Eyacuiñajji sapo-ajjanei poa sosejje.
61002016	Jamajjeya Eyacuiñajjiya Balaam yacapoa oja mimishijo. Oe oja mapichi mimiajja Eyacuiñajjiya mimimeecapoa onijje queaja'a oya majo queamimishi epo poanijje. Jamajjeya oya queamimishi pomeejjima acapoa oja mapichiya oya queaquehuanee jjashahuabaquiani bamajje.
61002017	Coma esohuihuohuijji siajjepojjicuana joya ecua enanequijji eteo enama'yo nequi jamaya oya poani, peajja. Joya ecua bocuana becacuana nama' beniya dojocani jama pea-aiya oya poani, peajja. Jamajjeya Eyacuiñajjiya apoa acapoa ma dejjacuana nequitiitiipoqui'yojji queamisineenee.
61002018	Coma dejjacuaaya oyanei queapame jjabaquianiya esohui peajja ojayanei ejjashahuabaquijji huohuicani cuana janobajjimanei. Joya jjeyanei pea jjashahuabaqui'yome epocuana oja mimishijo coma siajjepojjicuaaya esohui huohuitaicani. Ojayanei ejjashahuabaquijji peanijje jaacapoquijji jamatii coma dejjacuaaya huohuitaicani. Ojayanei esohui siajje ehuohuijo jamaya queaquehuanee pomeeca'yani cuana. Majoya Jesosaja epeejjicuana eyacua huacuaya poquimeeca'yani, esohui oja siajjejo oquequimeeca'yani cuana queamimishi epo-o'oyajji peanijje.
61002019	Jama siajje sohuihuohuime acani cuaa ba'a: “Ecuanaja huohui esohuineijo jjashajja-ajjaquimajje Eyacuiñajjija esohuicuana miquianaja eshajja-ajjajjitii pojjeama poaje. Eyacuiñajjija esohui jayojja miquianaya eba'epoqui'yojji pojjeama poaje” jamaya comacuana poani. Jamatiiya ma esohuihuohuijji siajjepojji poanicuaa mimishi eomesetii pomeecani. Ojayanei ejjashahuabaquijjicuaa oja yamijo nequiya oya queamimishitii pomeecapoquiani. Jama jjapomeequimajje queayenoneetii poaje. Bacue, joya o jjashahuabameequipoquijji poani, comaya eomese poani oya majo jjashajja-ajjaquipoquianitiijjejojoya.
61002020	E'ejojonei ojjaña joya eseja Emeshimesenei Jesosa Quitojo jjashahuabaqui'yojji poanicuana Eyacuiñajjiya nahueca'yonaje jiquio meshi nequica dejja queamimishi jayojja pea-ai eba'epoquitii poanijje. E'e pojja'a beca Jesosaja epeejjicuana queamimishi eba'eo'oyajjijo jjapomeequije, mimishi eomese epojji pomeecaje o'oya. Comacuanaya queamimishinee ba'eje'yo, ma ecua oya ebionei sohuima' jayojja ba'e queamimishipishana poa jama pojjeama poaje'yo.
61002021	Joya mimishi eomese pomeeo'oyajji poanicuanaja ojaya Eyacuiñajjija esohui queapamenee eba'epoquijji ebionei shajja-ajjaca-ajja poanaje. Bacue, joya Eyacuiñajjija esohui queapame cajaa a'yojji poanicuana queamimishinee ba'eje'yo joya ecua oma' jayojja poanicuana jama pojjeama.
61002022	Eyacuiñajjija esohui yahuajonei tehue jama poani macuanajoya ba'a: “Joya ecua iñahuehuacuaa bohuimajje oja bohui huacuaya ijjiajeaca'yani jamaya poani cuana, oja mimishi eomese pomeeo'oyajji poanicuana. Joya ecua cuichicuana enajo besa huacuaya oja meshihuahua jjopiyasijje jaaquio'oyani jamaya po'yani cuana oja mimishijo, eomese pomeecao'oyani.”
61003001	Jesosaja epeejjicuana ecue dohuecuana jjo'icuana, ecuea quiana queajeanee poani. Jiquio eyaya tehueaña pea miquianajaya ebapea-aijji. Ecuea esohui beca etehuejo eyaya quiana jjashahuabameequisa-aña miquiana queaja'a ba'epoquijjijo.
61003002	Ma yahuajonei Eyacuiñajjija nequimee esohuihuohuijji poacuaa huohuicapoa Jesosa Quitojo esohuiya, a'a maya pajea'yojji quiaa. Jesosa Quitoja ese nahue'yojji poanija esohuicuana pea-aiya oe shahuabapoquiacue. Oya esohuitiiya oja babaca dejjacuaa huohuipea-aicanaje quiana, pea pojjeama.
61003003	Jiquio jjeya eya huohuije esohui oe quiaa shajja-ajjaneicue. Oe-ejjenei epojja beshahuanei apoa poechipianijo queahuisocuana ojayanei ejjashahuabaquijji queamimishi epojjijo ba'ecaje. Jesosaja epeejjicuanajo jjaniñebaquicaje, peajja jayojja acaje cuaa.
61003004	Jesosaja epeejjicuana soadojocaje cuaa jama ba'a: “¿Acheshono shai Quito poeje o'oya ma miquiana ohua yahuajo huohuicapoa esohui o poeo'oyajjijo? ¿Yajjajo shai oya mipoeo'oyani? Ecuanaja chiicuana manoca'yonaje jamatii o epoeo'oya pomejo. Oya jayojjayatii popoquiani ojjañacuana jiquio meshi panacajeahuajotii” jama soadojomeya acaje cuaa.
61003005	-
61003006	Ma jjasoadojoquijji poajecuana jjashahuabaquiajjanei poaje yahuajoneitii Eyacuiñajjiya meshi, eyatahuatahua panacapoajo. Meshi enaquipajo ani ohuaya huosameecapoa oja esohuijo ena queaquemo chichamajje bae-aiai eanijji. Majoya jjashahuabaquiajjanei poajecuana jamatii Eyacuiñajjiya ojjaña jiquio oja pana meshi ohuajeameecapoa oja huoojea ena queaquemohua onaja mimishijo.
61003007	Jiquio jjeya ani meshi, eyatahuatahua pea-ai Eyacuiñajjiya animeecapoquianitii so'o quijje chama'yotii epomee'yojji oja esohuijo. Ojjaña ma queamimishi ba'ecapoquinajecuana huohui'yojji queaneenee o pomee'yojji epojja apoa poeajo, Eyacuiñajjiya jiquio meshi dahuajeajeyocaje'yo. Ma pojjajotiiya ohuaya dejja mimishicuana eponacuana pea-ai jeajeameecaje'yo quea-ohueshatii enequipoqui'yojji Cuaqui-aiyasijje.
61003008	Ecue dohuecuana jjo'icuana, a'a oe jiquio esohuijo jjapajea-ajjaqui'yojji. Emeshimeseneiya oe epojja bacani 1.000 shequiajame huiso jayojja poani. Ohuaya bapea-aicani 1.000 shequiajame huiso oe epojja jayojja.
61003009	Bacue, Emeshimesenei oja esohuicuana pajeapajea'yoajjanei poani. Ma ohua huohuicapoa huisotiiya esohuicuana ohuaya ajeyocaje'yo ojjañatii. Oya oja esohui eajeyo'yojjijo hueyahueya-ajjanei jamatii queahuisocuaa oya siajje poani poso acapoquiani oya mipoecuajio'oyajo. Emeshimesenei caca queahuisocuanajo jjaishoaquipoquianitii ojo ejjanahuemeequi'yojji, jamajojoya aje mipoecuajio'oyani. Quea-ohueshatii enequipoqui'yojji Cuaqui-aiyasijje Eyacuiñajji huoojeameesapo-ajjanei cuana che oema'nei cuama epoqui'yojji. Ojjañatii pea jjashahuabaquime po'yani Jesosa Quitojo, oja mimishi cajaa yajjijo pea-ai Eyacuiñajji basaya poani cuana.
61003010	Eseja Emeshimesenei o poeo'oyajji epojja apoa poajo e'ejojonei oya poeje o'oya. Jiquio ecua siipojjicuana huohuipojjima' quehuajje poecuajiani jamaya oya poeje o'oya queahuisocuana ojo jjashahuabaquiajjatii ba'ejo. Majoya eyatahuatahuajo nequica aquianacuana jjapojojeananaquicaje, queashajjaquijjonee poaje. Ojjaña majo nequica quiyojeajeyoje'yo. Ojjaña jiquio meshijo anica aquianacuana quiyojeajeyopea-aije'yo. Chama'yotii pomeecaje.
61003011	Miquianajaya ebatii ojjaña jiquio meshijo anica aquianacuana quiyojeajeyocaje'yo, jamajjeya quiana oe jjeya queaja'a ba'epoquicue mimishiama Eyacuiñajjija esohui jayojjaya.
61003012	Oe-ejjenei epojja Eyacuiñajjiya Jesosa Quito poeo'oyajji acapoajo jjaishoaquipoquicuetii. Jamajjeya chacochacopoquicuetii quiana ma epojja miquianaja epoemeecuajijjijo. Ma pojjajotiiya aje eyatahuatahua Eyacuiñajjiya quiyojeajeyomeecaje'yo. Cuaquijiji queaquiyoneeneeya ojjañatii aquianacuana majo nequica chama'yotii acaje'yo.
61003013	Eseyaya caca pea eyatahuatahua eyacua, meshi pea-ai eyacua ishoaña ma Eyacuiñajjiya huohuicapoaya quijje ohuaya panacaje'yo. Ma meshi pea eyacuajo ojjaña queapamenee popoquije'yo. Chama' poaje'yo queamimishi epojji, ojjañatiicuana queapamenee ba'ecapoquije'yo.
61003014	Ecue dohuecuana jjo'icuana, ecuea quiana queajeanee. Ojjaña jiquio queapamenee quijje poejejo jjaishoaquipoquiani quiana oe jjeya queaja'atii ba'epoquisapocue. Peanijje queamimishi pojjima'nei queabei queneama ba'e jjaishoaquipoquicue.
61003015	Miquianajaya queaja'a bacajji eseja Emeshimesenei queashequiajahuiso esejo jjaishoaquipoquianitii acheshono ohuaya eseya Eyahuasijje dojocaje'yo. Epojjacuana enequi so'o ojaya peacuana nahuepoquia'yojji. Eseja dohue esejaya queajeaneeya Pablohua jiquio esohui tehuepea-aicanaje quiana ma o Eyacuiñajjiya jjashahuabameequicanajejoya.
61003016	Queahuiso oja tehuecuanajo Pablohua huohuicanaje jiquio Jesosa Quito poeo'oyajjijo esohui. Beca oja tehuecuana queacamaja poani queahuisocuanaja ebajeyojji yajja poanijje shai. Jamajjeya joya esohui bapojjima'cuaa oja huohui shajja-ajjataimajje huohuitaicani. Eyacuiñajjija esohuicuana pea aca'yani pea-ai coma dejjacuaaya. Oja esohui jama a'yomajjeya oyatii Eyacuiñajjijo queaneenee jjapomeequije'yo ma dejjacuana quijje.
61003017	Ecue dohuecuana jjo'icuana, ecuea quiana queajeanee. Miquianajaya ebatii poani quijje esohui siajje ajji poanicuana poeje. Jamajjeya quiana oe jjajaahuananeiquicue macuanajoya, oya Eyacuiñajjija esohuijo jjashajja-ajjaquiajjanei. Queaca'a eba'epoquijjijo quiana oe jjajaahuananeiquipoquicue onaa edasiaca poanijje.
61003018	Miquianaya ca oe queaca'a tiipoquicue Emeshimesenei Jesosa Quitojo oja esohui baneipoquiamajje onijje jjapeequipoquimajje. Eyacuiñajjiya quiana queajeanee acapoquiani jjabaquicue. Quito bihuiacapoquijjitii jjeyanei, quijje pea-aiya. Jamaya capoahua.
62001001	Ecuaa jiquio tehueaña miquianaja ebajji joya Esohui e'ejojonei poani bajjanijo. Oya ojjaña esecuana eshe pomeejji nequipoquianitii pea-ai. Ojjaña jiquio meshijo aquianacuana chamahuajo oja panajjimahuajo oya enequitiiya poa. Ecuaa ohua Eyacuiñajjija esohui huohuicapoquije shajja-ajjapoquiapoa. Ecuanaja ecojjaa oya bapoquiapoa. Ecuanaja emeya oya yami napapoa.
62001002	Joya ese Eyahuasijje ba'etiitiimee'yojji poani jiquio meshiyasijje Eyacuiñajjiya huoojeacapoa. Maya ecuaa bapoa ecuanaja ecojjaa. Jamajjeya ecuaa queahuisocuana, miquianaya pea-ai tehueaña achajja oya nequipoquiapoa jiquio meshijo. Coma oja huoojeaaya queahuisoneecuana ba'etiitiimeecaje'yo Eyacuiñajji nequi meshiyasijje onijje. Eyacuiñajji Echii-ainijje nequi oya jiquiacua jiquio meshiyasijje poeapoa ecuananijje ba'eya.
62001003	Jamajjeya ecuaa miquianaque tehueaña ma oja huohui esohui ecuaa shajja-ajjapoquiapoa huisotiijo, ma ecuaa o bapoquiapoajo pea-aiya. Majoya quiana huohuiaña miquianaya ecuana jayojja pea-ai jjashahuabaquime epojji Quitojo. Majoya ecuana jayojja pea-ai jjashahuabaquime pomajje Eyacuiñajji Echii-ainijje queapame jjapeequipoquije, oja Bacuaejja Jesosa Quitonijje pea-ai jjapeequipoquije.
62001004	Jamajjeya jiquio esohui ecuaa jama tehueme aña miquiana queabihui ba'epoquijji. Ecuana jayojja pea-ai jjashahuabaquime pomajje quiana Quitojo queabihui ba'epoquije.
62001005	Jiquia aje ma yahuajo Jesosa Quitohua ecuana huohuicapoa, oya esohuiya ecuaa quiana jjeya huohuiaña jama ba'a: “Eyacuiñajji queajeaja'anee queasajajanee jama. Jamajjeya ojaya chama'neinei quea-aapo epojji che bisoneicuanama'.”
62001006	Eseya pojja'a jama poani ba'a: “Eseya ojaya'yo, onijje queapame jjapeequipoquiani.” Majoya jama pomajje se quea-aapo jayojjatii ba'epoquiani. Oja esohui jayojja miba'epoquimajje ca se ca siajjepojji poani. Eseya queapame pojjeama ba'epoquiani oja esohui e'ejojonei poani jama pojjeama.
62001007	Eseya queaja'a ba'epoquiani cuaquijiji jama joya ecua Eyacuiñajji queajeaja'aneetii nequipoquiani, jama pea-ai pomajjeya queabihui jjapeequipoquije pea Jesosaja epeejjicuananijje. Jama poajoya oja bacuaejja Jesosa Quitoja enaa eseja mimishicuana ojjaña cuijeacapoquije'yo.
62001008	Eseya becacuana pojja'a jama poani ba'a: “Eya ca iña mimishiamanei ba'epoquiani, che oe mimishima'nei ca iña poani.” Jama pomajje se eseyanei jjadasiaquiani, Eyacuiñajjija esohui e'ejojonei chama'nei eseja sapajo.
62001009	Jamajjeya se oe queamimishi pomajje Eyacuiñajjinijje mimica'yojji eseja mimishijo. Jama mimime ese po'yajoya Eyacuiñajjiya eseja mimishi cuijeacaje'yo, eseja eyamiquipajje mimishima' acaje queaboejea ese epo'yojji. Eyacuiñajji oya queapamenee poaniyajjejojo oja esohui ajeyocaniyajjejojo jamaya se acaje'yo ohuaya.
62001010	Beca pojja'a se jama poani ba'a: “Eya ca iña queamimishi pojjima'tii ba'e.” Joya jama mimime pojjicuaa Eyacuiñajji siajjepojji jayojja acani. Oja esohui jama poani ojjaña queamimishi epojeyojeyo. Jamajjeya jama mimime pomajje eseya oja esohui sapo-ajjanei poani.
62002001	Miquianaya ecue bacuacuananei jayojja poani Quitojo, jamajjeya eyaya esohui jamaya tehueaña miquiana queamimishi epo-o'oya poanijje. Bacue, ese queamimishi poajo enequi ese queapame pomee'yojji poani Eyacuiñajji Echii-aija ebajji. Maya caca Jesosa Quito, oya queapameneetii mimishiamanei nequipoquiani.
62002002	Jesosa Quito oyatii jjaquiaquiapoa eseja mimishicuanajo emano'yojji. Majoya ohuaya eseja mimishicuana chama'yo acapoa, sosequiajeyoca'yapoa. Esejayanei mimishicuana pojjeama, ojjaña jaajjicuanaja pea-ai ohuaya sosequiajeyoca'yapoa.
62002003	Bacue, eseya Eyacuiñajjija esohuicuanajo jjashajja-ajjaquipoquimajje e'ejojonei onijje jjapeequipoquiani, oja epeejji e'ejojonei poani se jjabaquipoquije.
62002004	Becacuana jama poani ba'a: “Ecuea Eyacuiñajji ebanei, eya onijje jjapeequipoquiani oja epeejjinei poani.” Jamatii macuanaya Eyacuiñajjija esohuijo jjashajja-ajjaquiajja ba'epoquiani. Jamajjeya ma jama pojjicuana siajje poani, Eyacuiñajjija esohui e'ejojonei chama'nei oja sapajo ehuana.
62002005	Joya oja esohuijo jjashajja-ajjaquijji poanicuaaya caca oe e'ejojonei Eyacuiñajji queajea acapoquianitii. Jama pomajjeya se queachipi onijje nequipoquije, ojaya'yo se poani jjabaquipoquije.
62002006	Jamajjeya joya jama poanicuana ba'a: “Eya onijjetii queapame jjapeequipoquiani, ojaya'yo.” Coma jama pojjicuana ma ecua Jesosa queapamenee nequipoquiapoa jama pea-aiya queaja'a ba'ecapoquijji.
62002007	Ecue dohuecuana jjo'icuana, ecuea quiana queajeanee poani. Jiquio jjeya eya tehueaña esohui eyacua pojjeama. Oyatiiya ma yahuajonei miquiaaya shajja-ajjacooapoaya tehueaña. Jiquio esohuitiiya yahuajonei ejaatiiapoa, miquianajaya ebanei.
62002008	Jiquio eyaya miquianaque tehueaña jamatii yahuajoneitii esohui poaya eyacua jayojja poani. Yahuajo jiquio esohui jayojjaya Quito ba'epoquiapoa. Ohuaya oja esohui ajeyocapoquiapoa jiquio ecua miquiaaya jjeya apoquiaña jamaya. Jjeya quiana ca quea-aapo jayojjatii pojjeama'yo ba'epoquiani Jesosa Quito queajeaja'aneetii nequipoquianijojoya.
62002009	Becacuana jama poani ba'a: “Eya ca iña queaja'atii ba'epoquiani cuaquijiji jama.” Majoya joya jama poani cuaa onijje Jesosaja epeejji botiama acani, niñebacani. Jamajjeya comacuana quea-aapotii meca jayojja ba'epoquiani.
62002010	Joya onijje Jesosaja epeejjicuana queajea apoquiajji poanicuana caca oe e'ejojonei poani, macuanaya queaja'a ba'epoquiani cuaquijiji jama. Jamajjeya chama'nei o queamimishi pomeeo'oyajji.
62002011	Bacue, joya onijje Jesosaja epeejjicuana botiama ajji poani ca quea-aapo jayojjatii ba'epoquiani. Macuanaya jjabaquiajja achacua shai poquiani quea-aapohua oya jjabaquiajja jayojja pomeecanijjejojoya.
62002012	Miquianaya ecue bacuacuananei jayojja poani Quitojo, jamajjeya eyaya jiquio esohui tehueaña miquianaque. Eyacuiñajjiya miquianaja mimishicuana cuijeaca'yonaje, chama'yo acanaje oya Jesosa Quito esejo jjaquiaquiapoajojoya emano'yojji.
62002013	Echiimesecuana, eyaya jiquio esohui jamaya tehueaña miquianajaya ebatiijojoya Jesosa Quito maya yahuajoneitii enequiapoa oyatiiya. Dejjasho'icuana shacuima' nequi, eyaya jiquio esohui jamaya tehueaña edosiquiana miquiana queamimishitii pomeejji pojjeama'yo poanijojoya, emiquianamesetii pojjeama'yojojoya. Ecue bacuanei jayojja quiana poani Jesosajo, jamajjeya eyaya jiquio esohui jamaya tehueaña miquianajaya eseja Chii-ai Eyacuiñajji ebaneijojoya.
62002014	Echiimesecuana, eyaya jiquio esohui jamaya tehueaña miquianaja ebatiijojoya Jesosa Quito maya yahuajoneitii enequiapoa oyatiiya. Dejjasho'icuana shacuima' nequi, eyaya jiquio esohui jamaya tehueaña miquianaya queaca'a nequipoquianijojoya. Eyacuiñajjija esohui e'ejojonei miquianaja sapadojjojo huananeinaje. Jjeya edosiquiana miquiana queamimishitii pomeejji pojjeama'yo, emiquianamese pojjeama'yo oya.
62002015	Jiquio meshijo nequica dejjaja ejjashahuabaquijji queamimishi joya ohua acani a'a queajea apea-aijji, a'a ca coma queapame poso ajji. Oya jayojjaya jiquio meshijo anica aquianacuana a'a jeabajji queahuiso ejjeshejji. Jiquio meshijo nequica dejjaja ejjashahuabaquijji queajea amajje miquianajaya Eyacuiñajji Echii-ai queajea eajji pojjeama poaje.
62002016	Bacue, jiquio meshijo nequica dejjaja ejjashahuabaquijjicuana pea poani, Eyacuiñajjija jama pojjeama. Jiquio meshijo nequica dejjacuana queaquehua jjashahuabaquiani jama ba'a: “Esejayanei ejjashahuabaquijji queamimishi epojji eseja yamijo nequi jamaya ba'ecajji. Cua eseja ecojjaa queapame ani baña huisotii aquianacuana ojjaña jjeshecapoquijji. Eseyaneitii queaca'a poani jjabaquicajji.” Jamaya jiquio meshijo nequicacuana queaquehua jjashahuabaquipoquiani.
62002017	Bacue, quijje jiquio meshijo nequica dejjaja ejjashahuabaquijjicuana queamimishi, ojjaña aquianacuana pea-ai oe popoquije'yo, chama'yo poaje. Joya Eyacuiñajjija ejjashahuabaquijji ajji poanicuana caca oe ba'etiitiimeecaje'yo Eyacuiñajjiya, ojjaña macuanaya ejjachamaqui'yojjitii pojjeama poaje.
62002018	Ecue bacuanei jayojja quiana poani Quitojo. Beshahuanei epojja oe-ejjenei apoa, poechipiani. Miquiaaya shajja-ajjanaje Jesosa Quito sapo-ajjanei poani dejja ebionei poecooje. Bacue, jjeya queahuisocuana o sapo-ajjanei poani, o cajaa ajji poanicuanaya epoe. Jamajojoya seja bacajji oe-ejjenei epojja beshahuanei apoa.
62002019	Jjeya joya o sapo-ajjanei po'yanicuana ebionei esenijje aniajjahuanaje esohuijo. Majoya esohui cajaa a'yomajje poqui'yonaje cuana jiquio ecua eseya queaja'a jjashahuabaneiquipoquiani Eyacuiñajjija esohuijo jama pea-ai posapo'yoajjajjejojoya. Jama jjashahuabaquime po-ajjajjemo eseya jiña'yojjimatii acaquiae. Jamaya oja esohui cajaa aca'yonaje cuaa esejaya oya queaja'anee ebajji ojjaña macuana Jesosaja epeejji e'ejojonei pojjeama poanaje, eseya jama pojjeama.
62002020	Quitohua quiana Eyacuiñajjija Edojjoshahuapame quiacanaje miquianaja eyamidojjojo enequipoqui'yojji. Jamajjeya miquianajaya eba oja esohui e'ejojonei poani majoya.
62002021	Eyaya miquianaque tehueaña jiquio esohui miquianaja bajjimajo pojjeama. E'ejojonei miquianaja jiquio ebajojoya eyaya miquianaque tehueaña. Joya esohui e'ejojonei yejji poanicuana esohui siajje huohuiajja.
62002022	¿Ache dejja acuae siajjepojji poani? Joya Jesosa Eyacuiñajjija huoojea pojjeama ajji poanicuana. Macuanaya Quito sapo-ajjanei poani, o botiamanei poani, Eyacuiñajji Echii-ai, oja Bacuaejja pea-ai cajaa acani.
62002023	Jamajjeya ojjaña joya Eyacuiñajjija Bacuaejja cajaa ajji poanicuaaya Eyacuiñajji Echii-ai pea-ai cajaa acani. Ojjaña joya oja Bacuaejjaja'yo poanicuana e'ejojonei Eyacuiñajji Echii-aija'yo pea-ai poani.
62002024	Jamajjeya quiaa oe Eyacuiñajjija esohui miquianaja sapajo jaa nahuepoquiacuetii ma yahuajo miquiaaya shajja-ajjacooapoa esohuitiiya. Oja esohui queanahuenee bapoquiamajje queapame quiana jjapeequipoquije Eyacuiñajjinijje, oja Bacuaejja Quitonijje pea-ai.
62002025	Jesosa Quitohua esejo esohui e'ejojonei acapoa jama ba'a: Ohuaya eseya ba'etiitiimeecaje'yo onijje Eyahuasijje.
62002026	Jjeya eyaya tehuepea-aije esohuihuohuijjinishocuanajo joya miquiana pea esohuijo jjashahuabameequijji poanicuanajo.
62002027	Jjabaquicue, miquianaya oja Edojjoshahuapame yamijji poani Jesosa Quitoja quia. Jamajjeya quiana ojoneitii jjeya queaja'a ba'ecapoquijji, pea dejjacuana jiquio meshijo nequicaja sohuihuohuijo pojjeama. Ohuaya Edojjoshahuapameya ojjaña Eyacuiñajjija esohuicuana queaja'a bameesahuacapoquiani quiana. Cua ohua queaja'a bameesahuacani esohui e'ejojonei poani, siajje pojjeama. Jamajjeya quiana oe Quitonijjetii ba'e, ma Edojjoshahuapameya queaja'a bameesahuacani huisotii esohuicuanajo jjashajja-ajjaquipoquicue.
62002028	Ecue bacuanei jayojja quiana poani Quitojo, jjeya Quitonijjetii jjapeequipoquicue ojee, jjashajja-ajjaquipoquicue ojo. Majoya quiana quijje o poeo'oyajo meteama poaje o ja'ajjequijji. Jamajjeya quiana jama jjashahuabaquime pomajje bichoama poaje o cojjanei enequijji.
62002029	Miquianajaya ebatii poani Jesosa Quitohua queapameneetii acapoquiani. Jamajjeya miquianajaya bapea-aicajji ojjaña joya queapame queaja'a ba'epoquianicuana Eyacuiñajjija bacua e'ejojonei poani.
62003001	Jjabaquicue quiana oe, achejeanee Eyacuiñajji Echii-aiya eseya acapoquianitii. Eseya oja bacua e'ejojonei poani ohuaya bacanitii. Jiquio meshijo nequica dejjacuanaja se ca oja bacua poani bajjimanei poani, macuanaja Eyacuiñajji bapea-aijjimajojoya.
62003002	Ecue dohuecuana jjo'icuana, e'ejojonei eseya jjeya Eyacuiñajjija bacua poani, ojaya'yo. Quijje se ae shai poaje'yo esejaya bajjima so'o. Jjeya ca esejaya ebanei Jesosa Quito poeo'oyajo o jayojja pea-aiya se poaje'yo eseyaya oya queaja'anee bajejojoya achajja oya queaca'aneetii nequipoquiani.
62003003	Ojjaña joya queabihui jjaishoaquipoquianicuaa Quitojo o poeo'oyajjijo oja mimishi cajaanei acani queaja'a eba'epoquijji, jiquio ecua Jesosa Quito queaja'anee mimishima'neitii nequipoquiani jama pea-ai epojjiya.
62003004	Bacue, ojjaña joya queamimishi ba'epoquianicuana Eyacuiñajjija esohui etehuema' jayojjatii ba'yani. Jamajjeya ojjaña joya queamimishitii ba'epoquianicuaa Eyacuiñajji cajaa acani.
62003005	Miquianajaya ebatii Jesosa Quito jiquio meshiyasijje poeapoa ojjañacuanaja mimishicuana cuijea'yohua. Oya ca mimishima'neitii nequipoquiani.
62003006	Jamajjeya ojjaña joya Quitonijje ojee queapame jjapeequipoquianicuana queamimishitii ba'epoqui'yoajja poani. Bacue, joya queamimishi popoquianicuanaja ca Quito bajjimanei poani, ojo jjashahuabaquiajjanei pea-ai ba'yani.
62003007	Ecue bacuanei jayojja quiana poani Quitojo. A'a peacuanaja esohui siajjejo jjadasiameequijji. Bacue, joya queaja'anee ba'epoquianicuana caca oe mimishiama poani joya ecua Quito queaja'aneetii nequipoquiani jama pea-aiya.
62003008	Joya queamimishitii ba'epoquianicuana ca edosiquianaja epeejji, ojayatii poani. Yahuajoneitii edosiquiana queamimishi pocooapoa, jjeya pea-ai mimishijjitii nequipoquiani. Jamajjeya majoya Eyacuiñajjija Bacuaejja poeapoa jiquio meshiyasijje edosiquianaja ejjashahuabaquijjicuana queamimishi, oja echacojjicuana pea-ai chama'yo ajea'yohua.
62003009	Bacue, joya Eyacuiñajjija bacua poanicuana queamimishitii ba'epoqui'yoajja Eyacuiñajjija ejjashahuabaquijji eyacua oja sapajo nequipoquianijojoya. Jamajjeya ojjaña macuana queaquehua queamimishi ba'epoqui'yoajja Eyacuiñajjija'yo poanijjejojoya.
62003010	Jamajjeya queaja'a bacajji quianaja ache Eyacuiñajjija'yo poani oja bacuacuana, ache edosiquianajatii poanicuana pea-ai oja bacuacuana jayojja. Bacue, joya onijje Jesosaja epeejji queajea a-ajja poanicuana, joya queapame ba'epoquiajja pea-ai Eyacuiñajjija'yo pojjeama ca comacuana poani.
62003011	Jiquio jjeya eya tehueaña esohui miquianajaya yahuajoneitii eshajja-ajja. Jama poanitii ba'a: esenijje Jesosaja epeejjicuana oe queajeanee apoquiacue.
62003012	A'a oe ma ecua yahuajonei Caín queamimishitii ba'epoquiapoa jama pea-aiya pojji. Oya eshahuaja epeejji poa. Jamajjeya ohuaya oja chahua cuiahuejjaca'yapoa. ¿Yajjajo shai oja chahua cuiahuejjaca'yapoa? Oya Caín queamimishitii nequipoquiapoajjejojoya. Oja chahua ca queapame jjashahuabaquipoquiapoa, jamajjeya oya oja o'iya botiamanei acapoa.
62003013	Ecue dohuecuana jjo'icuana, jiquio meshijo nequica dejjacuaa quiana botiamanei acani Eyacuiñajjija esohuijo jjabaquimajje, a'a jjahuohuiajjaquijji yajjajo botiama acani.
62003014	Eseya jjeya ma ecua se yahuajo Eyacuiñajjijo ejjasejjaqui nequi emano'yo jayojja ba'epoquiapoa jama pojjeama'yo. Jjeya se ca ejjasejjaqui pojjeama'yo ba'yani Eyahuasijje eba'etiitii'yojji onijje quijje. Jamaya se jjabaquipoquiani esenijje Jesosaja epeejjicuana seya queajea añajojoya. Joya peacuana queajea a-ajja ca ejjasejjaquitii Eyacuiñajjijo ba'epoquiani emano'yo jayojjatii.
62003015	Ojjaña joya onijje Jesosaja epeejjicuana botiamanei ajji poanicuana ca o queacua'yojji epo jayojja bacani Eyacuiñajjiya. Miquianajaya bacajji, ¿a'a dejjacuana pea quecua'yojji poani jamatii ba'etiitiije'yo Eyahuasijje? ¡Chojja de!
62003016	Jesosa Quitohua e'ejojonei eseya queajeanee acapoquiani, jamajjeya oya ese nahue'yojjijo jjaquiaquiapoa emano'yojji. Oya jayojjaya eseya esenijje Jesosaja epeejjicuana queajeanee apoquiamajje Quito jayojja pea-ai jjashahuabaquime poaje, jjaquiaquije peacuana asahuajjijo.
62003017	Bacue, oe Jesosaja epeejji quea-aquianahuiso poaniya pea onijje Jesosaja epeejji bobima' ani bamajje asahuajjima acani. ¿A'a joya quea-aquianahuisohua ma pea aema' poani e'ejojonei queajea acani? Chojja.
62003018	Ecue bacuanei jayojja quiana poani Quitojo. A'a oe peacuana queajeanisho ajji miquianaja enabaa. Chojja, jama poca-ajja. Peacuana e'ejojonei queajeanee amajje asahuaneipoquiacue.
62003019	Bacue, esenijje Jesosaja epeejjicuana queajea apoquiamajje eseya jjabaquije e'ejojonei Eyacuiñajjija'yo poani, siajje pojjeama. Jama pomajjeya eseya Eyacuiñajjijo jjanequichipiquije onijje emimijji meteama.
62003020	Eseya pojja'a queayeno jjabaquiani eyamiquipajje queamimishi pomajje. Jamatii Eyacuiñajjiya eseja mimishi queaja'anee bajji poaniya mimishi cuijeaca'yani. E'e, ohuaya ojjañatii bajeyojeyocani.
62003021	Ecue dohuecuana jjo'icuana, eyamiquipajje eseja mimishi ecuijea'yo jjabaquimajje jjanequichipiquije Eyacuiñajjijo onijje emimijji meteama.
62003022	Majoya se ohuaya cua eseya huohuiajjaje huisotii quiacapoquije ese oja esohui etehuejo jjashajja-ajjaquipoquianijojoya, cua ohua ese ameesa-acani cuana echacojji eseya ajeyopoquiañajojoya pea-ai.
62003023	Eyacuiñajjija esohui esejaya yajji jama poani ba'a: Oja Bacuaejja Jesosa Quitojo jjashahuabaquica'yojji. Esenijje Jesosaja epeejjicuana queajeanee acapoquijji pea-ai ma ecua yahuajo ohuaya esohui huohuicapoa jamaya.
62003024	Ojjaña joya oja esohuicuanajo jjashajja-ajjaquipoquijjitii poanicuana queapame jjapeequipoquiani Eyacuiñajjinijje. Oya jayojja Eyacuiñajji ojjaña macuananijje queabihui jjapeequipoquiani pea-ai. Majoya eseya jjabaquiani Eyacuiñajji esenijje nequipoquiani oja quia Edojjoshahuapame esenijjetii nequipoquianijojoya.
62004001	Ecue dohuecuana jjo'icuana Quitojo, ecuea quiana queajeanee poani, jamajjeya eyaya quiana huohuiaña. A'a ojjañatii Edojjoshuahuapameja quia esohui ajji poanicuana e'ejojonei oja huoojeanei poso ajji quiaa. Ebionei oja ye esohui shajja-ajjaneicue so'o ebajji a'a e'ejojonei ohuaya esohui queapame huohuicani. Queahuisonee epoqui esohuihuohuijji siajjepojjicuana Eyacuiñajjija huoojeanisho poani.
62004002	Jamajjeya miquianajaya bacajji ache dejja e'ejojonei Edojjoshahuapameja quia esohui yejji poani. Ojjaña joya Jesosa Quito e'ejojonei dejjapojji epo yamijji poeapoa jiquio meshiyasijje huohuijji poanicuana comaya caca e'ejojonei Eyacuiñajjija Edojjoshahuapameja quia esohui yejji poani.
62004003	Ojjaña joya jama esohui queapame Jesosajo huohuime po-ajjacuana caca Eyacuiñajjija Edojjoshahuapameja quia esohui yejji pojjeama. Macuana Jesosa Quito sapo-ajjanei poanija ejjashahuabaquijji poani. Miquianaja eshajja-ajja jama queaquehuanee jjashahuabaquime poaje cuana quijje Quitojo. Jjeya caca jamaya jjashahuabaquiani cuana Quitojo o sapo-ajjanei ba'e.
62004004	Ecue bacuanei jayojja quiana poani, Eyacuiñajjija'yo poani. Ma esohuihuohuijji siajjepojjicuanajo miquiana jjeya jjadasiameequi'yoajja poani Eyacuiñajjija nequimee miquianaja eyamijo oja Edojjoshahuapame queaca'anee poanijojoya. Jiquio meshijo nequica edosiquiana ca jama pea-ai pojjeama, iyeca'aca'a oya poani.
62004005	Dejjacuana eponacuana Eyacuiñajjima' jayojja ba'eca ojayanei ejjashahuabaquijjijotii ba'epoquiani, majoneitiiya mimipoquiani. Majoya jiquio meshijo ba'eca oja epeejji poanicuaa ojaya ejjashahuabaquijji shajja-ajjacapoquiani.
62004006	Ecuana caca oe Eyacuiñajjija'yo poani. Joya Eyacuiñajjinijje jjapeequipoquianicuaa ecuanaja esohui shajja-ajjacani. Joya Eyacuiñajjima' jayojja ba'eca ca ecuanaja huohui esohui shajja-ajjasapo-ajjanei poani. Majoya ecuaa queaja'a baña acheya esohui e'ejojonei Edojjoshahuapameja quia huohuicani, acheya eshahuaja esohui peacuana dasiajji huohuicani baña.
62004007	Ecue dohuecuana jjo'icuana, esenijje ba'eca Jesosaja epeejjicuana queajeanee acapoquijji Eyacuiñajjiya eseya peacuana queajeanee ameesahuacaniyajjejojo. Ojjaña joya peacuana queajea apoquiajji poanicuana e'ejojonei Eyacuiñajjija bacua poani, ojjaña macuanaya onijje jjapeequipoquiani.
62004008	Joya peacuana queajea a-ajja poanicuana caca Eyacuiñajjijo jjashahuabaquiajjanei poani. E'e, Eyacuiñajjiya ojjaña meshijo ba'ecacuana queajeanee acapoquiani.
62004009	¿Yajjajo jjabaquicajji Eyacuiñajjija eseya queajeanee poani? Oja Bacuaejja oenei jiquio meshiyasijje ohua huoojeacapoajojoya ese onijje eba'etiitii'yojji Eyahuasijje, majoya eseya jjabaquicajji ojaya eseya queajeanee poani.
62004010	Jjabaquicue quiana oe esejaya ebionei Eyacuiñajji queajea pojjeama poa eseyaneitii ca o queajea a-ajja poani. Ohuaya ca se ca oe ebionei queajeanee acoocapoa. Jamajjeya ohuaya oja Bacuaejja huoojeacapoa mano'yohua eseja mimishicuana cuijea'yojji. O manoje'yo bamajje eseja mimishicuana chama'yo acapoa Eyacuiñajjiya.
62004011	Ecue dohuecuana jjo'icuana, Eyacuiñajjiya eseya jamaya queajeaneetii acapoquiani jjabaquimajje esenijje ba'eca Jesosaja epeejjicuana esejaya queajea acajji.
62004012	Ojjañacuanaja esejaya Eyacuiñajji bajjimanei poani eseja ecojjaja. Jamatii esenijje ba'eca Jesosaja epeejjicuana eseyaya e'ejojonei queajea apoquiajo Eyacuiñajji esenijje nequipoquije. Majoya Eyacuiñajjiya eseya peacuana queajeanee ameesahuacapoquije queahuiso ojaya ejjashahuabaquijji jama.
62004013	Eyacuiñajjiya ojaya Edojjoshahuapame eseya quiacanaje esenijje enequipoqui'yojjitii. Jamajjeya majoya eseya jjabaquiani Eyacuiñajji esenijjetii nequipoquiani, eseya onijje jjapeequipoquiani pea-ai oja quia Edojjoshahuapamejo.
62004014	Eyacuiñajji Echii-aiya oja Bacuaejja huoojeacapoa jiquio meshiyasijje ojjaña meshijo ba'ecacuana nahue'yohua. Ecuaaya oya bapoa ecuanaja ecojjaa e'ejojonei oja huoojea. Jamajjeya maya ecuaa huohuiaña quiana.
62004015	Ojjaña joya Jesosa Eyacuiñajjija Bacuaejja e'ejojonei ajji poanicuana Eyacuiñajjija'yo poani. Ojjaña macuananijjeya Eyacuiñajji nequipoquianitii.
62004016	Eseya jamaya queaja'a jjashahuabaquinaje Eyacuiñajjiya eseya queajeanee acapoquiani jjeya, quijje pea-ai. Jamaya eseya jjabaquipoquiani. Bacue, Eyacuiñajjiya ojjaña meshijo ba'ecacuana queajeanee acapoquiani. Jamajjeya joya peacuana queajea apoquiajji poanicuana Eyacuiñajjija'yo poani, onijje jjapeequipoquiani pea-ai, Eyacuiñajji ojjaña macuananijjeya nequipoquiani.
62004017	Eyacuiñajjiya eseya queajeaneetii acapoquiani jjabaquimajje meteama se poaje oe-ejjenei epojja apoa poajo ojjañacuanaja mimishicuana ja'anei huohui'yojji. Ma pojjajoya eseya metejjimanei poaje ona queaneenee pomeecaje'yo shajja-ajjamajje. Bacue, eseya ma ecua Jesosa Quito jiquio meshijo nequipoquiapoa jama pea-aiya poani.
62004018	Joya Eyacuiñajjiya queajeanee acapoquiani jjabaquijji poanicuana meteama'yo ba'epoquiani. Jamajjeya eseya ohua queajeanee acapoquianitii jjabaquimajje meteama'yo ba'ecapoquijji. Bacue, joya queametetii ba'epoquianicuana jjashahuabaquiani acheshono oya queanee pomeecaje'yo oja mimishijo. Jamajojoya aje joya queametetii ba'epoquianicuana jjabaquiajja Eyacuiñajjiya oya queajeanee acani.
62004019	Eseyaya peacuana queajeanee apoquiaña Eyacuiñajjiya ebionei eseya queajeanee acoocapoajjejojoya.
62004020	Becacuana pojja'a jama poani ba'a: “Ecuea ca Eyacuiñajji queajeanee.” Jamatii ohuaya jama pomajje ma epojjajotii oja dohue poani Quitojo botiamanei acani. Jamajjeya coma dejja siajjepojji. Bacue, joya oja dohue queajea a-ajja poanija Eyacuiñajji queajea eapea-aijji pojjeamatii poaje. Comaaya oja dohue bacani ecojjaa jamatii ojaya oya jea-ama poani. Jamajjeya ojaya Eyacuiñajji e'ejojonei queajea eajji pojjeama poaje Eyacuiñajji oja ecojjajo jjabameequiajjajojoya.
62004021	Jesosa Quitohua jiquio esohui jama huohuime acapoa ba'a: Joya Eyacuiñajji queajea apoquiajji poanicuanaja onijje Jesosaja epeejjicuana queajea apea-aicajji.
62005001	Ojjaña joya Jesosajo e'ejojonei Eyacuiñajjija huoojea ese nahue'yojji poanijo jjashahuabaqui'yanicuana Eyacuiñajjija bacua poani ojaya'yo. Bacue, eseyaya oe dejja echiimese queajea amajje oja bacuacuana queajea apea-aije.
62005002	Jamajjeya eseya Eyacuiñajji queajea asapomajje, oja esohuijo jjashajja-ajjaquisapomajje, esenijje Jesosaja epeejji oja bacuacuana queajea apoquiaje.
62005003	Eyacuiñajji seja queajea acapoquijji jama ba'a: Oja esohui etehuecuanajo se jjashajja-ajjaquicapoquijji. Oja esohui etehuecuana queacamajanee pojjeama poani oya jayojja eba'epoquijji.
62005004	Bacue, ojjaña joya e'ejojonei Eyacuiñajjija bacua ojaya'yo poanicuaa jiquio meshijo nequica dejjaja ejjashahuabaquijji queamimishi cajaanei acapoqui'yani. Jamajjeya joya oja esohuijo queaja'a jjashahuabaquianiya jiquio meshijo nequicaja ejjashahuabaquijji queamimishi cajaa acapoqui'yani.
62005005	¿Acheya jiquio meshijo nequicaja ejjashahuabaquijji queamimishi cajaa acaje'yo? Ojjaña joya Jesosajo e'ejojonei jjashahuabaquica'yanicuaa mahuisohuaneiya. Eyacuiñajjija bacua poanicuaa jiquio meshijo nequicaja ejjashahuabaquijji queamimishi cajaa acapoqui'yani.
62005006	Yahuajonei Jesosa Quito poeapoa. Oya enaojjohuasijje jjaiñajeanobiameequiapoa queahuisocuanaja ebajji. Ohuaya oja na' cuayameequica'yapoa pea-ai. Jamajjeya oya enaojjohuasijjenei iñajeanobia pojjeama poa, ohuaya oja na' cuayameepea-aiquicapoa. Eyacuiñajjija Edojjoshahuapameya ma esohui Jesosajo queaja'a bameesahuacapoquiani cuana, oya siajje po-ajjanei.
62005007	Enequi tres Jesosa Quitojo queaja'a huohuipoquiajji poani.
62005008	Mahuiso ojo queaja'a huohuipoquiajji poani ba'a: Edojjoshahuapame, enaojjo ma o jjaiñajeanobiameequiapoa enajo, oja ena' pea-ai ma ohua cuayameequica'yapoa acui ecuiata'apeejo. Jiquio tres Jesosajo oya esohui pea-aiya huohuicani.
62005009	Eseyaya esenijje dejjaja esohui shajja-ajjamajje e'ejojonei poani baña. Eyacuiñajjija esohui caca oe queapameneenee poani, jamajjeya shajja-ajjaneicapoquijji. Majoya eseyaya Jesosa Quito e'ejojonei Eyacuiñajjija Bacuaejja poani baña oja esohui queapamenee Jesosajo shajja-ajjamajje.
62005010	Joya Eyacuiñajjija Bacuaejjajo jjashahuabaqui'yanicuana Eyacuiñajjija esohuijji ba'epoquiani, oja sapajo huanacapoquiani. Joya Eyacuiñajjijo jjashahuabaquiajjanei cuaa ca Eyacuiñajji siajjepojji jayojja acani oja quia esohui Jesosa Quitojo ohua e'ejojonei pojjeama poso acaniyajjejojoya.
62005011	Jiquio oja quia esohuiya eseya queaja'a huohuicani Eyacuiñajjiya oja Bacuaejjajo jama poani ba'a: Eyacuiñajjiya eseya ba'etiitiimeecaje'yo onijje Eyahuasijje oja Bacuaejjajo.
62005012	Jamajjeya ojjaña joya Eyacuiñajjija Bacuaejjajo jjashahuabaqui'yanicuana ba'etiitiije'yo onijje Eyahuasijje. Joya Eyacuiñajjija Bacuaejjajo jjashahuabaquiajjacuana ca Eyacuiñajjinijje eba'etiitii'yojji pojjeamatii poaje.
62005013	Eyaya quiana ojjaña joya Eyacuiñajjija Bacuaejjajo jjashahuabaqui'yanicuana jiquio esohui tehueaña miquianajaya queaja'a ebajji e'ejojonei ba'etiitiije'yo quiana onijje Eyahuasijje quijje.
62005014	Jamajjeya eseya jjeya meteama Eyacuiñajjinijje mimipoquiani. Esejaya eba eseya oja ejjashahuabaquijji jayojja mimime poajo ohuaya shajja-ajjacani.
62005015	Jamaya eseya jjabaquiani Eyacuiñajjiya eseja mimicuana shajja-ajjacani. Esejaya eba pea-ai ohuaya eseja mimi jayojja acapoquije.
62005016	Oe Jesosaja epeejji queamimishi poani bamajje mimicue ojo Eyacuiñajjinijje jamatii ma mimishijo oya ejjasejjaquitii pojjeama poaje. Majoya Eyacuiñajjiya oya eshetii nequimeecaje ma oja mimishijo ojaya oya emanomee'yojji pojjeama poaje. Bacue, enequi pea mimishi ese oja manomee'yojji poani. Jamajjeya dejja jama queamimishi poajo mimica-ajja Eyacuiñajjinijje ojo.
62005017	Ojjaña joya Eyacuiñajjija esohui jama pojjeama poani queamimishi. Enequi mimishi ese manomee'yojji epojji pojjeama.
62005018	Esejaya eba ojjaña joya Eyacuiñajjija bacua poani ojaya'yocuana queamimishitii ba'epoqui'yoajja Eyacuiñajjija Bacuaejjaa oya nahuecapoquianijjejojoya. Jamajjeya oya edosiquianaja queamimishitii epomeepoquiajji pojjeama po'yani.
62005019	Eseya queaja'a jjabaquiani Eyacuiñajjija'yo poani. Esejaya eba ojjaña jiquio meshijo ba'ecacuana edosiquiaa huoojeacapoquiani queamimishitii epojji.
62005020	Esejaya eba pea-ai Eyacuiñajjija Bacuaejja jiquio meshiyasijje poeapoa. Ohuaya eseya queaja'a jjashahuabameequicanaje Eyacuiñajji e'ejojonei poaninijje ejjapeequipoquijji. Jamajjeya se Eyacuiñajji e'ejojonei poaninijje ba'epoqui'yani, oja Bacuaejjanijje pea-ai ojaya'yo. Jesosa Quito e'ejojonei Eyacuiñajji poani. Maaya eseya ba'etiitiimeecaje'yo onijje Eyahuasijje.
62005021	Ecue bacuanei jayojja quiana poani Quitojo. Jjajaahuananeiquipoquicue quiana oe. A'a eyacuiñajjinisho dejjaja ne bihuiajji. A'a e'ejojonei poso ajji.
63001001	Eya ebabaca etii poani. Jiquio esohui eyaya tehueaña Eyacuiñajjija babaca poani eponaja ebajji, oja bacuacuanaja pea-ai. Eyaya quiana queajeanee apoquiaña. Eyayanei pojjeama, joya Eyacuiñajjija esohui e'ejojonei bapoquiajji poaniya queajea pea-ai quiana acani.
63001002	Eyaya quiana jamaya queajeanee apoquiaña Eyacuiñajjija esohui e'ejojonei poani eseja sapajo nequipoquianitiijojoya.
63001003	Eyacuiñajji Echii-aiya, oja Bacuaejja Jesosa Quito pea-aiya quiana queapamenee ca-acapoquiahuatii ojayanei ejjashahuabaquijjijo, queaquijijjijajinee capomeecahua quiana pea-ai ohuaya. Queapamenee caba'emeecahua quiana jamatii queacamajanee ani. Ohuaya quiana queaja'a jjashahuabameequicani peacuana miquianaja queajea apoquiajjijo, oja esohui e'ejojonei poani jayojja miquiana queaja'a eba'epoquijjijo pea-ai.
63001004	Eyaya mique bacuacuana queabihuineeya ba'yonaje oya Eyacuiñajjija esohui e'ejojonei poani jama ba'epoquianijojoya. Jamaya Eyacuiñajji Echii-aiya eseya huohuicani ese queaja'a ba'epoquijji oja esohui queapame jayojjaya.
63001005	Jjeya Eyacuiñajjija babaca epona, eyaya miya huohuiajjaneiaña miquea minijje Jesosaja epeejjicuana queajeaneetii eapoquiajjijo. Jiquio eya jjeya mi huohuiaña esohui eyacua pojjeama miquea eapoquiajji. Oyatiiya ma yahuajo miya shajja-ajjacooapoa esohuitiiya huohuiaña.
63001006	Bacue, peacuana minijje ba'eca queajeanee apoquiamajje e'ejojonei Eyacuiñajjija esohuijo jjashajja-ajjaquipoquiani. Jiquio esohui yahuajonei miquianaja eshajja-ajjaya jama poa ba'a: “Peacuana minijje ba'eca queajeatii apoquiacue.”
63001007	Jiquio meshijo queahuiso enequica esohui siajje huohuipoquiajji poanicuana ona dasiajji. Jama huohuitaime acani coma dejjacuaa ba'a: “Jesosa Quito caca Dejjapojji epo poejjimaneinei jiquio meshiyasijje.” Joya jama huohui pome poanicuana ca siajjepojji, Quito sapo-ajjanei poani ojjaña macuana.
63001008	Jjajaahuananeiquicue quiana oe coma dejjacuanajo. A'a oja esohui siajje shajja-ajjajji quijje Eyacuiñajjija quia miquianaja chaco sosejje jjeshejjima yajjijo Eyahuasijje. Chacochacotiipoquicue quiana queapame, majoya quijje ma ohua quiasa-acani huisotii jjesheñaquije.
63001009	Joya pea esohui eyacua yejji poanicuana ma Quitoja huohuijjima poa esohui comacuanaya Eyacuiñajji sapo-ajjanei nequipoquiani. Joya Quitoja esohuicuanajo jjashajja-ajjaquipoquijji poanicuana caca oe e'ejojonei Eyacuiñajjija'yo poani, Jesosa Quitoja'yo pea-ai.
63001010	Jamajjeya oe quiaa joya pea esohui e'ejojonei pojjeama yejji poanicuana poeajo, a'a jjequinobiajjequijji miquianaja equiyasijje. A'a esohui o queabihui pojji ajji o poeajo.
63001011	Bacue, joya o queabihui ja'ajjequijji poanicuana o asahuajji jayojja poaje peacuana esohui siajje huohuijji.
63001012	Eyaya quiana esohui queahuisonee huohuisa-aña. Jamatii ma esohuicuana tehuesapo-ajja eya jjeya. Eya ca miquianaque poquisapoani. Majoya miquiana cojjaneijo animajje ma esohuicuanajo mimije. Jama pomajjeya eseya queabihuinee poaje.
63001013	Jesosaja epeejjicuaa Eyacuiñajjija babacaa miquiana queabihui pojji esohui acani. Jiquiojo ba'eca miquianaja dohue, miquianaja jjo'i pea-ai poani Quitojo.
64001001	Eya ebabaca etii poani. Jiquio esohui eyaya tehueaña ecuea epeejjinei poani Gayo miquea ebajji. E'ejojonei ecuea miya queajeanee poani.
64001002	Ecue dohue Jesosajo, Eyacuiñajjinijje eya mimiani mi queapame eba'epoquijjijo, mi quea-aja ba'epoquijjijo pea-ai. Miya jjeya queapame ba'epoquiani mi jama queapametii eba'epoquijjijo eya mimiani pea-ai Eyacuiñajjinijje mijo.
64001003	Beca Jesosaja epeejjicuaa eque poeya esohui miya queaca'atii nequipoquiani huohuicajje eya queabihuinee poanaje oja esohuijo.
64001004	Joya ecue sohuihuohui nequica ecue bacuacuananei jama queaca'atii nequipoquiani oja esohui e'ejojoneijo shajja-ajjamajje eya queabihuinee poani majoya. Chama' pea esohui e jama queabihuinee pomeejji.
64001005	Ecue dohue Gayo, ecuea miya queajeanee. Miya queapamenee chacochacopoquiani hueya-amanei Eyacuiñajjijo. Joya pea meshijo ba'ecacuana Jesosaja epeejji poeajo miyaya asahuaña, jjequinobiaña queabihuiya.
64001006	Jesosaja epeejjicuana jiquiojo esohuijo ejjachichaqui ecuana anicajo huohuicanaje cuaa e'ejojonei miyaya oja epeejjicuana queajeanee apoquiaña, asahuapoquiaña pea-ai. Jjeya pea-aiya Jesosaja epeejjicuana comajo ani asahuacue o poquijjijo pea meshiyasijje. Cua ohua sacaje oja dojojji quiacue. Eyacuiñajji jamajoya queabihui poani.
64001007	Esohui Jesosa Quitoja peacuiñajjicuana huohuiquiya poquinaje ma dejjacuana. Jesosaja epeejji pojjeamacuanaja quia aquianacuana ma poquinajeja jjeshejjimanei poanaje.
64001008	Jamajjeya seja oya asahuacajji, poquimeesahuacajji, cua ohua sacaje aquianacuana quiacajji pea-ai oja dojojji esohui e'ejojonei ma dejjacuaaya queapame huohuicapoquianijojoya. Jama pomajjeya eseya ojee esohuijo chacochacoani jayojja poaje onijje.
64001009	Jesosaja epeejjicuana comajo esohuijo ejjachichaquipoqui anicaja ebajji eyaya ecue tehue esohui huoojea-ajjanaje. Diótrefes bajjani ecuanaja tehue esohui basapo-ajja poanaje. O sohuihuohuijji pojjeama ecuana aca'yonaje oya ebionei etii epojji posapoanajeyajjejojo.
64001010	Jamajjeya eya cuama oque poquimajje onijje aniñaquimajje mimije oya queaquehua jjashahuabaqui'yani. Ohuaya jjeya esohui queatai aca'yani ecuanajo, oya jjaniñebaqui'yani. Mahuisojonei pojjeama oya queaquehua jjashahuabaqui'yani. Jesosaja epeejjicuana esohui dojojji queahuesha poeajo oya jjequinobianobia-ajja poani. Peaja equiyasijje pea-ai ohuaya jjequinobiameejjima acani cuana. Ma o jjequinobiajji poanajecuana ohuaya Diotrefesya huoojeacuayaca'yonaje ejjachichaquipoquitii poanijje esohuijo.
64001011	Gayo ecue dohue Jesosajo, ecuea miya queajeanee. Joya ecua becacuana queamimishitii ba'epoquiani jama pea-aiya a'a posapojji. Joya ecua Jesosaja epeejji queapamenee ba'epoquiani jama pea-aiya oe pocue. Bacue, joya queapameneetii ba'epoquianicuana Eyacuiñajjija'yo poani. Joya queamimishineetii ba'epoquianicuana ca Eyacuiñajjija pojjeamatii poani, o sapo-ajjanei ba'epoquiani.
64001012	Demetrio ca jama pojjeama nequipoquiani. Ojjañacuana queapame mimipoquiani ojo oya queaja'atii ba'epoquiani shajja-ajjamajje. Ojaya eba'ejji siajje pojjeama. Ecuana pea-aiya queapame mimiani ojo peacuananijje oya queapametii poanijojoya. Miquea eba ecuana esohui siajje a-ajja ojo.
64001013	-
64001014	Ecuea miya esohui queahuisonee ehuohuijji nisho poanaje. Eya jjeya ma esohuicuana tehuesapo-ajja poanaje eya jjeya mique poquisapoanijjejojoya. Majoya minijje miquea ecojjaneijo mimiquije ma esohuicuanajoya.
64001015	Eyacuiñajjiya miya queaquijijjijajinee capomeecahua. Eseja epeejjicuaa jiquiojo aniya esohui mi queabihui pojji acani. Eseja epeejjicuana majo ba'eca esohui queapame apea-aicue ecuanajo.
65001001	Eya Judas bajjani Santiagoja chahua Jesosa Quitojo chacochacopoquiani. Jiquio esohui eyaya tehueaña joya Eyacuiñajji Echii-aiya queajeanee acapoquianicuanaja ebajji oja iyaacuanaja. Jesosa Quitohua quiana jaahuanacapoquianitii.
65001002	Eyacuiñajjiya quiana queapamenee ca-acapoquiahuatii jamatii queacamajanee ba'e, queaquijijjijajinee capomeecahua quiana pea-ai ohuaya. Majoya ohua jama pomeecajje peacuana queajea apoquiajetii quiaa.
65001003	Ecue dohuecuana jjo'icuana, ecuea quiana queajeanee poani. Eya queahuiso jjashahuabaquinaje miquianajo esohui queaja'a etehuejji Eyacuiñajjija esohuijo ese jjanahuemeequi'yojji. Ohuaya quiana nahueca'yonaje eya jayojja pea-aiya. Jjeya ca eyaya pea esohui tehueaña miquianaja ebapea-aijji. Jamajjeya quiaa oe esohui queapame nahuepoquiacue. A'a Eyacuiñajjija esohui pea amee'yojji cuana. Bacue, ohuaya oenei esohui quiacapoa oja babacacuana ese ma esohuijo ejjanahuemeequi'yojji. Jamajjeya oja esohui pea aca'yoajja.
65001004	Jjeya Eyacuiñajjija epeejjinishocuana miquiana dasiamajje nobiquinaje esohuiyasijje, e'ejojonei jayojja poani. Ojjaña macuana ca e'ejojonei jjashahuabaquiajjanei poani Eyacuiñajjijo. Esohui huohuitaicani cuaa jama ba'a: “Eyacuiñajjiya eseya queapamenee acani ojayanei ejjashahuabaquijjijo jjabaquimajje jamatii queamimishi ba'ecapoquijji. Oya eseja mimishijo jjashahuabaquiajjanei popoquiani.” Jama huohuitaimeya acani cuana. Eseja Emeshimesenei Jesosa Quito oenei e-esemese poani cajaa acani macuaaya, Eyacuiñajjija esohui sapo-ajjanei ba'yani. Yahuajonei Eyacuiñajjija esohui tehuecapoa cuaa ma dejjacuanajoya jama ba'a: “Ma dejja esohuihuohuijji siajjepojjicuana quijje queaneenee pomeecaje'yo Eyacuiñajjiya.”
65001005	Jamatii miquianaja ebajotii eyaya jiquio esohui huohuije eshahuaba'yojji ma yahuajonei Eyacuiñajjiya israelitacuana Egipto meshijo anica faraonjo chacochacopoquianitii huoojeacuayameeca'yapoa. Jamatii quijje israelitacuana ma oja esohuijo jjashahuabaquiajjanei poacuana ohuaya manomeecapoqui'yapoa meshijabojotii ani.
65001006	Angelcuana queahuisohua pea-ai Eyacuiñajjija quia oja echacojji cajaa acapoa yahuajoneinei. Eyahuasijje Eyacuiñajjinijje eanitiipoquijji cajaa acapoa. Jamajjeya ma angelcuana oja jeyomee anipoquiani quea-aaponeeneeyasijje o queaneenee huohui'yojji epojja apoa poajo. Majoya Eyacuiñajjiya ma angelcuana queaneenee pomeecaje'yo oja mimishijo.
65001007	Sodoma meshicuiñajjicuana, Gomorra meshicuiñajjicuana, o chipineijo ba'ecapoacuana pea-ai peaja eyamijo queamimishinee ba'ecapoquiapoa. Peacojjojjinei nequicapoquiapoa, onijje dejjanijje jaacapoquiapoa cuana, oja huanase jayojja acapoa macuaaya. Eyacuiñajjija ejjashahuabaquijji cajaa amajje oyaneitii queatainee pocapoa cuana peaja yamijo. Quijje macuana oja mimishijo Cuaqui-aiyasijje huoojeacaje'yo ohuaya, ecuayaqui'yojjitii pojjeama poaje cuana. Jamajjeya aje quiana oe majoya jjashahuabaquicajji Eyacuiñajjiya ojjaña queamimishitii popoquianicuana queaneenee pomeecaje'yo.
65001008	Jjeya pea-ai joya esohuihuohuijji siajjepojjicuana ojayanei ejjashahuabaquijjijo queamimishi popoquiani. Queatainee jjacahuibaquimajje queamimishi poani peanijje ojaya eyamijo. Emeshimesenei eomese epojji cajaanei acani ma dejjacuaaya. Pea oja etii poani angelcuana niñebacani pea-ai ma dejjacuaaya, queatainee mimiani ojo.
65001009	Eyacuiñajjiija nequimee etii poani ángel Miguel bajjani jamatii queaca'atii nequiani edosiquiananijje o queanee po'yojjijo mimijjima poa. Edosiquiana ángel Miguelnijje queaquene mimijajiapoa Moisesja eyami emano'yojo, yajja poa ojaya eyami. Mahuisoya ohuaya esohui acapoa edosiquiana jama ba'a: “Emeshimeseneiya mi queaneenee pomee'yojji huohuicaje'yo.”
65001010	Joya jjeya siajje sohuihuohuicanicuaa jiquio oja bajjimanei Eyacuiñajjija esohui peajjanei acani quenequenemajje. Ma dejjacuana ca ijjiacajjicuana jayojja ba'epoquiani jjashahuabaquiajjanei. Oya queamimishi poani jjabaquiajja. Ojayanei ejjashahuabaquijji queamimishi epojjijo peanijje ba'epoquiani, mahuisojoneiya. Majoya quijje ojjaña macuana queaneenee poaje'yo oja mimishijo queaja'a jjabaquije'yo.
65001011	Esohuihuohuijji siajjepojjicuana Eyacuiñajjiya queaneenee pomeecaje'yo oja mimishijo. Ma ecua Caín yahuajonei queaquehuanee jjashahuabaquiapoa jama pea-aiya ma dejjacuana nequipoquiani. Ma ecua yahuajonei Balaamya queabejjohuiso epojjijo esohui queatai eajji nisho a-ajjacapoa, cuana jama pea-aiya ma dejjacuaaya queabejjohuiso epojjijo sohuihuohuicuajinishocani cuana. Ma ecua yahuajonei Coreya Eyacuiñajjija babaca cajaa acapoajo Eyacuiñajjiya manomeeca'yapoa cuana, jama pea-ai joya esohuihuohuijji siajjepojjicuana pomeepea-aicaje'yo Eyacuiñajjiya.
65001012	Miquianaya Jesosaja epeejji ojee ejjachichaqui eijjiaijjiajji anijo ma dejjacuana siajjepojji poepea-aiani ojee miquiananijje ijjiaijjiaa. Macuana ca anica-ajja miquiananijje. Oya joya ecua aquiana queajehue shacuajjima ani jamaya poani. Miquiananijjetii ani ijjiaijjiajeyomajje queatai mimiani, esohui queaquehuajo jjamimihue'equiani pea-ai. Ma dejjacuana pea asahuajjijo jjashahuabaquiajjanei poani. Oya joya ecua bo nama' beniya dojojeacani jamaya poani. Oya joya ecua acuicuana jjajja-ajja esajja jjequichiyojea emano'yo nequi jama pea-aiya poani, peajja.
65001013	Ma siajjepojji dejjacuana jiquio ecua enashajohua huapa queahuiso acani jama oya nequiani queamase. Ojaya ejjashahuabaquijji queamimishijo esohui queatainee oopana jeacuayacani bichoamaneiya. Oya ecuaquisho'yo jama ba'epoquiani joya ecua majametacuana oquequiani jama. Ojjaña ma dejjacuana ca quijje quea-aaponeeyasijje jeajeacaje'yo cuamaya queaneenee eponequi'yojji oja mimishijo.
65001014	Yahuajoneitii oe dejja Enoc bajjani Eyacuiñajjiya huohuimeecapoa jiquio jjeya dejja siajjepojjicuanajo yajja Eyacuiñajjiya oya acaje'yo quijje. Enoc siete huisome etiiquiana poa Adanjo. Jama huohuime acapoa ohuaya yahuajonei ba'a: “Emeshimesenei queahuisoneenee oja angelcuananijjetii poeje o'oya eyaya banaje.
65001015	Ohuaya ojjañacuana huohuicaje'yo achajja ba'ecapoquianinaje. Ojjaña joya oma' jayojja queamimishitii ba'epoquinajecuana ohuaya huohuicaje'yo queaneenee ona pomee'yojji. Ojjaña ma onaa esohui queatainee Emeshimeseneijo acapoquinaje sosejje queaneenee pomeecaje'yo cuana” jamaya Enocya esohui huohuicapoa cuana yahuajoneitii.
65001016	Esohuihuohuijji siajjepojjicuana ojjañacuanajo jjaniñebaquiani. Ma dejjacuaaya peacuana niñebacani, peajja acani oyaneitii queaca'a poso jjabaquianiyajjejojo. Ojayanei ejjashahuabaquijji queamimishi epojjijo oya ba'epoquiani, mahuisojotiiya. Pea asahuajjijo ca jjashahuabaquiajjanei. Ma dejjacuaaya peacuana bihuianishocani quijje ohua quiacaje aquiana jjeshejjijo.
65001017	Ecue dohuecuana jjo'icuana, ecuea quiana queajeanee. A'a pajea'yojji shahuabapoquiacuetii ma eseja Emeshimesenei Jesosa Quitoja huoojea dejjacuaa esohui miquiana huohuicapoquinaje.
65001018	Jama huohuime quiana acanaje ba'a: “Quijje oe-ejjenei epojja beshahuanei apoa poechipianijo queahuiso meshicuiñajjicuaa Eyacuiñajjija esohui peajja jayojja acaje, siajje poani poso acaje pea-ai. Oja esohuijo soadojocaje cuaa. Ojayanei ejjashahuabaquijji queamimishitii epojjijo ba'epoquijetii.”
65001019	Jesosaja epeejjicuana oya jayojja pea-ai jjashahuabaquime pojjeama epo'yojji ma dejja queamimishicuaaya esohui acani. Ma dejjacuana oja Edojjoshahuapame yamima' poani. Jiquio meshijo nequicaja ejjashahuabaquijji jayojja popoquiani.
65001020	Miquianaya ca jama pea-ai pojjeama'yo. Queaca'a oe tiipoquicue Eyacuiñajjija esohui queapamejo. Cua Edojjoshahuapameya miquiana jjashahuabameequicanijo Eyacuiñajjinijje mimipoquicue jamatii pojjeama.
65001021	Eyacuiñajjijo queaja'a ba'epoquianiya miquiananijje ba'ecacuana queajeanee apoquiacuetii e'ejojonei, siajje pojjeamaa. Eseja Emeshimesenei Jesosa Quito poeo'oyajjijo oe jjaishoaquipoquicuetii. Jamajjeya ohuaya eseya ba'etiitiimeecaje'yo onijje Eyahuasijje ojaya eseya queajeanee poanijojoya.
65001022	Joya queajjashahuabaquiquehuapishana poanicuana Eyacuiñajjija esohuijo jamatiiya oya queajea apoquiacue.
65001023	Becacuana miquiananijje ba'eca oe sohuihuohuineicuajicue Cuaqui-aiyasijje epoqui'yo cuahuajo, nahuecue oya. Peacuanaya ca joya queamimishitii ba'epoquiani ojayanei ejjashahuabaquijjijo jamatii queajea apoquiacue. Oya jayojja pea-ai queamimishi eba'e poanijje oe jjajaahuanaquicue quiana. Onaja mimishi botiamanei acajji joya ecua seja daqui queajehuenee ejjahui ma'ija quecua ma'i botiamanei aña, jamaya acajji mimishi.
65001024	Eyacuiñajji ese nahue'yojji poani ejjabihuiatiiquipoqui. Ohuaya oenei queaca'aneetii nequipoquianiya quiana jaahuanacapoquiani queamimishi epo-o'oya poanijje. Ohuaya quiana mimishima'yonei nequimeecaje o ani cojjaneijo queaca'aneetii poaniyajjejojoya. Majotiiya quiana ma o queasajajanee anijo queabihuineetii nequipoquije'yo onijje.
65001025	Eseja Emeshimesenei Jesosa Quitoja bajjanijo Eyacuiñajji ese nahue'yojji poani bihuiacapoquijjitii quianaja. Eyacuiñajji queaca'aneetii queacojjasajajanee nequipoquianitii. Ohuaya eojjañacuanamese poaniya ojjañajaajjicuana huoojeacapoquianitii. Chama'neinei pea oya jayojja queaca'aneetii poani. Oya Eyacuiñajji ojjaña eseja etii nequipoquiani. Jamaya oya yahuajoneitii poa. Jjeya pea-ai oya jamaya nequipoquiani queaca'aneetii. Quijje pea-aiya oya jamaya nequipoquijetii. Eyacuiñajji jamaya bihuiacapoquijjitii ojjañacuanaja.
66001001	Eyaya Juan bajjaniya jiquio esohui tehueaña ma Jesosa Quitohua e bameecanaje huisotii. Ojjaña Jesosaja epeejjicuanaja ebajji ae poaje quijje, jjeya jiquio esohui eyaya tehueaña majoya. Eyacuiñajjiya ebionei Jesosa Quito ae poaje quijje queaja'a huohuicanaje. Majoya Jesosa Quitohua huoojeacanaje oja ángel eque, eya ojo chacochacopoquiani dejjaque, ma ohua shonoshonojjima acajejo e bameeya.
66001002	Eyaya e'ejojonei jiquio esohui tehueaña ma eya banaje huisotiiya, ma eya shajja-ajjanaje huisotii pea-aiya jjacahuibaquiani jayojja aniya. Jiquio Eyacuiñajjija esohui e'ejojonei poani ma Jesosa Quitohua huohuicanaje esohuiya.
66001003	E'ejojonei queabihui poaje cuana ojjaña joya Eyacuiñajjija esohui ajji poanicuana ma quijje ohua acajejo. E'ejojonei queabihui pea-ai poaje cuana ojjaña jiquio esohui shajja-ajjajji poani. Macuanaya oja esohuijo jjashajja-ajjaquipoquiani queaja'a eba'epoquijji ma oe-ejjenei epojja queachipi poeanijojoya. Ma pojjajo achajja acaje majoya tehueaña.
66001004	Eyaya Juanya jiquio esohui tehueaña Jesosaja epeejjicuana ma siete huisome meshicuanajo jjachichaquipoquianicuanaque provincia Asia meshijo ba'ecacuanaja ebajji. Eyacuiñajjiya, Jesosa Quitohua, Edojjoshahuapameya pea-ai miquianaya queaquijijjijajinee capomeecapoquiahua, miquianaya queapame ca-acapoquiahuatii pea-ai ojayanei ejjashahuabaquijjijo. Eyacuiñajji oya yahuajonei eanitiiapoa, jjeya oya eanitii, quijje pea-ai anitiitiipoquije. Eyacuiñajjija Edojjoshahuapame siete huisome jayojja oya queaca'aneetii jjabameequiani. Edojjoshahuapame Eyacuiñajji quii-anijjiai cojjaneijo nequipoquiani ojo echacochacopoquijji.
66001005	Jesosa Quitohua Eyacuiñajjija esohui e'ejojonei huohuicapoquiapoa queahuisocuanaja ebajji. Oya ebionei dejja emano'yo jaa Eyacuiñajjiya shequimeeca'yapoa. Oya ojjaña meshijo nequica etii poani emeshimesecuana huoojeapoquiajjitii poani, eomese. Jesosa Quitoja eseya queajeaneetii popoquiani. Oja ena' sosejje eseya nahueca'yonaje ese queaneeneetii epo'yo poanijje eseja mimishicuanajo.
66001006	Majoya Jesosa Quitohua eseya nequimeecanaje ese peacuanajo Eyacuiñajjinijje emimipoquijji. Jamaya se Jesosa Quitoja Chiijo chacochacopoquiani. Jamajjeya oe ejjabihuiatiitiiquipoqui Jesosa Quito, oya queaca'aneetii, queasajajaneetii nequipoquianijojoya. Ojjañacuana huoojeapoquiajjitii oya nequipoquiani. Jamaya capoahua.
66001007	Bacue, Jesosa Quito poeje o'oya bocuanatejjee, queashono epojji pojjeama. Ojjaña meshijo ba'ecacuaa oya bacaje. Ma o manomee'yojji poacuaa oya bapea-aicaje'yo. Ojjañajaajjicuana joya Jesosaja epeejji pojjeama poanajecuana queayenonee pocaje'yo o poeje o'oya bamajje. Majoya paneineicaje. E'e, jamaya capoahua.
66001008	Emeshimesenei jama poani ba'a: “Eya yahuajoneinei eanitiiapoa ojjaña aquianacuana chamahuajo. Eya anitiitiipoquije pea-ai ojjaña aquianacuana oe po'yajo.” Jamaya poani Emeshimesenei. Eyacuiñajji queaca'aneetii nequi ma yahuajonei eanitiiapoaya, jjeyanei eanitii, ma quijje anitiitiipoquije pea-ai.
66001009	Eya Juan miquianaja dohue Jesosajo poani. Miquianaya, eya pea-ai Jesosajo queaca'a ba'epoquiani jamatii queacamajanee pomeecani cuaa. Oya jayojja miquianaya, eya pea-ai queabihui poaje'yo quijje Eyacuiñajjiya ojjañacuana huoojeacapoquianitii meshi Eyahuasijje poqui'yomajje. Bacue, eya Eyacuiñajjija esohuihuohuijji poanijojoya Jesosa Quitojo eya huoojeacanaje cuaa queahueshatii nequipoqui'yohua nasisisi bae-aiai aniyasijje ejeanobia jayojja cuama eani'yojji. Jiquio meshi nasisisi Patmos bajjani.
66001010	Majoya aje quijjepishana Emeshimeseneija epojja domingo poajo Eyacuiñajjija Edojjoshahuapameya eya queaca'a pomeecanaje ma ohua e huohuicaje huisotii bajji. Eyaya shajja-ajjanaje e ani jacajjajje janobajjimanei oe mimije baasa' queasajeanee miacani jama.
66001011	Eyaya shajja-ajjanaje jama poaje ba'a: “Ojjaña jiquio eya mi bameeje huisotii tehuecue. Majoya mique tehue huoojeacue Jesosaja epeejjicuana joya jjachichaquipoquiani esohuijo siete meshicuanahuasijje provincia Asia meshijo ba'ecacuanaja ebajji. Ma siete huisome meshicuana ma bajjani ba'a: Éfeso, Esmirna, Pérgamo, Tiatira, Sardis, Filadelfia, Laodicea pea-ai” jama mimime poanaje enijje.
66001012	Majotii nequiya jjajeapajjaquimajje ae enijje mimiani ebajji, eyaya banaje siete huisome cuaquijijisisi nequiajjicuana jijiqui oopana oro.
66001013	Ma cuaquijijisisi nequiajjicuana jijiquipejjejo ojee nequi banaje oe dejja jayojja yamijji. Oya daqui-aojji oja ejeojjiyasijjeyee ba'ejji nequinaje. O jjayica'aquijji epo oro poanaje ese'ohuasijjeyee jaa banaje.
66001014	Ojaya ehuojjaña quea-oshenee banaje bo quea-oshenee jama. Ojaya ecojja queasajajanee poanaje cuaquijiji jama.
66001015	Ojaya ejeojji queasiyoja'anee poanaje baajee bronce queanahue equecuasiyonee, edahuasiyonei pea-ai jama. Ojaya esohui shajja-ajjanaje janobajjimanei mimiani jiquio ecua ena queaquemonee queahuesha oquequinequiani queashajjaquijjo poani jama.
66001016	Siete majametacuana oja ebañei emejje eiñanequia nequi banaje. Baase'beca queashejjinee oja enabajje cuaya nequinaje. Ojaya ecojja queasajajanee poanaje eshequi biacojjajja nequi queasajajanee poani jama.
66001017	Ma dejja jayojja bamajje eya mimima' jaabichajeananaquinaje emano'yo jayojja o nequi jeojjipejjejo. Ojaya eme ebañei ecuea eyamibiajje huanamajje eya huohuicanaje jama ba'a: “¡A'a ejo queamete pojji! Eya yahuajonei eanitiiapoa ojjaña aquianacuana chamahuajo, quijje eya anitiitiipoquije pea-ai ojjaña aquianacuana oe po'yajo.
66001018	Eya ojjañacuana eshe pomeejji poani. Yahuajo eya emano'yo jaa shequi'yapoa enequitiitiipoqui'yojji. Eyaya ellavemese poaniya emano'yo jaacuana o ba'epoqui'yojji poaje meshiyasijje huoojeanobiaña, huoojeacuaya'yaña pea-ai queaca'aneetii nequiya.
66001019	Jamajjeya miyaya tehuecue jiquio miya baña huisotii. Ma quijje ae poaje miya huohuicaje pea-ai tehuecue.
66001020	Bacue, eyaya miya huohuije yajja poanijje ma siete majametacuana ecuea ebañei mejje eiñanequia nequi, yajja poanijje ma siete cuaquijijisisi nequiajjicuana pea-ai. Maya ojjaña peacuanaja bajjimaneinei. Ma siete majametacuana ma ecua siete meshicuanajo ecuea epeejjicuana jjachichaquipoanianicuanaja angelcuana o jaahuanapoquiajji poani jama. Ma siete cuaquijijisisi nequiajjicuana ma ecua siete meshicuanajo ecuea epeejjicuana jjachichaquipoquianicuana jama.” Jamaya eya Jesosaa huohuicanaje.
66002001	Majoya Jesosa enijje miminequinajetii jama ba'a: “Jiquio esohui tehuepea-aicue oja angelque ecuea epeejjicuana Éfeso meshijo jjachichaquipoquianija ebajji. Eyaya jiquio siete majametacuana ecuea ebañei mejje eiñanequia nequiya, jiquio siete oro cuaquijijisisi nequiajjicuanayiyesamaneijje poaequianiya jama aña ba'a:
66002002	Ecuea quiana achajja ba'epoquiani eba. Miquianaya queahuiso chacochacopoquianitii Eyacuiñajjijo hueyahueyajjimanei. Queaca'atii ba'epoquiani quiana jamatii queacamajanee acani cuaa. Dejjacuana joya Eyacuiñajjija babaca poani ona sohuihuohuiquinequijji jjabaquianicuana baneineiaña quiaa. Ma dejjacuaaya esohui e'ejojonei pojjeama huohuicani banaje quiaa oya siajje poani esohuijo. Jamajjeya miquianaya jjapeequiajja ojjaña ma queamimishineetii poanicuananijje.
66002003	Miquianaya queaca'atii ba'epoquiani jamatii queacamajanee acani cuaa ecuea epeejji poanijojoya. Jamatii Eyacuiñajjija esohui cajaa ajjima'nei quiaa aña, ojo chacochacopoquianitii.
66002004	Jamatii eya miquianajo queayeno poani miquianaja ejjashahuabaquijji ejo jjeya ma ecua yahuajo jama pojjeama'yo aña bamajje. Yahuajo miquiaaya eya ejo jjashahuabaqui'yojeahuaa queajeanee anaje. Jjeya quiana ca quea-ejeapishana po'yani.
66002005	Jamajjeya quiana oe jjabaquicue achajja yahuajo miquianajaya eya queajeanee poanaje jiquio ecua jjeya eya quianaja jama pojjeama'yo. Majoya oe pea jjashahuabaquime po-o'oyacue miquianaja mimishijo. Queapame oe ba'epoquio'oyacue ma ecua yahuajo quea-ejeanee poanaje jamaya. Miquianaya jama mipo-o'oyajo eya miquianaque poeje miquianaja cuaquijijisisi nequiajji majotii nequi jjeshe'yohua.
66002006	Bacue, jjeya pea-ai eya queabihui poani miquianajo miquiaaya Nicolaitacuanaja mimishicuana cajaa añajojoya. Oya jayojja ma mimishicuana ecuea botiamanei poani pea-ai.
66002007	Joya shajja-ajjaneisapoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje Jesosaja epeejjicuana jjachichaquipoquianija ebajji jama ba'a: ‘Ojjaña joya mimishi cajaa ajji popoquijetiicuana eyaya Eyacuiñajjija meshi queapameneejo nequi acuijjajja eba'etiitii'yojji ijjiameeje.’ ” Mahuisoneiya eya tehuemeecanaje ojaya epeejjicuana Éfeso meshijo jjachichaquipoquianija ebajji.
66002008	Majoya Jesosa enijje miminequinajetii jama ba'a: “Jiquio esohui tehuepea-aicue oja angelque ecuea epeejjicuana Esmirna meshijo jjachichaquipoquianija ebajji jama ba'a: Eya poani jiquio ma yahuajonei eanitiiapoaya, ma quijje anitiitiipoquijeya. Eya yahuajo mano'yapoa, majoya eya emano'yo jaa shequi'yapoa. Eyaya quiana huohuiaña jama ba'a:
66002009	Ecuea eba miquianaya queacamajanee pomeecapoquiani cuaa Eyacuiñajjija esohuijo, aema'yo pea-ai jjeya. Jamatii aema'yo ba'e miquianaya e'ejojonei quea-aquianahuiso jayojja poanitii ejo. Iyehuiso Eyacuiñajjija babaca poso jjabaquianiya esohui miquianajo queatainee acani. Ma dejjacuana Eyacuiñajji bihuiapoquiajji poani poso jjabaquiani. Chojja, macuana caca oe ebionei eshahua Satanás bajjani bihuiapoquiajjitii poani.
66002010	A'a quiana oe queamete pojji ma quijjepishana queacamajanee pomeecaje cuaa jjabaquimajje esohuijo. Bacue, edosiquiaa dejjacuana queamase miquiananijje nequimeecaje. Beca quiana jeanobiameecaje. Diez cahuime huiso miquiana queacamajanee pomeecaje cuaa majoya. Jamajjeya quiana oe queaja'a jjashahuabaquipoquicuetii ejo jamatii beca quiana e'ejojonei quecuacaje'yo cuaa. Majoya eyaya miquiana copocopo esapajo eiyajji corona bajjani queabihuineetii epojji quiaje eba'etiitii'yojji Eyahuasijje.
66002011	Joya shajja-ajjasaneipoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje pea Jesosaja epeejjicuana jjachichaquipoquianija ebajji jama ba'a: ‘Ojjaña joya mimishi cajaa ajji popoquijetiicuana queaneeneetii epo'yojji pojjeama poaje Cuaqui-aiyasijje.’ ” Mahuisoya eya tehuemeecanaje ojaya epeejjicuana Esmirna meshijo jjachichaquipoquianija ebajji.
66002012	Majoya Jesosa enijje miminequinajetii jama ba'a: “Jiquio esohui tehuepea-aicue oja angelque ecuea epeejjicuana Pérgamo meshijo jjachichaquipoquianija ebajji jama ba'a: Joya baase'beca queashejjineejji poaniya jama acani ba'a:
66002013	Ecuea ebanei miquianajaya meshi. Ebionei eshahua Satanás bajjaniya miquianaja meshijo ba'ecacuana queahuiso huoojeacapoquianitii queamimishi epojji jamatii miquianaya queaca'atii ba'epoquiani, e cajaa apojjima'. Ecuea eba yahuajo ecuea epeejji Antipas, ma ejo ona sohuihuohuipoquiajji poanajeya, miquianaja meshijo nequi quecuaca'yonaje cuaa. Jamatii Satanasya huoojeacapoquianitii meshijo nequicacuaa Antipas quecuaca'yonaje bamajje miquianaja eya cajaa a'yojjimatii poani.
66002014	Jamatii eya queayeno poani miquianajo beca quiana Balaamja esohuijo jjashajja-ajjaquianitii bamajje. Yahuajonei Balaamya emeshimese Balac bajjani huohuicapoa israelitacuana queamimishi pomeejjijo. Ohuaya Balac huohuicapoa jama ba'a: ‘Eyacuiñajjinishocuana quia onaja iya bobicuana israelitacuana ijjiameecue. Peanijje ojahue pojjeamanijje, oja huanase pojjeamanijje pea-ai israelitacuana huohuicue ejaajjijo.’ Jama huohuimeya acapoa Balaamya.
66002015	Miquiaaya becacuaa Nicolaitacuanaja ejjashahuabaquijjicuana oya mimishi eajjiya shajja-ajjapea-aiaña.
66002016	Jamajjeya quiana oe pea jjashahuabaquime po-o'oyacue miquianaja mimishijo. Miquianaya jama mipo-o'oyajo eyaya baase'beca ecuea enabajje cuayaquianiya jehuije quiana.
66002017	Joya shajja-ajjaneisapoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje pea Jesosaja epeejjicuana jjachichaquipoquianija ebajji jama ba'a: ‘Ojjaña joya mimishi cajaa ajji popoquijetiicuana eyaya maná bobijo bobiaje, joya eiyaquehua ani maná bobijo. Eyaya ojjaña macuanaya meioshe quiapea-aije. Ma meioshejoya oja bajjani eyacua eyaya tehueje, ma onaja bajjimanei oja bajjani. Ojjaña joya meioshe jjeshejji poajeneiya queaja'a bacaje ma bajjaniya.’ ” Mahuisoneiya eya tehuemeecanaje ojaya epeejjicuana Pérgamo meshijo jjachichaquipoquianija ebajji.
66002018	Majoya Jesosa enijje miminequinajetii jama ba'a: “Jiquio esohui tehuepea-aicue oja angelque ecuea epeejjicuana Tiatira meshijo jjachichaquipoquianija ebajji jama ba'a: Eya ca iña Eyacuiñajjija Bacuaejja poani joya ecojja queajijisajajanee poaniya cuaquijiji jayojja. Ecuea ejeojji queasiyoja'anee poani baajee bronce queanahue equecuasiyonee jama. Eyaya quiana huohuiaña jama ba'a:
66002019	Ecuea quiana ebanei achajja miquianaya ba'epoquiani. Miquiaaya peacuana queajeanee aña, ejo queaja'a jjashahuabaquipoquiani, ejo chacochacoani pea-ai. Miquiana queacamajanee pomeecajje esohuijo jamatii queaca'atii ba'epoquiani ejo. Jjeya pea-ai miquiana ejo queahuiso chacochacopoquiani ma ecua yahuajo oepojji chacochaconaje jama pojjeama. Jamaya epojjiya queapame.
66002020	Jamatii eya queayeno poani beca miquianajo epona esohuihuohuijjinishoja Jezabel bajjanija esohuijo jjadasiameequiani bamajje. Jezabelya quiana queaquehuanee jjashahuabaquimeecani peaja ehuanasenijje ejaajjijo, peaja yahuenijje ejaajjijo pea-ai. Miquiana queaquehua jjashahuabaquimeecani eyacuiñajjinisho quia onaja iya bobicuana eijjiajjijo pea-ai.
66002021	Eyaya Jezabel ishoajjanaje o pea jjashahuabaquime epo'yojji nisho oja mimishijo. Jamatii oja mimishi queanahue poanaje, ojahue pojjeama dejjacuananijje jaatiisapoani.
66002022	Jamajjeya eyaya ma epona, ojjaña dejjacuana ma onijje jaanaje huisotii pea-ai queamanonee queaneenee pomeeje oya pea jjashahuabaquime oja mimishijo mipo'yajo.
66002023	Ojjaña ma eponaja bacuacuana eyaya quijje manomeeje'yo pea-ai. Majoya ojjaña ecuea epeejjicuana joya Eyacuiñajjija esohuijo jjachichaquipoquianicuanaja eba poaje eyaya queaja'atii bapoquiaña ojjañacuanaja equijijji, ejjashahuabaquijjicuana oja esapajo nequi. Jamaya eyaya quiana queaneenee pomeeje'yo joya queamimishi ba'epoquinaje sosejje.
66002024	Jesosaja epeejjiya Tiatira meshijo ba'eca iyehuiso quiaa ca Jezabelja esohui cajaa anaje. Ma Jezabel oeneija eba esohui, ebionei eshahua Satanás bajjanija esohuiya, miquiana maya shajja-ajjasapo-ajjanei poanaje. Jamajjeya eyaya mahuisoya miquiana huohuije ecuea esohui majo ejjashajja-ajjaquijji jama ba'a:
66002025	Queaja'atii jjashahuabaquipoquicue quiana ecuea esohuijo e poeo'oyajo.
66002026	Mimishi cajaa apoquiacuetii quiaa, ecuea esohuijo jjashajja-ajjaquipoquicue pea-ai e poeo'oyajo. Majoya quijje quiana eyaya enijje nequimeeje ojee ojjañajaajjicuana huoojeapoquiajji epojji.
66002027	Ma ecua yahuajonei ecue Chiiya eya onijje ojee ojjaña meshijo ba'ecacuana huoojeapoquiajji epojji nequimeecapoa, jama pea-aiya miquiana enijje nequimeeje. Miquiaaya ojjaña cua Eyacuiñajjija esohuijo jjashajja-ajjaquisapo-ajjatii poanajecuana chama'yo pojeameeje jiquio ecua meshimisi baacuiya cuiapojojeacani jamaya aje'yo cuana.
66002028	Eyaya quiana eshequihuiyejji poani majameta quiaje pea-ai.
66002029	Joya shajja-ajjaneisapoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje pea Jesosaja epeejjicuana jjachichaquipoquianija ebajji.” Mahuisoneiya eya tehuemeecanaje ojaya epeejjicuana Tiatira meshijo jjachichaquipoquianija ebajji.
66003001	Majoya Jesosa enijje miminequinajetii jama ba'a: “Jiquio esohui tehuepea-aicue angelque ecuea epeejjicuana Sardis meshijo jjachichaquipoquianija ebajji jama ba'a: Eya Eyacuiñajjija Edojjoshahuapame siete huisome jayojja yamijji poani, eya siete huisome majametacuana eiñanequia mejji nequi. Eyaya quiana jama huohuiaña ba'a: Ecuea quiana ebanei achajja miquianaya ba'epoquiani. Queahuisocuaa miquiana queapamenee ejo ba'epoquiani poso acani. Chojja, jama pojjeama quiana ba'e. Miquianaya caca emano'yo jayojja poani ejo queamimishijjejojoya.
66003002	Eyaya quiana queapame pojjeama ba'epoquiani baña jiquio ecua Eyacuiñajjija esohui jama pojjeama. Miquianaya ecahui'yo jayojjatii ba'epoquiani. Jamajjeya oe shequi'yocue Eyacuiñajjija esohuijo ejjashajja-ajjaquipoquio'oyajji. Miquianaya jjeya ca'a-amanei po'yani, jamajjeya oe queaca'a tiipoquicue oja esohuijo ojjaña miquiana queamimishi epojeyo'yo poanijje.
66003003	Jjashahuabaquio'oyacue ma esohuihuohuijjicuaa ebionei miquiana huohuicapoquinaje esohuijoya. Ma esohuijotii jjashajja-ajjaqui'yocue. Pea jjashahuabaquime oe po-o'oyacue miquianaja mimishijo Eyacuiñajjinijje ejjapeequio'oyajji. Miquiana jama mipo'yajo ecahui'yo jayojjatii jaa mishequi'yajo, eya quehuajje poecuajije miquiana queanee pomeeya miquianaja mimishijo. Jiquio ecua dejjaja bajjimanei acheshono siipojji oja equiyasijje poecuajije oya jayojja eya poecuajije miquianaja bajjimanei.
66003004	Beca quiana Sardis meshijo ba'e ca queapame ba'epoquianitii mimishiama joya ecua becacuana daqui jehueama ani jama. Jamajjeya quijje Eyahuasijje eyaya macuana daquioshe quiaje oya queaja'anee ba'epoquinajejojoya. Macuanaya queabihuinee nequipoquijetii enijje.
66003005	Ojjaña joya mimishi cajaa ajji popoquijetiicuana daquiosheneijji nequipoquije. Macuanaja bajjani Eyacuiñajjija libro Eyahuasijje eba'etiitii'yojjijo etehue jaa, ecuea ecuijea'yojji pojjeamatii poaje. Eyaya caca oe ecue Chiija cojjaneijo nequiya, oja angelcuanaja cojjaneijo nequiya pea-ai ja'anei huohuije macuanajaya oja bajjani, ecueatii poaje'yo.
66003006	Joya shajja-ajjaneisapoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje pea ecuea epeejjicuana jjachichaquipoquianija ebajji.” Mahuisoneiya eya tehuemeecanaje ojaya epeejjicuana Sardis meshijo jjachichaquipoquianija ebajji.
66003007	Majoya Jesosa enijje miminequinajetii jama ba'a: “Jiquio esohui tehuepea-aicue oja angelque ecuea epeejjicuana Filadelfia meshijo jjachichaquipoquianija ebajji jama ba'a: Eya ca iña oenei queapameneetii nequipoquiani mimishima'nei, esohui e'ejojonei apoquiajjitii poani. Eyaya queaca'aneetii nequiya huoojeapoquiaje ojjañacuana ma ecua yahuajonei emeshimese Davidya acapoa jama pea-aiya. Chama'nei dejja poaje ecuea ejjashahuabaquijji ameejjima epojji. Eya esecuejjaniai ca'apejoajo, peacuanaja ma esecuejjaniai eca'a'yojji pojjeamatii poaje. Eya esecuejjaniai ca'a'yajo, peacuanaja ma esecuejjaniai eca'apejo'yojji pojjeamatii poaje. Eyaya quiana jama huohuiaña ba'a:
66003008	Ecuea quiana ebanei achajja miquianaya ba'epoquiani. Ecuea esohuijo quiana jjashajja-ajjaquipoquiani, eya cajaa a'yojjimanei quianaja poani jamatii ca'a-amapishana nequiya. Miquiana cojjaneijo oe esecuejjani jayojja nequi ecue ca'apejo. Ma esecuejjani jayojja peacuanaja eca'a'yojji pojjeamatii poaje.
66003009	Bacue, Eyacuiñajjija babaca poso jjabaquijjicuana miquianaja meshijo nequi, oya Eyacuiñajji bihuiapoquiajji poso jjabaquiani. Chojja, macuanaya caca siajje poani, e'ejojonei pojjeama. Ma dejjacuana ca ebionei eshahua Satanás bajjani bihuiapoquiajji poani, ojayatii. Jamajjeya eyaya ma siajjepojjicuana miquiana cojjaneijo oja ecuioshajjajo nequimeeje. Majoya bacaje queahuisocuaa ecuea quiana queajeaneetii poani jama poaje bamajje.
66003010	Miquianaya queaca'a ba'epoquianitii ejo jamatii ecuea esohuijo queacamaja pomeecapoquiani cuaa. Jamajjeya eyaya quiana nahueje Eyacuiñajjiya ojjaña meshijo ba'ecacuana queaneenee pomeecajo quijje. Queacamajanee pomeecaje cuana Eyacuiñajjiya. Majoya ohuaya bacaje ache huisocuana e'ejojonei jjashahuabaquipoquije'yotii ojo.
66003011	Eya poecuajije o'oya. Jamajjeya quiana oe ejo queaja'atii jjashahuabaquipoquicue. A'a peacuanaja esohui queaquehuajo jjashahuabaqui'yojji miquiana queabihuinee pojji Eyahuasijje jjesheñaqui'yojjima yajjijo.
66003012	Ojjaña joya mimishi cajaa ajji popoquijetiicuana eyaya Eyacuiñajjija equi-aijo equi yamajjana queaca'anee jayojja nequimeeje majotii enequipoqui'yojji. Majo equi yamajjana jayojja poanicuanajo ecuea Eyacuiñajjija ebajjani eyaya tehueje, ojaya ciudad Jerusalén eyacua bajjani tehuepea-aije. Ma meshi ciudad queaquemo eba'ejji Eyajo ani oja huoojeaoquea jaaoqueje. Majoya eyaya ma equi yamajjanacuana jayojjabiajje ecuea bajjani eyacua tehuepea-aije.
66003013	Joya shajja-ajjaneisapoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje pea ecuea epeejjicuana jjachichaquipoquianija ebajji.” Mahuisoneiya eya tehuemeecanaje ojaya epeejjicuana Filadelfia meshijo jjachichaquipoquianija ebajji.
66003014	Majoya Jesosa enijje miminequinajetii jama ba'a: “Jiquio esohui tehuepea-aicue angelque ecuea epeejjicuana Laodicea meshijo jjachichaquipoquianija ebajji jama ba'a: Jama poani joya Eyacuiñajjija esohui ajeyo'yojji poani. Maya Eyacuiñajjinijje ojee ojjaña panajji epo. Ohuaya quiana jama acani ba'a:
66003015	Ecuea quiana ebanei achajja miquianaya ba'epoquiani. Miquianaya queamimishica'anee pojjeama ba'e jamatii miquianajaya eya queajeapishana poani, queajeanee pojjeama. Jjashahuabaquicue achajja quiana poaje. ¿A'a quea-ejeanee, a'a eya cajaa pojja'a? Eya ca miquianaja queajeapishana posapo-ajja.
66003016	Jjabaquicue, miquianaya caca ena eishijji huoe-ama quiyoama jayojja poani, peajja. Ena jamaa queabohui pomeecani. Jiquio ecua ena jamaa queabohui pomeecajje ojjajeaña, jama pea-aiya eyaya quiana baña cajaa aje e queajeapishana ajji poani bamajje.
66003017	Jama quiana poani ba'a: ‘Ecuana quea-aquianahuiso poani, ojjaña cua ecuaa jjeshesa-aña huisotii jjesheje. Ecuanaja chama' jjeshejjima yajji.’ Chojja, jama pojjeama. Miquianaya jjabaquijjimanei aema'nei jayojja poani, cojjama'nei jayojja, daquima'nei jayojja pea-ai poani. E'ejojonei queayenonee quiana ba'e. Miquianaya jama ba'e bamajje queayeno poani cuana pea-ai.
66003018	Jamajjeya quiana eyaya niñesheaña jama ba'a: Jjeshecue ecuea oro queapamenee Eyacuiñajjijo quea-aquianahuiso jayojja epojji. Jjeshecue daquioshe ehuoshojji miquiana daquima'nei jayojja poani queabicho epo poanijje majoya. Jjeshepea-aicue ecojjashicuijji jayojja miquiana queacojjaja'a po'yojji.
66003019	Eyaya ojjaña joya ecuea queajeanee poani quiana queaneepishana pomeeaña ejjabahuejjaqujji, niñesheaña pea-ai. Jamajjeya e'ejojonei eya queajeanee apoquiacue quiaa pea jjashahuabaquime po-o'oyamajje Eyacuiñajjijo.
66003020	Bacue, eyaya miquianaja equi esecuejjani eca'ajo nequiya iyaaña. Ojjaña joya ecuea esohui shajja-ajjajji poajecuaa oja esecuejjani ca'ajji poani ca'apejocaje e jjequinobiajji. Majoya eya onijje jjapeequije, onijje ijjiaijjiaje pea-ai.
66003021	Ojjaña joya mimishi cajaa ajji popoquijetiicuana eyaya anioquemeeje epejjejo ojjañacuana huoojeapoquiajji epojji enijje quijje. Yahuajonei eyaya ecue Chiija esohui ajeyoapoa, mimishicuana chama'yo apoa. Majoya ohuaya eya opejjejo anioquemeecapoa ojjañacuana huoojeapoquiajjitii epojji ojee onijje. Ma ecua ohuaya eya jama acapoa jama pea-aiya eyaya quiana pomeeje e jayojjaya.
66003022	Joya shajja-ajjaneisapoaniya quiaa shajja-ajjaneicue ma Eyacuiñajjija Edojjoshahuapameya esohui huohuicaje pea ecuea epeejjicuana jjachichaquipoquianija ebajji.” Mahuisoneiya eya tehuemeecanaje Jesosaja epeejjicuana Laodicea meshijo jjachichaquipoquianija ebajji.
66004001	Majoya aje esohui tehuejeyomajje eyaya jjacahuibaquiani jayojja aniya esecuejjani ca'ajji poani Eyahuasijje enobiquijji queahueshanee eca'apejo nequi bajeasohuanaje. Majoya eyaya ma ebionei enijje miminaje mimije o'oya shajja-ajjanaje baasa' janobajjimanei miasajeacani jama. Enijje mimio'oyanaje jama ba'a: “Jaasohuasocue jiquiacua. Eyaya miya jjeya jiquiojo ani bameeje ae poaje quijje.”
66004002	Majotii ani Edojjoshahuapameya eya queaca'a pomeecanananaje ma ohua huohuicaje cuana queaja'a ebajji. Queahuesha Eyahuasijje bajeasohuanaje emeshimese quii-anijjiai nequi. Majotii eanioque ani oe dejja queaja'a bapea-ainaje.
66004003	Ma emeshimese quii-anijjiaijo ani dejja queajijisajajanee poanaje jiquio ecua mei queanahuenee jaspe bajjani, cornalina bajjani pea-ai queajijisajajanee poani jama. O quii-anijjiaisahuajje eshijje tahua oopana jaa bapea-ainaje, jiquio ecua mei queanahuenee esmeralda bajjani queajeaja'anee poani jama.
66004004	Ma emeshimese quii-anijjiaipejjejo pea enequiayiyocopo 24 huisome equii-anijjicuana nequipea-ainaje. Oya huisome 24 etii poanicuana majo anioque ani bapea-ainaje. Ojjaña ma etii poanicuana eanioque ani daquiosheaojji poanaje, oro copocopo corona bajjani oja sapajo iya poanaje pea-ai.
66004005	Emeshimese quii-anijjiai nequijjetii baasiyo queahuiso cuayaquiequinaje. Majje cueji queasajeanee ponequinaje. Queahuisoneecuana taaaqui queashajjaquijjonee poani shajja-ajjanaje. Ma Emeshimese quii-anijjiai cojjaneijo siete huisome cuaquijiji jijiqui bapea-ainaje. Ma siete huisome cuaquijijicuana joya ecua Eyacuiñajjija Edojjoshahuapame siete huisome jayojja queaca'aneetii jjabameequiani jamaya.
66004006	Emeshimese quii-anijjiaihuijje o sahuamiji pea-ai bae-aiai ena jayojja ani quea-oshenee bapea-ainaje. Ma bae-aiai ena jayojja ani jiquio ecua cornalina ejjacojjabaquijji queajeaja'anee poani jama. Emeshimese quii-anijjiai eyiyesamaneijo nequinaje. O nequisahuajje aninaje cuatro huisome yamijjicuana eshe ani jiquio ecua esejaya jama pojjeama. Ma cuatro huisomeja yamijjicuana ca ecojjacuana queahuiso poanaje ehuijje, quiijje pea-ai.
66004007	Ma ebionei yamijji queacojjahuiso poani docuei ibiaja sapa jayojja poanaje. Pea ca macayahueja sapa jayojja poanaje. Pea ca dejjaja sapa jayojja poanaje. Pea ca huipa cuabesanija sapa jayojja poanaje.
66004008	Ma cuatro huisome yamijjicuana jama poanaje ba'a: Oya seis cuichome huiso poanaje. Ojaya eyamijo ecojjacuana queahuiso poanaje oja cuichoquimejjejjecuanajo pea-ai. Ma cuatro huisome yamijji poanicuanaya ojee ojjaña pojjajo, mecajje pea-ai sohuicuayamajamajanequinaje. Oya esohuitiiya sohuicuayanequinajetii jama ba'a: Queapameneenee mimishima'neitii nequipoquiani Emeshimesenei, queapameneenee, queapameneenee oya nequipoquiani. Eyacuiñajji oenei queaca'neetii nequipoquiani. Oya yahuajoneinei eanitiiapoa, jjeyanei oya eanitii, quijje pea-ai anitiitiipoquije. Jama sohuicuayameya pomajamajanequinaje ma cuatro huisome yamijji poanicuana.
66004009	Jamaya ma cuatro huisome yamijji poanicuaa ma equii-anijjiaijo eanioque ani Emeshimesenei bihuiacapoquinaje. Gracias amajamajacapoquinaje pea-ai. Jamaya oya bihuiamajamajacapoquinaje cuaa ma o quii-anijjiaijo ani queaca'aneetii popoquianijojoya, oe po'yoajjanei poanijojoya.
66004010	Jama sohuicuayame poanijo ma 24 huisome etii poanicuana oja cuioshajjajo nequi bahua jaaoquenaje Emeshimesenei eanioque ani cojjaneijo o bihuiapoquiajji. Maya yahuajoneitii eanitiiapoa. Majotii aniya oja oro copocopo corona bajjani oja sapajo iya anicuana Emeshimesenei cojjaneijo iyaca'yonaje sohuicuayaniya jama ba'a:
66004011	“Miyanei ecuanaja Emeshimesenei poani, ecuanaja Eyacuiñajji. Ecuana sohuicuayanitii mi bihuiapoquiajji miya ojjañacuana panajji epojojoya. Miqueanei ejjashahuabaquijjijo miyaya ojjañacuana panapoa. Jamajojoya aje ojjañacuanaja miya queasajajanee, queapameneetii, queaca'aneetii pea-ai popoquiani bacapoquijji.”
66005001	Majoya eyaya jjacahuibaquiani jayojja aniya Emeshimesenei o quii-anijjiaijo eanioque ani papeni ejjajja oja ebañei mejji nequi banaje. Omiji pea-ai tehue poanaje. Siete huisome ecuiabaji bajjanijji papenijo jaanaje.
66005002	Majo pea-ai aniya eyaya shajja-ajjanaje oe ángel queaca'aneeya janobajjimanei huohuiajjacaje jama ba'a: “¿Ache shai yani queapameneenee poani jiquio siete huisome ecuiabaji bajjanijjicuana cajjajji papeni pichojjojjojji?” jama huohuiajjameya acanaje.
66005003	Chama'neinei poanaje joya queapameneenee poani papeni pichojjojjojji esohui majo etehue jaa ajji. Chama'neinei poanaje cuana eyajo, meshijo, meshidojjojo emano'yocuana pea-ai ma etehue jaa pichojjojjojji.
66005004	Jamajjeya chama'neinei queapameneenee poani papeni pichojjojjojji esohui majo etehue jaa ajji bamajje eya paneineinaje.
66005005	Majo aniya ca oe etii poaniya eya jama acanaje ba'a: “¡A'a oe patiijji! Bacue, enequi oe Judaja osecua, joya “Docuei Ibia'” bajjani, ojjañacuana huoojeapoquiajji poani Davidja osecua. Comaaya ebionei eshahua Satanás bajjani jeabichajeaca'yonaje. Jamajjeya ohuaya papeni ejjajja jaa siete huisome ecuiabaji bajjanijjicuana cajjacaje epichojjojjojji majo etehue jaa ebajji” jamaya poanaje enijje.
66005006	Majoya aje eyaya banaje joya Ovejaja Bacuaejja jayojja poani ma cuatro huisome yamijjicuanayiyesamaneijo nequi, ma 24 huisome etii poanicuanayiyesamaneijo oya nequipea-ainaje. Joya Ovejaja Bacuaejja jayojja poani onaja manomee'yo jjeya eshe nequi'yo bapea-ainaje. Oya siete huisome eshe'anacuana sapajji nequinaje. Oya siete huisome cojjame nequinaje pea-ai. Ma siete huisome ecojjacuana joya ecua Eyacuiñajjija Edojjoshahuapame siete huisome poani jayojja queaca'aneetii nequi jjabameequiani jamaya. Ma Edojjoshahuapame siete huisome poani jayojja ehuoojea poanaje ojjaña meshiyasijje.
66005007	Majoya aje Emeshimesenei quii-anijjiaiyasijje poquimajje joya Ovejaja Bacuaejja jayojja poaniya papeni ejjajja majo Eyacuiñajjija ebañei mejji eiñanequia jaa papeni jjeshecanaje.
66005008	Papeni ejjajja ohua jjeshecajo ma cuatro huisome yamijjicuana, ma 24 huisome etii poanicuana pea-ai bahua jaaoquenananaje meshiyasijje joya Ovejaja Bacuaejja jayojja poani cojjaneijo o bihuiajji. Ojjaña macuanaya arpa eiñaqueyajji mejji poanaje, peamiji emejje plato oro edahuapejja mejji poanaje. Ojjaña ma platocuana shiyeshiye edahuashiyejji queacuataneejji poanaje. Ma shiyeshiye edahuashiyejji joya ecua Eyacuiñajjija'yo poanicuana oja mimi onijje jamaya.
66005009	Ma cuatro huisome yamijjicuana, ma 24 huisome etii poanicuana pea-ai sohuicuayanaje esohui eyacua jama ba'a: “Miya oenei queapameneetii poani papeni ejjajja jaa pichojjojjojji, ojaya siete huisome ecuiabaji bajjanijji cajjajji pea-ai. Miyaya queahuisonee Eyacuiñajjija'yo epojjicuana jjeshe'yapoa mi quecuaca'yapoa sosejje, miquea ena' cuayaqui'yapoa sosejje. Jamajojoya ojjaña pea meshijo ba'ecacuana iyehuiso, ojjaña peajaajjicuana queahuesha iyehuiso, ojjaña pea esohuijo mimianicuana pea-ai iyehuiso anicaje Eyacuiñajjija'yo epojji.
66005010	Ojjaña joya Eyacuiñajjija'yo poanicuana miyaya nequimeenaje minijjetii peajaajjicuana huoojeapoquiajjitii epojji, peacuanajo Eyacuiñajjinijje emimipea-aipoquijji nequimeenaje. Jamaya oja nahue'yocuana Eyacuiñajjijo chacochacopoquije jiquio meshijo ba'e.” Jama sohuicuayameya poanaje ma cuatro huisome yamijjicuana, ma 24 huisome etii poanicuana pea-ai.
66005011	Majo ani jjabajeasohuaquimajje angelcuana queahuisoneenee, millón huisomecuana yajja sicome yajji sohuicuayacaqui shajja-ajjanaje. Ma angelcuana queahuisonee o quii-anijjiai nequijo ejjanequiyiyoqui nequicanaje. Ma 24 huisome etii poanicuana, ma pea cuatro huisome yamijjicuana pea-ai Emeshimesenei quii-anijjiai nequijo ejjanequiyiyoqui nequipea-aicanaje angelcuana queahuisoneenijje.
66005012	Ma angelcuana queahuisoneenee nequica Emeshimesenei bihuiajji janobajjimanei sohuicuayacani shajja-ajjanaje jama poaje ba'a: “Ejjabihuiaqui ma jjaquiaquiapoa onaja manomee'yojji Ovejaja Bacuaejja jama. Ejjabihuiaqui oya oenei queaca'aneetii nequipoquianijojoya. Oya eojjaña-aquianacuanamese, oya queasapaja'aneetii, chama'nei ojaya queacamaja eajji pea-ai, jamajjeya ca-acapoquiahua cuaa esohui queapamenee ojo. Oya queaca'aneetii queasajajanee nequipoquiani, jamajjeya ojoneitii casohuicuayapoquiahua cuana” jama sohuicuayameya angelcuana ponequinaje Emeshimeseneijo.
66005013	Eyaya shajja-ajjapea-ainaje ojjaña Eyacuiñajjija panacuana eyajo nequi, meshijo ani, enaojjojo jaa, emano'yocuana meshidojjojo jaa pea-ai ojee sohuicuayacani jama ba'a: “Joya Emeshimesenei quii-anijjiaijo ani, joya Ovejaja Bacuaejja jayojja poani pea-ai ejjabihuiatiitiiquipoqui. Esohui queapamenee ca-acapoquiahua cuaa oya oenei queaca'aneetii, queasajajanee nequipoquianijojoya. Jamaya oya potiitiipoquije.”
66005014	Majo nequiya aje ma cuatro huisome yamijjicuaa jama huohuime acanaje ba'a: “Jamaya capoahua.” Ma 24 huisome etii poanicuaa oja ecuioshajjajo nequimajje Eyacuiñajji, joya Ovejaja Bacuaejja jayojja poani pea-ai bihuicanaje.
66006001	Majoya eyaya jjacahuibaquiani jayojja aniya joya Ovejaja Bacuaejja jayojja poaniya papeni ejjajja ebionei ecuiabaji bajjanijji jaa cajjacaje banaje. Ohua cajjacajo oe ma cuatro huisome yamijji poaniya cueji poani jama janobajjimanei esohui acanaje jama ba'a: “¡Poecue!”
66006002	Majoya poemajje oe monaoshe jjanequija'ananaquije banaje. Ma monaosheja daasabiajje eanisohuaqui ani dejja cohuijji mejji aninaje. Eyacuiñajjiya copocopo corona bajjani queanahue oja sapajo eiyajji quiacajo oya etii epojji, queaca'anee poani bacanaje cuaa. Majoya oya poquinaje queahuiso meshiyasijje Eyacuiñajji sapo-ajjaneitii poanicuana quecua'yohua.
66006003	Majo aniya eyaya joya Ovejaja Bacuaejja jayojja poaniya papeni ejjajja pea segundo ecuiabaji bajjanijji jaa cajjacaje o'oya bapea-ainaje. Ohua cajjacajo ma pea segundo yamijji poaniya jama acanaje oya jayojjaya ba'a: “¡Poecue!”
66006004	Majoya poemajje pea mona jjanequija'ananaquije bapea-ainaje. Ma ca monahuo'o poanaje. Ma monahuo'oja daasabiajje eanisohuaqui ani dejja baase'beca-ao mejji poanaje. Oya queaca'anee pomeecanaje ojjaña meshijo nequicacuana queamase pomeejji peajaajjicuananijje ejjaquecuaquipoquijji. Majoya queahuisojaajjicuana peajaajjinijje jjaquecuaquicanaje.
66006005	Majoya aje joya Ovejaja Bacuaejja jayojja poaniya papeni ejjajja pea tercer ecuiabaji bajjanijji jaa cajjacao'oyanaje. Ohua cajjacajo ma pea tercer yamijji poaniya jama acanaje oya jayojjaya ba'a: “¡Poecue!” Majoya poemajje pea mona jjanequija'ananaquije bapea-ainaje. Ma ca monatehue poanaje. Ma monatehueja daasabiajje eanisohuaqui ani dejja aquiana ache biquie huisome ebajji mejji poanaje.
66006006	Majoya ma cuatro yamijjicuanayiyesamaneijo aniya oe mimije eyaya shajja-ajjanaje jama ba'a: “Bobicuana chama'neinei popoquije, jamajje queasosehuisonee poaje ejjeshejji. Oe epojja echaco sosejje oe kilo anosoai jjeshecaje cuaa. Tres kilos cebada jjeshecaje cuaa oe epojja chaco sosejje. A'a esei, uvajjajjana' pea-ai peajja pomeejji queahuiso epomeejji enajo.”
66006007	Majoya aje joya Ovejaja Bacuaejja jayojja poaniya papeni ejjajja pea cuarto ecuiabaji bajjanijji jaa cajjacao'oyanaje. Ohua cajjacajo ma pea cuarto yamijji poaniya jama acanaje oya jayojjaya ba'a: “¡Poecue!”
66006008	Majoya poemajje pea mona jjanequija'ananaquije bapea-ainaje. Ma ca monapohui poanaje. Ma monapohuija daasabiajje eanisohuaqui ani dejja “Emano'yojji” bajjani poanaje. O ani quiijje pea dejja aninaje maya “Emano'yocuana Huoojeajji Poani” bajjani. Ma beca dejja queaca'a pomeecanaje queahuisoneecuana cuarta parte ojjaña meshijo ba'ecacuana chama'yotii pojeamee'yojji. Queahuisoneecuana manocaje'yo quijje peajaajjinijje jjaquecuaqui'yomajje, bobiyasijje po'yomajje, emanomeejjicuaa iñacajje, ebiocuiñajji queamaseneecuaa ijjiaca'yajje pea-ai.
66006009	Majoya aje joya Ovejaja Bacuaejja jayojja poaniya papeni ejjajja pea quinto ecuiabaji bajjanijji jaa cajjacao'oyanaje. Ohua cajjacajo eyaya banaje altar equecuaquimejjejje queahuisoneecuana Jesosaja epeejjicuanaja edojjoshahuacuana anica. Macuanaya quecuaca'yonaje cuaa Eyacuiñajjija esohuihuohuijji poanajejojoya. Macuana queaja'atii ba'epoquinaje, Jesosa cajaa a'yosapo-ajjatii poanaje.
66006010	Majoya Jesosaja epeejji poanajecuanaja edojjoshahuacuana janobajjimanei jama mimime poanaje ba'a: “Emeshimesenei Eyacuiñajji eojjañacuanamese poani, miya queaca'aneetii nequipoquiani, queapameneetii mimishima'nei. Miquea ejjashahuabaquijjicuana miyaya ajeyopoquiaña, pajeapajea'yoajjanei. Jamajjeya, ¿acheshono miyaya joya mi sapo-ajjanei poanicuana queahuiso meshijo ba'eca queaneenee pomeeje'yo ecuana miquea esohuijo quecuaca'yonaje sosejje?” jama emano'yocuana poanaje.
66006011	Majoya Eyacuiñajjiya Jesosaja epeejjicuana equecua'yo daquiosheao quiamajje huohuicanaje jama ba'a: “A'a queayeno pojji. Jomishocasocue. Capoesahua jiquiacua pea Jesosaja epeejjicuana esohuijo chacochacoanijojoya quecuacaje'yo cuaa, miquiana jayojja pea-aiya acaje'yo. Majoya eyaya ecuea epeejjicuana quecua'yojji poanajecuana queaneenee pomeeje'yo.”
66006012	Majoya aje joya Ovejaja Bacuaejja jayojja poaniya papeni ejjajja pea sexto ecuiabaji bajjanijji jaa cajjacaje o'oya banaje. Ohua cajjacajo meshi huehuahuehuaneineinaje. Eshequi quea-aaponeenee ponananaje daquitehue jayojja. Ba'i ca queacojjahuo'onee ponananaje ena' jayojja.
66006013	Majametacuana eyatahuatahuajo queahuiso nequi oquequinaje meshiyasijje jiquio ecua acuijjajja etahua ba'e beniaiya jeahuojojeacani meshiyasijje jama.
66006014	Eyatahuatahua chama' pocuajinanaje bapea-ainaje jiquio ecua papeni iñajjajjacani jama. Ojjaña eyiyocuana, nasicuana pea-ai meshi huehuahuehuaneiajo jjanequishiñajeaquinaje pea jjocohuasijje enequi'yojji.
66006015	Majoya queahuisoneecuana, emeshimesecuana, pea etii poanicuana, soldadocuana huoojeapoquiajji etii poanicuana, joya quea-aquianahuiso poanicuana, joya queaca'a poanicuana, joya ejjeshe peajo chacochacopoquianitiicuana, joya oyatii chacochacopoquianicuana pea-ai meteneineimajje jja-aniquehua-ajjaquicaje meijjanicuanahuasijje bapea-ainaje. Eyiyocuanajo nequica mei-aiyasijje poquicuajicanaje cuana.
66006016	Ojjaña macuanaya taaanequinaje jama ba'a: “Eyiyocuana, mei-aicuana nequijebecue ecuana queyaa, Emeshimeseneija o quii-anijjiaijo anija ecuana bajjima yajji. Joya Ovejaja Bacuaejja jayojja poani queaqueneneeneeya ecuana queaneenee epomeeca'yo poanijje ecuana queyacue.
66006017	Emeshimeseneija, joya Ovejaja Bacuaejja jayojja poani pea-aija ecuana queaneenee pomee'yojji epojja apoa, poeyanaje. ¿Acheya che ecuana queaneenee pomee'yojjima acaje? ¡Acheyapishana de!” jama taaame poajeya eyaya shajja-ajjanaje.
66007001	Majoya aje eyaya cuatro angelcuana cuatro miji meshijje nequi banaje. Oe eshequi jaasohuanimijijje nequinaje, pea ca eshequi oquequianimijijje nequinaje, pea eeno poquianimijijje nequinaje, pea ca eeno poeanimijijje nequinaje. Ma cuatro angelcuana queaca'anee nequinaje beni queyajji, beni poemeejjimanei pojji ojjaña meshiyasijje, bae-aiai enahuasijje, acui nequicahuasijje pea-ai.
66007002	Majoya eyaya oe ángel eshequi jaasohuanimijijje poeje bapea-ainaje. Ma Eyacuiñajji eshetii nequija ebahua jeasiijji mejji oya nequinaje. Oya ma pea cuatro angelcuana queaca'anee nequiani ojjaña meshi, bae-aiaicuana, acui nequicacuana queatai pomee'yojji poani taaapoa jama ba'a:
66007003	“A'a jii queatainee pomee'yojji so'o ojjaña meshicuana, bae-aiaicuana, ebiojo nequica acuicuana pea-ai eseja Eyacuiñajjijo chacochacopoquianicuana bahua jeasiijjimahuajo.”
66007004	Eyaya shajja-ajjanaje 144.000 huisome israelitacuana Eyacuiñajjiya bahua jeasiimeecanaje. Israelitacuana mahuiso poanaje ba'a:
66007005	12.000 huisome Judaja osecuacuana poanaje, 12.000 huisome Rubenja osecuacuana poanaje, 12.000 huisome Gadja osecuacuana poanaje,
66007006	12.000 huisome Aserja osecuacuana poanaje, 12.000 huisome Neftalija osecuacuana poanaje, 12.000 huisome Manasesja osecuacuana poanaje,
66007007	12.000 huisome Simeonja osecuacuana poanaje, 12.000 huisome Levija osecuacuana poanaje, 12.000 huisome Isacarja osecuacuana poanaje,
66007008	12.000 huisome Zabulonja osecuacuana poanaje, 12.000 huisome Joseja osecuacuana poanaje, 12.000 huisome Benjaminja osecuacuana poanaje pea-ai.
66007009	Majoya aje eyaya queahuisoneenee ejjanequichichaqui nequica banaje, yajja sicome yajji queahuisoneenee poanajejojoya. Emeshimesenei quii-anijjiaijo, joya Ovejaja Bacuaejja jayojja poanija cojjaneijo pea-ai queahuisonee nequicanaje ojjaña pea esohuijo mimianicuana iyehuiso, ojjaña peajaajjicuana iyehuiso, ojjaña pea meshijo ba'ecacuana iyehuiso pea-ai. Ojjaña macuanaya daquiosheao yamijji nequi bapea-ainaje. Jememeiña mejji poanaje cuana queabihuinee.
66007010	Ojjaña majo nequicacuana janobajjimanei taaanaje jama ba'a: “Eseja Eyacuiñajji o quii-anijjiaijo eanioque ani, joya Ovejaja Bacuaejja jayojja poani pea-ai eseyaya bihuiaña ohuaya eseya nahueca'yonajeyajjejojoya.”
66007011	Ojjañatii angelcuana queahuisoneenee ma 24 huisome etii poanicuana nequijo ejjanequiyiyoqui nequicanaje eyaya bapea-ainaje. Ma cuatro huisome yamijjicuana nequijo, Emeshimesenei quii-anijjiai nequijo pea-ai angelcuana ejjanequiyiyoqui nequicanaje. Ojjañatii majo queahuisoneeneecuana bahua jaaoquequinaje meshiyasijjeyee Eyacuiñajji o quii-anijjiaijo eanioque ani cojjaneijo o bihuiajji.
66007012	Ojjañatii majo queahuisoneeneecuaa Eyacuiñajji jama bihuiame acanaje ba'a: “E'e, jamaya. Ejjabihuiatiitiiquipoqui esejaya Eyacuiñajji. Oya queasajajanee, queasapaja'anee pea-ai poani ojjañacuanaja bacapoquijji. Gracias amajamajacapoquijji oya. Oya queapameneetii poani ojjañacuaa bacapoquijji. Eyacuiñajji queaca'aneetii, chama'nei ojaya queacamaja eajji. Jamajjeya ejjabihuiatiitiiquipoqui oya. E'e, jamaya oya queapameneenee poani cabacapoquiahua cuaa” jama bihuiameya acanaje ma queahuisoneeneecuaa.
66007013	Majoya aje oe etiiya ma 24 huisome etii poanicuananijje nequinajeya eya huohuiajjacanaje jama ba'a: “¿A'ya jiquio daquiosheao nequi yamijjicuana? ¿Achejje poe cuana?”
66007014	Eyaya oya saja-anaje jama ba'a: “Cua'a ecuea etii poani, ecuea oya bajjimanei. Miquea ca oya eba.” Majoya ohuaya eya huohuicanaje jama ba'a: “Jiquio daquiosheao yamijjicuana ma oya meshijotii ba'enaje ojee mimishicuananijje Eyacuiñajjiya ojjaña meshiyasijje queacamajanee pomeecapoquinajejo. Jamatii ma daquiosheao yamijjicuana queacamajanee ba'epoquinaje queaja'atii jjashahuabaquipoquiani. Oja daqui-ao shacuacanaje joya Ovejaja Bacuaejja jayojja poanija enaa, ma ojaya eyamijje cuayaqui'yapoa oja enaa, queadaquioshenee epo'yojji.
66007015	Jamajjeya ma daquiosheao yamijjicuana Eyacuiñajji quii-anijjiai cojjaneijo nequipoqui'yanitii ojo echacochacopoqui'yojji epojjajo, mecajje pea-ai. Emeshimeseneiya o quii-anijjiaijo anipoquianiya macuana jaahuanacapoquijetii onijje ani'yojojoya.
66007016	Majo ejjachichaqui anicacuana queashoe epobeca'yojji pojjeamatii poaje, queanabataja epobeca'yojji pojjeamatii poaje pea-ai. Eshequija oya edahuabeca'yojji pojjeamatii poaje, oya quiyoamaneitii ba'epoquije'yo majoya Eyahuasijje.
66007017	Joya Ovejaja Bacuaejja jayojja poaniya Emeshimesenei quii-anijjiai cojjaneijo nequiya majo ejjachichaqui anicacuana jaahuanacapoquijetii. Ohuaya huidojocaje cuana enaoshe cuayaquiequiyasijje ena ishimeeya, o ba'etiitiimee'yojji ena ishimeeya. Eyacuiñajjiya ojjaña macuanaja oja cojjana' ojjañatii cuicaje'yo. Majoya oya queayeno epobeca'yojji pojjeamatii poaje.”
66008001	Majoya aje joya Ovejaja Bacuaejja jayojja poaniya papeni ejjajja pea séptimo ecuiabaji bajjanijji jaa cajjacao'oyanaje. Ohua jama cajjacajeahuajo media hora queajecaneenee ponananaje eyahuasijjeyee.
66008002	Majoya eyaya siete huisome ángel etii poanicuana joya Eyacuiñajji cojjaneijo nequiani pea huoojeajji poani banaje. Eyacuiñajjiya ojjaña ma siete huisome angelcuana baasa' emiajji quiacanaje.
66008003	Majoya aje pea ángel oro edahuapejjajo ani shiyeshiye edahuashiyejji mejji poeyanaje altar oro equecua nequi cojjaneijo nequiya. Majo nequi oya queahuiso shiyeshiye edahuashiyejji quiacanaje altar equecuabiajje edahuashiyejji ma equii-anijjiai nequi cojjanei nequijo. Majoya ma angelya Eyacuiñajjija'yo poanicuanaja mimicuana huacanaje shiyeshiye edahuashiyejjitejjee Eyacuiñajjiyasijje edahuashiyejji.
66008004	Jamajjeya ma ángel edahuashiyejji edahuapejjajo ani mejji nequiya dahuashiyecanaje. Majoya queahuichachashiye ba'esohuaquinaje Eyacuiñajjija'yo poanicuanaja oja mimicuana ojee Eyacuiñajji ojjañacuana huoojeapoquiajji ani cojjaneiyasijje.
66008005	Majo nequiya aje ma angelya queahuiso cuaquicojjashae altarbiajje quiyoani oro edahuapejja edahuashiyejjiyasijje cuatajeameemajje huojjojeacanaje meshiyasijje. Ohua jama acajeahuajo cueji queataaasajanee ponananaje queahuisonee taaani jayojja, queashajjaquijjonee poani pea-ai shajja-ajjanaje. Baasiyohua jeaja'acanananaje, meshi pea-ai huehuahuehuanaje maneitiiya.
66008006	Majoya aje pea siete huisome angelcuana joya baasa' mejji poanicuana apoa epo nequinaje baasa' miajji.
66008007	Jamajjeya majo nequi oe angelya oja baasa' ohua miacajo queahuisoneenee mejaca'a, cuaquijiji pea-ai ojee ena'tejjee oquenaje meshiyasijje. Majoya queahuisonee meshicuana esejja tercera parte quiyo'yonaje, queahuisoneenee acuicuana ebiojo nequica esejja tercera parte quiyopea-ai'yonaje, queahuisonee siponecuana pea-ai quiyo'yonaje.
66008008	Majoya aje pea segundo angelya oja baasa' miapea-aicanaje. Ohua miacajo eyiyo jayojja queaquemoneenee jijiqui oquequinaje bae-aiai ani enahuasijje. Majoya queahuisonee bae-aiai ena esejja tercera parte ena' pojji po'yonaje quea-ihuinee.
66008009	Jamajjeya ojjaña ma esejja queaquemonee bae-aiai enaojjojo nequicacuana, jaacacuana pea-ai manocuajica'yonaje bae-aiai ena' quea-ihuinee po'yajo. Queahuisonee bishe'aicuana jaanobiqui'yonaje bae-aiai ena' po'yajo.
66008010	Majoya aje pea tercer angelya oja baasa' miapea-aicanaje. Ohua miacajo oe majameta queaquemonee queajeaja'anee jijiquitii oquenaje queahuisonee cueicuana jaahuasijje, bae queahuiso aniyasijje, ena queapame cuayaquiani queahuiso jaahuasijje pea-ai.
66008011	Ma majameta “Queapase” bajjani poanaje. Oja bajjani jayojja ma majametaaya ena queahuisonee queapasenee, queatainee eishijji pomeeca'yonaje. Ma ena queapasenee ishimajje queahuisoneecuana manoca'yonaje.
66008012	Majoya aje pea cuarto angelya oja baasa' miapea-aicanaje. Ohua miacajo eshequi, ba'i, majametacuana queahuiso pea-ai oemijijje queamisi ponananaje. Jamajjeya epojjajo eshequi miji peajje jiji'yojjimatii nequinaje. Mecajje ba'i, majametacuana pea-ai miji peajje jiji'yojjimatii nequinaje.
66008013	Eyaya babaquitii nequiya banaje oe huipa quea-aonee cuabesa ba'e eyajo. Oya janobajjimanei mimije eyaya shajja-ajjanaje jama ba'a: “Jiquio meshijo ba'ecacuana acheyenoneenee pocaje. Ma pea tres angelya baasa' jjeyanei miacajo queacamajaneenee pocaje queahuisoneecuana.”
66009001	Majoya aje pea quinto angelya oja baasa' miapea-aicanaje. Ohua miacajo eyaya banaje oe eshahuamase eyajo nequi meshiyasijje oqueje majameta jayojja. Majoya Eyacuiñajjiya ma eshahuamase eoque majameta jayojja oe llave quiacanaje pea eshahuamasecuana queahuisonee ejeanobia anica jjani queadoenee quipojoma'jo ani ca'apejojji o cuayaqui'yojji.
66009002	Ohua eshahuamasecuana anijji jjani ca'apejocajo huichacha queamooneenee cuayanaje jiquio ecua que dahuacani cuaa queahuichachahuojamooneenee poani jama. Huichachaa eshequi, eyatahuatahua pea-ai queyacanaje, quea-aaponee pomeecanaje.
66009003	Ma huichachahuojamootejjee cuayanaje queahuisonee eshahuamasecuana satejjee jayojja meshiyasijje. Eyacuiñajjiya ma eshahuamasecuana satejjee jayojja queaca'a pomeecanaje so'o queahuisocuana queaneenee pomeejji ajija quecua jama.
66009004	Eyacuiñajjiya eshahuamasecuana satejjee jayojja huohuicanaje jama ba'a: “A'a oe sipone, tata, acuijjajjacuana pea-ai napajji, queatai ajji. Ojjaña joya ecuea'yo pojjeama poanicuana queaneenee pomeecue. Ojjaña ecuea'yo poanicuana ebahua jeasii ca oe, a'a queanee pomeejji.
66009005	Ecuea'yo pojjeama poanicuana cinco ba'ime huisotii queaneenee pomeepoquiacue, jamatii a'a manomee'yojji cuana” jama huohuimeya Eyacuiñajjiya acanaje. Eshahuacuanaja satejjee jayojjaja quecua queaneenee poanaje jiquio ecua ajija quecua queaneenee poani jama.
66009006	Ma cinco ba'ime huisotii queahuisoneecuana mano'yosapoaje jamatii eshe ba'eje. E'ejojonei queahuisoneecuana mano'yosapoaje queaneenee pomajje. Jamatii aji jayojjaja quecuajo mano'yojjima poaje cuana.
66009007	Ma eshahuamasecuana satejjee jayojja jiquio ecua mona apoa epo epoquijji jjaquecuaquiya jama nequinaje. Oro copocopo esapajo iya nequinaje. Oja cojjacuana dejjaja ecojja jayojja poanaje.
66009008	Ojaya esao eponaja jayojja quea-ao ba'enaje. Ojaya ese'cuana docuei ibiaja jayojja quea-ao, queashejji nequi bapea-ainaje.
66009009	Oja yami queyajji baajee daqui ba'e bapea-ainaje. Ma eshahuamasecuana satejjee jayojja cuichojji poanaje. Cuabesamajje queashajjaquijjoneenee poanaje cuana joya ecua monacuana queahuisohua meshijjepojjicuana queashajjaquijjonee dojocuajicani jjaquecuaquiya jamaya.
66009010	Ma eshahuacuanaja satejjee jayojjaja hua'o joya ecua ajija ehua'ojo equima nequi jama poanaje, queaneenee ejjaquecuaquijji eyaya banaje. Majoya eshahuacuaa satejjee jayojjaa cinco ba'ime huiso quecuacapoquinaje cuana.
66009011	Oe ángel queaca'a queamimishi epo eshahuamasecuana jjani queadoenee quipojoma'jo anica huoojeajji nequinaje. Ojaya bajjani hebreo esohuijo jama acani ba'a: “Abadón”. Griego esohuijo ca “Apolión” bajjani acani.
66009012	Majoya aje apoa jjayejjequinaje ma ebionei queaneenee epomeejjicuana. Majoya pea beca ona queaneenee pomeejji poeje quijjepishana.
66009013	Majoya pea sexto angelya oja baasa' miapea-aicajo oe mimije eyaya shajja-ajjanaje. Oe altar oro equecua Eyacuiñajji ani cojjaneijo nequinaje. O quii mijipea-ai eshe'anajje nequi mimije banaje eyaya.
66009014	Oe miminaje sexto angelnijje joya baasa'jji poaninijje jama ba'a: “Ma cuatro angelcuana cuei queaquemo Éufrates bajjanipejjejo ejeyo ani, pichojeacue.”
66009015	Jamajjeya ma cuatro angelcuana ejeyo ani pichojeacanaje. Ma cuatro angelcuana apoa epotii jjaishoaquinequinaje ache eshequiajajo, ache ba'ijo, ache pojjajo, achenei eshequi nequijo Eyacuiñajjiya oya pichojeameecaje queahuisoneecuana jiquio meshijo ba'eca manomee'yojji.
66009016	Soldadocuana monabiajje eanisohuaqui ani apoa epo ejjaquecuaquijji queahuisoneeneecuana bapea-ainaje. Eyaya shajja-ajjanaje 200 milloncuana huisome ejjaquecuaquijji monabiajje ani.
66009017	Jamaya eyaya jjacahuibaquiani jayojja aniya banaje soldadocuana queahuisoneenee monabiajje eanisohuaqui ani. Maya soldadocuana jjase'oqueyaquinaje baajee daquihuo'ojo cuaquijijiqui jamajo, baajee daquitahuajo jacinto jamajo, baajee daquijahuajo azufre jamajo pea-ai. Oja monacuana docuei ibia' jayojja sapame poanaje. Oja nabajje cuaquijiji, huichacha, azufre pea-ai cuayaquinequiani bapea-ainaje.
66009018	Majoya cuaquijijiya, huichachaa, azufre pea-aiya ma monacuanaja enabajje cuayaquinajeya queahuisoneecuana jiquio meshijo ba'ecacuana manomeeca'yonaje.
66009019	Jamaya queahuisoneecuana manomeeca'yonaje oja enabajje cuayaquijeya. Ma monacuanaja ehua'o peyoja sapa jayojja poanaje. Ohua ijjiacajje queaneenee pocanaje cuana.
66009020	Jamatii ca ma peacuana queahuiso quecua'yojjima poanaje pea jjashahuabaquime po'yojjimatii ba'epoquinaje. Ma queamimishitii poanicuaaya eshahuamasecuana eyacuiñajjinisho oja dahua oro, meioshe, baajee queanahue bronce pea-ai bihuiacapoquinajetii. Acui oja jehui mei oja nequia bihuiacapoquinaje pea-ai. Ma eyacuiñajjinishocuana ca onaja ne jjabaquiajja, jjashajja-ajjaquiajja, jeoajja pea-ai.
66009021	Ma quecua'yojjima poanajecuana peacuananijje jjaquecuaquipoquinajetii, eshahuanijje mimipoquinajetii pea manomee'yojjijo, peanijje ojahue pojjeamanijje oja huanase pojjeamanijje jaapoquinajetii, aquiana siicapoquinajetii pea-ai.
66010001	Majoya aje eyaya pea ángel queaca'anee eyajje nequioqueje botejjee jjacahuihuibaquiani jayojja aniya banaje. Oja sapabiajje oe eshijje jaanaje. Ojaya ecojja queajijisajajanee poanaje eshequi queasajajanee poani jama. Ojaya equise o miji pea-ai cuaquijijiqui jayojja nequinaje.
66010002	Oya papenisisi etehue epichojjojjo jaa mejji poanaje. Oja ebañei ejeojjiya bae-aiai quishicanaje. Oja shani ejeojjiya ca meshicuana quishipea-aicanaje.
66010003	Majoya ma ángel queamimisajeanee miminaje jiquio ecua docuei ibia' queamimisajeanee mimiani jama. O jama mimime poajo siete huisome cuejicuaa oya saja-acanaje jayojja acanaje.
66010004	Majoya cuejicuana janobajjimanei mimije shajja-ajjamajje eyaya oja esohui etehuejjinisho a-ajjanaje. Majoya oe eyajo ani enijje mimije eyaya shajja-ajjapea-ainaje jama poaje ba'a: “A'a oe peacuana cuejicuanaja esohui huohuiquijji, peacuanaja ebajji pojjeama. A'a oja esohui tehuejji pea-ai.”
66010005	Majoya aje ma angelya bae-aiaijo quisemijijje nequiya, miji peajje meshijo quise nequiya oja ebañei eme jeasohuacaje eyahuasijje banaje.
66010006	Eyacuiñajji nequitiitiipoquianiya bacanaje e'ejojonei poani ma angelya huohuicaje esohui. Ma Eyacuiñajjiya ojjaña eyatahuatahua, meshi, bae-aiai pea-ai panacapoa, ojjaña jiquio meshijo nequica, ba'eca, jaaca, anica pea-ai panacapoa. Majoya aje ma angelya jama acanaje ba'a: “Apoa, epojja oe-ejjenei poeyanaje. Chama'nei pea o shonoshonomeejji epojji.
66010007	Pea séptimo angelya oja baasa' quijje ohua miacajeahuajo Eyacuiñajjiya ojaya ejjashahuabaquijjicuana ma ohua yahuajo ojo chacochacoaninajecuana, ma oja esohuihuohuijji poacuana pea-ai bameecapoa huisotii ajeyocaje'yo” jama huohuipomeya ma ángel poanaje.
66010008	Majoya aje oya angelya ma eyajo aniya enijje mimije o'oya shajja-ajjanaje, jama poanaje ba'a: “Poquicue ma ángel bae-aiai anijo quisemijijje jeojji nequiyasijje, ma quise miji peajje meshijo jeojji nequiyasijje. Majoya papenisisi etehue epichojjojjo jaa ojaya emejo nequi jjeshecue.”
66010009	Jamajjeya eyaya ma ángel nequiyasijje poquimajje oya huohuiajjañaquinaje jama ba'a: “Quiacue mo papenisisi miquea emejo nequi.” Ma angelya eya saja-acanaje jama ba'a: “Ma-aje papeni. Ijjiacue. Queabiquianee ijjiaje joya ecua huinina' queabiquianee poani jama. Quijje ca queapasenee poaje miquea see-aijo ba'e.”
66010010	Majoya eyaya papenisisi angelja emejo nequi jjeshemajje ijjianaje. Queabiquianee ijjianaje joya ecua huinina' queabiquianee poani jama. Majoya queapasenee ecuea see-aijo ba'enaje.
66010011	Majotii nequiya ma angelya eya huohuicanaje jama ba'a: “Esohui eyacua ma Eyacuiñajjiya miya quijje bameecaje huisotii ae poaje quijje pea meshijo ba'ecacuana, peajaajjicuana ma queahueshanee jaacacuana, pea esohuijo mimiani cuana, emeshimesecuana pea-ai miyaya huohuiquicue.”
66011001	Majoya eya quiacanaje acuibeje epinei jama ache ao eipiajji. Eyacuiñajjiya eya huohuicanaje jama ba'a: “Nequisohua'yocue. Ecuea equi-ai ipiaquicue ojjaña mijijje. Majo nequi altar equecua ipiapea-aicue. Ojjaña joya Eyacuiñajji bihuiajji poanicuana majo ani sicopea-aiquicue.
66011002	A'a ca oe ma Eyacuiñajjija equi-aiquiquibo meshi ipiajji ma meshi ohuaya judío pojjeamacuanaja yajji quiameecanajejojoya. Peajaajjicuana judío pojjeamacuana Eyacuiñajjija meshi jjeshe'yomajje majotiiya 42 ba'ime huisotii ba'epoquije.
66011003	Majoya quijje eyaya huoojeaje beca dejja ecuea esohuihuohuijji poani. Oya daquisha'a huoshojji poaje ojjañaja ebajji oya queayeno poani. Ma beca dejjaa ecue quia esohui 1.260 cahuime huisotii huohuicapoquije cuana” jamaya Eyacuiñajjiya eya huohuicanaje.
66011004	Ma beca dejja Eyacuiñajjija huoojea oja esohuihuohuijji poani jiquio meshijo nequije ma Eyacuiñajji ani cojjaneijo beca acuijjajja olivos bajjani nequi jama. Ma eojjaña-aquianamese poani Eyacuiñajji ani cojjaneijo cuaquijijisisi nequiajji beca nequi, jama pea-aiya oya poaje.
66011005	Ojjaña joya o queanee posapomeejji poajecuana coma beca dejjaa oja enabajje cuaquijiji cuayaquijeya dahuajeacaje'yo. Jamaya ohuaya ajeacapoquije'yo ojjaña joya o queanee posapomeejji poajecuana, o quecua'yojji posapoajecuana pea-ai.
66011006	Eyacuiñajjiya ma beca dejja queaca'anee pomeecaje ojaya ena oquemee'yojjima yajji meshiyasijje. Eyacuiñajjija esohui ae poaje quijje ohua huohuicapoquianijo ena oque'yojjimatii poaje so'o. Oya queaca'anee pomeecaje ojjaña ena meshijo jaaca, anica pea-ai ena' quea-ihuinee pomeejji. Ojjaña meshijo ba'ecacuana queaneenee pomeejji ma beca dejja nequije. Cua ohua queaneenee pomeesa-acaje huisotiicuana oja mimishijo queaneenee pomeecaje.
66011007	Eyacuiñajjija huoojea beca dejjaa oja esohui huohuijeyocajo oe ebiocuiñajji jayojja queamaseneenee cuayaquije ma jjani queadoenee quipojoma'jo ani onijje jjaquecuaquiya. Majoya ohuaya ma beca dejja quecuacaje'yo.
66011008	Majoya ma beca dejjaja oja yami ciudad queaquemojo jaajeaje ejeojjiaisahuajotii. Ma beca dejjaja eyami Emeshimesenei acui ecuiata'apeejo onaa manomeeca'yapoa meshijotii jaajeaje. Maya Sodoma meshi jayojja poani, Egipto meshi jayojja pea-ai.
66011009	Ma beca dejjaja eyami ejeajea jaa baa, queahuisonee pea meshicuanajo ba'ecacuana, peajaajjicuana, pea mimicuana pea-ai poecaje. Jamatii oya mojeameejjimatii acaje cuaa tres y medio cahuime huiso.
66011010	Queahuiso meshijo ba'ecacuana queabihuinee poaje ma beca dejja quecuaca'yonaje bamajje queaneenee pomeejji ohua huoojeamajamajacanajejojoya oja mimishijo. Fiesta queaquemo acaje cuaa o mano'yonajejo. Aquianacuana pea onijje ba'ecacuana sosema' quiacaje cuaa queabihuinee po'yaniyajjejojoya.
66011011	Majoya aje tres y medio cahuime huisotii ma beca dejja emano'yo jaa Eyacuiñajjiya oya shequimeecaje'yo. Oya nequisohuameecaje'yo. Jamajjeya ojjaña joya o eshequi'yo nequi ba'yojji poajecuana queameteneenee ponanaje ojo.
66011012	Majoya ma beca dejjaa shajja-ajjacanaje oe eyajo nequi onijje mimije janobajjimanei jama ba'a: “¡Jiquiacua ba'esohua'yocue!” Majoya o sapo'yoajjanei poanicuaa bacanitii ma beca dejja ba'esohuaquije'yo botejjee eyahuasijje.
66011013	O ba'esohuaqui'yojeahuajotii meshi janobajjimanei huehuahuehuaneineije. Equicuana queahuisonee ani, una décima parte, oquejeacuaji'yomajje dejjacuana, eponacuana, esho'iquiana pea-ai ojjañajo 7.000 huisome cuana cuiapashajeacuajicaje'yo. Ojjaña ma meshijo eshetii mano'yojjimacuaa queameteneenee pomajje Eyacuiñajji Eyajo queaca'aneetii nequi bacaje.
66011014	Jamaya ma pea segundo queacamajanee pomeejji poecuajije. Quijjepishana pea tercer queacamajanee pomeejji poeje.
66011015	Majoya aje pea séptimo angelya oja baasa' miacajeahuajo angelcuaa queamimisajeaneeya huohuicaje shajja-ajjanaje jama ba'a: “Eyacuiñajjiya eseja Emeshimeseneiya jjeya ojjaña meshijo ba'ecacuana huoojeacapoquijetii oja huoojea ojjañacuana nahue'yojji poani Quitonijjetiiya. Ojjañacuana huoojeapoquiajjitii poani oya popajea'yoajjanei nequipoquije” jamaya huohuicanaje.
66011016	Ma o quii-anijjijo ani ma 24 huisome etii poanicuana Eyacuiñajji ani cojjaneijo oja ecuioshajjajo anioquemajje bahua jaaoquenaje meshiyasijjeyee o bihuiajji.
66011017	Jama bihuiame oya acanaje etiicuaa ba'a: “Eyacuiñajji miya Emeshimesenei queaca'aneetii nequipoquiani. Miya yahuajonei eanitiiapoa, jjeyanei eanitii pea-ai. Ecuaaya miya bihuiaña miya queaca'aneetii poanijojoya. Jjeya miya ojjañacuana huoojeapoquiajjitii poani.
66011018	Ojjañajaajjicuana queaquenenee poani minijje, epojja mi onanijje queaqueneneenee pojji poeyanajejojoya. Ma pojjajo miyaya ojjaña emano'yocuana shequimee'yomajje achajja ba'ecapoquianinaje cuana ja'anei huohuije'yo. Ma pojjajo pea-aiya ojjaña mique nahue'yocuana, ma mijo chacochacopoquinajecuana, ma miquea esohui huohuipoquiajji poanajecuana, ma mi bihuiapoquiajji poanajecuana, ojjaña ma queaca'a ba'epoquinaje, ma oyatii ca'a-ama poanaje jjabaquijjicuana pea-ai miyaya o queabihui pojji quiaje. Jamatii ojjañacuana emeshimesecuana pea-ai ma peacuana queacamajanee pomeejji ponequinaje, jiquio meshicuana peajja pomeejji poanaje pea-ai miyaya queaneenee pomeeje'yo” jama bihuiameya Eyacuiñajji acanequinaje angelcuaa.
66011019	Majoya Eyacuiñajjija equi-ai ma Eyajo ani oyatii jjaca'apejoquinaje. Eyacuiñajjija quia esohui meibejejo tehue jaajji cajón majo nequi bacanaje cuaa. Eyajo cueji queasajeanee poequi, ona taaaqui jayojja queashajjaquijjonee poani pea-ai shajja-ajjacanaje cuaa. Baasiyocuaa jeaja'acanequinaje, meshi huehuahuehuanaje pea-ai. Mejaca'a queaquemo queahuisonee pea-ai oquenaje meshiyasijje.
66012001	Majoya ojjañacuanaja yahuajo bajjimanei poa eyajo ani jjaja'acuajiquinaje onaja queaja'a ebajji jama ba'a. Oe epona eshequi jama daqui yamijji aninaje. Ojaya ejeojjiquimejejje ba'i nequinaje. Ojaya esapajo copocopo corona bajjani iyajo doce huisome majametacuana nequinaje.
66012002	Maya epona oejji poanaje. Ebacuaneejo oya sasianeinaje oja bacua jjeyahuanei cuayaje.
66012003	Majoya ojjañacuanaja yahuajo bajjimanei poa pea eyajo ani jjaja'acuajiquinaje onaja queaja'a ebajji jama ba'a. Oe shadaa-aihuo'o jayojja queamasenee jjaja'aquinaje. Oya siete sapame huiso queanahuenee copocopo corona iyajji poanaje. Oya diez she'aname huiso poanaje pea-ai.
66012004	Ma shadaa-ai jayojjaja ehua'ohua queahuisonee tercera parte majametacuana eyajo nequi, cuiajeaoqueajeacanaje meshiyasijje. Majoya shadaa-ai jayojja epona bacuaneeani cojjaneijo jaanaje ebacua cuayajo eijjia'yojji nisho.
66012005	Majoya ma eponaja ebacua cuayanaje yahuesho'i. Oja bacua tiimajje queaca'anee pocajji poanaje ojjañajaajjicuana huoojeapoquiajjitii epojji. Jamatii oja bacua cuayajeahuajo oe angelya oya dojosohuaquicanaje Eyacuiñajji aniyasijje, o quii-anijjiai nequiyasijje.
66012006	Enaese ca quehuapoquicuajinaje se-ejjama' meshiyasijje ma Eyacuiñajjiya o anijji epojji queapame acanajeyasijje. Majo ani Eyacuiñajjiya epona bobiacapoquinaje, jaahuanacapoquinaje pea-ai 1.260 cahuime huisotii.
66012007	Majoya aje quijje eyahuasijje jjaquecuaquicanaje cuana. Oe ángel queaca'a Miguel bajjani pea onijje angelcuana pea-ai jjaquecuaquicanaje ma shadaa-ai jayojjanijje onijje eshahuacuananijje pea-ai.
66012008	Ma shadaa-ai jayojjaa, onijje eshahuacuaa pea-ai angelcuana jeabichajea'yojjima acanaje. Majoya o anijji chama' po'yonaje Eyahuasijje.
66012009	Jamajjeya ma ángel queaca'aa Miguel bajjaniya onijje angelcuaa pea-ai shadaa-ai jayojja onijje eshahuamasecuana pea-ai Eyajo ani jeaoqueajeaca'yonaje meshiyasijje. Ma shadaa-ai jayojja yahuajoneinei peyopojji poa. Jjeya oyatiiya edosiquiana bajjani poani, ebionei eshahua Satanás bajjani pea-aiya. Ohuaya ojjaña meshijo ba'ecacuana dasiacapoquianitii. Maya, ojjaña pea onijje eshahuamasecuana pea-ai huoojeaoqueajeaca'yonaje meshiyasijje.
66012010	Majoya aje oe eyajo ani janobajjimanei mimije shajja-ajjanaje jama poani ba'a: “Jjeya apoa epojja epoe Eyacuiñajjija ojjaña joya ojo jjashahuabaqui'yonaje huisotiicuana nahue'yojji. Jjeya Eyacuiñajji ojjañacuanajo jjabameequinaje oya queaca'aneetii nequipoquiani jiquio meshijo ba'ecacuanaja Emeshimesenei poani. Eyacuiñajjija huoojea ojjañacuana nahue'yojji poani Quito pea-ai jjabameequinaje oya queaca'aneetii nequipoquiani ojjaña meshijo ba'ecacuana huoojeapoquiajjitii poani. Edosiquiana Eyacuiñajji ani cojjaneijo nequipoquinaje epojjajo, mecajje pea-ai ojjaña Jesosaja epeejjicuana queamimishihuiso ajji poani. Jjeya ca angelcuaa oya huoojeaoqueajeaca'yonaje meshiyasijje.
66012011	Joya Ovejaja Bacuaejja jayojja poaniya oja na' quiacajje Jesosaja epeejjicuaa edosiquiana cajaa aca'yonaje. Jamajjeya Jesosaja epeejjicuana meteama ba'epoquinaje jamatii Jesosajo emano'yojji. Oja epeejjicuana apoa epo jjabaquinaje Jesosajo emano'yojji, jamajjeya meteama poanaje edosiquianajo.
66012012	Ojjaña quiana Eyajo ba'e'yocuana queabihuinee pocue. Ojjaña joya jjeya eshe ba'eca jiquio meshijo, bishe'aicuanajo ba'eca pea-ai ca queayenonee pocajji edosiquiana meshiyasijje huoojeaoqueajeaca'yonajejojoya. Edosiquiana epojja o Cuaqui-aiyasijje poqui'yojji poechipiani bamajje queaquenenee poani.”
66012013	Majoya ma shadaa-ai jayojjaa meshiyasijje ejeaoqueajea'yo aniya jjabaquimajje ma epona jjeyanei cuaya bacuasho'ijji poanaje sa-ajjaquicanaje.
66012014	Jamajjeya Eyacuiñajjiya ma epona quiacanaje beca huipaja cuicho o cuabesacuajinanajji ma se-ejjama' meshiyasijje epoquijji. Ma meshijo ani shadaa-ai jayojjaja oya napajjima anije. Oya majotii ani Eyacuiñajjiya tres y medio shequiajame huiso bobiacapoquije, jaahuanacapoquije pea-ai.
66012015	Majoya ma shadaa-ai jayojjaa ena queahuisonee ojjajeacanaje oja enabajje cuei queaquemo jama epojji ma epona hui'ijeamee'yojji nisho.
66012016	Majoya meshi oyatii jjaca'apejoquinaje shadaa-ai jayojjaja enabajje ojjajea ena queaquemo enobiquijji ma epona ehui'ijea'yo poanijje.
66012017	Ma epona hui'ijea'yojjima bamajje shadaa-ai jayojja queaquenenee poanaje onijje. Jamajjeya oya poquinaje ojjaña eponaja osecuacuananijje, ma Eyacuiñajjija esohuijo jjashajja-ajjaquijji poanicuananijjeya, ma esohui Jesosajo jjashahuabaqui'yanitiicuananijjeya jjaquecuaquiya.
66012018	Jamajjeya ma shadaa-ai jayojja bae-aiai anisahuajo nequinaje.
66013001	Majoya aje eyaya jjacahuibaquiani jayojja aniya banaje bae-aiai enaquipajo ani oe eyami queaquemonee nequisohuaje etajahuasijje. Oya siete sapame huiso poanaje, diez she'aname huiso poanaje pea-ai. Oja eshe'anacuanajo copocopo corona queanahue eiya ani bapea-ainaje. Ojjaña oja sapacuana bajjanijji poanaje Eyacuiñajjija bajjanijji. Oyanei Eyacuiñajji jayojja poani jjabaquinaje. Jamaya epojji queamimishinee Eyacuiñajjiya bacani.
66013002	Ma enaojjojo ani nequisohuaja ojaya eyami queaquemonee ibia' jayojja banaje. Oya oso jayojja jeojjime poanaje. Ojaya enaba docuei ibiaja jayojja poanaje. Majoya ma shadaa-ai jayojjaa ma enaojjojo ani nequisohua eyami queaquemonee queaca'anee pomeecanaje o jayojja pea-ai enequijji queahuisocuana huoojeapoquiajji epojji.
66013003	Ma enaojjojo ani nequisohua eyami queaquemonee oe oja sapa eyacua-ajja'yo poanaje. Beshahuanei oya mano'yonaje majoya. Oja sapa jjajeaqui'yonaje bamajje queahuisonee meshijo ba'ecacuana jjabaneineiquicanaje ojo. Jamajjeya ojaya esohui shajja-ajjaneicanaje queahuisocuaa.
66013004	Majoya queahuisonee meshijo ba'ecacuaa ecuioshajjajo anioquemajje shadaa-ai jayojja bihuiacanaje ma enaojjojo ani nequisohua eyami queaquemonee ohua o jayojja queaca'anee enequijji pomeecanajeyajjejojoya. Enaojjojo ani nequisohua eyami queaquemonee bihuiapea-aicanaje cuaa oja ecuioshajjajo anioquemajje. Jama bihuiame acanaje cuaa ba'a: “¡Chama'neinei pea jiquio enaojjojo ani nequisohua eyami queaquemonee jama! Chama'neinei pea o jeabichajea'yo epojji oya queaca'anee poanijojoya.”
66013005	Ma enaojjojo ani nequisohua eyami queaquemoneeya esohui queatainee acanaje Eyacuiñajjijo. Oya Eyacuiñajji jayojja poani jjabaquimajjeya queaquehuanee mimipoquinaje oya Eyacuiñajji jayojja poani oja ejjocojo enequi'yojji nisho. Cuarenta y dos ba'ime huiso Eyacuiñajjiya oya nequimeecanaje so'o queahuiso meshijo ba'ecacuana huoojeapoquiajji epojji.
66013006	Jamajjeya queaba'ihuiso ma enaojjojo ani nequisohua eyami queaquemonee queatainee mimipoquinaje Eyacuiñajjijo, Eyacuiñajjija bajjanijo, o anijji meshijo, Eyajo ba'ecacuanajo pea-ai queatainee mimipoquinaje.
66013007	Eyacuiñajjija nahue'yocuananijje jjaquecuaquimajje queahuisoneecuana Jesosaja epeejji ohuaya manomeeca'yonaje. Jamajjeya oya queaca'a nequipoquinaje emeshimese ojjaña pea meshijo ba'ecacuana, ojjaña peajaajjicuana queahuesha, ojjaña pea esohuijo mimianicuana pea-ai huoojeapoquiajji epojji so'o Eyacuiñajjija esohuijo, oyatii pojjeama.
66013008	Jamajjeya ojjaña jiquio meshijo ba'ecacuaa Jesosaja nahue'yo pojjeamacuaaya ma enaojjojo ani nequisohua eyami queaquemonee bihuiacapoquinaje. Yahuajoneitii Eyacuiñajjija ojjaña meshi, aquianacuana pea-ai panajjimahuajo ojjaña joya Jesosaa nahuecaje'yo huisotiicuanaja bajjani etehue ejaatii poa. Joya Ovejaja Bacuaejja jayojja poani equecua'yo poajaya librojo ojaya bajjanicuana etehue ejaatiipoquiani eba'etiitiipoqui'yojji Eyahuasijje. Ma ojjaña peacuanaja eyami queaquemonee bihuiapoquijji poaja bajjani ca tehuejjima acapoa majoya.
66013009	Joya shajja-ajjaneisapoaniya quiaa shajja-ajjaneicue jiquio esohui jama ba'a:
66013010	“Ojjaña joya onaa jeanobiacaje huisotiicuana, mahuisotiiya dojocaje emejeyo ejeanobiajji. Ojjaña joya onaa baase'becaa yacuajeacaje'yo huisotiicuana, mahuisotiiya yacuajeacaje'yo cuaa. Jamajjeya ojjaña joya Eyacuiñajjija'yo poanicuana queaca'atii ba'ecapoquijji, oja esohuijotii jjashahuabaquicapoquijji” jama mimime poani Eyacuiñajjija Edojjoshahuapame.
66013011	Majoya aje eyaya pea eyami queaquemonee meshiquipajo ani cuayaje bapea-ainaje. Oya she'ana beca poanaje oveja yahue jama. Oya miminaje shadaa-ai jayojja pea-ai mimime.
66013012	Ohuaya ma meshiquipajje cuayaa, ma pea enaojjojo ani nequisohua eyami queaquemonee cojjaneijo nequiya ojjañacuana queaca'a huoojeacapoquinaje. Jamaya ma enaojjojo ani nequisohua eyami queaquemoneeya oya nequimeecanaje. Majoya ohuaya ma meshiquipajje cuayaa ojjañacuana enaojjojo ani nequisohua eyami queaquemonee bihuiameecapoquinaje, ma oja sapa eyacua-ajja'yo ejjajeaqui'yo poanajeya.
66013013	Ma meshiquipajo ani cuaya eyami queaquemoneeya dejjaja ajjima'neineicuana apea-aicapoquinaje. Ohuaya eyajje cuaquijiji oquemeecanaje pea-ai meshiyasijje queahuisoneecuanaja cojjaneijo nequiya.
66013014	Jamaya ohuaya dejjaja ajjima'neineicuana ma pea enaojjojo ani nequisohua eyami queaquemoneeja cojjaneijo acapoquinaje Eyacuiñajjiya oya jama ameejjima pojjeama acanajeyajjejojo. Ohua dejjaja ajjima'neineicuana acaje bamajje queahuisoneecuana jiquio meshijo ba'ecacuana jjadasiameequinaje ojo. Ohuaya ma enaojjojo ani nequisohua eyami queaquemonee jayojja nemeecanaje cuana onaja bihuiapoquiajji eyacuiñajjinisho. Ma baase'becaja yacua-ajja'yo ejjajeaqui'yo jayojja nemeecanaje onaja bihuiapoquiajji.
66013015	Ma enaojjojo ani nequisohua eyami queaquemonee jayojja onaja ne ebihuiajji eyacuiñajjinisho pea eyami queaquemonee meshiquipajo ani cuayaa oya sipojeacajje eshe ponananaje Eyacuiñajjiya jama ameejjima pojjeama acanajejjejojoya. Jamajjeya ma onaja ne eshe nequiya huohuicanaje ojjaña joya oja ecuioshajjajo nequi o bihuia-ajja poajecuana quecuameeca'yojji.
66013016	Ma meshiquipajo ani cuayaa ojjaña meshijo ba'ecacuana jeasiimeecanaje oja ebañei mejje, ebahuajje jeasiimeecanaje emejje jeasiijjimajo. Ojjaña ca joya queaca'a etii poanicuana, joya ca'a-ama poanicuana pea-ai, ojjaña joya quea-aquianahuisonee poanicuana, joya aema'cuana pea-ai, ojjaña joya ejjeshe peajo chacochacopoquianitiicuana joya oyatii chacochacoanicuana pea-ai mahuisoya jamaya jeasiimeecanaje ojjañacuana.
66013017	Jamajjeya ojjaña joya jjajeasiimeequijjima poanicuana emejje, ebahuajje pea-ai bobicuana jjeshemeejjima, quiameejjima pea-ai acanaje etii poanicuaa. Oja jeasii ma enaojjojo ani nequisohua eyami queaquemoneeja bajjanijji poanaje. Oja numerojji pea-ai poanaje.
66013018	Miquianaya joya queasapaja'anee poanija queaja'a bacajji eyami queaquemonee enaojjojo ani nequisohuaja número. Maya dejja yamijjija número pea-ai poani ba'a: 666 jeasiime.
66014001	Majoya aje eyaya jjacahuibaquiani jayojja aniya banaje eyiyo Sión bajjanijamacoojo joya Ovejaja Bacuaejja jayojja poani nequi 144.000 huiso dejjacuananijje. Ojjaña ma eyiyojo nequica dejjacuana oja bahua Ovejaja Bacuaejja jayojjaja bajjanijji poanaje, oja Chiija bajjanijji pea-ai poanaje.
66014002	Oe eyajo ani queamimisajeanee mimije eyaya shajja-ajjanaje jiquio ecua cuei queashajjaquijjo oquequinequiani jama, cueji queashajjaquijjonee ponequiani jama. Jiquio ecua harpa queahuisocuaa ojee iñaqueyacani jamaya oya mimije eyaya shajja-ajjanaje.
66014003	Majoya ma 144.000 huiso dejjacuana Emeshimesenei quii-anijjiai nequi cojjaneijo ejjachichaqui nequica banaje, ma cuatro huisome Eyacuiñajji bihuiajji eyamicuana cojjaneijo, ma 24 huisome etii poanicuana cojjaneijo pea-ai nequicanaje ojee. Mahuisonei dejjacuanaya esohuicuayajji eyacuanei sohuicuayanequinaje ojayenei esohuicuayajji. Peacuanaja ca queaquehuanee poanaje esohuicuayapea-aijji bajjimajojoya. Mahuisoya ma 144.000 huiso dejjacuana sohuicuayacanequinaje Eyacuiñajjiya ma dejjacuana jjesheca'yonajejjejojoya ojaya'yo epojji.
66014004	Ojjaña ma 144.000 huiso dejjacuana shacuima'tii nequinaje, eponanijje jaajjimanei poanaje. Ma dejjacuaaya Ovejaja Bacuaejja jayojja poani equijje acapoquinaje cua o poquijeyasijje. Eyacuiñajjiya ma dejjacuanaya queahuisoneecuananijje ojee ba'e jjesheca'yonaje ojaya'yo epojji. Ma ecua judiocuaa ojjaña oja banacuana iyehuiso oja sejjacoo'yo Eyacuiñajji quiacapoquinaje, oya jayojja Eyacuiñajjiya ma 144.000 huiso dejjacuana bacanaje equiacoo ojaya epo'yojji, Ovejaja Bacuaejja jayojja poanija epopea-ai'yojji.
66014005	Ojjaña ma 144.000 huiso dejjacuana siajje po-ajjanei popoquinaje, mimishiamaneitii ba'ecapoquinaje.
66014006	Majoya pea ángel quea-aonee eyatahuatahuajo cuabesaba'e bajeasohuanaje. Ohuaya Eyacuiñajjija esohui queapamenee ma oe po-ajjanei esohuiya yecaoqueje ojjaña meshijo ba'ecacuana huohuijji bapea-ainaje. Ojjaña pea meshijo ba'ecacuana, ojjaña peajaajjicuana queahuesha, ojjaña pea esohuijo mimianicuana pea-ai huohuijji esohui yeoquecanaje.
66014007	Ma angelya janobajjimanei ojjañacuana huohuicanaje jama ba'a: “Eyacuiñajji queaca'aneetii poani bapoquiacue quiaa, oja esohuijo oe jjashajja-ajjaquipoquicue. Oya oeneitii bihuiapoquiacue jjeya epojja apoa epoejojoya ojjañacuana achajja ba'epoquianinaje ja'anei huohui'yojji. Eyacuiñajji ojjaña eyatahuatahua, meshicuana, ojjaña aquiana, bae-aiai enacuana, ojjaña enaoshecuana pea-ai panajji epo oya bihuiapoquiacue quiaa. Chama'nei aquiana oja pana pojjeama” jama huohuimeya angelya acanaje.
66014008	Majoya pea segundo ángel ebionei angelquiquishijji eyatahuatahuajo cuabesaba'e bapea-ainaje. Ma angelya janobajjimanei huohuipea-aicanaje jama ba'a: “Babilonia meshijo anica equicuana ojjañatii equecuajeabichajeyo'yo jaa, ma meshicuiñajjicuana chama'yotii, cuiaca'yonaje cuana. Babilonia meshicuiñajjicuana queamimishinee jaapoquinaje peacuiñajjicuananijje. Ona jama ba'epoquiani bamajje peajaajjicuana oya jayojja pea-ai popoquinaje peacojjojji. Jiquio ecua uvajjajjana' queaseseneejo coocajje queahuiso ishimajamajasapoani ehuoojji, oya jayojja Babilonia meshicuiñajjicuaa peajaajjicuana queamimishi pomeecapoquinaje” jama huohuimeya angelya acanaje.
66014009	-
66014010	Majoya pea tercer ángel oquiquishijji eyatahuatahuajo cuabesaba'e bapea-ainaje. Ma angelya janobajjimanei huohuipea-aicanaje jama ba'a: “Ojjaña joya enaojjojo ani nequisohua eyami queaquemonee bihuiajji poanicuana, ojjaña onaja ne o jayojja poani bihuiajji poanicuana pea-ai Eyacuiñajjiya queaqueneneeya queaneenee pomeecaje'yo. E'e, ojjaña joya oja numerojo jjajeasiimeequinajecuana oja ebañei mejje, ebahuajje pea-ai Eyacuiñajjiya queaqueneneeya queaneenee pomeecaje'yo. Jamajjeya joya jjajeasiimeequinaje huisotiicuana queaneeneetii cuaquijijiqui azufre quiyoquitejjeejo nequitiitiipoquije'yo. Queaneeneetii nequipoquije'yo Eyacuiñajjija angelcuana anica cojjaneijo, Ovejaja Bacuaejja jayojja poani ani cojjaneijo pea-ai.
66014011	Macuana queaneeneetii popoqui'yojji meshijje huichacha ba'esohuaquipoquijetii. Cuaqui-ai quijjo'yoajjanei jaapoquijetii epojjajo mecajje macuana queaneeneetii ponequi'yojji. Jamaya popoquije'yo cuana ojjaña joya enaojjojo ani nequisohua eyami queaquemonee bihuiajji poanajecuana, onaja ne ma eyami queaquemonee bihuiajji poanajecuana pea-ai. Ojjaña joya ma eyami queaquemoneeja numerojo jjajeasiimeequinajecuana oja bahuajje, oja ebañei emejje pea-ai queaneenee nequipoquije'yotii epojjajo, mecajje pea-ai, jomishoca'yojjimaneitii” jama huohuimeya angelya acanaje.
66014012	Jiquio esohui shajja-ajjaneicue quiaa. Eyacuiñajjija'yo poanicuana ca queaca'a ba'ecapoquijji ojaya esohuijo jjashajja-ajjaquipoquiani. Quito cajaa aca'yoajja cuanaja, jamatii peacuaa queacamajanee pomeecaniya oja esohuijo.
66014013	Majoya pea eyajo ani mimije eyaya shajja-ajjanaje jama poaje ba'a: “Jiquio esohui tehuecue ba'a: E'ejojonei queabihuinee poaje ojjaña joya Eyacuiñajjija esohuijo jjashajja-ajjaquipoquijji poanicuana jjeyanei manoje'yo, quijje pea-ai” jamaya poanaje. Eyacuiñajjija Edojjoshahuapame jama poani pea-ai ba'a: “E'ejojonei queabihuinee poaje cuana. Macuana mano'yomajje esohuijo queanee popajeaje'yo, jomishocaje'yo Eyahuasijje. Majoya Eyacuiñajjiya ma o queapame ojo chacochacopoquinaje sosejje quiacaje.”
66014014	Majoya eyaya eyahuasijje jjabajeasohuaquimajje oe bo-oshe nequi banaje. Bo nequibiajje ani oe dejjapojji epo banaje. Oro copocopo corona oja esapajo iya aninaje. Oya ejehuijji queashejjinee mejji poanaje aquianacuana sejja'yojji.
66014015	Majoya aje pea ángel Eyacuiñajjija equi-ai Eyajo ani cuayamajje janobajjimanei taaanaje ma bobiajje nequi. Jama taaame poanaje ba'a: “Jjeyahuanei miquea ejehuijjiya sejja'yocue, jiquio meshijo ani ebanacuana aquiana jahuanaje. Epojja o sejja'yojji apoa jjeya.”
66014016	Jamajjeya ma bobiajje aniya aquiana jiquio meshijo ani ebana sejjaca'yonaje oja ejehuijjiya.
66014017	Majoya aje pea ángel Eyacuiñajjija equi-ai Eyajo ani cuayapea-ainaje ejehuijji queashejji mejji pea-ai aquianacuana sejja'yojji.
66014018	Majoya aje pea ángel altarpejjejo nequi, joya cuaquijiji jaahuanapoquiajji poaniya cuayamajje janobajjimanei taaanaje ma pea ángel ejehuijji mejji poani jama ba'a: “Jjeyahuanei miquea ejehuijjiya ojjaña meshijo ani uvajjonojjajja aa jehuisejja'yocue uvajjajja queapame jahuanajejojoya.”
66014019	Majoya ma pea angelya ejehuijji mejjiya ojjaña meshijo ani uvajjonojjajja aa jehuisejjaca'yonaje. Ojjaña uvajjajja oja jehuisejja'yocuana biocanaje olla-aiyasijje equishipashaneijji uvajjajjana' yajji. Oya jayojjaya Eyacuiñajjiya queaqueneneeya ojjaña meshijo ba'eca mimishicuana queaneenee pomeecaje'yo oja mimishijo joya ecua dejjacuaa uvajjajjacuana quishipashaneica'yani jamaya.
66014020	Ciudad Jerusalén ani queahueshapishana esecueyasijje Eyacuiñajjiya uvajjajjacuana quishipashaneica'yonaje. Jama poanijje queahuisoneecuana manojeameeca'yajo dejjacuana eponacuana yamijjija ena' queahuisoneenee cuayaquinaje ba'e ena queaquemo ani jayojja. Ma cuayaquinaje enaaya bae queaquemonee acanaje 300 kilómetros aome, uno y medio metros doeme acanaje pea-ai monacuanaja piquiyasijjeyee.
66015001	Majoya ojjañacuanaja ma yahuajo bajjimanei poa eyaya eyajo ani jjaja'acuajiquije banaje. Eya ma bamajjeya queametepishana poanaje. Eyaya banaje eyajo siete angelcuaa mimishicuana jiquio meshijo ba'eca siete huisome queaneenee pomeejji huoojeacaje. Ma siete huisome mimishicuana queaneenee pomeejji oe poajo mahuisotiiya Eyacuiñajjiya mimishicuana jiquio meshijo ba'eca queaneenee pomeecaje. Majoya queaquenenee popajeaje'yo.
66015002	Eyaya jjacahuibaquiani jayojja aniya bapea-ainaje oe bae-aiai ena queanaja'anee ani ejjacojjabaquijji jayojja cuaquijijitejjee ani. Ma bae-aiai queanaja'anee anisahuajo nequicanaje queahuisonee Eyacuiñajjija nahue'yocuana. Ojjaña majo nequica eiñaqueyajji arpa mejji poanaje Eyacuiñajjija quia. Ma oja nahue'yocuaaya enaojjojjo ani nequisohua eyami queaquemonee bihuiajjimatii acapoquinaje, o jayojja epojji onaja ne pea-ai bihuiajjimatii acapoquinaje. Oja bajjani numerojo jjajeasiimeequijjimatii poanaje pea-ai.
66015003	Ojjaña bae-aiai queanaja'aneesahuajo nequica sohuicuayanequinaje ma yahuajonei Eyacuiñajjijo chacochacopoquiapoa dejja Moisés bajjaniya tehuecapoa esohuicuayajjijo, joya Ovejaja Bacuaejja jayojja poaniya tehuecanaje esohuicuayajjijo pea-ai. Jama sohuicuayame poanaje queahuisoneecuana ba'a: “Emeshimesenei, Eyacuiñajji, miya queaca'aneetii nequipoquiani. Achepameneenee ojjaña jiquio miyaya chacopoquiaña cuana, ojjaña mique panacuana pea-ai. Jama poani bamajje ojjaña meshijo ba'ecacuana cajjashahuabaneiquiahua mijo. Miquea ejjashahuabaquijjicuana queapamenee queaja'anee e'ejojonei poani. Miyaya ojjaña peajaajjicuana huoojeapoquiañatii.
66015004	¿Ache meteama poani mijo? Achepishana. ¿Acheya miya queaca'anee nequi bihuiajjima acaje? Acheyapishana, che oema'cuaa. Miya caca oe oenei queapameneenee mimishima'nei poani. Ojjaña peajaajjicuana ojjaña meshijo ba'eca mique poemajje ojaya ecuioshajjajo anioqueñaje mi bihuiajji. Ojjañacuaa miya bihuiacaje quijje miya queapameneetii nequipoquiani bamajje. Miya queajjashahuabaquija'aneetii poani bapea-aicaje” jama sohuicuayameya ponequinaje cuana.
66015005	Majoya jjabajeasohuaquimajje eyaya Eyacuiñajjija equi-ai Eyajo ani jjaca'apejoquije banaje. Eyacuiñajji anijji equecuayijjidojjo queapameneenee ani bapea-ainaje.
66015006	Majjeya Eyacuiñajjija equi-aijo ani siete angelcuana cuayanaje. Ojjaña daqui quea-osheneejji, queajeaja'anee poanaje, o jjase'oyica'aquijji oro poanaje. Ma siete angelcuaa ojjaña mimishicuana jiquio meshijo ba'eca siete huisome queaneenee pomeejji oja mimishijo huoojeacaje banaje.
66015007	Majoya aje oe yamijji Eyacuiñajji bihuiajji poaniya, ma pea tres yamijjinijje aniya, ma siete angelcuana siete oro edahuapejja quiacanaje. Ojjaña oja quia edahuapejjacuana uvajjajjana' queacuataneejji nequinaje ona queaneenee pomee'yojji jayojja. Jama poanijje maya ba'a: Eyacuiñajji queaqueneneeya queaneenee pomeecaje queahuisoneecuana oja mimishijo. Yahuajoneinei oya eanitiiapoa, quijje anitiitiipoquije pea-ai.
66015008	Majoya Eyacuiñajjija equi-ai queahuichachahuojamoohua cuiocanaje Eyacuiñajji queaca'aneetii queasajajanee poaniyajjejojoya. Jamajjeya chama' che oema' Eyacuiñajjija equi-aiyasijje nobiquije ma siete angelcuanaja huoojea ona queaneenee pomee'yojjicuana oja ajeyojjimahuajo.
66016001	Majoya eyaya shajja-ajjanaje Eyacuiñajjija equi-ai Eyajo ani oe queamimisajeanee mimije ma siete huisome angelcuananijje jama poaje ba'a: “Poquicue meshiyasijje. Cuamaya poquimajjeya Eyacuiñajji queaqueneneeja ojjaña mimishicuana queaneenee pomeejjicuana onaja meshicuanahuasijje huoojeacue. Edahuapejjacuana uvajjajjana' queacuataneejji shojeacue onaja meshiyasijje” jama huohuimeya angelcuana acanaje.
66016002	Majoya aje ebionei angelya poquimajje ma oja edahuapejjajo nequi ona queaneenee pomeejji shojeacanaje meshiyasijje. Majoya ojjaña joya enaojjojo ani nequisohua eyami queaquemoneeja numerojo jjajeasiimeequicuana, joya o bihuiajji poanicuana pea-ai queamanonee pomeecanaje. Queabojohuiso pomeecanaje, queahuisonee majoya queaneenee jaacanaje.
66016003	Majoya aje pea segundo angelya oja edahuapejjajojo nequi ona queaneenee pomeejji shojeapea-aicanaje bae-aiai ani enahuasijje. Jamajjeya ojjaña bae-aiai ani ena joya ecua dejja equecua'yoja ena' jama quea-ihuinee ponananaje. Majoya ojjaña ma bae-aiai enaojjocuiñajjicuana manoca'yonaje, chama'yotii poanaje aquiana eshe bae-aiaijo, manojeyomeeca'yonaje.
66016004	Majoya aje pea tercer angelya ma oja edahuapejjajo nequi ona queaneenee pomeejji shojeapea-aicanaje ojjaña pea ena queapame jaahuasijje, ena queapame eishijji nequiyasijje pea-ai. Jamajjeya ojjaña ma ena queapame jaa, nequi pea-ai ena' quea-ihuinee eca'aca ponananaje.
66016005	Eyaya shajja-ajjanaje ma ángel ena jaahuanapoquiajji poani Eyacuiñajjinijje mimije jama ba'a: “Ecuanaja Emeshimesenei miya yahuajoneinei oenei eanitiiapoa, miya oenei Eyacuiñajji poani jjeya pea-ai queapameneetii, mimishima'nei. Miyaya queajjashahuabaquija'anee poanitiiya jiquio meshijo ba'ecacuana queaneenee pomeejji huoojeaña oja mimishijo.
66016006	Dejja mimishicuaa queahuiso mique nahue'yocuanaja ena' cuayameequica'yonaje, miquea esohuihuohuijji poanajecuanaja pea-ai. Jamajjeya jjeya miyaya ma dejja mimishicuana ena' eihui ishimeeaña queahuisocuanaja ena' ma dejjacuaaya cuayameequica'yonajejojoya. Jamaya miquea pomeecajji poanaje cuana oja mimishijo.”
66016007	Majoya altar equecua nequijo oe mimije shajja-ajjanaje jama poaje ba'a: “E'ejojonei Emeshimesenei Eyacuiñajji queaca'aneetii nequipoquiani. Miyaya queajjashahuabaquija'aneetii poaniya ma mimishicuana queaneenee pomeenaje oja mimishijo, e'ejojonei miquea jamaya pomeecajji poanaje cuana.”
66016008	Majoya aje pea cuarto angelya ma oja edahuapejjajo nequi ona queaneenee pomeejji shojeapea-aicanaje eshequi nequiyasijje. Ohua jama shojeame acajo eshequi queaquiyoneenee jijineinaje. Queahuisonee meshijo ba'eca mimishicuana dahuacanaje, queaquiyonee pomeecanaje.
66016009	Eshequiya dahuaneineicajje jamatii ma mimishicuana queatainee mimipoquinaje Eyacuiñajjijo queahuisocuana queaneenee pomeejjicuana ohua huoojeacanajejojoya. Macuanaya pea jjashahuabaquime posapo'yoajjanei poanaje oja mimishijo, Eyacuiñajji queaca'aneetii poani bihuiajjima acapoquinaje cuaa.
66016010	Majoya aje pea quinto angelya ma oja edahuapejjajo nequi ona queaneenee pomeejji shojeapea-aicanaje enaojjojo ani nequisohua eyami queaquemonee quii-anijjiyasijje. Ohua jama shojeame acajo quea-aaponeenee ponananaje queahuisonee meshiyasijje joya enaojjojo ani nequisohua eyami queaquemonee bihuiapoquiajji poanicuanaja meshiyasijjeyee. Ma meshicuanajo ba'ecacuana queaneenee jjabaquimajje jja-anaijjiajeaquicanaje.
66016011	Jamatii queaneenee ba'e jjabahuejjaquijjima, queatainee mimipoquinaje cuana Eyajo nequi Eyacuiñajjijo ohua queaneenee, queachijihuisonee pea-ai pomeecajje. Queamimishitii ba'ecapoquinaje cuana, pea jjashahuabaquime posapo'yoajjanei poanaje oja mimishijo.
66016012	Majoya aje pea sexto angelya ma oja edahuapejjajo nequi ona queaneenee pomeejji shojeapea-aicanaje cuei queaquemonee Éufrates bajjani jaahuasijje. Ohua jama shojeame acajo cuei queaquemo huosanana'yonaje, enama'yo poanaje. Quijje ma cuei ehuosa'yo jaajje eshequi jaasohuanimijijje poecaje emeshimesecuana, ojjaña oja soldadocuana pea-ai jjaquecuaquiya peacuananijje.
66016013	Majo aniya eyaya banaje ma shadaa-ai jayojja nequi, ma enaojjojo ani nequisohua eyami queaquemonee nequi, oe esohuihuohuijjinisho nequi pea-ai. Ma trescuanaja enabajje tres eshahuamasecuana enahuio' jama cuayaquije bapea-ainaje.
66016014	Ma tres huisome eshahuacuaa queahuisonee dejjaja ajjima'neineicuana acapoquinaje queahuisocuanaja ebajji. Majoya ma tres eshahuamasecuana poquinaje ojjaña meshijo nequica emeshimesecuana oja soldadocuana pea-ai jjachichameequiya ejjaquecuaquijji. Ma ejjachichaqui nequica jjaquecuaquicaje Eyacuiñajji queaca'aneetii poaninijje, ojaya epeejjicuananijje pea-ai epojja Eyacuiñajji queaca'aneetii poani ojjañacuanajo jjabameequijji poeajo.
66016015	Emeshimesenei Jesosa jama poani ba'a: “¡Shajja-ajjaneicue mo! Eya poecuajije o'oya joya ecua siipojji quehuajje poecuajiani jama. E'ejojonei queabihuinee poaje joya ecuea epeejjicuana ejo jjaishoaquipoquianitii joya ecua dejja cahuijjimatii ani oja daqui epoqui'yojji eiyajea apoa'ya ani jama jayojja. Dejja joya daqui iyajeapojjima' jamatii poquinanani daquima' jama pea-ai epo poanijje, e poeo'oyajo queabicho epo poanijje, jama ba'ecue.”
66016016	Majoya aje ma tres eshahuacuaa ojjaña meshijo nequica emeshimesecuana oja soldado queahuisoneecuana pea-ai jjachichaquimeecanaje ojee ejjaquecuaquijji oe meshiyasijje. Ma meshi hebreoja esohuijo Armagedón bajjani poani.
66016017	Majoya aje pea séptimo angelya ma oja edahuapejjajo nequi ona queaneenee pomeejji shojeapea-aicanaje beni poequiyasijje. Eyacuiñajjija equi-ai Eyajo anijo, o quii-anijjiai Eyajo nequijo pea-ai oe queamimisajea mimije eyaya shajja-ajjanaje jama poaje ba'a: “Apoa, oe-ejjenei epojja poeyanaje.”
66016018	O jama mimime pojeahuajo pojjejjecuana queajeaja'anee ponananaje. Cueji queashajjaquijjonee, dejjacuanaja esohui queashajjaquijjo mimije pea-ai shajja-ajjanaje. Majoya meshi huehuahuehuaneineinaje janobajjimanei ma ecua yahuajoneinei Eyacuiñajjiya meshi panacajeahua iyequemo huehuahuehuapoa jama pojjeama.
66016019	Jamajjeya ojjañajaajjicuanaja ciudadcuanajo anica equicuana, aoao anica pea-ai oquejeacuajinanaqui'yonaje. Babiloniacuiñajjicuanaja equicuana queaca'anee ani, queaquemonee pea-ai oquejeacuajinanaqui'yonaje. Oja meshi jjapojojeaquinaje tres mijime meshi pea-ai epojji. Eyacuiñajjija pajeajjimanei poanaje macuiñajjicuana queamimishineetii ba'epoquinaje. Jamajjeya ohuaya queaquenenee poaniya oja mimishijo Babiloniacuiñajjicuana queaneenee pomeeca'yonaje.
66016020	Meshi huehuahuehuaneineiajo queahuiso nequi nasicuana aninobiqui'yonaje enaojjohuasijje, eyiyocuana oquequi'yonaje, chama'yo poanaje.
66016021	Eyajo nequi mejaca'a queabiquienee, 45 kilos biquieme, oquenaje jiquio meshijo ba'eca mimishicuanabiajje. Jajapashaca'yonaje cuana. Jamajjeya majo ba'eca mimishicuana joya mano'yojjima queatainee miminaje Eyacuiñajjijo ona queaneenee pomee'yojji mejaca'a queabiquienee ohua oquemeecajo.
66017001	Majoya aje oe angelya ma pea seis angelcuana edahuapejja mejji nequinajenijjeya eya huohuicahuanaje jama ba'a: “Enijje poquicue so'o. Eyaya miya bameeje oe ciudad queaquemo queacueihuisojo ani. Ma meshiya epona peacojjojji poani queaca'a jama. Eyaya huohuiaña Eyacuiñajjiya quijje ma epona queaneenee pomeecaje oja mimishijo.
66017002	Ojjaña meshijo nequica emeshimesecuana ma epona queamimishinee poaninijje jjachichaquinaje. Jamajjeya Eyacuiñajjiya ojjaña emeshimesecuana ma epona peacojjojjinijje jaanaje jayojja bacanaje. Ojjaña meshijo ba'eca onijje jaamajje huoonaje jama Eyacuiñajjiya bapea-aicanaje cuana” jama huohuimeya angelya eya acanaje.
66017003	Majoya Edojjoshahuapameya eya queaca'a pomeecanaje ma e huohuicaje queaja'a ebajji. Oe angelya eya dojocanaje se-ejjama' meshiyasijje. Majotii aniya eyaya epona shadaa-aihuo'o jayojjaja eyamibiajje eanisohuaqui ani banaje jjacahuibaquiani jayojja aniya. Shadaa-aihuo'o jayojjaja eyamijo Eyacuiñajjija bajjanicuana queahuisonee etehue jaa poanaje. Oyanei Eyacuiñajji jayojja poani jjabaquinaje. Jama poca-ajja. Jamajjeya Eyacuiñajji queaqueneneeya bacanaje ojayanei ebajjanicuana majo jaa. Ma shadaa-aihuo'o jayojja siete huisome sapajji poanaje, diez huisome she'anajji poanaje pea-ai.
66017004	Ma peacojjojji poani eponaja daqui queahuo'onee, pea huo'ome pea-ai poanaje. Oja yamijo ba'enaje oro queahuiso, perlacuana, pea meicuana queahuiso queanahuenee pea-ai ba'enaje. Oya oro caneco mejji poanaje. Ma eponaja mimishicuana, ma ohua peacojjojji poaniya peanijje queatainee acapoquinaje ena queajehueneenee jayojja poanaje ma oja canecojo queacuatanee nequinaje ena jama.
66017005	Ma eponaja ebahuajje oja bajjani etehue jaanaje jama poanijje ba'a: “Eya Babilonia meshi queaca'anee poani. Eya ojjaña peacojjojji poanicuanaja enaese poani. Eyaya ojjaña meshijo ba'ecacuana queamimishinee pomeepoquiaña.” Ma bajjani eponaja ebahuajje etehue jaa ojjañacuanaja queaquehua poanaje yajja poanijje shai maya.
66017006	Majoya eyaya ma epona ehuoo ani jayojja banaje. Ohuaya Eyacuiñajjija'yo poanajecuanaja ena' ishimajamajacanaje. Ma eponaaya manomeeca'yonaje Jesosaja epeejjicuana joya Jesosa cajaa a'yojjima'nei poanajecuana. Ma epona bamajje eya jjabaneineiquinaje ojo.
66017007	Majo ani oe angelya eya huohuiajjacanaje jama ba'a: “¿Yajjajje shai miya jjabaneineiquiani ojo? Epona, ma shadaa-aihuo'o jayojja siete huisome sapajji, diez huisome she'anajji epona dojojji poani pea-ai yajja poanijje shai oya eyaya miya jjeya huohuije ojjañacuanaja queaquehuanee poanijojoya.
66017008	Bacue, ma shadaa-ai jayojja miyaya banaje yahuajo oya eshe nequinaje, jjeya chama' so'o. Quijje ca oya jjani queadoenee quipojoma'jo ani cuayaje. Majoya Jesosaa oya ejeyotii queahueshanee huoojeacaje'yo. Yahuajoneinei Eyacuiñajjiya ojjaña aquianacuana panajjimahuajo oja nahue'yo poajecuanaja bajjani tehuecapoa oja librojo eba'etiitii'yojji. Ma oja bajjani tehuejjima poacuana ca jjabaneineiquinaje ma shadaa-ai jayojjajo. Ebionei oya eshe nequiapoa, jjeya oya chama' so'o, quijje ca jjanequija'aquije o'oya. Oya jama poaje'yo bamajje queahuisocuana oya queaca'anee poanijo jjashahuabaquije.
66017009	Joya queasapaja'a poanicuanaja queaja'a bacajji jiquio yajja poanijje. Ojaya siete huisome esapacuana joya ecua siete huisome eyiyocuana nequi jama. Ma eyiyocuanajamacoojo epona ani. Ma nequi eyiyocuanaya, siete huisome emeshimesecuana jama pea-aiya poani.
66017010	Yahuajo cinco huisome ma emeshimesecuana mano'yonaje, jjeya chama'yo. Jjeya ca oeneiya huoojeacapoquiani cuana. Ma pea oe-ejjenei epojji ca nequijjima so'o ona huoojeapoquiajji epojji. O emeshimese epojji epojja poeajo iyehuiso cahuime nequije emeshimese epojji.
66017011	Shadaa-ai jayojja ma yahuajonei eshe nequiapoa, jjeya ca ma chama' so'o, maya emeshimese número ocho poaje quijje. Oya nequije ma ecua pea siete emeshimesecuana nequipoquinaje jamaya. Majoya quijje oya ejeyotii queahueshanee huoojeacaje'yo.
66017012	Ma diez eshe'ana huiso miya banaje joya ecua diez huisome pea emeshimesecuana epojji jama. Macuanaya nequijjima so'o emeshimese epojji. Quijje che oepojjinei una hora jayojja ma emeshimesecuana nequije shadaa-ai jayojjanijje ojjañajaajjicuana huoojeapoquiajji epojji ojee.
66017013	Majoya quijjepishana ma diez huisome emeshimesecuaa oya jayojja jjashahuabaquime, pomajje shadaa-ai jayojja oenei oja etii epojji queaca'anee nequimeecaje ojjañajaajjicuana huoojeapoquiajji epojji oeneiya.
66017014	Majoya quijje ojjañajaajjicuana jjachichaquimajje jjaquecuaquicaje joya Ovejaja Bacuaejja jayojja poaninijje, oja epeejjicuananijje pea-ai. Joya Ovejaja Bacuaejja jayojja poaniya ojjaña emeshimesecuana, shadaa-ai jayojja pea-ai jeabichajeacaje'yo oya oenei Emeshimesenei queaca'aneetii poaniyajjejojoya, oya ojjaña emeshimesecuana huoojeapoquiajjitii poaniyajjejojoya. Onijjetii nequicaje'yo ojjaña joya ojaya'yo poanicuana oja babacacuanaya. Macuanaya ojaya esohui jayojja ba'epoquianitii.” Jama huohuimeya angelya eya acanaje.
66017015	Eya huohuipea-aicanaje jama ba'a: “Ma miya banaje queacueihuiso jaajo epona peacojjojji poani o quii-anijjijo ani joya ecua queahuisonee peajaajjicuana queahuesha ba'eca, pea esohuijo mimianicuana jama pea-aiya.
66017016	Ma diez huisome eshe'anacuana joya ecua diez huisome emeshimesecuana jama pea-aiya poani. Majoya quijje ma diez huisome emeshimesecuana, ma shadaa-ai jayojja pea-ai queaqueneneenee poaje ma epona peacojjojji poaninijje. Jamajjeya ojjaña ojaya aquianacuana jjeshejeyocaje'yo. Oya daquima'nei jamapajipaji pomeecaje'yo. Majoya emeshimesecuaa epona manomee'yomajje oja yami ijjiacaje'yo o dahua'yomajje.
66017017	Eyacuiñajjiya ma diez emeshimesecuana jama pomeesapomajjeya oya jayojja jjashahuabaquime pomeecaje cuana ma shadaa-ai jayojja ojaya etii ojjaña huoojeapoquiajji epojjijo. Oya oenei queaca'anee nequije so'o. Jamajjeya shadaa-ai jayojja ojjañajaajjicuana huoojeacapoquije Eyacuiñajjija nequimeeya oja esohui apoa ajeyocajo.
66017018	Ma peacojjojji poani epona miya banaje joya ecua oe ciudad queaquemonee ani jamaya. Ma meshijo nequica etii poanicuaa ojjañajaajjicuana huoojeacapoquiani. Jama poanijje oya meshi queaquemo jama” jama huohuimeya angelya eya acanaje.
66018001	Majoya eyaya jjacahuibaquiani jayojja aniya pea ángel eyajje ba'eoqueje banaje. Oya queaca'anee etii poani pea angelcuana huoojeapoquiajji poanaje. Ohuaya jeaja'aja'acanaje ojjaña meshiyasijjeyee queasajajanee poanajeyajjejojoya.
66018002	Oya ángel queasohuisajeanee taaanaje jama ba'a: “Babilonia meshijo anica equicuana aoao, queaquemo pea-ai eoquequi'yo jaa. Jamajjeya ma meshicuiñajjicuana chama'yo, che oema'nei majo ba'e. Queahuisonee eshahuamasecuana ca jjeya Babilonia meshijo enequi'yo. Cuichojjicuaa joya peajjanei, emano'yocuanaja eyami ijjiajji poanicuaaya, joya queamase pea-ai oja meshijo eja queahuiso iyaca'yonaje.
66018003	Babilonia meshicuiñajjicuaa queahuiso pea meshicuiñajjicuana huohuicapoquinaje queamimishinee eba'epoquijji. Jamajjeya o jayojja queamimishinee posapea-aipoanaje peajaajjicuana. Jiquio ecua uvajjajjana' queaseseneejo coocajje queahuisonee ishimajamajasapoani cuana ehuoojji, oya jayojjaya Babilonia meshicuiñajjicuaa ojjaña peajaajjicuana queamimishi pomeecapoquinaje. Ojjaña meshijo nequica emeshimesecuana queamimishinee popoquinaje onijje joya ecua dejja epona peacojjojjinijje jaani jamaya. Babilonia meshijo ba'ecacuaa aquiana queahuiso jjeshecapoquinaje. Jamajjeya aquiana quiajji poanicuana queabejjohuisonee pomeecapoquinaje oja aquiana queahuisonee jjeshesaneipopoquinajeyajjejojoya” jama huohuimeya angelya eya acanaje.
66018004	Majoya eyaya Eyacuiñajji Eyajo ani mimije shajja-ajjanaje jama poaje ba'a: “Miquianaya joya ecuea'yo poani quiana Babilonia meshijo ba'eca cuaya'yocue ona jayojja pea-ai queamimishinee epo poanijje, ona jayojja queaneenee pea-ai epo'yo poanijje.
66018005	Ma meshijo ba'ecacuana queamimishineetii popoquianijojoya eyaya Eyacuiñajji poaniya onaja mimishicuana eyahuasijjeyee ba'esohuaquiani jama banaje. Jamajjeya eyaya queaneenee pomeeje'yo cuana oja mimishijo.
66018006	Ma ecua Babilonia meshijo nequicacuaa ecuea'yo poanicuana queaneenee acapoquinaje, oya jayojja queaneenee macuiñajjicuana eyaya pomeepea-aije'yo esosejje. Eyaya queaneenee pomeeje'yo cuana ma ecua ecuea'yo poanicuana queaneepishana acanaje cuaa jama pojjeama. Queaneenee pomeeje'yo cuana.
66018007	E'ejojonei Babilonia meshijo ba'ecacuana oyatii queaca'anee poani poso jjabaquipoquiani, queamimishica'anee poani. Jamajjeya ma ecua macuiñajjicuana oyatii queaca'a poso jjabaquinaje huisoajjaya queaneenee pomeeje'yo cuana oja mimishicuanajo. Queayenonee pomeepea-aije cuana majoya. Ojaya esohuiquipajje jjashahuabaquiani cuana jama ba'a: ‘Eya ca iña queaca'anee poani jjabaquiani, ojjaña cua eya jjeshesa-aña huisotii jjeshepoquiaña. Eya ca iña eahuemano'yo jama pojjeama, eya yenoamatii poani’ jama jjashahuabaquimeya oya poani.
66018008	Jamatii quijje oe pojjajotii Babiloniacuiñajjicuana queaneenee pocuajicaje'yo, bobima' pea-ai pocuajicaje'yo cuana, queahuisoneecuana manocaje'yo, cuaquijijiya dahuacaje'yo cuana pea-ai. Eyaya Emeshimesenei queaca'aneetii nequiya Babiloniacuiñajjicuana queamimishi popoquiani huohui'yomajje queaneenee pomeeje'yo cuana” jama huohuimeya Eyacuiñajjiya eya acanaje.
66018009	Queahuiso emeshimesecuana ma yahuajo queamimishinee nequipoquinaje joya ecua dejja epona peacojjojjinijje jaani jama ba'e queayenonee poaje quijje. Babilonia meshijo anica equicuana quiyo'yoqui huichacha ba'esohuaquiequi bamajje ma emeshimesecuana paje, queayenonee mimije macuiñajjicuanajo.
66018010	Ma emeshimese dejjacuana queahueshanee nequicaje Babilonia meshijo Eyacuiñajji yajjajo ohua oya jayojja queaneenee epomeepea-aica'yo poanijje. Jama queayenonee poaje cuana ojo ba'a: “Ecuana queayenonee poani. Miquianaja ciudad queaquemonee Babilonia bajjani, queaca'anee anipoquinaje. Jjeya ca miquiana queaneenee po'yojji poecuajinaje shonoshonojjimanei.”
66018011	Ojjaña meshijo ba'e poe aquiana quiapoquiajji poanicuana queayeno paje Babilonia meshi jama acaje'yo bamajje. Queayenonee mimipoquije pea-ai ma ciudadjo, macuiñajjicuanajo oja aquianacuana jjeshepoquiajji dejjacuana eponacuana chama'yo poajejojoya.
66018012	Macuanaja aquianacuana queasosenahuenee queahuisonee aninaje equiapoquiajji jama ba'a: oro, meioshe, pea meicuana queasiyo queasosenahue, perlacuana, daqui queanahuenee huo'onei, pea huo'ome pea-ai, pea daqui queasosenahueneecuana socojjima queasiyo queajeyonee pea-ai, acuicuana queashiyenee queasosehuiso, aquianacuana queabiso onaja ne enequiajji marfil bajjani, meihuo'o, baajee, meijeyo queanahue mármol bajjani pea-ai oja ne aninaje.
66018013	Pea aquianacuana oja quiapoquiajji queahuiso aninaje ba'a: queashiyenee bobicuana johua huanajji, canela, shiyeshiye edahuashiyejji, shiyeshiye eyami shicuijji, daqui shiyejji, uvajjajjana', acuijjajja olivo bajjani oja cuiapasha esei, pohuipohui queasosenahue, anosoai pohuipohui pea-ai. Quiacapoquinaje cuaa macacuana, ovejacuana, monacuana, meshijjepojjicuana pea-ai. Quiapea-aicapoquianaje cuaa dejjacuana eponacuana pea-ai peajo echacochacopoquijjitii ejjeshe, ijjiacajjicuana jamaya jamatii oya dojjoshahuajji poani. Ma aquianacuanaya Babiloniacuiñajjicuaa jjeshecapoquinaje bejjo sosejje.
66018014	Ma aquianacuana quiapoquiajji poanicuana jama queayenonee mimime poanaje Babilonia meshicuiñajjicuananijje ba'a: “Jjeya chama'yotii ma miquiaaya sapoquianaje aquianacuana, chama'yotii bobi queasosehuiso, ebanajjajjacuana ma miquiaaya sapoquianaje. Chama'nei'yo miquianaja aquiana dejjaja ne queabamenee queasosehuiso, miquianaja bejjocuana pea-ai chama'yo. Ojjañacuana chama' po'yonaje, ebabeca'yojji pojjeamatii quianaja poaje” jama mimimeya poanaje cuana onijje.
66018015	Ojjaña meshijo ba'e poe aquianacuana quiapoquiajji poanajecuana queabejjohuisonee popoquinaje ma Babilonia meshijo ba'ecanajecuanaja bejjojo. Majo ba'ecacuana chama'yotii Eyacuiñajjiya pomeecaje'yo oja mimishijo bamajje quea-ohueshanee nequicaje aquiana quiapoquiajji poanicuana queameteneejjejojoya ohua oya jayojja pea-ai jama eaca'yo poanijje cuana quijje oja mimishijo. Paneineije, queayenonee mimije pea-ai jama ba'a:
66018016	“E'ejojonei ecuana queayenonee po'yani ma ciudad ona ba'ejji queaquemonee poanajejojoya, equicuana queaca'anee anipoquinajejojoya. Macuiñajjicuaa daquijeyo queasosehuiso huo'o, pea huo'ome pea-ai huoshocapoquinaje. Macuiñajjicuanaja eyamijo ba'enaje aquianacuana eyijji, eshajjajo eba'ehuanajji oro, pea mei queasiyo queasosehuiso, perlacuana pea-ai.
66018017	Jjeya ca ojjaña ma aquianacuana queasosehuisonee chama'yotii ponana'yonaje” jama mimimeya poanaje cuana ojo. Ojjaña oja meshijo ani bae-aiai enajo ba'e ebishe'aimesecuaa ma bishe'aicuana a-aequijji poanicuaa ma oja bishe'aicuanajo chacochacoanicuaa pea-ai queahueshanee bae-aiai enajo ba'eya Babilonia meshi chama'yotii acaje'yo bacanaje.
66018018	Huichacha queahuisonee ba'esohuaquiequi bamajje janobajjimanei taaanaje cuana jama ba'a: “¡Chama'neinei pea ciudad queaquemonee, queapamenee ani jiquiajjaya!” jamaya taaame poanaje macuana.
66018019	Babiloniacuiñajjicuana quiyoje'yo bajji poanajecuana queayenonee pomajje meshipohui jeasohuajeacanaje oja sapahuasijje ma bishe'aijo chacochacoanicuana. Pa-ani, queayenonee mimiani pea-ai janobajjimanei taaanaje jama ba'a: “E'ejojonei ecuana queayenonee po'yani ma ciudad queaquemonee poanajejojo, ma equicuana queaca'a anipoquinajejojoya. Ojjaña ecuana ebishe'aimesecuana ecuanaja bishe'aicuana bae-aiai enajo ba'e queabejjohuisonee popoquinaje macuiñajjicuanajo. Jjeya ma meshijo anicanaje equicuana, majo ba'ecanajecuana pea-ai chama'yotii quiyocuajica'yonaje” jama taaameya ponequinaje cuana.
66018020	Miquianaya ca oe joya Eyajo ba'eca'yo queabihuinee pocue. Ojjaña joya Eyacuiñajjija'yo poani quiana, ojjaña ma Eyacuiñajjija esohuihuohuiquinequijji poacuana, ma Eyacuiñajjija quia esohuihuohuijji poanajecuana pea-ai queabihuinee popea-aicue Eyacuiñajjiya Babiloniacuiñajjicuana chama'yotii pojeameeca'yonaje macuiñajjicuaa miquianaya queaneenee acapoquinaje sosejje.
66018021	Majoya aje oe ángel queaca'aneeya mei-ai queaquemonee joya anosoai ijjiatabomeejji poani quemoajjaya jjequisohuamajje jeaoqueajeacanaje bae-aiai enahuasijje. Jama amajje ohuaya huohuicanaje cuana jama ba'a: “Jiquio ecua mei-ai bae-aiai enaojjohuasijje ejeaoqueajea aninobicuajijeaquinaje chama'yotii poanaje, oya jayojjaya miquianaya Babiloniacuiñajjicuana chama'yotii pocuajije'yo. Miquianaya jjeya queahuisonee ba'e oya meshijo ojee queaca'a nequipoquiani, queaca'anee popoquiani bacani cuaa pea-ai, jamatii quijjepishana miquiana ebabeca'yojji pojjeamatii poaje cuanaja.
66018022	Babilonia meshijo arpa eiñaqueyabeca'yojji pojjeamatii quianaja poaje, esohuicuayabeca'yojji pojjeamatii quiana poaje. Dehue, baasa' pea-ai emiabeca'yojji pojjeamatii quianaja poaje. Chama'neinei poaje'yo dejjacuana joya acui quecuajji poani, joya meicuana nejji poani pea-ai. Dejjacuaa oja meshijo anosoai mei-ai queaquemoneeya ijjiatabomeecani shajja-ajjajjimaneitii poaje'yo cuanaja.
66018023	Babilonia meshijo cuaquijijicuana ejeaja'apoquijji poanaje chama'yotii poaje. Dejja eponajo ejjahuanaquijji fiesta queabihuinee acani cuaa ma meshijo eshajja-ajjabeca'yojji pojjeamatii poaje cuanaja. Miquianaja meshi Babilonia chama'yo pomeecanaje miquianaja meshijo nequica aquiana quiapoquiajji poanajecuaa peajaajjicuana queamimishi pomeecanajejojoya queabejjohuisonee pomajje. Ma dejjacuaaya oja esohui siajjejo queahuiso meshijo ba'ecacuana dasiacapoquinaje.
66018024	Babiloniacuiñajjicuaa Eyacuiñajjija esohuihuohuijji poanajecuana, ma queahuiso ojaya'yo poanajecuana pea-ai quecuacapoqui'yonaje ojjaña meshiyasijje. Peacuana pea-ai jamatii nequi quecuacapoqui'yonaje cuaa. Jamajjeya Eyacuiñajjiya ma meshi chama'yotii pojeameeca'yonaje” jama huohuimeya angelya acanaje.
66019001	Majoya eyaya jjacahuibaquiani jayojja aniya queahuisoneenee Eyajo ejjachichaqui anica queamimisajeanee mimije shajja-ajjanaje jama poaje ba'a: “¡Eyacuiñajji ejjabihuiaqui! ¡Oya oenei ese nahue'yojji poanitii, oya oenei queasajajanee poani, oya oenei queaca'aneetii nequipoquiani!
66019002	Jamajjeya oya oenei queajjashahuabaquija'anee poanitii ojjañacuanaja mimishicuana huohui'yojji. Ohuaya ma epona peacojjojji jayojja poani queaneenee pomeeca'yonaje ohua queahuiso meshijo ba'ecacuana queamimishinee pomeecapoquinajejojoya. Eyacuiñajjiya oya queaneenee pomeeca'yonaje ma Eyacuiñajjijo chacochacopoquinajecuana ohua quecuameecapoqui'yonaje sosejje.”
66019003	Majoya ma Eyajo anicacuana queamimisajeanee mimio'oyanaje jama poanaje ba'a: “¡Eyacuiñajji ejjabihuiaqui! Babilonia meshi quiyo'yoquijo huichacha ba'esohuaquiequitii equiyojeyo'yojji pojjeamatii poaje.”
66019004	Majoya aje ma 24 huisome etii poanicuana, ma cuatro huisome pea yamijjicuana pea-ai oja ecuioshajjajo anioquemajje bahua jaaoquenaje meshiyasijje Eyacuiñajji o quii-anijjiaijo eanioque ani bihuiajji jama ba'a: “Jamaya capoahuatii. ¡Eyacuiñajji ejjabihuiaqui!”
66019005	Majoya eyaya Eyacuiñajji quii-anijjiaipejjeneijo nequiya oe mimije shajja-ajjanaje jama poaje ba'a: “Eyacuiñajji bihuiacue ojjaña joya ojo chacochacopoquianiya quiaa, ojjaña meshijo ba'eca quiaa joya queaca'a poaniya, joya ca'a-amanei poani quiaa pea-ai oya bihuiacue. Ojjaña joya Eyacuiñajji oenei queaca'aneetii bajji poani quiaa oya bihuiacue.”
66019006	Majoya eyaya shajja-ajjanaje queahuisoneecuana queamimisajeanee mimiani jiquio ecua ena queaquemonee oquequinequiani jama, cueji queashajjaquijjo ponequiani jama pea-ai. Jama mimime poanaje cuana ba'a: “¡Eyacuiñajji ejjabihuiaqui! ¡Oya Emeshimesenei poani, esejaya Eyacuiñajji queaca'aneetii nequipoquianiya! ¡Ohuaya ojjañajaajjicuana huoojeacapoquianitii!
66019007	Jamajjeya eseya queabihuineenee epo ojo, queabihuineeya Eyacuiñajji bihuiacapoquijji. ¡Ejjabihuiatiiquipoqui oya oenei queaca'aneetii poanijojoya! Jjeya apoa, joya Ovejaja Bacuaejja jayojja poani jjahuanaquije epojja poeyanaje. Epona ojo ejjahueaquijji jayojja apoa epo ani jjeya.
66019008	Eyacuiñajjiya oya daquijeyo queapamenee, quea-oshenee, queaboejeanee, queasiyo pea-ai quiacanaje oja huoshojji” jamaya poanaje cuana. Ma daqui queapameneeya bameecani cuana Eyacuiñajjija'yo poanicuana queaja'anee ba'epoquianinaje.
66019009	Majoya aje oe angelya eya huohuicanaje jama ba'a: “Jiquio esohui tehuecue. E'ejojonei queabihuinee poanicuana joya Eyacuiñajjiya iyaacanaje Ovejaja Bacuaejja jayojja poani jjahuanaquije fiestahuasijje epoejji onijje aniya.” Ma angelya huohuipea-aicanaje jama ba'a: “Jiquio esohui e'ejojonei poani Eyacuiñajjija esohuiya.”
66019010	Majoya eya ma ángel nequi cojjaneijo ecuioshajjajo anioquemajje bahua jaaoqueajjanaje o bihuiajji nisho. Ohuaya eya jama acanaje ba'a: “¡Chojja, a'a eya bihuiajji! Eya ca iña Eyacuiñajjijo chacochacopoquiani mi jayojja pea-aiya. Jesosaja epeejjicuana jayojja pea-aiya eya joya esohui Jesosajo jjashahuabaqui'yanitiicuana jayojja. Eyacuiñajji oenei bihuiapoquiacue” jama huohuimeya angelya eya acanaje. Esohui queapamenee Jesosajo jjashahuabaquipoquimajje Eyacuiñajjija esohuihuohuijji poacuana queaca'a nequicapoquiapoa Eyacuiñajjija esohui huohuipoquiajji epojji.
66019011	Majoya eyaya jjabajeasohuaquimajje eyatahuatahua ejjaca'apejoqui nequijo oe monaoshe majo nequi banaje. Ma monaosheja daasabiajje eanisohuaqui ani jama bajjani poani ba'a: “E'ejojoneitii poani.” Pea bajjani ca “Joya ojaya esohui ajeyopoquiajji poani.” Jama bajjanimeya oya acanaje cuaa ohua queajjashahuabaquija'aneeya ojjañacuanaja mimishi huohuicapoqui'yanijojo, mimishicuana queaneenee pomeecaje'yojojoya. Eyacuiñajji dejjamimishicuananijje jjaquecuaquije.
66019012	Ojaya ecojja cuaquijiji jama jijinequinaje. Oja sapajo queahuisonee copocopo corona queanahuenee eiya ani bapea-ainaje. Ojaya bajjani oja yamijo etehue jaa, jamatii ojjañacuanaja queaquehua poanaje yajja poanijje shai maya jaa. Ojayanei caca oe ebatii poani queaja'a.
66019013	Oja daqui-ao eyamijo ba'e queañahuo'omoo poanaje. Ojaya pea bajjani poani ba'a: Eyacuiñajjija Esohui bajjani.
66019014	Eyajo nequi queahuisoneenee soldadocuaa monaoshecuanaja daasabiajje eanisohuaqui aniya oya equijje acapoquinaje. Ma soldadocuana queahuisonee daquijeyojji queaboejeanee quea-oshenee poquicanaje oquiquishijji.
66019015	Joya Eyacuiñajjija Esohui bajjani poani baase'beca queashejjinee nabajji poquinequije ojjañajaajjicuananijje jjajajaquiya. Ohuaya ojjañajaajjicuana queaneenee pomeemajje queaca'aneetii nequiya ojjañacuana huoojeacapoquije. Majoya quijje ohuaya queaca'aneetii nequipoquianiya queaqueneneeya ojjaña mimishicuana queaneenee pomeecaje'yo jiquio ecua dejjaa uvajjajja quishipashaneineicani jamaya.
66019016	Oja daqui-aojo oja quisejo pea-ai oja bajjani etehue jaa bapea-ainaje jama ba'a: “Ojjaña emeshimesecuana nequica huoojeapoquiajji poani oya. Oya oenei Emeshimesenei nequipoquianitii eojjañacuanamese.”
66019017	Majoya eyaya oe ángel eshequibiajje nequi bapea-ainaje. Ohuaya ojjaña cuichojji joya eyatahuatahuajo cuabesaba'yani emano'yocuanaja eyami sa-ajjajji poani queamimisajeaneeya iyaacanaje jama ba'a: “Poeajja jiquiacua jjachichaquiya. Eyacuiñajjiya miquianaya bobi queahuisonee quiacaje.
66019018	Cuichojjicuana, ocue poeajja emeshimesecuana emano'yoja eyami ijjia'yohua, soldado etii poanajecuana emano'yoja eyami ijjia'yohua, soldadocuanaja, monaja, joya monabiajje eanisohuaqui anicacuana emano'yoja eyami ijjia'yohua pea-ai. Poeajja ojjaña meshijo ba'ecacuana emano'yoja eyami ijjia'yohua ba'a: joya ejjeshe peajo chacochacopoquinajetiicuanaja, joya oyatii chacochaconajecuanaja, joya queaca'a poanajecuanaja, joya ca'a-ama poanajecuanaja eyami pea-ai ijjiaje'yo.” Jama huohuimeya angelya acanaje cuichojjicuana.
66019019	Majoya eyaya jjacahuibaquiani jayojja aniya banaje ma enaojjojo ani nequisohua eyami queaquemonee, queahuiso nequica emeshimesecuana, ojjaña ojaya soldadocuana pea-ai ojee jjachichaquicanaje ejjaquecuaquijji joya monaoshejo eanisohuaqui aninijje, ojaya soldadocuananijje pea-ai.
66019020	Ebionei ma esohuihuohuijjinisho poanajeya dejjaja ajjima'neineicuana acapoquinaje ma enaojjojo ani nequisohua eyami queaquemonee cojjaneijo nequiya. Oja esohui siajjejo jjadasiameequimajje queahuisoneecuana ma enaojjojo ani nequisohua eyami queaquemoneeja bajjanijo jjajeasiimeequicanaje. Majoya oja eyami jayojja onaja ne oja ecuioshajjajo nequiya bihuiacapoquinaje queahuisocuaa jjadasiameequimajje. Majoya aje quijjepishana onijje jjaquecuaquimajje ma enaojjojo ani nequisohua eyami queaquemonee iñaca'ajeacanaje eyaya banaje, esohuihuohuijjinisho ma siajje popoquinaje iñaca'ajeacanaje bapea-ainaje. Majoya ma enaojjojo ani nequisohua eyami queaquemonee, ma esohuihuohuijjinisho siajjepojji pea-ai iñaca'ajeamajje eshetii jeajeaca'yonaje cuaquijiji bae-ai ena quemoajja tejjee quiyoquiyasijje.
66019021	Joya monaosheja daasabiajje eanisohuaqui aniya baa queashejjinee nabajjiya ojjaña majo ejjachichaqui nequica ejjaquecuaquijji Eyacuiñajjinijje yacuajeyoca'yonaje. Majoya ojjaña cuichojjicuaa eyacua'yo jaacuanaja eyami ijjiacapoqui'yonaje, queajejjeneenee poca'yonaje onaja yamijo.
66020001	Majoya eyaya jjacahuibaquiani jayojja aniya oe ángel eyajo nequi ba'eoqueje llave mejji, cadena-ai mejji pea-ai banaje. Ma llave jjani queadoenee quipojoma' jaa nabaca'apejojji poani.
66020002	-
66020003	Ma angelya ba'eoquemajje meshiyasijje shadaa-ai jayojja iñaca'ajeacanaje ma yahuajoneinei peyopojji poaya. Maya edosiquiana poani, ebionei eshahua Satanás bajjani pea-aiya. Iñaca'ajeamajje ohuaya cadena-aiya oya jeyocanaje. Majoya oya jjani queadoenee quipojoma'huasijje jeanobiajeacanaje. Jjani nabaca'ajji'ya jeasiimajje ca'acanaje peaa eca'apejoca poanijje. Mil shequiajame huisotii majotii oya jaapoquije. Ojjaña meshijo ba'ecacuana ojaya dasiajjimatii popoquije 1.000 shequiajame huiso oe poajo. Majoya quijje oya jjani queadoenee quipojoma'jo jaa Eyacuiñajjiya huoojeacuayameecaje so'o.
66020004	Majoya eyaya etii poani quii-anijji queahuiso nequi Eyajo bapea-ainaje. Quijje majoya anicaje cuana queaca'a nequimeecaje peacuana huoojeapoquiajji epojji. Eyaya bapea-ainaje Jesosaja epeejjicuana poanaje emano'yoja ojaya edojjoshahuacuana. Ojjaña macuana esapa jajasejjajea'yo poanaje esohui Jesosajo huohuicapoquinajejojoya, Eyacuiñajjija quia esohui huohuicapoquinajejojoya. Macuanajaya yahuajo enaojjojo ani nequisohua eyami queaquemonee, o jayojja epojji onaja ne pea-ai bihuiajjimatii poanaje. Ma Jesosaja epeejji poanaje equecua'yo ebahuajje, emejje pea-ai jjajeasiimeequiajjatii poanaje. Jamajjeya ojjaña macuana Eyacuiñajjiya shequimee'yomajje queahuisocuana huoojeapoquiajji epojji, 1.000 shequiajame huiso, pomeecanaje Quitonijjeya.
66020005	Ma esapa jajasejjajea'yo poanajecuana ojaya esohuijo ebionei shequimeeca'yonaje Eyacuiñajjiya. Majoya peacuana ma ojaya'yo poanajecuana, ojjaña ojaya'yo pojjeamacuana pea-ai quijje Eyacuiñajjiya shequimeecaje'yo 1.000 shequiajame huiso oe poajo.
66020006	E'ejojonei queabihuineenee poaje'yo ojjaña joya Eyacuiñajjiya ebionei shequimeecaje'yocuana ojaya'yo poanajejojoya. Macuanaya queaneenee epomee'yojji pojjeamatii poaje Cuaqui-aiyasijje. Eyacuiñajjinijje emimipoquijji caca macuana poaje. Quitojo echacochacopoquijji pea-ai poaje. Quitonijjetii 1.000 shequiajame huiso ojjañacuana huoojeacapoquijetii ma ebionei ohua shequimeecaje'yocuaaya.
66020007	Majoya aje quijje 1.000 shequiajame huiso apoa poajo jjayejjequiajo Eyacuiñajjiya ebionei eshahua Satanás bajjani jjani queadoenee quipojoma'jo jaa pichojeameemajje jeacuayameecaje so'o.
66020008	Ohuaya cuayaquimajje queahuisonee meshijo ba'ecacuana, omiji pea-ai dasiaquicaje o'oya. Peajaajji queahuisoneecuana Gog bajjani, Magog bajjani pea-ai Satanasya iyaacajje jjachichaquicaje queahuisoneenee soldadocuana meshijajisiyo huisoajja, yajja sicome yajji ejjaquecuaquijji Eyacuiñajjinijje.
66020009	Majoya queahuisoneenee jjachichaquimajje ojee poquicaje ciudad Eyacuiñajjija queajeanee poani aniyasijje, ma Eyacuiñajjija'yo poanicuanaja meshiyasijjeya. Majoya soldadocuana peajaajjicuana poani queahuisoneenee ma ciudadhuasijje poquimajje jjanequiyiyoquicañaquije ojjañamijiyasijje majo ba'eca quecua'yojji. Majoya cuaquijiji queaquemonee eyajje oquecuajimeecaje ojjaña ma soldadocuana ejjanequiyiyoqui nequicahuasijje ona dahuajeajeyo'yojji.
66020010	Majoya aje edosiquiana ma queahuisoneecuana dasiapoquiajji poanaje jeajeaca'yonaje cuaquijiji bae-ai ena quemoajja azufretejjee quiyoquiyasijje ma enaojjojo ani nequisohua eyami queaquemonee, esohuihuohuijjinisho siajjepojji pea-ai ejeajea'yo cuaquijiji jaahuasijje jeajeaca'yonaje. Majotii ani'yo ojjaña pojjajo, mecajje pea-ai queaneenee potiitiipoquije'yo, jomishocajjimanei.
66020011	Majoya eyaya jjacahuibaquiani jayojja aniya Emeshimesenei quii-anijjiai quea-oshenee nequi banaje. Eyacuiñajji majo eanisohuaqui ani bapea-ainaje. Majoya o ani cojjaneijo ojjaña meshicuana, eyatahuatahua pea-ai jjachamacuajiquinananaje, ebabeca'yojjitii pojjeama poanaje.
66020012	Majoya eyaya bapea-ainaje ojjaña emano'yocuana ma queaca'a poanaje, ma pea ca'a-amapishana poanaje eshequi'yo nequi Eyacuiñajji quii-anijjiai nequi cojjaneijo ejjachichaqui nequica. Majoya librocuana she'acaje bapea-ainaje etehue jaa achajja ba'ecapoquianinaje cuana. Pea librojo ca etehue jaa ojjaña ma Eyacuiñajjinijje ba'etiitiipoquije'yocuanaja oja bajjanijji. Majoya ma librocuana angelcuaa she'acanaje eba'yojji. Eyacuiñajjiya ojjaña majo eshequi'yo nequicacuanaja oja mimishicuana ja'anei huohuica'yonaje ma ecua onaya ba'ecapoquianinaje jamaya ojaya etehue jaa.
66020013	Majoya Eyacuiñajjiya ojjaña emano'yocuana, ma bae-aiai enaojjojo ehui'i'yocuana, ojjaña ma emano'yocuana emojea meshiquipajo jaaca, ojjaña ma pea emano'yocuana anijji Hades bajjanijo anica pea-ai shequimeeca'yonaje o ani cojjaneijo enequimeejji. Eyacuiñajjiya ojjaña macuanaja oja mimishicuana ja'anei huohuica'yonaje ma ecua oya ba'ecapoquianinaje jamaya.
66020014	Majoya ojjaña ma emano'yo poanajecuana eshequi'yo nequi, ojjaña ma emano'yocuana anijji Hades bajjanijo anica eshequi'yo nequi pea-ai jeajeaca'yonaje Cuaqui-ai jijiqui bae-ai ena quemoajjahuasijje. Ma jaaya Emanobeca'yojji bajjani poani.
66020015	Jamajjeya ojjaña joya oja bajjani chama' poanaje huisotii libro eba'etiitii'yojjijo Eyacuiñajjiya comacuanaya jeajeameeca'yonaje Cuaqui-ai jijiqui jaa bae-ai ena quemoajjahuasijje.
66021001	Majoya aje eyaya jjacahuibaquiani jayojja aniya eyatahuatahua eyacua, meshi eyacua pea-ai banaje ma ebionei eyatahuatahua, meshi pea-ai Eyacuiñajjiya chama'yo pomeecanajejojoya. Bae-aiai ena pea-ai chama'yo pomeecanaje.
66021002	Eyaya bapea-ainaje Eyacuiñajjija meshi ciudad Jerusalén Eyacua bajjani eyajo ani jaaoqueje oja jaaoquemee. Jiquio ecua epona ahuema' aniya daqui-ao quea-oshenee, queabamenee huoshocani ejjahueaquijji, jama jayojja ma ciudad jaaoqueje banaje.
66021003	Majoya aje oe Eyacuiñajji quii-anijjiai nequijo nequi queamimisajea mimije shajja-ajjanaje jama poaje ba'a: “Bacue, jiquio meshijotii Eyacuiñajji nequipoquijetii oja panacuananijje. Ojjaña ojaya'yo poanicuana onijjetii ba'epoquije'yo. Eyacuiñajji ojayanei Eyacuiñajji popoquije onijje enequipoqui'yojji.
66021004	Cuamaya ohuaya ojjaña macuanaja cojjana' cuicaje'yo, papajeameecaje'yo cuana. Ojjaña majo anica'yo onijje ojaya'yo poaniya emanobeca'yojjitii pojjeama poaje'yo. Yenoamatiitii poaje'yo, pa'yoajjatii poaje, neeamatiitii poaje'yo pea-ai ojjaña majo anica'yocuana. Ma ecua yahuajo jiquio meshijo, eyajo pea-ai ba'ecapoquinaje jama epobeca'yojji pojjeamatii pocaje'yo ma ebionei meshi, eyatahuatahua pea-ai chama'yotii poaje'yojojoya.”
66021005	Eyacuiñajjiya o quii-anijjiaijo eanisohuaqui aniya jama huohuime acanaje ba'a: “Eyaya ojjañatii aquianacuana pea eyacua ao'oyaña.” Ohuaya huohuipea-aicanaje jama ba'a: “Jiquio eya aña esohui tehuecue ojjañacuana jjashahuabaquica'yojji jiquio esohui e'ejojonei poanijojoya.”
66021006	Majoya eya huohuipea-aicanaje jama ba'a: “¡Apoa, ojjaña ajeyo'yonaje! Eya yahuajoneinei eanitiiapoa ojjaña aquianacuana chamahuajo, quijjenei pea-ai eya anitiitiipoquije. Ojjaña joya queanabataja poanicuana eyaya ena ma quea-oshenee cuayanequiani eba'etiitii'yojji ishimeeje jamatii sosema'.
66021007	Ojjaña joya mimishi cajaa apoquiajji poanajecuana queabihuitii jjashahuabaquipoquije. Eya ojaya Eyacuiñajjitii popoquije, oya ecue bacuacuana popoquijetii pea-ai, jamaya jjabaquipoquije'yo cuana.
66021008	Peacuana ca joya queamimishitii ba'epoquinaje joya Eyacuiñajjija esohui ona yajjajo basapo'yoajja poanajecuana, joya Jesosa Quito cajaa a'yojji poanajecuana, joya queamimishinee popoquinajecuana, joya pea quecua'yojji poanajecuana, joya peacojjojji poanajecuana, joya jjaquiaquinaje eshahuajo echacochacopoquijji, joya eyacuiñajjinishocuana bihuiajji poanajecuana, joya siajje popoquinajecuana pea-ai, ojjaña comacuanaya Eyacuiñajjiya jeajeameecaje'yo Cuaqui-aiyasijje, ma cuaquijiji azufretejjee quiyo'yoqui bae-ai ena quemoajjahuasijje. Jama poanijje emanobeca'yojji. Ma jaaya Cuaqui-ai Emanobeca'yojji bajjani.”
66021009	Majoya aje oe ángel ma pea seis huisome angelcuananijje edahuapejja mejji poanaje poeyanaje eque. Yahuajopishana ma siete huisome angelcuana queacuatanee edahuapejja ena mejji nequinaje, queahuisocuana queaneenee pomeejji poanaje. Ma eque poeyanaje angelya eya huohuicanaje jama ba'a: “Poeajja enijje epoqui. Epona ahuema' ani jjeya jjahueaquije eyaya miya bameeje, oya joya Ovejaja Bacuaejja jayojja poanija ehuanase poaje.”
66021010	Majoya eya jjacahuibaquiani jayojja ani Edojjoshahuapameya bameecanaje oe angelya eya dojosohuaquicaje eyiyo quea-aoneenee nequiyasijje. Majo ani eya bameecanaje Eyacuiñajjija'yo poanicuana anitiitiipoqui'yojji ciudad Jerusalén bajjani eyajo ani jaaoqueje Eyacuiñajjija jaaoquemee.
66021011	Eyacuiñajji queasajajanee poaniya oja meshi ma ciudad queajijisiyonee acanaje. Ma ciudad eyajo ani queajijisiyo poani jiquio ecua mei jaspe queanahuenee tahuoo-oshe queajijisiyonee poani jamaya.
66021012	Ma oja ciudad eyajo ani jaaoqueje ojjaña cuatro mijime huiso epeei queaquemo, quea-aonee pea-ai nequi banaje. Ma epeei queaquemojo 12 huisome esecuejjaniai ca'ajji nequinaje, 12 huisome angelcuana pea-ai esecuejjaniai queyajji nequinaje. Ojjaña ma esecuejjaniai ca'ajji bajjanijji nequi banaje, Israelja bacuaejjacuanaja bajjanijji. Oe oja bacuaejjaja ebajjani jaanaje oe esecuejjaniai ca'ajjijo. Pea esecuejjaniai ca'ajjicuanajo pea Israelja bacuaejjacuanaja bajjani jaapea-ai banaje.
66021013	Ma ciudad peeijji'ya queaquemonee cuatro mijime huisojje tres esecuejjaniai ca'ajji nequi banaje. Eeno poeanimijijje, eeno poquianimijijje pea-ai, eshequi jaasohuanimijijje, eshequi jaaoquequianimijijje pea-ai tres huisome esecuejjaniai ca'ajji nequinaje. Ojjañajo 12 huisome nequi banaje.
66021014	Ma Eyacuiñajjija ciudad epeei queaquemonee 12 huisome mei-aicuana anibiajje nequi banaje. Ojjaña ma mei-aicuana bajjanijji ani banaje, Jesosa Quitoja huoojea ona sohuihuohuiquinequijji dejja poacuanaja bajjanijji. Oe oja huoojea poaja bajjani jaanaje oe mei-ai anijo. Pea mei-aicuana anijo pea oja huoojea poaja bajjani jaapea-ainaje.
66021015	Ma enijje miminaje ángel oro acui ache aome eipiajji mejji poanaje. Majoya ohuaya ma meshi ciudad ache mijiquemo, ache mijiao pea-ai ebajji ipiacanaje. Esecuejjaniai ca'ajjicuana, epeei queaquemonee nequi pea-ai ache mijiquemo, ache mijiao ebajji ipiacanaje.
66021016	Ma meshi oja ciudad epeei queaquemonee ohuaya ipiacanaje miji oejje 2.400 huisome kilómetros aome, oya aome huiso pea-ai peamijijje ipiacanaje. Ojjaña cuatro huisome mijijje oja ciudad peeijji'ya oya aome, oya quemome pea-ai poanaje.
66021017	Ache aome ebajji epeeicuana nequi ipiapea-aicanaje. Sesenta y cinco huiso metros aome poanaje. Jiquio ecua dejjaa equicuana ache mijiquemo ipiacani oya jayojja angelya ciudad peeijji'ya ipiacanaje.
66021018	Ma meshi oja ciudad peeijji'ya oopana mei queanahuenee jaspe bajjani ani banaje. Oja ciudadjo anica equicuana, ojjaña majo ani aquianacuana pea-ai oro oopana ani banaje, joya ecua tahuoo-oshe queasiyonee jama poanaje.
66021019	-
66021020	Ma oja ciudad peeijji'ya 12 huisome mei-aicuana anibiajje nequinaje. Ma mei-aicuana eiya ani banaje oopana mei queanahueneecuana anica. Ebionei mei-aijo mei queanahue jaspe bajjani eiya ani banaje. Pea mei-aijo mei queanahue zafiro bajjani eiya aninaje. Pea mei-aijo mei queanahue ágata bajjani eiya aninaje. Pea mei-aijo mei queanahue esmeralda bajjani eiya aninaje. Pea mei-aijo mei queanahue ónice bajjani eiya aninaje. Pea mei-aijo mei queanahue cornalina bajjani eiya aninaje. Pea mei-aijo mei queanahue crisólito bajjani eiya aninaje. Pea mei-aijo mei queanahue berilo bajjani eiya aninaje. Pea mei-aijo mei queanahue topacio bajjani eiya aninaje. Pea mei-aijo mei queanahue crisopraso bajjani eiya aninaje. Pea mei-aijo mei queanahue jacinto bajjani eiya aninaje. Pea mei-aijo mei queanahue amatista bajjani eiya anipea-ainaje.
66021021	Ma 12 huisome escuejjaniai ca'ajjicuana mei queanahuenee perla bajjani oopana nequi banaje. Doce huisome perlacuana nequinaje ma 12 huisome esecuejjaniai ca'ajji epojji. Ma meshi ciudadjo oe ejeojji queaquemonee epoquinequijji jaa banaje oro oopana cuiahuajjima, queajijisiyonee.
66021022	Ma meshi oja ciudadjo ecuea ba'yojjimatii poanaje Eyacuiñajji bihuiajji equi-ai ejjachichaquipoquijji. Emeshimesenei Eyacuiñajji queaca'aneetii nequipoquiani, joya Ovejaja Bacuaejja jayojja poani pea-ai ma meshijotii nequijojoya, chama' poanaje equi-ai o bihuiapoquiajji.
66021023	Ma oja ciudadjo ba'ecacuana jeaja'ajji eshequi, ba'i pea-ai chama'nei banaje Eyacuiñajji queasajajaneeya ojjaña ciudadmijiyasijjeyee jeaja'acapoquianijojoya. Joya Ovejaja Bacuaejja jayojja poani ojjañacuana jeaja'apoquiajji cuaquijiji jayojja poanijojoya chama' poanaje eshequi.
66021024	Ma meshi oja ciudadya jeaja'acapoquijetii ojjaña meshijo ba'ecacuanahuasijje. Ojjaña meshijo nequica emeshimesecuana poenequije cuamaya ojaya aquianacuana queanahuenee, queasosehuisonee pea-ai jeaquiya.
66021025	Ma oja ciudad esecuejjaniai ca'ajji'yacuana enobiquijji epojjajo eca'apejotii nequipoquije. Jamatii nequipoquijetii majo sineajjajojoya.
66021026	Pea meshicuanajo ba'ecacuana ma ciudadhuasijje poenequije oja aquianacuana queanahuenee, queasosehuisonee pea-ai jeahuaa.
66021027	Aquiana queatai ca ejeahuanequijjitii pojjeama poaje'yo ma ciudadhuasijje. Oya jayojjaya joya queamimishinee ba'ecacuana, siajjepojjicuana pea-ai ejjequinobiajji pojjeamatii poaje cuama. Mahuisotiicuana nobiquije ciudad Jerusalenyasijje ba'a: Ojjaña joya oja bajjani etehue jaa huisotiicuana Ovejaja Bacuaejja jayojja poanija librojo eba'etiitii'yojji nobiquije, mahuisoya.
66022001	-
66022002	Majoya ma angelya eya bameecanaje oe cuei queanaoshenee jaa tahuoo-oshe queasiyoja'anee jama. Ma enaaya ba'etiitiimeecapoquiani cuana. Ma cuei queanaoshenee Eyacuiñajji quii-anijjiai nequijje, joya Ovejaja Bacuaejja jayojja poani quii-anijjiai nequijje cuayaquinequiani banaje ma ciudadyiyesamanei anijje oquequiani, ejeojji queaquemonee jaapea-aijje oquequiani. Cuei jaa omiji pea-aijje acuijjajja eba'etiitii'yojji nequi bapea-ainaje. Ojjaña ba'ijo jjajjapoquianitii, jamajje oe ba'ijo oja jjajja jahuani, majoya pea ba'ijo jahuapoquio'oyani eijjiapoquiajji banaje. Ma acuijjajja oja eiñacuaa ojjañajaajjicuana quea-ajanee manoamatii pomeecapoquinaje.
66022003	Ma meshi queapameneejo Eyacuiñajjija dejja, epona, ojjaña aquianacuana pea-ai esohui o queacamajaneetii epopoquijji eajji pojjeamatii poaje'yo. Eyacuiñajji quii-anijjiai, joya Ovejaja Bacuaejja jayojja poani quii-anijjiaiya oja ciudadjotii nequi. Jamajjeya ojjaña majo ba'ecacuaa ma Eyacuiñajjijo chacochacopoquianicuaaya ecuioshajjajo nequiya oya bihuiacapoquijetii.
66022004	Eyacuiñajji ani cojjaneijo nequiya bacapoquije ma ciudadjo ba'ecacuaa Eyacuiñajji. Oja bajjanija bahua jea poaje ojjaña majo ba'ecacuana.
66022005	Ma meshiyasijje meca quea-aapo epobeca'yojji pojjeamatii poaje. Cuaquijiji ejeaja'apoquijji, eshequi pea-ai chama' poaje cuama Emeshimesenei Eyacuiñajji ojjaña jeaja'apoquiajji majo enequijojoya. Ma oja ciudadjo ba'ecacuaa ojee Eyacuiñajjinijjeya ojjaña peajaajjicuana huoojeacapoquijetii.
66022006	Ma angelya eya huohuipea-aicanaje jama ba'a: “Jiquio esohuicuana e'ejojonei poani, jamajjeya jjashahuabaquica'yojji ojo. Emeshimesenei Eyacuiñajjiya ma ona sohuihuohuiquijji poacuana queaja'a huohuimeesahuacapoquiapoa oja Edojjoshahuapamejo. Maaya oja ángel jjeyanei huoojeacanaje joya ojo chacochacopoquianicuanaja queaja'a ebajji ae poaje quijjepishana, jjeya pojja'a.”
66022007	Jesosa jama poani ba'a: “Shajja-ajjaneicue. Eya jjeyahua poeje o'oya. E'ejojonei queabihui poanicuana ojjaña joya ae poaje quijje jiquio etehue jaa esohuijo jjashajja-ajjaquijji poani cuana” jamaya poanaje.
66022008	Eya Juan bajjaniya jiquio ae poaje quijje queaja'a shajja-ajjanaje, banaje pea-ai. Jamajjeya ae poaje quijje bamajje, shajja-ajjamajje pea-ai eya ecuioshajjajo nequiajjanaje ma ángel queaja'a e bameejji poanajeja ejeojjipejjeneijo o bihuiajji nisho.
66022009	E jama po-ajjaje bamajje ma angelya eya huohuicanaje jama ba'a: “¡Chojja, a'a eya bihuiajji! Eya ca iña miya jayojjaya Eyacuiñajjijo chacochacopoquiani pea-ai. Ma ecua esohuihuohuijji poacuana, ojjaña joya oja esohuijo jjashajja-ajjaquijji poanicuana jayojja pea-aiya eya poani. ¡Eyacuiñajji oenei oe bihuiapoquiacue!”
66022010	¡A'a jiquio esohui ae poaje quijje peacuana huohuiquijjima ajji! Ojjaña jiquio miya tehuenaje huisotiiya esohui ohuaya ajeyocaje'yo jjeyahuanei pojja'a, eshonoshonojji pojjeama.
66022011	Bacue, joya queamimishica'a poanicuana queamimishica'atii capoahua. Peacojjojji poanicuana joya Eyacuiñajjiya queajehuenee jayojja bacani cuanaya, jamatii oya jayojjatii caba'epoquiahua oya jama sapomajje. Peacuana ca joya queapamenee ba'epoquiani, queapameneetii caba'epoquiahua. Joya Eyacuiñajjija'yo poanicuana oja esohuijo cajjashajja-ajjaquipoquiahua.” Jama huohuimeya angelya eya acanaje.
66022012	Majoya aje Jesosaa huohuipea-aicanaje jama ba'a: “¡Shajja-ajjaneicue quiaa ecuea esohui, eya jjeyahua poeje o'oya! Majoya eyaya ojjaña meshijo ba'ecacuana achajja oya ba'epoquinaje sosejje quiaje.
66022013	Eya yahuajoneinei eanitiiapoa ojjaña aquianacuana chamahuajo, quijjenei eya anitiitiipoquije pea-ai. Eya ebioneinei nequiapoa, quijjenei nequipea-aipoquijetii.” Jamaya poanaje Jesosa.
66022014	E'ejojonei queabihuinee poajecuana ojjaña joya oja daqui-ao shacuajji poanaje huisotii. Majoya Eyacuiñajjiya comacuanaya ojaya ciudadhuasijje nobiquimeecaje'yo, majo nequi acuijjajja eba'etiitii'yojji ijjiameejji.
66022015	Ojjaña joya queamimishitii ba'epoquinajecuana ca esecuejotii nequijeaje, nobiquijjimatii. Jamajjeya ojjaña joya peanijje queatainee jaapoquijji poanajecuana, ojjaña joya eshahuajo chacochacopoquinajecuana pea dasiajji, joya peacojjojji poanajecuana, joya peaquecua'yojji poanajecuana, joya dejjaja ne eyacuiñajjinishocuana bihuiajji poanajecuana, joya siajjepojjicuana, joya peacuana dasiajji poanajecuana pea-ai esecuejotii nequijeapoquije. Macuanaya enobiquijjitii pojjeama poaje'yo.
66022016	Jesosaa jama huohuime apea-aicanaje ba'a: “Eyaya Jesosa bajjaniya ecuea ángel huoojeanaje jiquio esohui huohuiya ojjaña miquianaya joya Eyacuiñajjija esohuijo jjachichaquipoquianicuanaja ebajji. Eya Davidja osecua poani. Eya queajijija'anee majameta eshequihuiyejji poani jayojja” jamaya poanaje.
66022017	Eyacuiñajjija Edojjoshahuapame epona ahuema' ani Ovejaja Bacuaejja jayojja poanijo jjahueaquije pea-ai ojee jama poani Jesosanijje ba'a: “¡Poecuajicue!” Ojjaña joya ojaya esohuijo jjashajja-ajjaquijji poanicuaa cahuohuipea-aicahua jama ba'a: “¡Poecuajicue!” Ojjaña joya queanabataja poanicuana ma ena eba'etiitii'yojji ishisapomajje poecuajicue ena eba'etiitii'yojji ishiya jamatiiya sosema'.
66022018	Majoya aje Juanya huohuicanaje cuana jama ba'a: —Ojjaña joya jiquio etehue jaa esohui ae poaje quijje shajja-ajjajji poanicuana eyaya huohuineiaña. Joya pea esohui tehuejji popea-aije jiquiajja pea-ai pojjeama ae poaje quijje, Eyacuiñajjiya macuanaya queacamajaneenee pomeecaje'yo jiquio ecua esohui jiquiojo etehue jaa jamaya.
66022019	Ojjaña joya esohui etehue jaa ae poaje quijje huohuijeyojjima ajji poajecuana Eyacuiñajjiya macuanaya eba'etiitii'yojji acuijjajja ijjiameejjimatii acaje'yo. Ojaya ciudadhuasijje jiquio esohuijo etehue jaa, cuamaya enobiquimee'yojji pojjeamatii poaje.
66022020	Jiquio esohui e tehuemeecanaje jama poani ba'a: “E'ejojonei, eya jjeyahua poeje o'oya.” Jamaya capoeahua. ¡Emeshimesenei Jesosa Quito poeo'oyacue!
66022021	Emeshimesenei Jesosa Quitohua ojjaña miquianaya queapamenee ca-acapoquiahuatii ojayanei ejjashahuabaquijjijo.—
