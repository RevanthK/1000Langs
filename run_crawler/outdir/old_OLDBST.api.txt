40001001	Aiki kitabu kya oshari lo Yesu Kristo ichu ai mana o Dawidi, ichu ai mana o Abrahamu.
40001002	Abrahamu alefee Isaki, Isaki kafee Yakobo, Yakobo kafee Yuda na wanawamae.
40001003	Na Yuda kafee Paresi na Sara ipfo ko Tamari. Na Paresi kafee Hesironyi, na Hesironyi kafee Aramu.
40001004	Na Aramu kafe Aminadabu, Aminadabu kafee Nahashonyi, Nahashonyi kafee Salmone.
40001005	Salmone kafee Boasi ifo ko Rahabu, Boasi kafee Obedi ipfo ko Ruti, Obedi kafee Yese.
40001006	Yese kafee mangi Dawidi, Dawidi kafee Solomon ipfo ko mka o Uria.
40001007	Na Solomon kafee Rehoboamu, Rehoboamu kafee Abia, Abia kafee Asa.
40001008	Asa kafee Yehoshafati, Yehoshafati kafee Yoramu, Yoramu kafee Usia.
40001009	Usia kafee Yotamu, Yotamu kafee Ahasi, Ahasi kafee Hezekia.
40001010	Hezekia kafee Manase, Manase kafee Amonyi, Amonyi kafee Yosia.
40001011	Yosia kafee Yekonyia na wanawamae mandi ha wupfungo wo Babilon.
40001012	Ili numa ya wupfungo wo Babilon Yekonyia kafee Shealtieli, na Shealtieli kafee Serubabeli.
40001013	Serubabeli kafee Abihudi, Abihudi kafee Eliakimu, Eliakimu kafee Asori.
40001014	Asori kafee Sadoki, Sadoki kafee Akimu, Akimu kafee Eliudi.
40001015	Eliudi kafee Eleasari, Eleasari kafee Matanyi, Matanyi kafee Yakobo.
40001016	Yakobo kafee Yosefu ai mii o Maria ichu mofee Yesu chu ai Kristo.
40001017	Nahong'u, marika halya hose kiwokia Abrahamu ushike Dawidi, nyi marika ikumi na haana; na kiwokia Dawidi shika wupfungo wo Babilon, nyi marika ikumi na haana; na kiwokia wupfungo wo Babilon, shika Kristo nyi marika ikumi na haana.
40001018	Na alya mafeonyi ha Yesu Kristo nyi kuwehendekie kuile: Maria ulya mae, lya mandi a-weikoso nyi Yosefu, indi walamesanzo, naalyo Maria kamanyika nyi ai mlemo kui pfinya ya Mumuyo Mwele,
40001019	Na ili tindi yake awei mndu o wusumhanyi, nalakunde imhutsia sonu, kahia kelekana nao kui kiṟika.
40001020	Ili awerie ado mdo̱nyi, adi aichu msu o Mndumii akulora nao kilodionyi kambia, “Iyo Yosefu, ui mana o Dawidi, ma kulahinge-hinge iduo tindi-i yapfo Maria kipfa iki ki-kimohe ipfo koke nyi kiwukie ko Mumuyo Mwele.
40001021	Nao nyekaa nafee mana, na rina lyake nomlahe nyi Yesu; kipfa nyio ekaa nakiṟe wandu madeko hawo!”
40001022	Na kimaduma kikashika kido nyi kundu kuhoye kilya ki-dede nyi Mndumii kui dumbu lya mwikimbi kehamba,
40001023	“A mbuya, kukae mana aikoso nakapike, nafee mana o womi, na rina lyake wamlahe nyi Imanueli.” Imanueli nyi cha ili ohamba: Ruwa ai naso.
40001024	Yosefu kekikure madonyi, kawewuta kilya alewawaso nyi msu o Mndumii; kaduo Maria kawa mka oke,
40001025	Indi Yosefu ma nalakuwashe nao itane afee mana o womi; kamlaha rina lyake nyi Yesu.
40002001	Yesu kekifeo kulya Betlehemu, fuwei mṟi fo Yudaya, mandi ha mangi Herode, wadi a-walya wandu walaanyi wacha na kulya Yerusalemu, wawuka kya kulya ora la ngamenyi, wakahamba,
40002002	“Mangi-i ya Wayuda ilefeo nyiku ikerimbo? Kipfa nyi lulewona wuṟingishi wo nyenyeri yake kulya kya ora lo ngamenyi, naso lukacha lumwindie-wo!”
40002003	Mangi Herode kekiicho ado, kawuko nyi madima, handu hamu na wandu wa Yerusalemu wose.
40002004	Kadumia wakohanyi wanene wache sanzia handu hamu wose, hamu na walaanyi wa shitabu wa kulya sangenyi, kawaso̱ra kundu Kristo echifeeyo.
40002005	Nawo wakahamba, “Nyi kulya Betlehemu ya kulya Yudaya, chakipfa nyi wudi mwikimbi ahambie,
40002006	‘Na iyo Betlehemu ukeri ya oruka lo Yuda, ukeri mtutu konyiia wamangi wo Yuda-pfo, kipfa kopfo iyo nyi kochikaa kuwuke mwitoṟi molisiṟa wandu wako Israeli!’ ”
40002007	Naho Herode kalaha walaanyi walya kui kirika kawasoṟa̱soṟa kiheri walewona nyenyeri iya.
40002008	Kawasama ke wahende Betlehemu kawawia, “Kehenda tumenyi mnu mbonyi tsa kimana kilya mutsiṟingishie; mukammaa ikiwona muwuye munjiwie mbehenda ikiindya.”
40002009	Kyasia wameicho kilya kya mangi wakakuhendia, na nyenyeri iya waleiwona kulya kya ora lo ngamenyi, wadi aiya yamecha iwasongoya ikatana yawashitsa alya handu mana akeri, ikatirimaho.
40002010	Wekiwona nyenyeri iya, wakachihio mnu.
40002011	Wakaida na mba, wakawona mana ulya akeri na mae Maria. Wakakuhutsa wanda na kyamu, wakampfiria ndi. Wakawuya wakapfunguo shindo shawo wawerie sha kisa, wakamwimaya nasho; nyi sahabu, na uvumba, na manemane.
40002012	Indi Ruwa, kawawawasa kui ndodo, wakawuya na kanyi, walakiide ko Herode.
40002013	Wekimaa-ihenda, wadi a-ichu msu o Mndumii kakulora na Yosefu kui ndodo kambia, “Kure, noire mana-chu na mae, nohende dichia kulya Misiri nokukaye-fo itane ngakuamtsa-se, nyi kifa Herode akundi iwaaha mana-chu.”
40002014	Nao kakure kadichiṟa mana na mae kui kio, kahenda kulya Misiri.
40002015	Kakaa Misiri itane Herode apfa. Nyi kundu kuhoye kilya ki-kihambe nyi Mndumii kui dumbu lya mwikimbi kehamba, “Nyi kulya Misiri njilahie-pfo mana ako!”
40002016	Kyasia Herode amewona ke amesolo nyi walaanyi walya, karihinyika mnu nyashi, kaduma kuwooho shiwana shoose sha kulya Betlehemu na sha kulya mṟasenyi kuitumanyi napfo, shilya shimaiye maka iwi na shilya shiwuuye numa ya kiheri kilya etuma walaanyi walya.
40002017	Nalyo kilya kiwei kidede nyi dumbu lya mwikimbi Yeremia kikawehoya kehamba,
40002018	“Kulya Rama kuleichio ṟu ofuho sa lunene na shilio, nyi Raheli akeri ikapia wana wake shilio, ma nalaidikie iwihiṟio moo, nyi kipfa walaiho-se.”
40002019	Kyasia Herode kekipfa, msu o Mndumii kacha ikulo̱ra na Yosefu kui ndodo kulya Misiri.
40002020	Kambia, “Kureng'u, noduo mana na mae, nohende kulya Israeli, kifa walya wawekeri itengetia mana-chu walemepfa!”
40002021	Nao kakure, kaweduo mana na mae, kahenda kulya oruken lo Israeli.
40002022	Indi kekiwio ke Arkelao nyi ai mangi ya Yudaya, handu ha ndee Herode, kaowuo ihenda-pfo. Indi Ruwa kambawasa kui ndodo, kahenda kulya shihongonyi sha Galilaya.
40002023	Kacha ilaa kulya m̱rinyi fo Nasareti, kundu kuhoye kilya ki-kidede kui dumbu lya mwikimbi, ke nyi echilaho nyi Mnasarayo.
40003001	Kyasia, mafiri na halya kukakure Yohane Mpatisi, kawa moongoya wandu mbonyi kulya nuka ya Yudaya.
40003002	Kehamba, “Dumbuyenyi, kyamba wumangi wo Ruwa womeafukia kufui!”
40003003	Nao nyi ichu a-mhambe nyi mwikimbi Yesaya, kehamba, “Ṟu lya moedia kundu ko nuka: -- Kesungusienyi njia ya Mndumii, muwetembecheṟa na njomongo tsake!”
40003004	Kyasia, na Yohane-chu nyi awekeṟaa nguwo tsa mafufuta ha ngamia, kawewa mokupfunga na okowa lo njonyi ipfo kitsinyi kyake; na shelya shake nyi nzihe na wuki wo mbakonyi.
40003005	Nalyo wandu wa Yerusalemu woose na wa oruka lo Yudaya na Yordanyi lose wakamchea.
40003006	Wakahenda ipatisio alya mṟingenyi fo Yordanyi wechitochia-ho njonyamaṟo tsawo.
40003007	Nao lyandi alewona Wafarisayo wafoi na Wasadukayo wechicha na wupatisonyi kawawia, “Nyo mui malea ha njoka, nyi mndu o ku alemlosha idicha nyashi iya iriiye icha?
40003008	Kekusumuhantsyenyi-ng'u mbuka njicha tsedumbuya!
40003009	Ma mulakusire wongo mrimenyi mochihamba, ‘A-chi luwode ndeadu nyio Abrahamu?’ Indi nyi ngambia, ‘Ma maho-ha Ruwa na echiidima yalutsia-ho Abrahamu luwa.’
40003010	A-lilya soka li-iwike tsindenyi ya ikidi, orio ikidi lyada lilakumbia ndunda, na lyi manyo lyikumbo modonyi.
40003011	Kyako inyi nyi njekepatisa na mṟinga kya idumbuya, indi ichu echicha numa yako, nao nyi anjing'anyie, njilasumhanyi ma iduo shadu shake, icho nyi echimpatisa na Mumuyo Mwele na modo.
40003012	Nyi awerie na kindo kyake kyeela na owoko loke, na-weahia na alya kiwuhehu kyake namae, mbeke-tso nasanyie alya kikumbinyi, indi muulu-fo nafuko̱re na modo fulechiruma.”
40003013	Nalyo Yesu kacha na alya nuka handu Yohane awei kulya wambaṟa ya Yordanyi, awuka kulya Galilaya akundi ipatiso nyio.
40003014	Yohane kamlehialehia kahamba, “Nyio inyi njiwechiwona njechipatiso nyi iyo, indi iyo kowuya icha na koko?”
40003015	Yesu kahaluo kambia, “Ikyo kudee wulalu, nyi wudo kiluwaṟi, kundu luawutsie mbon tsa wusumhanyi tsose.” Nalyo kakumdeea.
40003016	Kyasia Yesu amedima ipatiso, kado alya mṟingenyi. Naho kudi kulya ruwehu kukaṟuhuka; kawona Mumuyo o Ruwa kesoka akeri cha mbeta, ikakaa huyake.
40003017	Oweṟe ṟu likalaha liwuka ruwehu likahamba, “A-ichu mana oko a-mkunde ichu njii mchihie kyake.”
40004001	Nalyo Yesu kadao kundu ko nuka nyi Mumuyo, kundu nahende heshio-fo nyi Satana.
40004002	Kyasia ammaa ikuotoya mfiri makumi haana na shio makumi haana, kafurumia iwa̱do nyi njaa.
40004003	Mheshi kacha naho kammbia, “Kokoya na iyo Mana o Ruwa, kewia-ngu maho-ha hawe kando.”
40004004	Yesu kahaluo kambia, “Nyi ki-kiṟehie kyehamba: Kindo mndu echitawulia nakyo moo chi kando tupu̱pfo, shile nyi orio kidedo kyewuka dumbunyi lya Ruwa kyose.”
40004005	Na Satana kawuya kamduo kulya mṟinyi mwele, kacha mhoṟotsa alya owerihu lo hekalu, oo chunju.
40004006	Kambia, “Kokoya na ukeri Mana o Ruwa, kekuolotsenu iya, kipfa nyi ki-kiṟehie kyehamba: Nyi echiwawasa wasu wake kimaduma kyapfo wache kuambia na mahi, kundu ulawone koikapa ma kudende ihohu.”
40004007	Yesu kambia, “Na kiwei kiṟehie-se kyehamba: Ma ulawone ohesha Ruwa Mndumii opfo!”
40004008	Kyasia Satana kawuya kamduo kundu ko fumvu lileshe, kamloṟa masanga ha wuyana hose na wusuṟi woho.
40004009	Kambia, “Aiho, nyi njechikuinenga hose, komekekunjiolokya ndenyi na interewa.”
40004010	Nalyo Yesu kambia, “Wuka iya koko Satan, kifa nyi ki-kiṟehie kyehamba: Mndumii ofo Ruwa, nyio amonyi ochimwolokia ndenyi na imterewa.”
40004011	Naalyo mheshi kamda-ho, kudi wasu wa Ruwa wakacha ipfuṟukanya Yesu.
40004012	Kyasia ammaa iwio ke Yohane alemmaa ikumbo kipfungonyi, nao kahenda kuleshe kulya Galilaya.
40004013	Kawuka kulya Nasareti, kahenda kulya Kapernaumu, nyi kundu ko mawambao ha ipalipali, kulya shihongonyi sha Sebulon na Naftali.
40004014	Nyi kundu kuhoye kilya ki-kidede kui dumbu lya mwikimbi Yesaya.
40004015	Kyehamba, “Oruka lo Sebulon na lo Naftali kwidie njia ya ipalipali, na kulya mataya ya Yordanyi na Galilaya kui kundo ko mbaṟi njihenu.
40004016	Wandu wadamie memenyi wawona ngeela ing'anyi, na walya wadamie orukenyi lo maṟishe ha opfu, wawonekio nyi ngeela.”
40004017	Wokya mandi halya, Yesu kawooka yonguo kahamba: “Kedumbuyenyi, kyamba wumangi wo Ruwa nyi hafui wui.”
40004018	Kyasia kekichumia-chumia kulya mawambao ha ipalipali, kawona wana wa mka wawi, nyi Simon ewio Petro, na manomae nyi-we Andrea; nawo nyi wawekeri yolotsa mdeho fodeha makunga alya ipalipalinyi, kipfa nyi wawei wadehi.
40004019	Nao kawawia, “Kenjonyi muoshane na inyi njimtane wadehi wa wandu.”
40004020	Kudi wakada-ho mdeho iya, wakamwosha.
40004021	Nao kekihenda-henda, kawewona-se wana wa mka wawi, nyi Yakobo na Yohane, wai wana wa Sebedayo, wai ngalawenyi, na ndea-wo nyi aweipfuma mdeho iya yawo handu iwerandukie, kawalaha.
40004022	Nawo wakada-ho ngalawa iya, na ndeawo-da, wakamwosha.
40004023	Nao kawa moida-ida kulya Galilaya kose kelosha kulya sinagogenyi tsawo, na yonguo mbonyi tsa sia tsa wumangi, na ichiṟa orio ndaaṟe tsoose na wufari woose wui ipfo wandunyi.
40004024	Na kiṟumi kyake kikahenda dung'ana kulya Siria koose. Wakamwendie wandu waluo wose, walya wai warohie nyi ndaaṟe tsa orio mbaṟi kawachiṟa woose.
40004025	Kyasia wandu wakaduana nao mamwingi fung'anyi wawuka kulya Galilaya na Yudaya na kulya mataya Ya Yordanyi.
40005001	Kyasia nao ili alewona wandu walya wakeri-pfo mamwingi, kado kundu ko fumvu-hu. Amiidima idamia, walya wa kiloshio kyake wakacha ihoṟoka handu ai.
40005002	Nao kairia ṟu kawalosha kahamba,
40005003	“Nanga iwo wai wakiwa kui mrima, cha kifa nyiwo wumangi wo ruwehu woiwa wowo.
40005004	Nanga iwo wawodo nyi fowa, cha kifa nyiwo wechika wawihiṟio moo.
40005005	Nanga iwo wai wahoo, cha kifa nyiwo wechikaa waku̱daae oruka luwawiie kyoṟa kyawo.
40005006	Nanga iwo wawodo nyi njaa na nyoda yelanga wusumhanyi, cha kipfa nyiwo wechika waihutso.
40005007	Nanga iwo wesaṟia, cha kipfa nyiwo weka wasaṟio.
40005008	Nanga iwo wai waharami kui mrima, cha kipfa nyiwo wechika wawone Ruwa.
40005009	Nanga iwo wechiitsa-pfo ofoṟo, cha kipfa nyiwo weka wasendo nyi wana wa Ruwa.
40005010	Nanga iwo wechiitso kiterengionyi kipfa kya wusumuhanyi, kyamba nyiwo wumangi wo Ruwa woiwa wowo.
40005011	Nanga nyo ili mochiwona wemruma na imwamtsia shiterengio na imdeda-deda orio kindo kiwicho kyoose kii kya wongo, indi kikawa kifa kyako inyi.
40005012	Kechihiyonyi mbekeseka, kipfa woṟunda wonu nyi wufoi kulya ruwehu, kifa na wudo waleweterengia waikimbi walya wa-wemsongoye.”
40005013	“Nyo nyi mui monyo fo wuyana, indi komkooya monyo fu-mporu, nyi wuda fochitanose monyo? Fuwode-se kindo fochiṟundapfo, shile nyi ikumbo na ichumo-chumo nyi wandu.
40005014	Nyo nyi mukeri sa ya wuyana, mri fumbike kundu ko fumvu-hu fochiwa iṟikishofo.
40005015	Ma kuipfo mndu echiatsa taa kaiwika shi-ya kisoṟopfo, indi nyi handu hehekia taa, nayo ikalimikia walya wai ipfo mmba woose.
40005016	Nyi wudo na sa yanu iwewaa oshangunyi lo wandu wose, wawuteho ikulesha mawuto hanu mecha, kundu wang'anyi she naho Nde-anu o ipfo ruwehu.”
40005017	“Ma mlawone mochihamba ke kindo njicheye nyi ngaluko, ote; chi ngaluko njicheyepfo indi nyi yawutsia.
40005018	Kipfa nyi kya lohi ngambia, na kuwede kulya ruwehu kunyamaṟo na sanga, indi ipfo wuwawasonyi kochinyamaṟika-fo ma kichano kimu ma kimcharie kimupfo na shiwede shiinutsio shoose.
40005019	Kyasia-ng'u mawawaso-ho, ma iho matutu ya hoose ichu mopfuluo-ho ma limu kalosha ado wandu, nyi etano mtutu o woose o ipfo wumangi wo ruwehu.
40005020	Kipfa nyi ngamuwia, wusumuhanyi-wo wonu wukameda wulaida wo walosha wa wuwawaso na wo Wafarisayo-da, mochiwona wumangi wo Ruwa muide napfopfo!”
40005021	“Nyi muichi walya wa kacha nyi walewio, ma kulawahe, na orio mowaaha nyi mti, nyi mndu mohenda dao ko wachili wedumbuo kya wandu wanyamaṟie!
40005022	Indi inyi nyi ngambia, orio mndu ose moṟikia manomae nyashi mrimenyi nyi mndu mohenda dao ko wachili wedumbuo kya wandu wanyamaṟie!
40005023	Kyasia-ng'u ichu echiwia manomae, iyo nyi kichoi, mti, nyi mndu mohenda dao kulya ko wachili wanene wedumbuo kya wandu wanyamaṟie king'anyi. Na ichu echiwia manomae, nyi ui msese, mti; nyi mndu modao modonyi fo Gehena Kyasia-ng'u koshika yende kindo kyapfo kya odambiko na alya rasionyi ko Ruwa, kuiho kokumbuo manomayo awode mondu na iyo,
40005024	da-ho odambiko lulya lopfo oendie Ruwa, nokemmbooka ihenda-sanza na manomayo; numa njong'u udambike kindo kyafo!
40005025	Wa mndu moidikiana na mkituwa opfo owinyi ili mui kyaṟo-ki kya wanda-ii kundu nalache kudambikia mchili, na mchili nakudambikie watuuri nokumbo kipfungonyi.
40005026	Nkya lohi ngakuwia, ochikiwuka-se-hopfo, na itane otaa na njoko iya yemarisia.”
40005027	“Mmbeichi nyi kikihambe, ‘Ma kulaṟuhuye ma iṟuhuyo.’
40005028	Indi inyi nyi ngambia, ‘Orio mundu oose echiambuya mndu mka womlanga, nyi ama iruhuya nao mrimenyi.’
40005029	Indi iyo kowona ma riso lyafo lya kulyo lyechikuendie wusutsu, lituhuopfo, nolikumbe kuleshe, nanga ili odetsa kiwungo kyafo kimu, mbihu fopfo fukaashuka fulamkumbe Gehena.
40005030	Ma kokooya nyi kuwoko ko kulyo kuikuendie wusutsu, kudumbuo nokukumbe kuleshe; nanga iyo kodetsa kiwungo kyapfo kimu, mbihu fopfo fukaashuka fulamkumbe modonyi.”
40005031	“Na kingi-se nyi kiwei kihambe wai, ‘Mndu molekana na mka oke, namnenge baruo yemsama.’
40005032	Kyaindi inyi nyi ngambia ke, ‘Orio mndu molekana na mka oke kulawode kitewe kya isokombo, nyi amtana mokisokombo; na mndu kaalika ichu amde nyi aruhuya.’ ”
40005033	“Mbeichuo walya wa kacha nyi walewio, kulawone kochilya nyamu tsa wongo, indi kuwode kindo uteṟie Ruwa kui nyamu, wuta kudo tichi.
40005034	Kyaindi inyi nyi ngambia, ‘Ma mulalye nyamu ma nta muhambe, so ruwehu, kipfa nyipfo loṟika lo Ruwa lodamia.’
40005035	Ma so oruka, kipfa nyi kiteeyo kyehekia madende hake. Ma so Yerusalemu, kipfa nyi mṟi fo mangi ing'anyi.
40005036	Ma kulalye nyamu nohambe, so mdo foko, kipfa kulechiidima ihaluo ma ochui lumu luile ang'u luiwuo.
40005037	Indi kidedo kyanu kiwe nyi, ‘Ee, Ee,’ anu, ‘Ote, Ote!’ Kidie ikyo, nyi ko mbicho kicheye.”
40005038	“Muichi nyi ki-kihambe, ‘Riso litao na riso na heho litao na heho.’
40005039	Kyaindi inyi nyi ngambia, ma mularekiane na mndu ai mbicho! Kyaindi ichu echikukapa nguchu-yo ya kulyo, kewemhaluye iyo ya kumoso.
40005040	Na ichu akundi icha anduo na iyo kundu naduo nguwo yapfo, mdeye na iyo ya kawi.
40005041	Na ichu echikuitikia mchumie fo kenga kya saa, kuhendie nao saa yose!
40005042	Ichu mokuterewa, mnenge, na ichu mocha kuakuo, ma kulamkumbe mhongo!”
40005043	“Mbeichuo nyi kikihambe, ‘Kunda odoo, na mkituwa opfo msuo!’
40005044	Indi inyi nyi ngambia, Kekundenyi wakituwa wanu, na iwo wemterengia, kewaterewienyi!
40005045	Nanyo kundu mukuwie wana wa Nde-anu o ipfo ruwehu, kipfa o nyi ekedosa mnengeṟi foke fukawaaya ichu mbicho na ichu mcha, na mvuo yake kaweolotsya ko ichu o wusumhanyi na ko ichu alai o wusumhanyi.
40005046	Kipfa kokooya mokunda walya wamkundi, na nyo nyi kiki mochiwona-ho kya woṟunda wonu? A wasanyi wa okamba cha wudo wekewuta?
40005047	Na wandu mochiiṟikiṟana nawo, kokooya nyi wanawamaanu tupu, kindo mowuta kya ngoseṟa nyi kiki? Ma wandu wa mbaṟi njihenu na wudo wekewuta!
40005048	Kyasia, wenyi wandu waholokie wucha, chando na Nde-anuo ipfo ruwehu aholokie wucha!”
40006001	“Kekuṟisenyi mulawone mochiwuta sha wusumuhanyi wonu oshangung'u lo wandu muwonyo nyiwo; mulakuṟise mudo, ma mochiwona-se kya woṟunda wonu ipfo ko Nde-anu o ruwehupfo!
40006002	Na iyo koshika ilekia shindo shapfo shesaṟia, ma kulakape ombe lukusongoye chando makulembetsere halya hekewuta wai ifo sinagogenyi ipfo kikumbuhananyonyi kya njia tsa mṟinyi nawo nyi kundu waṟumisho nyi wandu! Nyi kya lohi ngambia, ‘Wo walemmaa iduo kya woṟunda wowo!’
40006003	Kyaindi iyo koshika ilekia kindo kyesaṟia, ma kuwoko kopfo ko kumoso kulamanye ikyo ko kulyo kindo kukeri iwuta.
40006004	Kundu isho shapfo shesaṟia shiwe sha kiṟika; na Ndeo ichu echiwona kiṟikenyi nakutae amonyi.”
40006005	“Ma iterewa na wudo; ma mlawe cha makulembetseṟe halya! Wo nyi wakundi iterewa wahoṟoki ipfo sinagogenyi na alya kikumbuhananyo kya njia tsa mṟi kundu wakuloṟe na wandu. Nkyi lohi iki njiimbia wo walemmaa iduo kya woṟunda wowo!
40006006	Indi iyo koshika iterewa, ida na ipfo kiṟihenyi kyapfo kya kiidi uweshinga na mongo, notereweng'u Ndeo ui ipfo moowionyi; na Ndeo-chu echiwona na moowionyi na ekaa nakutae.
40006007	Ili mwiterewa, ma mulakape-kape ata kwi mbaṟi ya wahenu; kipfa nyi wakusaṟie kulako kindo wechiadanyio nyi maanuka yawo ya ata!
40006008	Ma mlafanane nawo! Kifa Ndeanu o ipfo ruwehu na aichi shilya muwuṟie ma ili mulamemterewa.
40006009	Indi terewenyi mule, ‘Nde-yadu ukeri ipfo ruwehu, Rina lyafo litano yele.
40006010	Wumangi wopfo wuche. Isho ukundi chando shekewutika kulya ruwehu, na kunu orukenyi shiwewa shido.
40006011	Kando kadu kalufoi uluinenge inu.
40006012	Uludeye sile tsa̱fo luwode, chaso luwedeya wasile wadu.
40006013	Ma ulaluduo kitewionyi indi ulukiṟe shindo shiwicho!
40006014	Kipfa komkoya nyo mokeho̱oria wandu, na Nde-anu o ipfo ruwehu na echeemhoṟia nyo.
40006015	Indi nyo mkada mlahoṟia wandu shilya walemdekio, ma Nde-anu o ipfo ruwehu echimhoo̱ṟia-nyofo.’ ”
40006016	“Nanyo mkashika ikuotoya, ma mulakufananyishe na makulembetseṟe-ho hekesuruwanyisha masineeri kipfa nyi wekeshimbiṟa shamu kundu wakuloṟe na wandu. Nyi kya lohi ngambia, wo walemmaa iduo kya woṟunda wowo.
40006017	Indi koshika ikuotoya, shia mdo-fo mafuda, na oshangu lopfo nowesanja!
40006018	Indi, ma kulakuloṟe na wandu ili ukuotoye shile na ko Ndeo o kiṟikenyi na Ndeo-chu echiwona sha kiṟika na ekaa nakutae.”
40006019	“Ma mulakusuṟumie shisa shanu kunu wuyana kundu mui handu kiwiro na ngama shechinyamaṟa kuwewode na manyinyi heiwa.
40006020	Kyaindi surumenyi shisa shanu kulya ruwehu kundu kulawode shiwiro ma ngama, ma manyinyi halechiidima iiwa.
40006021	Kundu handu uṟikie kisa kyapfo, na mrima fuwekaa-ho.”
40006022	“Kiinengie mbihu sa nyi riso; na riso komkoya nyi licha, na mbihu fose nyi fochiwa sa.
40006023	Kyaindi komkooya riso liiwicho, mbihu da na fochiwada meema foose. Kyasia na sai ii na iyo kommbona yamhaluka meema, apa ṟimbaha lya ime̱ma lilemie.”
40006024	“Kwipfo mndu echi̱idima ifuṟukanya wanene wawipfo; kipfa kumu nyi echisuo ulya umu, nakunde ulya o kawi; ang'u nahalukie ichu, nainyale ulya ungi. Ma mochiidima isanza mupfuṟukanye Ruwa hamu na Mamonapfo.”
40006025	“Kyasia, kyamba nyi wudo na inyi nyi ngambia, ‘Ma mulawado nyi makusaṟo kya moo yanu kya kindo mochilya, anu kya mbihu yanu kindo mochiṟaa Aka moo chi fung'anyi fukaida kando; na mbihu cha fuweidie nguwo?
40006026	Keṟisenyi ma shilehe sha ruwehu shilekekumba mbeu ma isanya shikumbinyi indi nyi Nde-anu ipfo ruwehu ekeshiinenga shelya; aka nyo chi mushing'anyie.
40006027	Ale? Kunu konu nyiu aipfo echidima yengeṟa wuku woke wuengeṟeke handu ha oweṟe lo mkonu fumu ma ikusaṟa ikyo?’
40006028	A nguwo tseraa nyi kiili muwodo mudo nyi makusaṟo kyatso? Kyeṟisenyi ipfo shiwaṟonyi sha mbaṟi tsoose sha manjawuhenyi; shekewina na iyoka nguwofo.
40006029	Indi nyi ngambia ke, ma Solomon na wusuṟi woke woose awemṟike chasho ma kimu-hopfo!
40006030	Kyasia, komkooya ma̱ra ha njawuhenyi hakeri-ho inu na ngama hakahenda ikoṟio mawiwenyi, komkooya Ruwa nyi ahachopie ado, aka nyo mui mudo na kiidikio kitutu, kyanu chi kikiengere?
40006031	Ori muwado nyi makusaṟo muhambe, a kindo lochikulia ang'u kindo lochikunyooya nyi kiki; ma kya mbihu yanu kindo mochikuṟaaya.
40006032	Kifa isho shoose nyi wandu wa mbaṟi njihenu wekeshilalakia; indi Nde-anu o ipfo ruwehu na aichi ke nyi kimuwaṟi ishiwona.
40006033	Kyaindi songuonyi ilalakia wumangi wo Ruwa na wusumuhanyi wowo, na shingi nyi mochiinengo cha shannga.
40006034	Kyasia, ma mulawado nyi makusaṟo ha kya ngama, kipfa ngama nyi yesaṟa kyayo injenyi Orio mkonu nyi fui na kyafo nahong'u.”
40007001	“Ma muladumbuo kyewonya mndu owingo muwone na kyanu kyedumbuo kido; kifa mdumbuye fulya modumbuo, na kyanu na wudo kyechudumbuo!
40007002	Na wudo kiheo kilya moheshia wengi, na wudo na kyanu.
40007003	Aiyo, nki ili okeambuya kinana kii risonyi lya manomayo na iyo kulawonyi mriti risonyi lyapfo iyo?
40007004	Anu nyi wuda ochi̱idima iwia manomayo, keleka njikueke iwuta kinana risonyi lyafo, ate na iyo aifo mriti risonyi lyapfo?
40007005	Lyo mkulembetseṟi, kemesonguo ikuwuta mriti risonyi lyafo nomanyeng'u yambuo nowute kinana kii risonyi lya manomayo!
40007006	Ikyo kii-kyele ma mlakumbie makite, na mṟao fonu fo kiweṟe ma mlakumbie nguwe fuchumo-chumo nyi madende hatso numa tsifurumie ihaluka tsimtufuo-tufuo.”
40007007	“Keterewenyi, nyi mochiinengo kepfulenyi nyi mochiwona, hekapekapenyi mongo nyi mochifunguyo.
40007008	Kifa moterewa nyi einengo, na mopfula kawewona, na mokapakapa mongo kawepfunguyo.
40007009	Ang'u kunu kidi kyanu nyiu aipfo mana kamterewa kando nao namnenge iho?
40007010	Ang'u kamterewa ikunga, namnenge njoka?
40007011	Kyasia nyo mui wawicho kokooya na mochiidima iinenga shiwana shanu shiinengo shicha, aka-wo Nde-anu o ipfo ruwehu chi echiengeṟa imwinenga shicha ili momterewa?
40007012	Kyasia orio kindo kyoose chando mukundi muwutio nyi wandu, nanyo kewewutienyi mudo, cha kifa nyiho mapfundo ha wuwawaso na waikimbi.”
40007013	“Keidenyi alya kichuminyi ki kisise, kifa nyi kuipfo kichumi kikualiye na njia yakyo njilandari, kitsitsionyi kyayo nyi kidekionyi, na weida napfo nyi wafoi.
40007014	Na wudo kuipfo kichumi kya kiṟoṟowo na njia nyi njisise, nayo nyi yekooya moonyi na wandu wechiiwona nyi-sa waangu.”
40007015	“Kekuṟisenyi na waikimbi wa wongo weecha na konu waṟee makata ha machoondi indi ipfo kidi nyi wai mashite ha ngeṟenyi malang'a.
40007016	Nyi mkao yawo mochiwamanya nayo, Alae na ochi̱idimma ihaa ndunda tsa msabibu oshehu, na nduonyi na ochidima ihaa ho makuyu heloda?
40007017	Nyi wudo mdi mcha nyi fechikumbia ndunda njicha, na mdi mbicho fukawekumbia ndunda njiwicho.
40007018	Ma kuifo ikidi licha lyechiidima ikumbia ndunda njiwichopfo, ma ikidi lyiwicho lyechiidima ikumbia ndunda njichapfo.
40007019	Orio ikidi lyoose lyada lilakumbia ndunda njicha, nyi lyechimanyo na ihenda ikumbo modonyi.
40007020	Kyasia nyi wudo kii, nyi mawuto hawo mochiwamanya naho.”
40007021	“Ma chi orio mndu ose monjiwia, ‘Mndumii Mndumii echiida wumanginyi wo Ruwapfo, shile nyi ichu mowuta shichihianyi na Wande o ifo ruwehu!’
40007022	Kipfa mfiri fulya nyi kochikaapfo wafoi wenjiwesa wehamba, ‘A Mndumii, Mndumii, chi lulehamba shisuku kui rina lyafo, na rina lyafo lukawefuna nalyo waṟufu wawicho, na rina lyafo lukavetana nalyo maṟunda manene?’
40007023	Indi inyi nyi njechiwawia na pata njihambe, ‘Njilememmanye-nyofo, kenyiwukenyi mui wandu muwutie sha mkika!’ ”
40007024	“Kyasia, mndu akeri-pfo ma o ku ma o ku, ichu echiadanya madedo hako na ihawuta kawehawuta, nyi afananyi na mndu awode wuṟango wucha alewika mba yake kundu kukualie iho.
40007025	Naho mwuo ikaoloka, mamṟinga hakasoka, njotanu tsikakuma tsikakapa mba iya ilaho, kipfa lyandi iwenjiilike handu hakualye iho.
40007026	Kyasia na ichu aipfo ma o ku ma o ku moadanya madedo hako kada alahawuta, nyi afananyi na mndu tondo alewika mba yake ko teri ya kimamile.
40007027	Naho mvuo ikacha, mamṟinga hakasoka, na njotanu tsikakuma tsikakapa mba iya, nayo ikawunduka wundu, na mbundukie foyo fukawa fo kiṟiha.”
40007028	Yesu ammaa ideda madedo-ha, mamwingi fulya fo wandu fuwekeri-ho fukawuko nyi madima kifa kya mloshie fulya foke, chando aweilosha.
40007029	Kikawa cha mndu awode pfinya, kilawe cha kya walosha wa wuwawaso.
40008001	Kyasia kekisoka kulya fumvuhu wandu wakaduana nao mamingi sa fufoi.
40008002	Naho adi a ulya mndu awodo nyi saka amcha naho kamolokya ndenyi kambia, “Mndumii kokukundya na ochiidima inyiheṟemtsa!”
40008003	Naho Yesu kahoṟwo owoko kampaya, kahamba, “Na ngakunda keheṟemka!” Naalyo li yenyi kaheṟemka saka iya imbode.
40008004	Yesu kambia, “Ambuya, kulawie ma mndu ma kindo! Kya indi uhende ikuloṟa alya ko mkohanyi nowewika na mwano chando Mose awawasye kiwe kiṟingishyo kyawo.”
40008005	Kyasia amiida na kulya Kapernaumu, kukacha napfo mchili mnene o siṟi ya wasikari ihana.
40008006	Kamfuhya wukiwa kehamba, “Hoi Mndumii, msoṟo oko alee kulya kanyi atiliwanyi shiwungo-sho aiwawyo mnu iki kiwicho-wicho.”
40008007	Nao kambia, “Leka njiche njimchiṟe!”
40008008	Mchili ulya kamhaluo kambia, “Alewo Mndumii! Njii o wusumuhanyi notane oida ipfo shia mhamba ya kai lyakofo. Kya indi kuhambie-ho idedo tupu, na msoṟo cho oko nechichia!
40008009	Kipfa na inyi nyi nji mndu nji mwitoṟye nyi wuchili, indi na inyi na njiwode wasikari wai shi-ako. Na inyi njechiwia-ho ichu, ‘Henda!’ Nao kahenda. Ngawia ichu ungi, ‘Kenjo!’ Nao kacha. Ngawia na isinga lyako, ‘Henda wuta wuliwe!’ Nao kawewuta!”
40008010	Yesu amiicho a̱do kaṟihio, kawia walya ahendesanyi nawo, “Na kya lohi ngambia, ‘Ma kunu ko Waisraeli ndemewone iidikya linanyi lidipfo.’ Kya indi inyi ngambia,
40008011	‘Kukae kuche napfo wafoi wawuka kya kulya ora lo ngamenyi na kya kulya ora lo kyukanyi, wache damya kiliyonyi kya choonga na Abrahamu na Isaki na Yakobo ipfo wumanginyi wo Ruwa.
40008012	Kya indi wana wa wumangi wedao nja wahende kumbo kulya memenyi fo kulya nja. Napfo kukae pfo ilia na iimadya ngamru.’ ”
40008013	Na Yesu kawia mchili ulya, “Kuhendye na chando oveidikya na wudo ochiwona!” Na msoro ulya oke kachia saa na iya.
40008014	Kyasia Yesu amcha na ipfo mba ko Petro kawona mamka oke amlaṟe awodo nyi modo.
40008015	Nao kambada owoko, modo fukambuka. Kakure alyando avei mlaṟe, kawafurukanya.
40008016	Kyasia komshika ili kyukanyi wakamendye wafoi wawodo nyi mṟufu mbicho. Nao kafuna mṟufu mbicho na kidedo kya dumbu lyake. Na walya waiwawyo kawewakiṟa wose.
40008017	Nyi kundu kishike kilya kiwei kidede nyi mwikimbi Yesaya kahamba, “Nyio aleduo wunyonge wodu, kawekudika na mawawyo hadu.”
40008018	Kyasia Yesu amewona wandu wache ikuwumbia nao mamwingi sa fung'anyi kawawasa wakiloshyonyi kyake wahende ambadya kya kulya ora lo kawi lo ipalipali.
40008019	Naho kukacha nafo mlosha o mawawaso umu kambia, “Marya, njeoshana na iyo kundu omekuhendya kose!”
40008020	Na Yesu kambia, “Mapaara nyi hawode mruma na shilehe sha ruwehu shikawewada sungu tsasho, kya indi Manomndu awode ma handu heonyonyia-pfo.”
40008021	Kyasia mndu o kiloshyo ungi kacha imbia, “Mndumii, kennenga momu fokuhendya iṟika mnying'a fo wande!”
40008022	Nao kambia, “Nde nooshane na inyi node wapfu wakuṟikye wapfu wawo.”
40008023	Kyasia amiidima idoya alya ngalawehu, wa kiloshyonyi kyake waka-mosha-pfo.
40008024	Naho wadi ailu owira sa lwapfinya lukaida kulya ipalipalihu na ngalawa iya ikatana yashikyo nyi masinanu halya. Nao alee mado.
40008025	Nawo wakacha horoka oo handu ai wakahamba, “Keluletse-wo hoi Mndumii, nyarisika lui!”
40008026	Nao kawawia, “Nyi kili mui mudi waowu mui wandu wa idikya lyitutu?” Naho kakure katukya otanu na ipalipali kukahutsa olele wyaa.
40008027	Wandu walya wakaṟihio wakahamba, “Nyi mndu ada ichu, otanu na ipalipali shikatana shamidikya?”
40008028	Kyasia amambadya kulya mataya kulya orukenyi lo Wagadara kawona wandu wawi wawodo nyi mṟufu mbicho wecha imkumbuhana wawuka mbangenyi kundu wapfu weṟiko wai walang'a mnu, ma mndu nalakarie iida na njia iya.
40008029	Naho wakakalahatsa wakahamba, “Nyi kiki kyadu na iyo Mana o Ruwa? A nyi ucheye naho kiheri kyandu kilamshika kyehenda tuuro?”
40008030	Kyasia kukeri-fo poo lya nguwe sa tsifoi tsikeri kuleshe na kundu wakeri tsechilya mara.
40008031	Kyasia mṟufu iya mbicho ikamterewa-terewa ikahamba, “Kolufuna uludume-wo luhende lukwidye ipfo kiidi kya poo lyo lya nguwe!”
40008032	Nao kawawia, “Kuhendyenyi!” Naho kudi mṟufu iya ikawuka-fo, ikahenda ikaida kiidi kya poo lilya lya nguwe. Oweṟe cha ili, aili poo lyapufukaho pufu lyose likasoka na msaṟi fulya likakwolotsa kulya ipalipalinyi likapfa kulya mṟingenyi.
40008033	Kyasia walisi walya wakadicha, wakahenda kulya mṟinyi, wakaongwo-pfo mbonyi tsilya tsose, na tsa wandu wawodo nyi mṟufu mbicho.
40008034	Naho kudi awalya wandu wakakure mṟi fulya fose, wakahenda kumbuhana Yesu. Wamembona wakamterewa nawuke kulya mṟasenyi kowo.
40009001	Naho kadoya alya ngalawenyi kaambada kacha na mrinyi koke.
40009002	Nao keambuya wakacha meendye mndu a muumu shiwungo a mlaṟe kitaṟenyi Na Yesu ambona kiidikyo kyawo kawia mndu ulya a muumu shiwungo, “Kewuyo nyi moo mana oko, madeko hapfo nyi hamewuto-ho.”
40009003	Naho kudi walosha wa wuwawaso walya maata wakadeda na mrima yawo wehamba, “Ichu nyi aruma Ruwa!”
40009004	Naho ili Yesu kewona mahio hawo kawawia, “Nyi kyaki muihia kiwicho mrimenyi konu?
40009005	Kipfa iki kii kyangu ihamba nyi kihya, ngesa nyi ihamba, ‘Madeko hapfo hamewuto-ho,’ anu nyi ihamba, ‘Kure uhende?’
40009006	Kya indi kundu muidime imanya kee Mana o mndu nyi awode pfinya kunu orukenyi yehooṟia madeko.” Amshika iya kawia ulya muumu shiwungo, “Kekure-ng'u uire kitaṟa kyapfo nohende kanyi kopfo!”
40009007	Nao kahoṟoka chimu, kahenda kulya mba koke.
40009008	Kyasia wandu walya wakeri-ho mamwingi wamewona wado wakaowuo wakang'anyisha Ruwa ainengye wandu pfinya ing'anyi ido.
40009009	Kyasia Yesu amewuka alya kaida mbele kawona mndu adamye alya kisanyonyi kya okamba, ewio nyi Matayo. Nao kambia, “Kenjo nooshane na inyi!” Nao kakure kahenda oshana nao.
40009010	Kikashika ili adamie kelya shelya ipfo mba, adi a iwa wasanyi wa okamba sa wafoi na wandu wanyamaṟi wakacha napfo wakadamya na Yesu na wa-kiloshyonyi kyake alya kilionyi kya shelya.
40009011	Naho Wafarisayo wamewona wado wakacha iwia wa kiloshyonyi kyake, “A nyi kili mlosha onu alya shelya na wesana okamba na wetehya?”
40009012	Kyasia ameicho wededa wado, nao kahamba, “Iwo wai wecha chiwo wawode weshiha mhangapfo, chila na iwo waluo.
40009013	Kekumbuonyi mutawuke imanya nyi kiki iki kii kihambe, Kindo njikundi nyi isaṟya ma chi idasapfo. Kipfa wandu njicheye ilaha ma chi iwo wa wusumuhanyipfo, chila na wandu wanyamaṟye.”
40009014	Nalyo wa kiloshyonyi kya Yohane wakacha na handu ai wakahamba, “Nkyili so lochekekwotoya na Wafarisayo, kya indi wa kiloshyonyi kyafo wakada walakwotoya?”
40009015	Na Yesu kawawia, “A wandu wa walinyi waidime iwado nyi fowa ili menyi-wali akeri nawo? Na kukae kushike mafiri iliindi menyi wali echiondwo kowo, nyilyo wechikwotoya.
40009016	Ma kuwode mndu echipfumya kidami kya nguwo njihya nakisanze na nguwo ya kachapfo, kipfa kilya kihya kyewuta-ho ikyo kiku na handu harandukye hakaengeṟa ing'ana.
40009017	Ma kwipfo mndu echiwika mvinyo fo kipfuo selelenyi njikupfo, kipfa kokoya awika-pfo selela-tso nyi tsechidwika na mvinyo fukapusukya wanda na selelatso tsikanyamaṟika. Indi mvinyo mhya nyi wefuletsya selelenyi njihya nasho shikakia shi shiwi.”
40009018	Ili kewawia ado adi aichu mndu o wuitoṟi kacha naho kamolokya ndenyi kahamba, “Mana oko o waka wulalu anenuka. Indi ukucheye-wo nomhekye owoko lopfo naho nyi echiwada moo!”
40009019	Na Yesu kakure-ho wakaduana nao na wa kiloshyonyi kyake.
40009020	Naho adi a ichu mka aluo iwuka samu kusiie-ho maaka ikumi na iwi, kimatsika amewoko. Kacha kya numa kapaya mambo ya nguwo yake.
40009021	Nyi ili alehia mrimenyi foke kahamba, “Ma ngapaya nguwo yake tupu na njechichia!”
40009022	Kyasia Yesu kaindukya numa kambia, “Kewuyo nyi moo manoko, kidikyo kyapfo kyamekukiṟa.” Naho mka ulya kachia kiwokya saa na iya.
40009023	Naho Yesu amshika kulya mmba ko mchili ulya amewona-pfo na walya wekapa mtoṟiṟo na mamingi fo wandu fofahya, kahamba, “Kekurenyi-ho, mana chu o waka ma chi apfiepfo, nyi alee mado.”
40009024	Nawo wakamseka.
40009025	Kyasia wandu walya wamidima ifuno, kaida na mba kambada owoko. Naho mana ulya o waka kahoṟoka.
40009026	Na mbonyi tsilya tsikahenda dung'ana kulya orukenyi kose.
40009027	Kyasia Yesu ambuka alya naho wandu wawi wakacha numa yake, wai wapfu meso, wakairya ṟu wakahamba, “Kelusaṟye-wo wukiwa wodu iyo Mana o Dawidi!”
40009028	Kyasia amiida na mba walya wapfu meso wakacha na handu ai. Na Yesu kawawia, “Na muweidikye ke na njechiidima iwuta iki?” Wakambia, “Ee-wo Mndumii!”
40009029	Nalyo kapaya meso hawo kahamba, “Kiidikyo kyanu chando mwidikye na wudo mochiwona!”
40009030	Meso hawo hakatambaṟuka. Na Yesu kawakekedya kahamba, “Ambuyenyi ma kulakae ma mndu echimanya ma umu!”
40009031	Kyasia nawo wakawuka-pfo wakahenda mduo ṟamba kulya orukenyi koose.
40009032	Kyasia walya wechihenda kudi wakamendye mndu ai pipi awodo nyi mṟufu mbicho.
40009033	Naho mṟufu fulya mbicho fomefuno, ulya ai pipi kawuya ideda. Na wandu walya wakeri-ho mwamwingi wakaṟihio wakahamba, “Kunu kidi kya Israeli kulemewoneke kindo kidopfo.”
40009034	Kya indi Wafarisayo wakahamba, “Nyi mnene o mṟufu mbicho nyio awa mofuna nao mṟufu mbicho.”
40009035	Na Yesu kawa motengetatengeta kelosha kulya sinagogenyi tsawo kyechionguo mbonyi tsa sia tsa wumangi wo Ruwa kekiṟa na orio ndaṟe yose na wunyonge wose.
40009036	Kya indi ili kewona wandu walya mamwingi nao kawalilia makulili nyi ili wai warohye wai wahutse wanda cha machondi halawode mlisi.
40009037	Nalyo kawia wa kiloshyonyi kyake, “Shesambuo nyi shifoi indi weṟunda wakanyia-ho,
40009038	Keterewenying'u Mndumii o kisanyionyi nadume waṟundi wafoi alya kisanyionyi kyake.”
40010001	Naho kalaha wa kiloshiyonyi walya ikumi na wawi kawainengya pfinya yeng'anya mrufu mbicho kundu wechiifuna na ikiṟa ndaṟe tsose na wunyonge wose.
40010002	Na wasu walya marina hawo nyiho iha, o kuwoka nyi Simon ewio nyi Petro na Andrea manomae, na Yakobo ai mana o Sebedayo, na Yohane ai manomae.
40010003	Filipo na Bartolomayo, Toma na Matayo ichu awei msanyi o okamba, Yakobo ai mana o Alifayo na Lebayo,
40010004	Simon o kulya ya Kana na Yuda Iskariote nyio ichu alemṟingya.
40010005	Iwa ikumi na wawi nyiwo Yesu alewaduma kawawawasa kahamba, “Manya mlahende ko wandu wa mbaṟi njihenu, ma mrinyi ko Wasamaria mlaide napfo.
40010006	Indi mwengeṟe ihendya machondi hadekye ha mba ya Israeli.
40010007	Kya indi ili muihenda keongwonyi muhambe, ‘Dumbuyenyi kyamba wumangi wo ruwehu womeafukya kufui!’
40010008	Kiṟenyi iwo waluo, ṟutsenyi iwo wapfu, heṟemtsenyi iwo wawodo nyi iwawe, funenyi mṟufu mbicho. Nyi mleambya kya wulya, keveinengyenyi kya wulya.
40010009	Ma mlakuwonye sahabu na shilingi ma pesa sheṟika ipfo kikuchunyi kya ngowa mukupfungye natso.
40010010	Ma kichoṟe kya kyaṟo ma kanzu tsiwi ma shadu ma kidi kechumia. Kipfa moṟunda nyi asumuhanye na shelya shake.
40010011	Kya indi mṟinyi ko wandu wafoi kundu momeida napfo mṟinyi ko wandu watutu ketumenyipfo mndu akeri-ho asumuhanyi Napfondo mochikukaya mtane mokure muhende kungi.
40010012	Indi mukaanga mba ya mndu keiṟikiṟenyi!
40010013	Na mba-yo kokoya nyi isumuhanyi na ofoṟo lonu luisokye huye yayo. Kya indi ikada ilasumuhana na ofoṟo lo luwembuuya nyo.
40010014	Na mndu alamondwo na kanyi koke alaadanye ma madedo hanu, nanyo mkashika wuka kulya mba ang'u mṟinyi kekutekutenyi madende kiluli-kyo kiwuke-pfo.
40010015	Na kya lohi ngambia, kilya kya oruka lo Sodoma na Gomora nyi kyechyiangwo ili mfiri fo mondu kota kya mṟifo.”
40010016	“Ambuyenyi inyi njiimduma cha machondi hai kiidi kya makite ha ngeṟenyi Kyasia-ng'u kekaenyiho mui na wuṟango cha njoka mlai na mtambo mui cha mbeta.
40010017	Kya indi kuṟisenyi na wandu Kipfa nyi wechihenda mduo kulya mba wededya shama shawo na kulya sinagogenyi tsawo wawemkapa na ngowa-tso tsii njitochye msha.
40010018	Na oshangunyi lo wachili na wamangi muwedao kipfa kyako, kiwe nyi kya kiṟingishyo kyawo na wa mbaṟi njihenu.
40010019	Indi mkamkoya wehenda mdambika wado, nanyo ma mlawado nyi makusaṟo chando mochideda-ho ke nyi wuda anu ke nyiki, cha kifa saa iya nyi mochinengyo ishi shehamba-ho.
40010020	Nyi ili wededa-ho chi nyofo, nyi Mumuyo o Ndeyanu ededa ai nanyo.
40010021	Kya indi kukae manomae o wandu nadambike manomae kya opfu na ndee o mndu nawedambika mana, na wana wa wandu waamkye iwo wawafeye na ihenda iwashihiya ofu!
40010022	Nanyo muwe nyi mochisukya wandu wose kipfa kya rina lyako. Kya indi ichu mokarishya-ho kaweda kushike ili masiyonyi echikiṟo.
40010023	Kya indi mkamkoya wemterengya kunu mṟinyi ifu kedichyenyi fulya fungi. Kifa nyi kya lohi ngambia ma mochimaa mamṟi ha Israeli Manomndu alachapfo.
40010024	Molosho neida moloshapfo, ma isinga lyekaa huye ya Mndumii olyopfo.
40010025	Nyi kyashika molosho ili awa cha mlosha oke, na isinga ili lyawa cha mndumii olyo. Wamtana wamlaha menyi nyi Belsebuli, a wana wa kanyi koke kyawo chi kya wue̱ra?”
40010026	“Kyasiang'u manya mulawone mochiwaowuo. Kipfa kwipfo kindo kii kipfinyike kide kilapfunuka numapfo, ma kindo kii kiṟike kide kilapfunuka numapfo, ma kindo kii kirike kide kilamanyikapfo.
40010027	Iki ngambia meemenyi kekihambenyi senyi na kindo moicho mowewedyo madunyi kekyongwonyi na pata.
40010028	Nanyo ma mlaowuo walya wewaha mbihu kya indi mrima-fo walaidime ifuwaha. Keengeṟenyi yowuo ichu moidima idetsa na mrima na mbihu handu hamu ii iwi idekye kulya Gehena.
40010029	A njoṟiwu tsiwi chi tsekekumbo senti imu? Natso ma imu-ho yemanya iho wanda kulawode Ndeyanu akundipfo.
40010030	Ma njui tsa kunu mdonyi konu na tsiwenjiitale tsose.
40010031	Kyasia-ng'u ma mlaowuo, na nyo chi mung'anyi kota njoṟiwu ma tsikafo chi muweng'anyi nyo?”
40010032	“Nahonu orio mndu ose ichu echinjihamba oshangunyi lo wandu, na inyi mbemhamba oshangunyi lo Wande o ipfo ruvehu.
40010033	Kya indi orio mndu ose ichu echinjikana oshangunyi lo wandu, na inyi mbemkana oshangungi lo Wande o ipfo ruwehu.”
40010034	“Ma mlawone mochihamba kindo njicheye iwika kunu masangenyi nyi ofoṟo. Chi ofoṟo njicheye yende napfopfo, nyi oshu.
40010035	Nyi njicheye njiletsane mndu na ndee, na mana o waka na mae, na mali o mana na mamii oke.
40010036	Na wakituwa wa mndu kiwe nyiwo wana wa kanyi koke.
40010037	Ulya akundi ndee ang'u mae kawakunda kota inyi, nanjiwaṟi-pfo. Na ulya akundi mana o womi anu o waka kawakunda kota inyi nanjiwaṟipfo.
40010038	Na mndu ada alakudika msalaba foke na icha oshana na inyi kunu numaako nanjiwaṟipfo.
40010039	Na mndu mowona moo foke nyi echiwuya ifudetsa; na mndu modetsa moo foke kikawa nyi kipfa kyako inyi nyi echiwuya ifuwona.”
40010040	“Mndu echimuambya ipfo kanyi koke nyi inyi anjiambya. Na monjijambya inyi nyi aambya ichu anjidumye.
40010041	Mndu echambya mwikimbi kikawa nyi kya rina lya mwikimbi, nyi echiwona kya woṟunda wo waikimbi. Na ichu echiambya mndu o wusumuhanyi, kikawa nyi kya rina lya mndu o wusumuhanyi nyi ewona kya woṟunda wo mndu o wusumuhanyi.
40010042	Na ichu echirutsa iwa watutu ya wose ma umu-ho kamrutsa na mṟinga mcheleri na kirahu kimu, kikawa nyi kya rina lya mndu o kiloshyonyi na kya lohi ngambia mndu-cho kyake kya woṟunda ma kyekaa kidekesepfo.”
40011001	Naho kikashika Yesu amidima iwawasa walya wa kiloshyonyi kyake ikumi na wawi, nao kakure kulya kundo akeri kahenda losha na yonguo kulya mamṟinyi hawo.
40011002	Kyasia Yohane nyi kulya kipfungonyi avekeri kaicho mawuto ha Kristo, kamdumya wa kiloshyo kyake kambia,
40011003	“Nyio iyo ichu a mhambe nekaa nache ang'u luwedye ungi?”
40011004	Yesu kahaluo kawawia, “Hendenyi mushitsye Yohane mbonyi tso moicho na iwona.
40011005	Wapfu meso a-iwang'u waiwona, na shiricheche aiwa waihenda. Na waluo saka waiheremka, wapfu madu a iwa waicho, na wapfu nyi waṟuka, na wakiwa a iwa waiongoyo mbonyi tsa sia.
40011006	Nanga ulya alesukyo nyi inyi.”
40011007	Kyasia walya wa kiloshyonyi kya Yohane wahenda Yesu kawoka iwia wandu walya mamwingi mbonyi tsa Yohane kahamba, “A nyi kiki mulehenda ambuya kulya nuka? Ngesa nyi iṟeṟe lisingitso-singitso nyi otanu?
40011008	A nyi kiki mlehenda ambuyawo? Ngesa nyi mndu aṟee nguwo tsa kimamile? Walya waṟee nguwo tsa kimamile a walya wai mbenyi tsa wamangi.
40011009	A kilawe nyi kiki kilemnenga ihenda-pfo? Nyi kundu mochiwona mwikimbi ngesa? Ee ngambia na kota mwikimbi.
40011010	Kifa nyio amṟehye kyehamba kyake, ‘Ambuya na njekaa njidume msu oko mosonguo oshangu lopfo nao nakweke achikya njia yapfo ipfo mbele yapfo.’
40011011	Na kya lohi ngambia, ‘Kiidi kya iwa wa wafee nyi mka kulemekure mndu ang'anyiye Yohane Mpatisipfo. Indi ichu a mtutu o wose ipfo wumangi wo Ruwa nyi ang'anyi kota o.
40011012	Kiwokya mafiri halya ha Yohane Mpatisi koshika wulalu wumangi wo ruvehu nyi wokewado na pfinya, na waafinya nyiwo wewurakwo-ho.
40011013	Kipfa waikimbi wose nyi walehamba shisuku na wuwawaso, nawo wakashika Yohane.
40011014	Na kokoya nyi mochikunda iidikya, o nyiong'u Elia ichu a mhambe nache.
40011015	Mndu awode madu headanya naweadanya.’
40011016	‘A nyi mfanano fo iki njewika mbaṟi i ya wandu?’ Nyi wafanana na shiwana shidamye tumo shechilaha wodoyawo shikahamba,
40011017	‘A ili lowemkapya mtoṟiṟo, nanyo ma mlashine. Nyi lomekapa shilio, nanyo ma mlafuhe?’
40011018	Nyi kulecha napfo Yohane mpatisi, ai mndu alelya, ma inyo, nawo wakahamba, ‘Nyi awodo nji mṟufu mbicho.’
40011019	Kukakaa kukacha napfo Mano-mndu, ai mndu echilya, na inyo, nawo wakahamba, ‘A ichu ai makilya na makinyo mvinyo, nyi mbuya ya wesana okamba na wenyamaṟa.’ Na wuṟango wo Ruwa wukaṟingishyo ilyi wuiṟunda.”
40011020	Nalyo Yesu kawooka dedya mamṟi halya kundo kuwutikye shilya shake awutye sha kiṟiha shifoi kipfa lyandi walaledumbuya kahamba,
40011021	“Ochia lopfo iyo Korasinyi ochia lopfo iyo Betisaida! Nokoe nyi kulya Tiro na Sidon kulewutika shindo sha kiṟiha cha isho shiwutikye kunu kiidi kyanu nawo nyi wawechidumbuya wunyamaṟi wowo lya kacha wakuṟaaye na shisaṟa sha wukiwa na ifu iloṟa idumbuya.
40011022	Kya indi nyi ngambia, kilya kya Tiro na Sidon nyi kyechianguo ili mfiri fo mondu kota kyanu.
40011023	Na iyo Kapernaumu, chi kuwemdosye kokoya ruvehu? Nyi ochikaa noolotso ushike Gehena. Kipfa kulya Sodoma nokoye nyi kulewutika-ho shindo sha kiṟiha cha isho shiwutikye kidi kyapfo, na mṟi fulya nokoe fuledeo-pfo fushike mfiri fo inu.
40011024	Nahonu ngamuwia, Kilya kya Sodoma nyi kyechianguo ili mfiri fo mondu kota kyapfo iyo.”
40011025	Kyasia mandi na halya Yesu kahaluo kahamba, “Ngakuana, hoi Wande, kui mnene o ruwehu na oruka, kipfa ili mbonyi tsi utsiṟikye iwo waṟango na iwo waamtsu kowuya idambuya shikoku.
40011026	Na wudo kikeri-wo, hoi Wande, nyi kipfa kiwekuchihie kihende kido.
40011027	Shindo shose njiledambikyo nyi Wande. Ma kuipfo aichi Manapfo chila na Wande, ma kuipfo aichi Wandepfo chila na Mana na ichu Mana echikunda imdambuya.
40011028	Kekucheenyi na koko nyo, mukeri iwina muwei walemye nyi maṟio malemeri; na inyi njimuwihiṟye moo.
40011029	Kekudikenyi ngada njioke nyi inyi muche kuloshyo nyi inyi! Kyamba inyi nyi mhoo njikeri na mokunyinyiṟa kui mrima. Naho mochiwona koonyonya ko mrima yanu.
40011030	Nyi ili ngada njioke nyi inyi nyi nyioloṟu na iṟio lyako likaanguo.”
40012001	Mandi halya Yesu aleida kidi kya mdemi ya ngano ili mfiri fo Sabato. Kyasia walya wa kiloshyo wawodo nyi njaa naho wakawoka itowa mahaa wakalya.
40012002	Kyasia Wafarisayo wamewona wado wakacha imbia, “Ambuya wa kiloshyon kyapfo nyi wawuta kindo kilakiwikye momu kiwuto ili mkonu fo Sabato.”
40012003	Nao kawawia, “Nyimlasomye kilya Dawidi alewuta lyandi wawodo nyi njaa na walya wavekeri nao?
40012004	Chando aleida na mba ya Ruwa wakalya mkate iya yeṟihichya oshangunyi lo Ruwa, ilanjiwikye momu ilio ma nyio ma walya wakeri nao chila na wakohanyi wawenyi.
40012005	Ag'nu nyi mulasomye ipfo mawawasonyi, kya wakohanyi ke nyi vekewichuṟa mfiri fo Sabato nawo ma walawute-ho owingo?
40012006	Kya indi ngambia, ‘Ke iya na hawode ang'anyie hekalu.’
40012007	Kya indi kidedo kilya kyehamba ke, ‘Kindo njikundi nyi isaṟya, ma chi idasa.’ Nokoe muwekiichi ke nyiki, ma iwa walanyamaṟye kindo muwechiwahutsya owingofo.
40012008	Cha kifa Mana o mndu nyi akeri mnene na o Sabato.”
40012009	Naho kakure alyando awekeri kahenda-henda kashika ipfo sinagogenyi yawo. Naho adi aichu mndu akeri-fo o owoko luumu.
40012010	Nawo wakambesa wakahamba, “Nawo kiwesumuhanyi ikiṟa mndu ili mfiri fo Sabato ngesa?” Nawo nyi kundu wawone mwaanya fo mkumba.
40012011	Nao kawawia, “Kunu konu nyi o ku awode ichondi lyake limu. Kakoya liolokye ṟungunyi ili mfiri fo Sabato. Nao nade alacha iliwada na ilidosapfo?
40012012	Ashika-ng'u-wo mndu kyake mwidime ihamba nyi aidye ichondi kashika hanga? Kyasia kyamba nyi wudo ki na kiwesumhanyi iwuta sha wuoloṟu ili lya Sabato.”
40012013	Nalyo kawia mndu ulya, “Kehoṟuo owoko lofo!” Nao kaluhoṟuo lukawuya ichia lukawa cha lulya lungi.
40012014	Kyasia Wafarisayo wakahenda nja wakamdedya kyama kundu wambahe.
40012015	Yesu kekimanya, kakure-pfo kahenda kuleshe. Wandu wakaduana nao mamwingi sa funganyi Nao kawakiṟa wose.
40012016	Nao kawakekedya walahende imduo ṟamba.
40012017	Nyi kundu kushike kii kidede nyi mwikimbi Yesaya kehamba:
40012018	“A ichu msoṟo oko ndesambuṟa, a mkunde nyi inyi, ichu mrima foko fu mchihie nyio. Njechimbikya Mumuyo oko nakae huye yake nao nahende ongoya wandu wa masangenyi mbonyi tsa wusumuhanyi.
40012019	Echiloya ma ifahyafo. Ma kochikaapfo mndu echiicho ru̱ lyake kulya njienyi tsekyama mṟinyipfo.
40012020	Iṟeṟe likonoki echilifunjafo, ma orusu lo taa lui kenga echilurumishafo. Na natane aduo mbonyi tsa wusumuhanyi tsido-ho tsiwinshye.
40012021	Na rina lyake nyi lyo wandu wa masanga wawekusihya nalyo.”
40012022	Naho kaendyo mndu awodo nyi mṟufu mbicho a mpfu meso kavewa na pipi. Nao kamkiṟa. Ulya ai pipi kaidima ideda na yambuo.
40012023	Wandu walya wawekeri-fo mamwingi wakauma mkahai wakahamba, “Alae ichu chio mana o Dawidi?”
40012024	Kyasia Wafarisayo wamicho kihambo kido wakahamba, “Ichu nyi aifuna mṟufu mbicho kui pfinya ya Belsebuli ichu ai mnene o mṟufu mbicho.”
40012025	Kyasia Yesu amemanya mahio halya hawo kawawia, “Orio oruka lose ilu lulekanyi wenyi na wenyi nyi lochihaluka mrapu.
40012026	Na kokoya Satan kefuna Satan chi awa nyi alekanyi nao amonyi.
40012027	Na inyi kokoya nyi ngafuna mṟufu mbicho kui Belsebuli, ashika wana-wo wanu nyi kiki wefuna nakyo? A wumangi woke wuidime iwanga? Nahonu kyamba nyi wudo nyi nawo wechiwa nyi wemuwonya owingo.
40012028	Na inyi kokoya nyi Mumuyo o Ruwa nyefuna nao mṟufu mbicho, aiwung'u wumangi wo Ruwa womidima imuchea.
40012029	Ang'u ipfo mba ko mapfinya, njii wuda mndu echida napfo na iduo-pfo nzohoṟa tsake na pfinya, kulawode nyi echiwoka ipfunga mafinya cho? Lyondi echiiduo shindo sha kulya mba koke.
40012030	Mndu alakeri na inyi nyi asuanyi na inyi, na moda alasanya na inyi nyi erahanja.
40012031	Kyasiang'u nkyondo ngambia, ‘Orio wunyamaṟi wose wo mndu echehoṟyo na orio kirumo kyose, kya indi kirumo kyeruma Mumuyo Mwele kyakyo echihoṟyofo.
40012032	Na mndu echideda dedo kya isuana na Manomndu nechihoṟyo kyakyo. Kya indi mndu echideda dedo kya isuana na Mumuyo Mwele nechihoṟyo kyalyopfo ma ili akeri kunu wuyana wu, ma kashika wulya wochikaa wuche.’ ”
40012033	“Kokoya mowaya mdi fo ndunda njicha, na ndunda na njicha mochiwona. Anu mkawaya mdi fo ndunda njiporu, kyasia na ndunda tsafo na njiporu. Cha kipfa orio ikidi nyi lyechimanyika kui ndunda-tso tsalyo.
40012034	Nyo mui malea ha njoka, mumanye ideda kindo kicha, mui wawicho? Kifa ikyo kiichuo mrimenyi na dumbu lyo nakyo lyechihamba.
40012035	Mndu cho ai mcha ipfo kisenyi aṟikye kii kicha nyi echiendepfo kicha, na mndu chu mbicho ipfo kisenyi aṟikye ki kiwicho kawende-fo shindo shiwicho.
40012036	Kya indi inyi ngambia, ‘Ke orio mbonyi njiwicho iyo wandu wechideda nyi wekaa wawuwuyo ili mfiri fo mondu.
40012037	Kipfa ili madedo hapfo nyiho ochiwutaho iwiko wusumhanyi, na madedo hapfo nyiho ochiwuta-ho iwonyo owingo.’ ”
40012038	Walosha wa mawawaso na Wafarisayo, maataho wakahalwo wakahamba, “Maarya, lukundi iwona kiṟingishyo kopfo iyo!”
40012039	Nao kahalwo kawawia, “Mbaṟi-i ya wandu i mbicho idahye na iṟuhuya nyi ipfula kiṟingishyo. Nayo ma yechinengyo kiṟingishyopfo chila na kiṟingishyo kya mwikimbi Yona.
40012040	Cha kipfa Yona chando awekeri kulya ndewunyi ya mkunga fulya handu ha mfiri iṟaṟu na shio shiṟaṟu, na Manomndu na wudo echikaa wusunyi wo oruka handu ha mfiri iṟaṟu na shio shiṟaṟu.
40012041	Nyi wandu wa kulya Niniwe wechikaa wahoṟoke alya kya moondu fofurumya kyanduyonyi handu hamu na mbaṟi i ya wandu waweiwutya owingo kipfa lyandi waledumbuya weongoyo nyi Yona. Na iki kii iya nyikinene kikaida Yona.
40012042	Nyi mangi mka ulya awukye kulya kya ora lo nuka echika̱a nahoṟoke alya kyanduyonyi kya mondu fofurumya, nahoṟoke-pfo handu hamu na mbaṟi i ya wandu naweiwutya na owingo, kipfa lilyaindi alecha awuka kishingonyi kya oruka, nache yadanya wuṟango wo Solomon. Na iya kuiho ang'anyie Solomon.”
40012043	“Kyasia iliindi mṟufu mbicho fochiwuka mndu nyi fochiida handu kuhadutsu, koonyonya fulawone.
40012044	Naho fokehamba, ‘Keleka njikuwuye na mba koko kundu ngawuka! Ili fochicha naho nyi fokoya kulawode menyi indi nyi kundo kui kwahye kui kusungusie.
40012045	Nalyo fukahenda fukaonduo mṟufu mbicho ingi mfungade i mbicho ikafuida fo fumenyi fukacha fuirie, ikasamya-ho ikakaa-ho. Naho mbonyi tsefurumya tsa mndu ulya tsikawa nyi mbicho kota na tsa kuwoka. Na mbaṟi i ya wandu i mbicho ido kyayo na wudo yehenda.’ ”
40012046	Kyasia kechideda ado na wandu walya wakeri-pfo mamwingi, adi a ulya mae na wanawamae wahoṟoki kulya nja wakundi ideda nao.
40012047	Kyasia mndu umu kambia, “A walya mayo na wanawamayo wahoṟoki nja wakundi ideda na iyo.”
40012048	Nao kahalwo kawia ichu amongoya kahamba, “Nyi ohamba wama nyi wu? Na wanawawama nyi ohamba nyi waki?”
40012049	Kahoṟoya mawoko hake kya alya huye ya wa kiloshyonyi kyake kahamba, “A iwa wanawawama!
40012050	Kipfa mowuta shechihia Wande kulya ruwehu, nyi-ong'u anjikerye manowama na mshiki ang'u wama.”
40013001	Kyasia mfiri fukeri na fulya Yesu kawuka ipfo mba, kahenda damya alya hambehu lya ipalipali.
40013002	Naho wandu wakacha kuwumbya nao mamwingi sa funanyi Katana adoya alya ngalawehu kadamya-ho. Na mamwingi fulya fo wandu fuhoṟoki kulya hambehu.
40013003	Nao kadeda nawo mbonyi tsifoi tsikeri tsa mfanano kahamba, “Ambuya mndu mbaai alehenda waya mbeu.
40013004	Na ili kewaya tsilya maata tsikaoloka oo mbai ya njia Na shilehe shikacha shikatsimaa-ho.
40013005	Tsingi tsikaoloka hando hawode maho naho tsilawone-ho teri imoṟi. Natso kudi tsikakambiṟa ido owinyi kifa lya tsilawode teri ifo wanda.
40013006	Mnengeṟi fomedo tsikahya mu, natso kyamba tsilasotsye mri tsikauma.
40013007	Kya indi tsingi tsikaoloka kiidi kya msha. Na msha iya ikado ikatsipfumba.
40013008	Kya indi tsingi tsikaoloka ifo terinyi njicha. Tsikakumbya kilimu. Iya imu ikakumbaya ihana, iya ingi makumi haṟandaṟu, na iya ingi nyi makumi haṟaṟu.
40013009	Ichu awode madu headanya naweadanya!”
40013010	Walya wa kiloshyonyi kyake wakacha na hando ai wakambia, “Nyi kili odeda nawo kui mbonyi tsa mfanano?”
40013011	Nao kawavia, “Wandu wa wainengye imanya mbonyi tsa wumangi wo ruvehu tsii njiṟike nyiwo nyo, kya indi walya wa wanengyepfo.
40013012	Kipfa ichu awode nyi echinengo na yengeṟa kaveengeṟyo-engeṟyo. Kya indi ichu alawode na shilya awode echisoko da.
40013013	Nkyondo ngadedya nawo ku mbonyi tsa mfanano, kyamba nyi wechiambuya na meso walechiwona, nyi vechileshya-ho na madu walechiicho ma itawuka.
40013014	Nyi kundu kuhoye ipfo kowo kisuku kilya Yesaya ahambye kehamba, ‘Kya iicho mochiicho, mlemanya ma kindo, na yambuo mochiambuo mlewona ma kindo.
40013015	Nyi ili mrima ya wandu wa oruka-lu ii mumiṟe. Na madu hawo hakawa nyi malemeri yadanya Na meso hawo nyi watsingiṟi. Nawo kundo walewona na meso ma iicho na madu, ma imanya kindo na mrima wawone wewuya na numa, na inyi njiche iwakiṟa.’
40013016	Kya indi sia na yanu nyo meso hanu, kyamba nyi haiwona ishi mokewona na madu hanu hakaicho ishi mokeicho.
40013017	Na kya lohi ngambia, ‘Kuwepfo waikimbi wafoi na wandu wa wusumuhanyi wailanga iwona ishi mokewona, nawo na ma walawone, na iicho ishi mokeicho, nawo ma walaicho.’ ”
40013018	“Keadanyenyi ng'u nyo mbonyitsi tsa mfanano tsa mndu mbaai o mbeu.
40013019	Orio mndu ose ili ekeicho dedo-lyo lya mbonyi tsa wumangi nalamanye, nyi ichu mbicho acha napfo karakuo-ho kilya kii kiwaaye ipfo mrimenyi koke Nyio ichu ambaye oo mbarinyi ya njia.
40013020	Na ichu ambaaye handu hawode maho nyio ichu echiadanya dedo lilya naho kakambiṟa iliidikya na sia.
40013021	Kya indi alawode mri asotsye ipfo kiidi kyake, nyi akeri nyi mokaa-ho oweṟe. Indi kambona kuiho wukiwa na iterengyo kipfa kya idedo-lyo nahonu kakambiṟa isukyo owinyi.
40013022	Na ichu a mbaaye kiidi kya msha nyio ichu echiadanya idedo-lyo. Kukakaa-pfo mawina ha kunu orukenyi na wulembi wolembo nyi masaa shikapfumba idedo-lyo lilakikumbye-se kilimu.
40013023	Kya indi ichu a-mbaaye ipfo terinyi njicha nyio ichu echiadanya idedo-lyo na ilimanya naho kahenda ikumbya kilimu. Ichu umu kawika ihana, na ichu ungi makumi haṟandaṟu, na ichu ungi makumi haṟaṟu.”
40013024	Kawuya kawaloṟa mbonyi tsingi tsa mfanano kahamba, “Wumangi wo ruwehu nyi wufananyi na mndu alekumba mbeu njicha ipfo demehu lyake.
40013025	Ili wandu walee mado kukacha napfo mkituwa oke, kaengeṟa ikumbapfo mbeu tsa mambuṟo ipfo kiidi kya mbeke tsilya. Kakuhendya.
40013026	Kyasia mbeke tsamedo na ikumbya mahaa naho mamburo̱ hakawewoneka.
40013027	Kyasia masinga ha menyi kanyi hakacha naho hakambia, ‘Akashika-wo Mndumii, chi ulewekumba mbeu njicha kulya demehu lyafo. A nyiku-se lyawada-se mamburo?’
40013028	Nao kawawia, ‘Nyi mndu mkituwa aletana ado.’ Masinga halya hakambia, ‘Ngesa nyi ukundi luhende luhakuṟuo?’
40013029	Nao kahamba, ‘Ote,’ ili muikuṟuo mambuṟo-ho nyi mochiwona mokuṟuo na mbeke tso mutsisanze naho.
40013030	Kelekenyi shing'anyishane shi shiwi shishike iya mawehyenyi Komshika iya masanyonyi na inyi njiwie walya wesana, ‘Kesongwonyi isanya mambuṟo-ho muhafunge na shikonde kundu mochihakoṟa, kya indi mbeketso muhende itsisanya ipfo kikumbinyi kyako.’ ”
40013031	Kawuya kawaloṟa mbonyi tsa mfanano tsingi kahamba, “Wumangi wo ruwehu nyi wufananyi na mbeu ya haradali iwekeri-fo. Mndu kaiduo kaiwaya kulya demehu lyake.
40013032	Nayo ii njitutu ikaida mbeu tsingi tsose. Kya indi kombona yamedo ikang'ana ikaida huye ya shindo shii shiwaye kulya demehu shose isho shitutu-tutu. Ikawa mdi fung'anyi. Na shilehe sha ruwehu shikatana shacha shikalaa marambenyi hayo.”
40013033	Kawuya kawaongoya mbonyi tsa mfanano tsingi, “Wumangi wo ruwehu nyi wufananyi na mdi foshimbiṟa mso. Mka kafuduo kafusanganya msonyi ipongo kaṟaṟu. Fukatana fotarang'a fose piu.”
40013034	Mbonyi-tsi Yesu alededa ku mfanano tsose. Ma naladede nawo ma kindo kulawode nyi mbonyi tsa mfanano.
40013035	Nyi kundu kuinukye kilya ki kidede nyi mwikimbi Yesaya kehamba, “Njechitambaṟuo dumbu lyako kui mbonyi tsa mfanano, njechyedya shilya shiwei shirike kiwokya oruka lombiko.”
40013036	Nalyo Yesu kasama wandu walya wakeri-pfo mamwingi. Kahenda ipfo mba koke. Walya wa kiloshyonyi kyake wakacha na handu ai wakahamba, “Kelutambahaluye-wo mbonyi tso tsa mfanano tsa mambuṟo ha alya demehu!”
40013037	Nao kahaluo kahamba, “Ichu mowaya mbeu njicha nyi Manomndu.
40013038	Na dema nyi wuyana-wu. Na mambuṟo-ho nyi wana wa ichu mbicho.
40013039	Na mkituwa aletsiwaya nyi Satana. Na ili masanyonyi nyi iya masiyonyi ha wuyana. Na iwo wesana nyi wasu wa Ruwa.
40013040	Nahong'u chando mambuṟo hekesanyo na ihenda ikoṟo na modo na ili kochishika iya masiyonyi ha wuyana kiwe nyi wudong'u.
40013041	Manomndu nadume wasu wake ipfo wumanginyi woke wasanye mando haendye wusutsu hose na iwo wawutye sha mkika wawewasanya.
40013042	Wahende iwakumba kulya nungunyi ya modo Napfo kukae-pfo nyi ifihiṟa na imadya ngamru.
40013043	Walya wa wusumuhanyi wawewaa ngeela cha mnengeṟi ipfo wumanginyi wo Nde-awo. Ichu awode madu naveadanya.”
40013044	“Wumangi wo ruwehu nyi wufananyi na kisa kya shindo sha wuitoṟi kiwei kiṟike wanda demenyi Mndu kakiwona kahenda kakiṟika. Nao lyandi awodo nyi sia kahenda kumba shilya awode shose piu, kacha ihuṟa dema lilya.”
40013045	“Kingi-se wumangi wo ruwehu nyi wufananyi na mndu mokapa mbucha echipfula lulu njicha.
40013046	Kyasia amewona lulu imu iwode mnu wuhuru wung'anyi, kahenda, kakumba shilya awode shose, kacha kaihuṟa.”
40013047	“Kingi-se wumangi wo ruwehu nyi wufananyi na kindo kyedeha makunga kyeolotso alya ipalipalinyi kikadeha orio mbaṟi yose.
40013048	Kyameichuo wakakikuruya hambehu. Wakadamya-ho. Halya mecha wakahawiluya ipfo matelenyi. Na halya mawicho wakahakumba kuleshe.
40013049	Ili koshika masiyo ha wuyana na wudong'u Nyi wasu wa Ruwa wechicha wahende waweletsana iwo wawicho na iwo wa wusumhanyi.
40013050	Iwo wawicho wawehenda ikumba kulya nungunyi ya modo. Napfo kukae-pfo ifuha na imadya ngamru.”
40013051	Yesu kawawesa, “Ngesa nawo mowemanya mbonyi-tso tsose?” Wakambia, “Ee!”
40013052	Nao kawawia, “Kyasiang'u orio mlosha o mawawaso ose ichu a mloshe kya wumangi wo ruwehu nyi afananyi na mndu menyi kanyi awode kisa kyake aṟikye kawa moende-ho shindo shihya na sha kacha.”
40013053	Naho kikashika Yesu amidima ilosha mbonyi tsilya tsa mfanano tsose kakure kulya-ndo akeri.
40013054	Kacha na kulya mṟinyi kundu awukye. Kawaloshia kulya mba kundo wekumbuhananyia. Wakatana wawa mkahai. Wakahamba, “A mndu-chu kundu awutye wurango-wu na mawuto-ho ha finya nku?
40013055	Ichu chi mana o ichu mopacha shidi? Na Mae chi ewio nyi Maria na wanawamae chi Yakobo na Yosefu na Simon na Yuda?
40013056	Na washiki wake chi hondo wakeri wose kunu kodu? Alae mbonyi tso nku tsimbukya ngesa?”
40013057	Wakasukyo nyio. Na Yesu kawawia, “Nyi kipfa kuwode kundu mwikimbi amenekye-menekyepfo kulawode na kulya mṟinyi kundu awukye na kulya kanyi koke.”
40013058	Nao ma alawute mawuto ha pfinya hafoi kulya kipfa lyaindi walaidikye.
40014001	Kyasia mandi halya kuwepfo mangi tsa oruka tsiina, ulya umu-ho nyi Herode. Eleicho mbonyi tsa Yesu tseehambo wandunyi.
40014002	Kawia wasoṟo walya wake, “Ichu nyio Yohane Mpatisi. Nyi aleṟuka awuka ko wapfu wai! Nkyo kyainenga pfinya tsing'anyi tsikawoneka ipfo koke.”
40014003	Nyi kipfa Herode amewada Yohane kampfunga kamshingya mba ya wapfungo kipfa kya Herodia ai mka o manomae Filipo.
40014004	Kipfa lyandi Yohane alewa mombia, “Kikusumuhanye imduofo.”
40014005	Nao kakunda imbaha, kawuya yowuo wandu kipfa lyaindi waichi nyi ai mwikimbi.
40014006	Kyasia komeshika mfiri fokumbuo alya mafeonyi ha Herode, naho mana o Herodia o waka kahomia makidi hawi ha wandu. Katana achihiṟa mnu Herode.
40014007	Nakyo kikamnenga kambia kye nyi echimnenga kindo amekuterewya kelia-ho nyamu.
40014008	Nao kahenda kuloshyo nyi mae kahamba, “Ngaterewa ukunnengye mdo fo Yohane Mpatisi na ipalu!”
40014009	Na mangi kawado nyi fowa, kya indi nyi kipfa kya nyamu tsilya na wandu wadamye nao kimu kilionyi kya choonga nkyo kyamnenga kawawasa nainengo.
40014010	Naho kaduma mndu kahenda idumbuo Yohane mdo kulya kipfungyonyi.
40014011	Naho mdo foke fukaendo naho furio nyi ipalu. Fukainengyo mana ulya. Nao kahenda fudaya mae.
40014012	Na walya wa kiloshyonyi kyake wakacha ira mnying'a fulya, wakafuṟika. Wakahenda wakaongoya Yesu mbonyi tsilya.
40014013	Yesu kaicho kakure pfo kahenda airo nyi ngalawa kahenda ikaa olele kuleshe na wandu. Wandu wakammanya wakambingya wechumia wawuka mṟinyi iya.
40014014	Kawuka-se kundu avei kawona mamwingi fulya kawaichyo wukiwa kachira wanyonge wawo.
40014015	Kyasia komshika iila walya wa kiloshyonyi wakacha na handu ai wakahamba, “Kundu ku nyi nuka na kiheri kyameidya Kesama-ng'u mamingi fu fo wandu, wahende kulya mamṟinyi wakuhuṟye-pfo shelya!”
40014016	Nao Yesu kawawia, “Wahende wada? Kewainenge shelya nyo muwenyi.”
40014017	Nawo wakambia, “Luwode kindo iyapfo chila na mkate itanu, na makunga hawi.”
40014018	Nao kahamba. “Njiendye-nyi na iya handu njii!”
40014019	Naho kawawasa wandu walya mamwingi wadamye alya maṟenyi. Kaira mkate iya itanu na makunga hawi. Kaambuya ruwehu kaidapfuma Ruwa. Kaifunja shifunjo kainengya walya wa kiloshyonyi mkate iya, Walya wa kiloshyonyi wakainengya wandu.
40014020	Wakalya handu hamu wose wakaihuda. Wakasanya mtsuhaṟo fo shipeṟengu shilya wakaichuṟa shikunja ikumi na shiwi shiichuo pacha.
40014021	Na walya walelya wawefoi cha kufui na womi tupu shiku shitanu kulaipfo waka ma wana.
40014022	Naho kaitikya walya wa kiloshyon waide na alya ngalawenyi wahende ambadya kya kulya wamsongoe natane asama wandu walya mamwingi.
40014023	Nao amidima isama wandu walya mamwingi kado na kulya fumwuhu kui kuleshe na wandu nyi kundu naterewe. Kyasia komshika iila kakaapfo amonyi.
40014024	Na ngalawa iya ishikye kulya makidi hawi ha ipalipali ihataṟo mnu nyi masinanu kipfa lyaindi otanu luwasumuhanye oshangunyi.
40014025	Kyasia kuipfo iringa lya kamba lya kaana lya kio lyamshika nalyo kacha na kundu wai kechumia huya-ipalipali.
40014026	Wamembona kechumia huya-ipalipali wakaangalala wakahamba, “Nyi kiṟishe!” Wakafihiṟa kipfa kya wowu wulya.
40014027	Wadi Yesu kadeda nawo kahamba, “Kewuyonyi moo nyio inyi ma mlaowuo!”
40014028	Kyasia Petro kamhaluo kahamba, “Hoi Mndumii, kokoya nyi iyo kewawasa njiche na handu ui njiide kulya mṟingenyi!”
40014029	Nao kahamba, “Kucheye!” Na Petro kasoka kulya ngalawehu kachumia huyamṟinga kacha na handu Yesu ai.
40014030	Ili kewona otanu lulya kawuya yowuo kawoka isoṟowya mṟingenyi kafihira kahamba, “Hoi Mndumii kenletsa-wo!”
40014031	Nalyo liyenyi Yesu kahoṟuo owoko kambada kambia, “Ui mndu moidikya kitutu tupu! Nyi ki ili owuya iwado nyi mkeukeu?”
40014032	Kyasia wamdoya alya ngalawehu, naho otanu lukatsia.
40014033	Kyasia walya wa kulya ngalawenyi wakamolokya wanda wakahamba, “Na lohi na ukeri Mana o Ruwa!”
40014034	Naho wakaambadya kya kulya ora lo kawi wakaduo ngalawa mbarinyi ya oruka kulya Genesareti.
40014035	Kyasia na wasoṟo wa kundu kulya wamidima imanya wakaduma wasu kulya orukenyi kundu kutengye kose. Wakamendye wandu waiwawyo wose.
40014036	Na iterewa wakawa nyi imterewaterewa wapaye ma mambo tsa nguwo yake. Na walya wepaya wakawechia woose.
40015001	Naho kulya ko Mndumii Yesu kukacha napfo Wafarisayo na walosha wa wuwawaso wawuka kulya Yerusalemu wakahamba,
40015002	“Nyi kili wa kiloshyonyi kyafo wekeumbuya mbonyi luwadeye nyi waku? Kili welekesamba mawoko ili washika ilya mkate.”
40015003	Nao kawahaluo, “A kyanu nyo nyi kiili mokeumbuya iwawaso lya Ruwa kipfa kya mbonyi tsanu mu wadee tsa kacha?”
40015004	Cha kipfa Ruwa nyi awawasye kahamba, “India ndeo na mayo na moruma ndee anu mae nyi opfu napfe.”
40015005	Nanyo mukahamba kya ichu echiwia ndee ang'u mae, “Nyi kindo kehenda dasa ikyo muwechiwona koko.”
40015006	Kyake nyi mokehamba ke nalawone keindya-se nakyo ma ndee ma mae. Kikawa nyi mupfuluye iwawaso lya Ruwa kipfa kya mbonyi tsanu muwade tsa kacha.
40015007	Mui makulembetseṟe, na kicha kilya Yesaya alededa kyanu kehamba kisuku kahamba,
40015008	“Wandu wa oruka-lu nyi wekenjindya na madumbu hawo kya indi ngoo tsawo tsikahenda kuleshe na inyi.
40015009	Nyi wekenjio-lokyaolokya kya maai waipfunda njopfundo tsii mawawaso ha wandu.”
40015010	Nalyo kalaha wandu walya waiho mamwingi na ipfo koke kawawia, “Keadanyenyi imanya mumanye!
40015011	Kiteṟefutsie mndu wuwicho chi iki kehenda dumbunyipfo, nyi iki kyawuka dumbunyi nkyo kindo keterefutsa mndu wuwicho!”
40015012	Naho walya wa kiloshionyi wakacha na hando ai wakambia, “Na oichi ke Wafarisayo nyi wasukyo nyi idedo lyo waicho wado.”
40015013	Nao kahaluo kahamba, “Orio kindo ki kidonge kulawode nyi Wande o ruwehu akidongye na kekuṟuo.
40015014	Lekanenyi nawo! Nyi wasongoru wai wapfu meso waisongoya wapfu meso. Kya indi mpfu-meso kasongoya mpfu meso njia nyi wechioloka ṟungunyi wa wawi.”
40015015	Kyasia Petro kahaluo kambia, “Kelutambahuye-wo mbonyi-tso tsa mfanano!”
40015016	Nao kahamba, “Ate na nyo momanya kindo?
40015017	Nyi mlaichi orio kindo kyose kyaida na dumbunyi nyi kehenda ndeunyi kikahenda wiko ṟungunyi kundu kovika mando?
40015018	Kya indi ishi sheuka dumbunyi nyi shekecha shiuka mrimenyi nasho nyisho shewikya mndu wuwicho.
40015019	Cha kipfa ipfo kiidi kya mrima nyi kokedo-pfo mahio mawicho na wuwahi na mbonyi tsa iṟuhuya na tsa wulala na wuiwi na madedo ha wongo hewonya mndu owingo na shirumo.
40015020	Nyi sho-ng'u shindo shewikya mndu wuwicho. Kya indi kolya kulasambie mawoko chikyo kyawikya mndu wuwichopfo.”
40015021	Naho Yesu kakure kulya kundu akeri kahenda kuleshe kulya shihongonyi sha Tiro na Sidon.
40015022	Naho adi a ulya mka o Wakananyia kacha napfo auka kulya mṟasenyi iya kakoṟoṟoma ilaha kahamba, “Kensaṟya-wo wukiwa woko hoi Mndumii ui Mana o Dawidi! Mana oko o waka aituro mnu nyi mṟufu mbicho fumbode.”
40015023	Nao ma nalahaluo ma kindo ma kimu. Naho wa kiloshionyi wakacha na hando ai wakamterewa wakahamba, “Kemsame-wo nyi aifihiṟa kunu numa-du.”
40015024	Nao kahaluo kahamba, “Njii mdume kundupfo chila na ko machondi hadekye ha mba ya Israeli.”
40015025	Nao kacha naho kamwolokia ndenyi kahamba. “Hoi na hoi Mndumii njitarama-wo!”
40015026	Nao kahaluo kahamba, “Chi kindo kisumuhanyi kosoka shiwana kando kokumbya makitepfo.”
40015027	Nao kahamba, “Ee-wo Mndumii. Kya indi ma makite na hekekuliya shipeṟengu sheoloka kitaṟenyi kya wenyi-sho.”
40015028	Nalyo Yesu kahaluo kahamba, “Ee mka kiidikyo kyapfo nawo king'anyi. Na chando uwekundi nakyo kiwekushikya kido.” Naho mana ulya oke o waka kachia kiwokya saa na iya.
40015029	Kyasia na Yesu kawuka kulyando akeri kahenda kungi kashika kulya mawambao ha ipalipali lya Galilaya. Naho kado na kulya fumwunyi kadamia-ho.
40015030	Na wandu wakacha na hando ai mamwingi sa fung'anyi warie wandu wai shiricheche na wai ngokoṟo na wapfu meso na wai pipi na wengi wafoi. Wakawaleṟya oo madedenyi hake. Nao kawakiṟa.
40015031	Itane wandu walya wakeri-ho mamwingi waṟihio ili wawona walya wai pipi wewuya ideda na walya watiliwanyi maungo wakachia na walya wai shiricheche wakawuya ichumia na wapfu meso wakawuya yambuo. Nawo wakaidapfuma Ruwa o Israeli.
40015032	Kyasia Yesu kalaha wa kiloshionyi kyake na ipfo koke kahamba, “Ngasaṟa wukiwa wo mamwingi fo wandu-wa kyamba wamtsinda kunu koko mfiri iṟaṟu ma walawona kindo kelya. Na isama njikundi wasama walasusuopfo. Nyi wewona wearisikya njienyi.”
40015033	Na walya wa kiloshionyi wakambia, “A nku lochiwuta kando kafoi kadi kunu nuka wandu-wa wafoi wadi watane waihuda wose?”
40015034	Na Yesu kawawia, “Nyi mkate inga muwode?” Nawo wakahamba, “Nyi mfungade na shikunga shitutu.”
40015035	Nalyo kawawasa mamwingi fulya fo wandu wadamie wanda.
40015036	Kaira mkate iya mfungade na shikunga shilya. Kaana Ruwa. Kafunja-funja kainengya walya wa kiloshionyi. Na wa kiloshionyi wakainengya mamwingi fulya fo wandu.
40015037	Wakalya wakadung'ana wose wakaihuda. Na mtsuhaṟo fulya-fo shipeṟengu shilya wakadoduo. Shikunja mfungade shikaichuo.
40015038	Kya indi walya welya-ho nyi wasoṟo washikye shiku shiina, kouta wana na waka.
40015039	Naho kasama mamwingi fulya fo wandu. Kadoya kulya ngalawenyi. Kashika kulya mambatsana na kulya Magadanyi.
40016001	Kyasia kukacha napfo Wafarisayo na Wasadukayo wecha mhesha wembesa nawaloṟe kiṟingishio kiwuka ruwehu.
40016002	Nao kahaluo kawawia, “Ili koila nyi mokehamba, ‘Ngama nyi kochiwaa kipfa ili ipfo ruwehu kofana samu.’
40016003	Na ngamenyi mukahamba, ‘Inu nlya nzinde nyi ili ipfo ruwehu kofana samu kukaṟiṟimaa fana ya ipfo ruwehu kyayo mukaidima iletsana, kya indi shiṟingishio sha maheri kyasho mulamanye.
40016004	Mbaṟi i ya wandu ii mbicho idahye na wameluki nyi ishiha kiṟingishio. Nayo ma yechiinengo kiṟingishioyo, chi kokoya nyi kiṟingishio kya Yona.’ ” Nalyo kawada-ho kahenda.
40016005	Naho walya wa kiloshionyi wakaambadya oruka lo kulya mbele ya ipalipali wahadimye iduo mkate.
40016006	Kyasia Yesu kawawia, “Keambuyenyi mukuṟise mdi foshimbiṟa mkate ifu fo Wafarisayo na Wasadukayo.”
40016007	Nawo wakadeda-deda na mrima yawo injenyi wehamba, “Nyi kipfa ili luladuo mkate.”
40016008	Kyasia Yesu kekimanya kahamba, “Nyi ki ili mwideda na mrima yanu mui wandu wa iidikya litutu.
40016009	Nyi mulametawuka imanya ma mlakumburie mkate iya itanu ya wandu walya washikye shiku shitanu na mkunja iya muleiraho chando iwefoi?
40016010	Ma mulakumburie ma mkate iya mfungade ya wandu walya washikye shiku shiina na shikunja shilya muleira-se chando shiwefoi?
40016011	A nyi wuda kii-se ili mulakunda ma imanya ke chi kya mkate ngadeda nanyopfo. Kya indi kekuṟisenyi mdi foshimbiṟa mkate fo Wafarisayo na Wasadukayo.”
40016012	Nalyo wakamanya kilya awawia wakuṟise ke nyi kilakeri kya mdi fo mkate fo Wafarisayo na Wasadukayo chila na kya mloshie fo Wafarisayo na Wasadukayo.
40016013	Kyasia Yesu kashika kulya shihongonyi sha kulya Kaisaria ya Filipo. Kawesa wa kiloshionyi kyake kahamba, “A wandu wekededa wada kya Manomndu nyi akeri nyi wu?”
40016014	Nawo wakahamba, “Iwo wengi nyi Elia na iwo wengi nyi Yeremia ang'u nyi o waikimbi umu-ho.”
40016015	Kawawia, “A kyanu nyo mokehamba njikeri nyi wu?”
40016016	Naho Simon Petro kahaluo kahamba, “Iyo nyi ukeri Kristo Mana o Ruwa ichu menyi moo.”
40016017	Kyasia Yesu kahaluo kambia, “Ungusu iyo Simon Petro, kipfa manya chi nyama ma samu shakudambuya ishipfo chila na Wande o ipfo ruwehu.”
40016018	Kyasia na inyi ngakuwia, “Iyo nyi Petro (mndu ai iho) na iho nyilyo njechilihekya siṟi yako. Nayo na shichumi sha Gehena shechiidima ifoyapfo.
40016019	Njechikuinengya njopfunguo tsa wumangi wo ruwehu, na kindo opfunga kunu orukenyi kyoose kiwekaa kikipfunge; na orio kindo omepfunguo kunu orukenyi kyoose na kulya ruwehu na kyekaa kiwei kipfunguo.”
40016020	Nalyo kakekedya walya wa kiloshionyi walawie ma mndu ke nyi akeri Kristo.
40016021	Nalyo kiwokya-lyo Yesu kawoka iloṟa wa kiloshionyi kyake kye na nahende kulya Yerusalemu na ihenda iliso wukiwa wunyanyi nyi wasongoru wa wandu na Wakohanyi wanene na walosha wa mawawaso na imbaha wawembaha na ili mfiri fo kaṟaṟu naṟuke.
40016022	Na Petro kamonduo na ndenyi koke kawoka imdedya kahamba, “Kyakyo Ruwa nakiitse kuleshe Mndumii, kiti kindo kido kechikuhoya!”
40016023	Nao kainduka kawia Petro, “Kewuya na numaa-ko, Satana, nyi onjiendye wusutsu. Nyi kipfa chando uihia chi kya Ruwapfo nyi kya wandu.”
40016024	Nalyo Yesu kawia walya wa kiloshionyi kyake, “Ichu echikunda icha na inyi iya num-ko naa nakukane amonyi nakudike na msalaba foke nache oshana na inyi.
40016025	Kipfa ichu echikunda iletsa moo foke kikawa nyi kipfa kyako inyii nyi echifuwona.
40016026	Kipfa iki mndu echiira-ho kya wowina woke nyi kiki kokoya nyi awinyia wuyana wose kawuwona kadetsya-ho moo foke? Ang'u kindo mndu echiwika kiwe ndalai ya moo foke nyi kiki?
40016027	Kipfa nyi kochikaa Manomndu nache ai wusuṟinyi wo Nde arianyi na wasu wake wa ruwehu. Nalyo nainengye orio mndu ose kyake kimsumhanye ipfo mawutyenyi hake.
40016028	Na kya lohi ngambia, ‘Wandu-wa wahoṟoki iya kuwepfo sa waangu-ho wekaa walasaha opfu na watane wawona Manomndu kecha ai na wumangi woke.’ ”
40017001	Kyasia komida-ho mfiri iṟandaṟu nalyo Yesu kaduo-ho Petro na Yakobo na manomae Yohane. Kahenda nawo kado kundo ko fumwuhu lii lileshe hando ha kisekenyi.
40017002	Nalyo kailachika kawada fana ya sa wawonyi. Kyamu kyake kikawa ngeela cha mnengeṟi na nguwo tsake tsikaila weṟu cha sa.
40017003	Naho kudi a walya Mose na Elia wakakuloṟa nawo wechiongoyana nao mbonyi.
40017004	Kyasia Petro kahaluo kawia Yesu, “Ale Mndumii. Iya nyi haluchihia hekukaya. Komkunda na inyi njiwike mahema haṟaṟu kunu, limu nyi lyapfo na limu nyi lya Mose na limu nyi lya Elia.”
40017005	Kededa kudi a ili ipuchi liwode ngela likacha wawikya maṟishe, nalyo a lilya na ṟu lyawuka alya kiidi kya ipuchi likahamba, “Aichu Manoko a mkunde ichu njii mchihie nyio! Nyio mochimwadanya.”
40017006	na walya wa kiloshionyi wameicho wado wakaho wanda na kyamu wakaowuo mnu muowoe ingi.
40017007	Nalyo Yesu kacha na hando wai kawapaya kahamba, “Kekurenyi ma mlaowuo!”
40017008	Wakairia meso hawo naho walakiwone-se ma mndu na Yesu amonyi.
40017009	Kyasia ili walesoka kulya fumvunyi Yesu kawatutuma kahamba, “Ma mlawone mochihamba kiwonesyo kyo na muwede Mana o mndu natane aṟuka awuka ko wafu.”
40017010	Nalyo walya wa kiloshionyi wakambesa wakahamba, “Kikeri-ng'u kida ili walosha wa mawawaso wehamba ke Elia na nasonguo icha kuwoka?”
40017011	Nao kahaluo kahamba, “Macheenyi ha Elia na ekaa nache nawihiṟe shindo shose wuhya.
40017012	Kyaindi inyi ngambia, ‘Elia nyi alemecha, na wandu walamanye indi wakamtana chando wawekundi. Na Manomndu na wudo nawekaa naliso wukiwa nyiwo.’ ”
40017013	Nalyo walya wa kiloshionyi wakatawuka imanya ke nyi aideda nawo kya Yohane mpatisi.
40017014	Kyasia ili walekoya mamwingi fulya fo wandu naho mndu kacha napfo kampfirya-ndi.
40017015	Kahamba, “Hoi Mndumii, kesaṟya mana oko wukiwa, nyi awodo nyi osuko lo meri kawawio mnu iki kiwicho-wicho. Nyi kifa kafoi awa moho modonyi na kafoi nyi mṟingenyi.
40017016	Na inyi ngamende na ko iwo wa kiloshionyi kyapfo nawo walaidime ma imchiṟa.”
40017017	Yesu kahaluo kahamba, “Mui mbaṟi ya wandu ilawode iidikya muhendye na mkika, akashika njekaa nanyo njishike indi? A njimduo njishike indi? Mendenyi na handu njii!”
40017018	Na Yesu kamdedya kya imwowesha nalyo mṟufu fulya mbicho fukambuka. Na mana ulya kachia kiwokya saa na iya.
40017019	Nalyo walya wa kiloshionyi wakacha na hando Yesu ai kundu kulai wandu wakahamba, “Nkyili so lulaidima ifufuna?”
40017020	Nao kawawia, “Nkipfa ili muwode mudo kiidikyo kyangu. Kifa nkya lohi ngambia, ‘Kokoya nyi muwode idikya ling'anyi cha mbeu ya haradali na mochiwia fumvu li, kure aa hando ukeri uhende alya. Nalyo na lyeteshuka. Naho ma kulekikaa-se ho kindo mlechiidima.’ [
40017021	Kyamba mbaṟi ii ya mṟufu mbicho yewukayo chila nyi kui pfinya ya iterewa na ikwotoya.]”
40017022	Kyasia wakeri iida-iida kulya Galilaya warianyi handu hamu wose nalyo Yesu kawawia, “Manomndu akeri ihenda idambikyo mawokonyi ha wandu.
40017023	Nawo iwaha wambahe, indi ili mfiri fo kaṟaṟu naṟuke.” Nawo wakasokyo mnu nyi fowa ing'anyi.
40017024	Kyasia ili washika kulya Kapernaumu, nalyo walya wesana shilingi iya ya okamba lo hekalu wakachea Petro wakahamba, “Alae mlosha onu nekelekya shilingi ya okamba lo hekalu ngesa?”
40017025	Kahamba, “Na echiwika.” Kyasia amida na mba nalyo Yesu kasonguo imbesa kahamba, “Nyi uihia-ho kuda Simon? Wamangi wa masanga wandu wekewawesa njokamba na kodi nyi waki? Ngesa nyi wana wa kanyi kowo ang'u nyi iwo wa kundu kungi ngesa?”
40017026	Ili ahaluo, “Na iwo wa kundu kungi.” Yesu kambia, “Nahong'u wana wakawa-ng'u nyi wai wawute-pfo.
40017027	Kya indi nyi kundu lulawaendye wusutsu kehenda-ng'u kulya ipalipalinyi ukumbe kimenya kedeha makunga. Na ikunga-lyo lyechisonguo ido uliwade. Nalyo kotambaṟuo dumbu lyalyo nyi ochiwonaho fesa. Nayo uduo uhende iwainengya handu hako na iyo.”
40018001	Kyasia saa na iya walya wa kiloshionyi wakacha na handu Yesu ai wakahamba, “Alewo mnene o wodoe ipfo wumanginyi wo ruwehu nyi o ku?”
40018002	Nao kalaha naho kimana kakiwika oo kidi kyawo.
40018003	Kahamba, “Na kya lohi ngambia, ‘Mukada mulahaluka’ mukawa cha shiwana ma mochikoya wumangi wo ruwehu muide naho-pfo.
40018004	Kyasia-ng'u ichu mokunyinyiṟa amonyi kawada mbaṟi ya kimana-ki nyio awa mnene o wodoe ipfo wumanginyi wo ruwehu.
40018005	Na kimana kidi cha iki mndu kakyambya ipfo kanyi koke kikawa nyi kipfa kya rina lyako nyio inyi anjiumbya.”
40018006	“Na iwa watutu wakusirye koko inyi ma ichu umuho mndu kamendye wusutsu kyake iki kichakicha-ho nyi wei ihenda ipfungyo iseo nzingonyi nahende olotso kulya ipalipalinyi makidi hawi kundo kuṟungukye kukahenda wanda.
40018007	Ochia nyi lo wuyana kipfa kya mbonyi tsiendye wusutsu tsikeri-ho. Nyi kipfa mbonyi tsiendye wusutsu icha na tsiche. Kyaindi ochia nyi lo mndu-chu mbonyi tsa wusutsu tsechicha nao.
40018008	Kikuendye wusutsu kokoya nyi kuwoko kopfo ang'u kudende kopfo kumanye ukukumbe aleshe. Nanga iyo koida ipfo kwenyi moo kui kileta ang'u kui kiricheche kota ili owode mawoko hawi na madende hawi kohenda kumbo kulya modonyi fo mlungana.
40018009	Na kikuendye wusutsu kokoya nyi riso lyapfo likuṟuo nolikumbe aleshe. Nanga iyo koida na ipfo kwenyi moo kui njeche kota ili owode meso hawi kohenda kumbo kulya modonyi foaka mlungana.”
40018010	“Ambuyenyi ma mulamine iwa watutu ma ichu umu-ho. Kipfa ngambia, ‘Wasu wawo wa ipfo ruwehu nyi wailungana iwona kyamu kya Wande o ipfo rewehu. [
40018011	Nyi kipfa mana o mndu nyi achee nakiṟe iki kidekye.]
40018012	Nyi mwihia-ho muda? Kokoya ma mndu awode machondi ihana kawona limu lideka-ho chi echida-ho halya makumi kenda na kenda kulya shitonyohu kahenda pfula lilya lidekye?
40018013	Kokoya keliwona, na kya lohi ngambia kyalyo echiengeṟa ichihio kota na kya halya makumi kenda na kenda haladekye.
40018014	Na wudo kindo kilakikunde nyi Wande o ipfo ruwehu nyi iwa watutu kudekye-ho ma ichu umuho.’ ”
40018015	“Indi kokoya manomayo akunyamaṟye na iyo uhende umhoṟye deko lyake mukeri-ho nyo nao muwawi. Kokoya kekwadanya hoo nyi okuwonya manomayo.
40018016	Indi kada alakwadanya iyo uhende onduo mndu umu uche nao ang'u wawi, na orio kidedo kededo-ho kyose kundu kehoṟoka kiwange kui dumbu lya wakaṟa wawi ang'u waṟaṟu.
40018017	Indi kada alaadanya iwo nohende ikyongoya siṟi. Kada alaadanya siṟi naho nakuwie cha o mbaṟi njihenu na msanyi o okamba.”
40018018	“Nyi kya lohi ngamuwia, ‘Orio kyose momepfunga kunu orukenyi na ipfo ruwehu na kikae-ho kiwei kipfunge. Na orio kindo kyose momepfunguo kunu orukenyi na ipfo ruwehu kekaa-ho kiwei kipfunguo.’
40018019	Na kingi-se ngambia, ‘Nyo mui wawi ang'u waṟaṟu-ho kombona wamidikyana kimu kya kindo ma kida ma kida wakiterewa na wechikiwona wainengo nyi Wande o ipfo ruwehu.
40018020	Cha kipfa kundu komsanza wawi ang'u waṟaṟu kuirina lyako inyi napfondo mbei ipfo kiidi kyawo.’ ”
40018021	Nalyo Petro kacha naho kammbesa, “Ale Mndumii! Manowama nyi echinjinyamaṟya-nyamaṟya nashike indii na inyi njimhooṟie shilya anyamaṟie?
40018022	Ngesa njishike kamfungade naho-ngu?”
40018023	Yesu kambia “Ngakuwia manya chi mfungade ochishikapfo shila nyi makumi mfungade ka mfungade.” Kyasia-ng'u kyamba nyi wudo kii wumangi wo ruwehu nyi wafananyi na mndu mangi awekundi itala na masinga hake sile tsake hawode.
40018024	Kewoka itala nao kaendyo mndu awode sile yake ya talanta shiku ikumi.
40018025	Nao alawode ketaa Mndumii ulya kawawasa wahende kumbo wuhuru na mka na wana na shose awode kuwoneke shetaa.
40018026	Kyasia msoṟo ulya kakuhutsa wanda kamolokya ndenyi kahamba, “Kenjile-heṟuo-leheṟuo-wo na inyi njikutae shose.”
40018027	Kyasia Mndumii ulya kalia isinga lilya makulili kalilekya katana amdea na sile iya piu.
40018028	Kyasia isinga lilya lyekihenda ipfo nja kawona msinga wodoe lilya limu-ho liwode sile yake ya dinari ihana. Kamchinga oṟoo kambia, “Njitaa sile yako uwode!”
40018029	Isinga lilya odoe likakuhutsa wanda na kyamu likamterewaterewa likahamba, “Kenji-leheṟuo-leheṟuo-wo na njekaa njikutae.”
40018030	Nalakunde. Kahenda kamkumba kulya kipfungonyi na namtae sile iya awode.
40018031	Kyasia masinga halya wodoe hekiwona kiwe kido naho hakasokyo mnu nyi fowa ing'anyi. Hakahenda ongoya Mndumii ulya oho kilya kyawa kido kyose.
40018032	Nalyo Mndumii oke kamlaha kambia, “Kui isinga iwicho. Sile iya yako uwewode na inyi ngakudea yose piu kipfa lyandi onterewa.
40018033	A iyo chi kiwewekusumuhanye isaṟya isinga odoo na chando inyi ngawekusaṟya iyo?
40018034	Na Mndumii oke karihinyika nyashi kamdambikya walya wetu̱ura na natane ataa sile iya yake awode yose.
40018035	Na Wande o ipfo ruwehu na wudo echimbika nyo mkada mlahoṟyana kui mrima mndu na odoe shilya mnyamaṟyanyi.”
40019001	Kyasia Yesu amemaa ideda madedo halya kakure awuka kulya Galilaya kashika kulya shihongonyi sha Yuda kulya mataya ya Yordanyi.
40019002	Na wandu wakaduana nao mamwingi fung'anyi. Nao kawachiṟa akeri kundu kulya.
40019003	Nalyo Wafarisayo wakacha napfo wecha mhesha wakahamba, “Nawo kisumhanyi ngesa mndu nalekane na mka oke ma kokoya nyi kipfa kya iki ma iki ngesa?”
40019004	Nao kahaluo kahamba, “Ma mlasomie ke ichu awawumbye nyi alewawumba wakawa nyi mndu msoṟo na mka?”
40019005	Kahamba, “Nkyondo kechiinenga mndu nalekane na ndee na mae na isanza na mka. Nawo wa wawi wawe nyi nyama imu.
40019006	Nahong'u walakiwe-se nyi wawi, nyi wai nyama imu. Kyasia-ng'u ikyo Ruwa alesangana amonyi ma mndu nalakiletsane.”
40019007	Wakambia, “Kikeri-ng'u kida ili Mose awawasie wandu wainengye mka baruo yemsama naho-ng'u wamsame-ng'u?”
40019008	Kawawia, “Mose nyi kipfa kya wuumu wo mrima yanu nkyondo alembikya momu folekana na waka wanu. Manya chi wudo kiwekeri kiwokya lya mbokopfo.
40019009	Kyasia na inyi ngambia, ‘Ichu molekana na mka oke kulawode nyi kipfa kya wumbafu kahenda yalika mka ungi nyi ahaluka mbafu amonyi.’ ”
40019010	Walya wa kiloshionyi wakambia, “Mbonyi tsesungusia kya msoṟo na mka kokoya na wudo tsii nahong'u kichihiyese mndu naalikepfo.”
40019011	Kawawia, “Chi wose wechiidima iwada dedolipfo shila na iwa wa wainengye wechiliwada.
40019012	Cha kipfa nyi kuwode wasoṟo wai wahumba kui ifeo nyi mawo. Kukawekaa-pfo sa wai wahumba wa wawike wuhumba nyi wandu. Kukawekaa pfo sa wakuwikye wuhumba wawenyinyi kipfa kya wumangi wo Ruwa wawuwone. Moidima ikiwada nawekiwada.”
40019013	Nalyo wakamendie shiwana shitutu nashihekye owoko na ishiterewya. Kyasia walya wa kiloshionyi wakawaima.
40019014	Yesu kawawia, “Kelekenyi shiwana shi ma mlashiime shecha na koko. Cha kipfa wandu wai wado chasho nyiwo wumangi wo ruwehu woewa wowo.”
40019015	Nalyo Kashihekya owoko kawuya kakure alya kahenda.
40019016	Naho adi aichu mndu kacha na handu ai kahamba, “Maarya, nyi kiki kicha njechiwuta njiwone moo fo mlungana?”
40019017	Nao kambia, “Nkyi ili ombesa kya iki kii kicha? Ichu a mcha nyi aiho umu tupu. Indi kokunda ida alya kwenyi moo kemanya mawawaso nohahendelye.”
40019018	Kahamba, “Maki?” Yesu kahamba, “Nyi iha, ma kulawahe ma kulaṟuhuye ma ulakunde iṟuhuyo ma kulaiwe ma kulahambe-ho shewonya odoo owingo lo wongo.
40019019	Indya ndeyo na mayo, nowekunda ma odoo chando ukundi moo fopfo kumonyi.”
40019020	Mndu ulya mleu kambia, “Kyasho na njileweshiinutsya. Aikyo njitsiheṟe nyi kiki-se-wo?”
40019021	Yesu kambia, “Kokunda uwe mndu moholotsya shose kehenda kumba shilya uwode ushiinenge wandu wakiwa naho ochiwada kisa kya shindo shifoi ipfo ruwe hu. Komeidima uche oshana na inyi.”
40019022	Kyasia mndu ulya mleu ameicho ado kahenda awodo nyi fowa. Nyi ili awode shichoṟe shake shifoi.
40019023	Yesu kawia walya wa kiloshionyi kyake, “Nyi kya lohi ngambia, ‘Mndu msuṟi nyi alemye ishika ipfo wumanginyi wo ruwehu.’
40019024	Na kingi-se ngambia, ‘Kyangu-ho nyi ngamia iide na ṟochenyi lya sindano kota mndu msuṟi naide na ipfo wumanginyi wo ruwehu.’ ”
40019025	Kyasia walya wa kiloshionyi kyake wekiicho wado wakawuko nyi madima wakahamba, “Kokoya na wudo a nyi wu-se echiidima ikiṟo.”
40019026	Nalyo Yesu kawaambuya kahamba, “Kindo-kyo kunu ko wandu kechiwa iwutapfo, kya indi ipfo ko Ruwa shindo shose na shechiwutika tupu.”
40019027	Nalyo Petro kahaluo kambia, “Ambuya so nyi ludeye shindo shose lukakwituma iya numaa-pfo kyadu lochiwona-ho nyi kiki-wo?”
40019028	Yesu kawawia, “Nyi kya lohi ngambia, ‘Nyo mui wandu weoshana na inyi ili koeshika iya mafeyonyi hewihiṟyo wuhya ilindi Mana o mndu echidamya loṟikehu lo wusuṟi woke nanyo mbedamya lorike-hu tsilya ikumi na tsiwi na idumbuo mondu ya mbaṟi tsa Israeli itsi ikumi na tsiwi.’
40019029	Na orio mndu ose ma oku ma oku ichu adeye ma wana wamae ma washiki wake ma ndee ma mae ma wana ma mhunda ma mba kikawa nyi kipfa kya rina lyako inyi orio kindo adee naweengeṟyo shipfoi naweoṟa na moo fokaa mlungana.
40019030	Kya indi kiwe wafoi wa wasongoru nyi wehaluka wafurumi na iwo wafurumi wawewa wasongoru.”
40020001	Wumangi wo ruwehu nyi wafananyi na mndu menyi kanyi elelawa ikure kanyi ngamenyi nahende kushihya waṟundi weṟundya pesa wa kulya demehu lyake likeri lya msabibu.
40020002	Kyasia wamidikyana kimu na waṟundi walya kya dinari iwe nyi kya woṟunda wo mfiri fumu kawaduma kulya demehu lyake lya msabibu.
40020003	Kawuya kakure-se lingi kushikye kufui na saa ya kaṟaṟu. Kawona wengi wahoṟoki alya tumo walawode kindo wechiwuta.
40020004	Kawewia na wandu walya, “Kewehendenyi nanyo kulya demehu lya msabibu. Na kindo sa kisumuhanyi njechimwinenga.”
40020005	Nawo wakakuhendya. Kawuya kakure-se lingi kanyi kukeri kufui na saa ya kaṟandaṟu na saa kenda kawewuta ado.
40020006	Kushikye kufui na saa ikumi na imu kakure kanyi kawona wengi wahoṟoki-ho. Kawawia, “Nkyi ili motsinda muhoṟoki iya mlawode ma kindo mochiwuta?”
40020007	Wakambia, “Nyi ili lulawona molupfula kya iṟunda.” Kawawia, “Kewehendenyi nanyo alya demehu lya msabibu.”
40020008	Kyasia komshika iila menyi dema lya msabibu kalaha ulya mokalya-ho, “Henda lahang'u waṟundi wo nowewainenga kya woṟunda wowo uwoke iwo wafurumyeho ushike iwo wasongoe.”
40020009	Walya wacha kufui na saa ikumi na imu wakacha naho wakaambya orio mndu na dinari.
40020010	Kyasia walya wasongoe wamcha wakahamba kulako nyi wechyambya kya wueṟa. Nawo wakaweambya orio mndu na dinari mndu na dinari yake wose.
40020011	Wekyambya wakanunuwya menyi kanyi ulya.
40020012	Wakahamba, “Ashika-wo iwo wafurumya na saa imu tupu waṟundaho. Na iyo kowuya iwang'ang'anyisha naso. Natso nyi lotsinda lichikarishya mawina ha mfiri puti na mu fo.”
40020013	Nao kahaluo kawia ulya umu-ho, “Mbuya yako manya chi ngakuwia kilai kya sumhanapfo. Chi loweidikyana kimu kya dinari.
40020014	Kekudae iki kyapfo nokuhendye; na ngakukundya iinenga ichu afurumya kyake kifoyanyi na kyapfo.
40020015	Ngesa ishi shako nyi ohamba nyi kilanjisumuhanye iwuta nasho chando ngakunda? Ang'u nyi onjiambuya kinyeeri ili njii njido mwoloru?
40020016	Nyi wudong'u iwo wafurumya wechiwa wasongoru na iwo wesonguo wawe wafurumi.”
40020017	Kyasia Yesu kechido na kulya Yerusalemu, nalyo kaduo walya ikumi na wawi handu ha kiseekenyi. Wechihenda kawawia,
40020018	“Ambuyenyi lukeri-ng'u ihenda ido na kulya Yerusalemu. Na Manomndu nahende dambikyo wakohanyi wo wanene na walosha wa mawawaso. Nawo wambutye owingo lo opfu.
40020019	Wawehenda mdambikya na wandu wo wa mbaṟi njihenu kundo wechimtaluo na imkapa na ngowa tso tsii ntochye msha, wawembambya na msalabe-hu. Na ili mfiri fo kaṟaṟu naṟuke.”
40020020	Nalyo mae o wana wa Sebedayo kacha na handu ai arianyi na wana walya wake. Kamolokya nndenyi kamterewa kindo nainengo nyio.
40020021	Nao kammbesa, “Nyi kiki uiterewa?” Mka ulya kambia, “Hamba ke wana wa wako wawi wadamye ichu ungi ora lo kulyo na ichu umu ora lo kumoso ipfo wumanginyi wopfo.”
40020022	Yesu kahaluo kahamba, “Momanya iki muiterewapfo. Nyimochiidima inyo kirahunyi iki njikeri inyoya inyi?” Wakambia, “Na lochiidima.”
40020023	Kawawia, “Kirahunyi kyako na mochinyoya-ho. Kya indi idamya ora loko lo kulyo ma lo kumoso kyalyo chi kyako kyeinenga mndupfo. Nyi lyawa lya walya wai wasuṟumye nyi Wande.”
40020024	Kyasia walya ikumi na wawi wamicho wado wakapfuluko kya wana walya wa mka wa wawi.
40020025	Yesu kawalaha na hando hamu kawawia, “Muichi ke wamangi wa wandu wa masangenyi nyi wawaitoṟye na iwo wanene wakawaapfinya.
40020026	Kya indi kunu kiidi kyanu kilawe kido. Shile na orio mndu ose ichu echikunda iwa mnene kunu konu nawe nyi mompfuṟukanya.
40020027	Na ichu echikunda iwa mndu msongoru kunu konu nawe nyi isinga lyanu.
40020028	Na chando Mana o mndu alalecha kunu kepfuṟukanyo, nyi kundu o napfuṟukane-ho naweinengya-ho na moo foke fuwe ndalai yetalaa wafoi.”
40020029	Kyasia ili wewuka kulya Yeriko wandu wakamituma numa yake mamwingi sa fung'anyi.
40020030	Nalyo adi a walya wandu wapfu meso wawi wadamye oo mamba na njia. Wekiicho Yesu aida-ho wakakoṟoṟoma ilaha wehamba, “Kelusaṟye-wo wukiwa iyo Mana o Dawidi!”
40020031	Kyasia mamwingi fulya fukawatoloma kundu watsie. Nawo wakaengeṟa iirya ṟu wehamba, “Hoi Mndumii kelusaṟye-wo wukiwa kui Mana o Dawidi!”
40020032	Na Yesu katirima-ho kainduka kahamba, “A nyi kiki mokunda; ke njimbike njida?”
40020033	Wakambia, “Nyi kundu meso hadu hatambaṟuke.”
40020034	Yesu kawalilia makulili kapaya meso hawo. Nalyo wadi wakawuya ambuo. Wakaoshana nao.
40021001	Kyasia waiyafukya kufui na kulya Yerusalemu ili washika kulya Betifage kulya fumwunyi lya mashidi ha msinepfu, nalyo Yesu kaduma wakiloshionyi wawi.
40021002	Kawawia, “Hendenyi alya mṟinyi fukeri mambatsana na iya hando mui. Mukeripfo mudi mochiwona nzoi ii njipfunge na ihache lya nzoi lii hamu nayo. Muipfunguo-ho munjiendye.
40021003	Na kokoya mndu kembia kindo muhambe, ‘Nyi Mndumii awode kindo aitsipfulya.’ Nalyondi echitsidika.”
40021004	Nakyo kikahenda kido kyose nyi kundu kuhoe kilya kii kidede nyi mwikimbi kehamba, “Henda-wienyi mana-chu Sionyi,
40021005	Ambuya, mangi yapfo nyi ikuchea na kopfo ai, amoloru ambawe nyi nzoi na ihache lii imana lya indo lyekudika.”
40021006	Walya wa-kiloshionyi wakahenda wakawewuta wado chando Yesu awewawasye.
40021007	Wakaende nzoi iya na ihache lilya lya nzoi. Na huye yatso wakahekya-ho nguwo tsawo tsilya tsa huye. Wakamdamiṟa-ho.
40021008	Kyasia mamwingi fulya fo wandu fung'anyi fukaala nguwo tsawo ipfo njiehu, tsilya tsa huye. Wengi wakamanya maṟamba alya makidihu wakahaanjaṟa alya njiehu.
40021009	Na mamwingi fulya fo wandu wasonguo na walya waituma numa wakakoṟoṟoma ilaha wehamba, “Hosana Mana o Dawidi. Ona nyi lo ichu acha kui rina lya Mndumii! Hosana kulya huye.”
40021010	Wamidima iida na kulya Yerusalemu mṟi fulya fukafuluka-fuluka fose. Wandu wakahamba, “A ichu nyiu?”
40021011	Na wandu walya mamwingi wakahamba, “Ichu nyi mwikimbi nyi Yesu awukye kulya Nasareti ya kulya Galilaya.”
40021012	Na Yesu kaida na ipfo hekalunyi lya Ruwa kafunapfo wekumba na wehuṟa wose wai ipfo hekalunyi. Kapfuluo na shitaṟa sha weilacha pesa na shidi shedamya sha wekumba mbeta.
40021013	Kawawia, “Mba yako nyi yewio nyi mba yeterewya, nanyo mukawuya ihaluo opanga lo weala njia loowa!”
40021014	Na ili akeri ado kulya hekalunyi, kukacha napfo wandu wa wapfu meso na wai shiricheche. Nao kawachira.
40021015	Kyasia wakohanyi walya wanene wakeri-pfo na walosha na wa mawawaso wamewona mawuto halya ha kiṟiha awuta na shiwana shechilaha ipfo hekalunyi shehamba, “Hosana Mana o Dawidi, nawo wakawichuyo.”
40021016	Wakahamba, “Na omeicho kindo iwa waihamba?” Yesu kawawia, “Ee, a mlasomye ke nyi madumbunyi ha shiwana na wakoku hoondo kukusungusie-ho kiṟumi kyafo keṟumisho?”
40021017	Nalyo kawadaho. Kawuka kulya mṟinyi kashika kulya Betanyia. Kalaa-pfo kio kilya.
40021018	Ili lya ngama kewuya naide na ipfo mṟinyi kaicho njaa.
40021019	Nalyo kawona mkuyu fukeri mamba na njia kacha na handu fudoe ma nalawone-ho ndunda, na mambale tupu. Kafuwia, “ma kulakumbie-se ndunda tsiwuka kunu kopfo!” Nalyo kudi mkuyu fulya fukauma ng'aa.
40021020	Na walya wa kiloshionyi wamewona wado wakaṟihio wakahamba, “Nyi wuda mkuyu-fu fouma fudi owinyii.”
40021021	Yesu kahaluo kawawia, “Nyi kya lohi ngambia, kokoya muwode idikya mkada mlawado nyi mkeu-keu ma chi ikyo kya mkuyu tupu mochiwutapfo. Indi ma kokoya nyi fumwu li nyi mochiliwia, kuṟuka ukumbo kulya ipalipalinyi, na kewutika kido.
40021022	Na orio kindo kyose mokipfula kiterewyonyi kui iidikya na mochi-kiwona.”
40021023	Kyasia amidima iida na ipfo hekalunyi wakohanyi walya wanene wakacha na handu ai na wasongoru wa wandunyi wakahamba, “A pfinya owuta nayo sindo-sho nyi ida? Na ichu akuwikye finya-yo nyiwu?”
40021024	Yesu kahaluo kawawia, “Na inyi njimbesa kidedo kimu; mukamenjiwia mbembia pfinya ngawuta nayo shindo-shi ke nyi ida.
40021025	A wupatiso wo Yohane nyiku wuwewukye ngesa? Nyi ruwehu ngesa ang'u nyi wandunyi? Wakahaluyana-haluyana mrimenyi kowo wa wenyi wehamba, ‘Lukahamba nyi ruwehu nao naluwie, nyi kyawang'u kida ili mlamidikya.’
40021026	Ang'u lukahamba, ‘Nyi wandunyi nyi luwode lochiowuo wandu. Nyi kipfa wose waichi Yohane nyi mwikimbi.’
40021027	Nalyo wakahaluo Yesu wakambia, ‘Lomanyapfo.’ Nao kawewawia, ‘Ma inyi njembia pfinya ngawuta nayo shindo-sho ke nyi idapfo.’ ”
40021028	“A nyi muhie-ho muda? Mang'anya awewode wana wawi, kahendya ichu msongoru kambia, ‘Inu ochihenda uṟunde alya demehu lya msabibu.’
40021029	Nao kahaluo kahamba ngaleha, ‘Ili numa kawuya iwado nyi machenyede kakuhendya.’
40021030	Kawuya kahendya ulya ungi kawembia ado. Nao kahaluo kahamba, ‘Ee naakyo Mndumii.’ Ma nalahende.
40021031	A walya wawi ichu awekeri-ho kewuta shechihia ndee nyi uhya ngesa? Wakahamba, ‘Nyi ulya mosongoru.’ Yesu kawawia, Nyi kya lohi ngambia, ‘Wesana okamba nyi wechishika ipfo wumanginyi wo Ruwa na waka wameluki wamsongoe nyo.
40021032	Nyi kipfa Yohane alecha na konu kui njia ya wusumuhanyi nanyo ma mlamidikye, wesana okamba nyiwo welemidikya ili numa na waka wameluki. Nanyo mkakiwona ma mladumbuye lyandi mulelemidikya.’ ”
40021033	“Keadanyenyi mbonyi tsa mfanano tsingi. Kuwekeri-pfo mndu menyi kanyi, kadonga dema lya msabibu. Kaliiṟihya na oṟiho. Kasuma-ho na handu hekamya mpfinyo ipfo makidi hawi. Kawika-pfo mba yeringya idoe huye. Dema lilya kaliinengya wademi kilimu kilya nainengo-ho kyake wateṟyanyi nawo. Kawuya kahenda kyaṟo oruka lo kuleshe.
40021034	Komshika kufui na kiheri kekumbya ndunda kaduma masinga halya hake kulya ko wademi walya hahende inengyo nunda tsalyo.
40021035	Na wademi walya wakaduo masinga halya hake. Ichu umu wakamkapa, ichu ungi wakambaha, ichu ungi wakamkumbya maho.
40021036	Kawuya kaduma-se masinga hengi hafoi kota na halya ha kuwoka. Nawo wakawewawika wado.
40021037	Kafurumia iwadumya mana ulya oke o womi kehamba, ‘Mana-chu oko nyio wechimidikya.
40021038	Kyasia wademi walya wekiwona mana ulya wakawiana wo wenyi na wenyi wehamba, ichu nyio muoṟi mooṟa-ho. Lanye ndenyi lumbahe luwade na kyoṟa kyake.
40021039	Nalyo wakamduo-pfo. Wakamkumbalya kulya mbele ya dema lya msabibu, wakambaaha.
40021040	Ashika mnene o dema lilya lya msabibu ilindi echicha napfo nyi kiki echiwutya wademi walya?’
40021041	Wakahamba, ‘Wandu walya wewuta wado owicho na wadetso iki kiwichowicho. Na dema lya msabibu nawelinengya wademi wengi wembutya ndunda tsilya ili tsishikye shiheri shatso shekumbya.’
40021042	Kyasia Yesu kawawia, ‘A ipfo shiṟehyonyi mlelemanyeho iki kii kihambe-ho ke iho lilya wewika mba waminye lyo nyi lyambuya iwa iho lya ndumba. Dedo-lyi nyi licheye liwuka ipfo ko Mndumii. Likawa nyi lya kiṟiha lya kunu mesonyi hadu.’
40021043	Kyasia-ng'u kyamba nyi wudo kii na inyi ngambia, ‘Wumangi wo Ruwa nyi wochikaa wuwuto kunu konu na inengyo oruka lochikumbya ndunda tsawo.’ [
40021044	Na moho huya iho li nyefunjika-funjika. Na mohoyo nyi iho li nyi lyemmamiṟa.]”
40021045	Kyasia wakohanyi walya wanene wameicho mbonyi tsilya tsa mfanano na Wafarisayo wakatawuka imanya nyi adeda kyawo wa wenyi.
40021046	Wakashika maanya chando wempfunga. Wakawuya yowuo wandu walya mamwingi kipfa lilyandi waichi nyi mwikimbi.
40022001	Na Yesu kahaluo kawawia se lingi mbonyi tsa mfanano kahamba,
40022002	“Wumangi wo ruwehu nyi wufananyi na mndu mangi alealikya mana oke wali.
40022003	Kaduma masinga halya hake hahende ilaha wai walahe na kulya walinyi. Nawo walakunde icha.
40022004	Kawuya kaduma masinga hengi kahamba, ‘Kehenda wienyi iwo wai walahe, ambuyenyi ngammaa isungusia shelya shako. Pung'a tsako tsamba ishinja na shuma sho shiike. Shose shammba. Kekucheenyi-ng'u na walinyi.’
40022005	Nawo wakammina. Wakahenda kundo kowo, umu owo kahenda demehu lyake, na ulya ungi kiṟundyonyi kyake.
40022006	Walya wadeo-ho wakawada masinga halya wakawalisa wukiwa, wakawawaha.
40022007	Kyasia mangi karihinyika nyashi. Kaduma siṟi tsake tsa shidenyi. Kaarisya wawahi walya wanda. Na mṟi fulya fowo kakoṟa na modo.
40022008	Nalyo kawia masinga halya hake, ‘Wali na wuwemewa, kyaindi nyi ili wandu wa walaheho walasumuhanyi-ho.
40022009	Kehendenyi kulya njienyi kundu tsitsahanyi, na chando mochiwona wandu muwewalaha na kunu walinyi woose.’
40022010	Na masinga halya hakahenda kulya njiehu hakaende napfo wandu wawona woose. Na ichu mbicho na ichu mcha. Mba iya yelia wali ikaichuo wahenu.
40022011	Kyasia mangi kekiida napfo nache yambuya wahenu walya, kawona-pfo mndu alaṟee nguo ya walinyi.
40022012	Nao kambia, ‘Mbuya yako, nyi wuda oida na kunu ulaṟee ma nguwo ya walinyi?’ Nao katsia ndiṟi.
40022013	Naho mangi kawia walya wepfuṟu-kanyiaho, ‘Kempfungenyi madende-ho na mawokoho. Mumkumbe ipfo meemenyi fushingie ipfo nja. Napfo nyi kochika-pfo ifihiṟa na imadya ngamru.
40022014	Nyi kipfa wandu walahe nyi wafoi, kyaindi iwo wawasambuṟe wakatitya.’ ”
40022015	Nalyo Wafarisayo wakahenda ideda kyama chando wemdeha na kidedo.
40022016	Wakamdumya wa kiloshyonyi kyawo warianyi na wa Herode wakahamba, “Maarya, na luweichi nyi ukeri mohamba sha lohi, na njia ya Ruwa kowelosha ya lohi, ma okesaṟa mndupfo, nyi kipfa ulekeambuya fana ya mndu ke nyi ida na ida.
40022017	Keluwieng'u-wo, nyi ohie-ho kuda. Iwikya Kaisari okamba na kindo kiwesumuhanyi ngesa ang'u ote?”
40022018	Kyasia Yesu aichi wuwicho wulya wowo kahamba, “Nkyi ili mocha inseenga mui makulembetseṟe!
40022019	Kenjiloṟenyi kindo ki kewika okamba!” Wakamendye dinari.
40022020	Na Yesu kawawesa, “A sanamu i ikeri-ho nyi yawu na kiṟehyo-ki?”
40022021	Wakahamba, “Na sha Kaisari.” Nalyo kawawia, “Kewikyenyi-ng'u Kaisari iki kii kya Kaisari. Mbewikya na Ruwa iki kii kya Ruwa.”
40022022	Wekiicho wado wakaṟihio. Wakamdaho wakahenda.
40022023	Kyasia mfiri na fulya Wasadukayo wakamchea. Nyi wandu wekehamba ke nyi kulaipfo iṟuka lya wandu wapfu. Wakambesa kya keleluo.
40022024	Wakahamba, “A lewo maarya, Mose nyi ahambye mndu kapfa alawode wana nyi manomae echialika mka oke nawedosya na mana o mae oshari.
40022025	Kyasia kunu kodu kuwekeri-pfo wanawamka mfungade. Na ulya msongoru kaalika mka kawuya kapfa. Nao ili alawode oshari kadea manomae mka ulya oke.
40022026	Na ulya o kawi na wudo na o kaṟaṟu. Wakatana wasia wose mfungade.
40022027	Nawo woose mndu mofurumya-ho ipfa nyi mka ulya.
40022028	Aka shika-ng'u-wo ili kochishika iya maṟukyonyi ha wapfu nyi echiwa nyi mka o wu o ipfo kidi kya walya mfugadde. Chi wawemrie wose?”
40022029	Yesu kahaluo kawawia, “Nyi modeko kipfa ili mulaichi ma ishi shii shiṟehye ma pfinya ya Ruwa.
40022030	Nyi kipfa ili kochishika iya maṟukyonyi ha wandu wapfu ma kochikaa-se wealika na wealikopfo. Nyi wechiwa cha wamalaika wa ruwehu.
40022031	Kyaindi kya ipfo maṟukyonyi ha wandu wapfu nyi mulasomye iki muwawie nyi Ruwa kehamba,
40022032	‘Inyi nyio Ruwa o Abrahamu na Ruwa o Isaki na Ruwa o Yakobo.’ Ruwa chi akeri o wapfupfo shila na o iwo wai na moo.”
40022033	Kyasia na mamwingi fulya fo wandu wamwicho wado wakawuko nyi madima kipfa kya mbonyi tsilya tsake alosha ado.
40022034	Kyasia Wafarisayo wameicho nyi ahaluo Wasadukayo ndiṟi, nawo wakasanza handu hamu.
40022035	Nawo ulya umu-ho akeri mndu aichi mawawaso kacha imbesa kemseenga kahamba,
40022036	“Maarya na iwawaso inene ipfo kiidi kya mbonyi tsii njiwawase nyi lya iki ngesa?”
40022037	Nao kambia, “Nyi ochikunda Mndumii opfo Ruwa, umkunde na ngoo yapfo handu hamu yose, na mrima fopfo fose na mahio hapfo hose.
40022038	Nlyo iwawaso lisongoe hoose.
40022039	Na lya kawi lifananyi nalyo nyi likeri li-ile, kunda odoo chando ukukundi moo fopfo kumonyi.
40022040	Mawawaso-ho hawi ipfo kiidi kyaho nyi harie-ho mbonyi tsii njiwawase tsose na waikimbi.”
40022041	Kyasia ili Wafarisayo wasanzie kundu kumu, Yesu kawawesa mbonyi.
40022042	Kahamba, “A iki kya Kristo nyi muhie-ho muda? Nyi akeri mana o wu?” Wakahamba, “Nyi o Dawidi.”
40022043	Kawawia, “A ili Dawidi amlahye nyi Mndumii kededa kui Mumuyo kehamba,
40022044	Mndumii alewia Mndumii oko, ‘Kedamya kunu ora loko lo kulyo na inyi njitane ngawika wakituwa wapfo ipfo shia madende hapfo.’
40022045	Kyasia-ng'u komkoya Dawidi amlahye nyi Mndumii namanye-se iwa mana oke ada?”
40022046	Naho ma kulakikae-pfo mndu moidima imhaluo ma kindo ma mokarya imbesa kindo kuwokya mfiri fulya.
40023001	Nalyo Yesu kadeda na wandu walya wakeri-pfo mamwingi na walya wa kiloshyonyi kyake.
40023002	Kahamba, “Ipfo loṟike-hu lo Mose loloshya nyi kudamyepfo walosha wa mawawaso na Wafarisayo.
40023003	Kyasia-ng'u orio shindo wamembia shoose mbeshiwuta na ishihendelya. Kyaindi ipfo mawutyonyi hawo mulawute musumuhane naho.
40023004	Nawo nyi wekepfunga maṟio malemeri wakahadika wandu makosohu. Kyaindi wo wawenyi walakunde ihapaanya manya na kimnyo kyo.
40023005	Mawuto hawo hose wakahawuta kundu wawono nyi wandu. Nyi ili wekelandaṟa shingowa shi sha ngumbu sheterewa nasho wakalesha na mambo tso tsa nguwo tsawo.
40023006	Wakakunda handu hedamya ha kusonguo ili wai walahye shelya nyi mndu na shidi shedamya isho shisongoru ipfo sinagoginyi.
40023007	Na shiiṟikiṟo sheiṟikiṟo nyi wandu handu halya halandari ha mṟinyi. Na ilaho nyi wandu wawalahe nyi Rabi.
40023008	Kyaindi nyo mulalekye wandu wamulahe nyi Rabi nyi kipfa nyi umu akeriho ai mlosha onu. Na nyo mukawa nyi wanawamka moose.
40023009	Ma mulawie ma wandu nyi wande wa kunu orukenyi. Nyi kipfa nyi umu akeripfo ai ndeyanu, nyi ichu o ipfo ruwehu.
40023010	Ma mlalekye wandu wamlahe nyi wasongoru wa njia. Nyi kipfa ichu ai msongoru onu nyi umu, nyi Kristo.
40023011	Kyaindi ichu ai mnene konu nawe nyi mopfuṟukanya.
40023012	Na mokudosa amonyi nyi echikaa nanyiiro. Na mokunyiiṟa amonyi nyi echikaa nadoso.”
40023013	“Ochia lonu nyo walosha wa mawawaso na Wafarisayo mui makulembetseṟe. Nyi ilindi mokepfunga mongo fo wumangi wo ruwehu sumhana na oshangunyi lo wandu. Nanyo ma mlechiida napfo ma wandu wawechiida napfo mlawalekye waide napfo. [
40023014	Ochia na lonu nyo walosha wa mawawaso na Wafarisayo mui makulembetseṟe. Nyii ilindi mokelya mmba tsa waka wakusu mkamaa naho mukalembetseṟa-ho na madedo hafoi heterewa. Kyamekaa kido nanyo mukae muwone owingo luumu-umu.]
40023015	Ochia lonu nyo walosha wa mawawaso na Wafarisayo mui makulembetseṟe! Nyi ilindi moketengeta mukakyama ipalipali na oruka luhadutsu kundu mochikuwonya mndu umu mokunda idikya. Na kombona amba, mukawuya imhaluo mana o kulya Gehena mbicho kamwida nyo kawi.
40023016	Ochia lonu mui wasongoru wa njia wapfu meso. Nyi muhambye, ke mndu molya nyamu kahamba, ‘So hekalu lya Ruwa, chi kindopfo.’ Indi molya nyamu kahamba, ‘So sahabu ya ipfo hekalunyi nyio awodo-ho.’
40023017	Mui matondo muwei na wapfu meso. Nyi kipfa iki kineneho nyi kiki ngesa, nyi sahabu-yo ang'u nyi hekalu lyo lya Ruwa linengye sahabu yo ikawa njiele?
40023018	Na molya nyamu kahamba, ‘So kitaṟa kedasya chi kindofo.’ Kyaindi molya nyamu kahamba, ‘So kindo kyedasa kii huyakyo nyio awodo nyi nyamu yake.’
40023019	Mui wandu wapfu meso. A iki kineneho nyi kiki? Ngesa nyi kilya kedasa ang'u nyi kitaṟa kedasya ikyo kiinengye kindo kedasa kikawa kyele?
40023020	Kyasia nyi kikeri-ng'u ichu molya nyamu kehamba, so kitaṟa kyedasya nyi alya nyamu nakyo na shilya shii shihekye huyakyo kawelya nasho nyamu-ḏa.
40023021	Na molya nyamu na hekalu lya Ruwa nyi alya nyamu nalyo na ichu awodepfo handu hake hekukaya kawelya nao nyamuda.
40023022	Na molya nyamu na ruwehu nyi alya nyamu na loṟika lo Ruwa lodamya na ichu adamye huyalo kawelya nao nyamu daa.”
40023023	“Ochia lonu nyo walosha wa mawawaso na Wafarisayo mui makulembetseṟe, nyi kyailyi mokewesa wandu okamba lo shindo shilawaṟi mukada mawawaso ha wulohi, isaṟia na mwidikye, isho nsho shiwaṟi mushiwade mulechihadima isho shingi.
40023024	Mui wasongoru wa njia ya wapfu meso, mokeshishina-ho shipanu mukawuya imeṟa ngamia.
40023025	Ochia lonu nyo walosha wa mawawaso na Wafarisayo makulembetseṟe, nyi ilindi mokesanya ora lo kya nja lo kirahu na kitela, kyaindi ipfo kiidi kikaichuo shindo shii shisoke sha pfinya na shii shyole sha wuseṟeṟi.
40023026	Iyo Mfarisayo kui mndu a mpfu meso! Kesonguo isanja sha ipfo kiidi kya kirahu na kitela na ora lo patehu kundu luwewa nyi luusanje.
40023027	Ochia lonu nyo walosha wa mawawaso na Wafarisayo mui makulembetseṟe, nyi ilindi mufananyi na shipfu kundo mnying'a yeṟiko shichope shikawada kiweṟe kyeambuya ipfo kya nja. Kyaindi ipfo kiidi shikaichuo mafuo ha mnying'a na shindo shiendye tsung'a orio mbaṟi yose.
40023028	Nanyo na wudo iya kya nja nyi mokeloṟa wandu fana cha nyi mui wa wusumuhanyi, kyaindi ipfo kiidi mukaichuo ikulembetseṟa na orio wunyamaṟi wose.”
40023029	“Ochia lonu nyo walosha wa mawawaso na Wafarisayo mui makulembetseṟe. Nyi ilindi mokewika handu heṟika mnying'a ya waikimbi mukawechopa na shipfu sha wandu wa wusumuhanyi kundu mnying'a yawo imṟike yende kiweṟe.
40023030	Mkahamba, ‘A kima lulekaawo mandi halya ha waku wadu nyi-ki?’ Nokoe so luwechisanza nawo lilyandi weola samu ya waikimbi walyapfo.
40023031	Mukatana mokuwutya owingo muwenyi ke na mukeri wana wa wewaha waikimbi walya.
40023032	Nahong'u keichuṟenying'u kiheo kya waku wanu!
40023033	Mui manjoka, mui malea ha njoka muidime muda idicha mude mulahutsio owingo lo Gehena?
40023034	Kyasia kyamba nyi wudo kii na inyi njiwe moduma konu waikimbi na wandu walaanyi na walosha wa mawawaso. Nanyo iwo maata muwawahe na iwawambia msalabenyi, na walya wengi muwakape na ngowa tsii njitochie msha ipfo kya mba kundo mokumbuhananya na iterengya mbewaterengya wawuke kunu mṟinyi ifu wadichye fulya fungi.
40023035	Nanyo kundu mochicheo nyi samu yose ii nyiole kunu masangenyi ya wandu walawode kindo wanyamaṟye, iche huye yanu iwokya samu ya mndu ulya o wusumuhanyi Abeli ukoe samu iya ya Sakaria ai mana o Barakia ulya mulewaha o makiidi hawi ha hekalu lya Ruwa na kitaṟa kyedasia.
40023036	Nyi kya lohi ngambia, ‘Ikyo kyose nyi kekaa kiche huye ya rika-li lya wandu.’ ”
40023037	“Iyo Yerusalemu, iyo Yerusalemu, kui mowaha waikimbi na iwo wai wadume kopfo kowakumbya maho, na sa kafoi da mbekundi isanya shiwana shapfo na chando nguku yekesanya malea hayo ipfo shi ya makungo hayo nanyo ma malakunde.
40023038	Aii mba yanu momeideyo ilawode kindo.
40023039	Nyi kipfa ngambia, ‘Kuwokya wulalu mochikiwonana-se na inyipfo na mtane mohamba, ona nyi lo ichu mocha kui rina lya Mndumii.’ ”
40024001	Na Yesu kawuka ipfo hekalunyi kahendahenda mbele. Walya wa kiloshyonyi wakacha na handu ai wakundi imloṟa mammba halya ha hekalu.
40024002	Nao kahaluo kawawia, “Nyi mulawonyi iho hose? Nyi kya lohi ngambia, ‘Iya handu hakeri nyi koekaa kuleedeoho ma iho likuhekye huye ya iho lingi liḏe lilawunduo-hopfo.’ ”
40024003	Kyasia adamye alya fumwu-hu lya mashidi ha msinepfu naho walya wa kiloshyonyi wakacha na alyando awei hai handu ha kisekenyi wakahamba, “Keluwie-wo mbonyi tso tsekaa tsishike indi? Na kiṟingishyo kyeṟingishya ili koshika iya macheenyi hapfo na masiyonyi ha wuyana nyi kiki-wo?”
40024004	Na Yesu kahaluo kawawia, “Kekuṟisenyi mulawone mndu kechimlemba.
40024005	Cha kipfa nyi kochikaa kuche sa wafoi wache kui rina lyako wahambe, ‘Inyi nyio Kristo. Wadetse wandu sa wafoi.’
40024006	Kyaindi nyi mochiicho shida na mbonyi tsihambo tsa shida. Ambuyenyi ma mulakangaṟike. Cha kipfa ma kikaki na kihende kido. Kyaindi kikamshika oo komkoya iya masiyonyipfo.
40024007	Nyi kipfa oruka lu lochiamkya oruka lungi. Na wumangi wuweamkya wumangi wungi. Kuwewada-ho na njaa na shiding'ashi shiweida-pfo kui handu kui handu.
40024008	Na shindo shi shose shikamewoneka nyi mawokyonyi ha mawukiwa halya.
40024009	Nalyo wahende imdambika wamiitse shiwirenyi na imbaha wawembaha. Nanyo mukoe musuikyo ko wandu wa masanga hose kipfa kya rina lyako.
40024010	Nalyo kukaepfo wandu sa wafoi wesukyo na iṟingyana na isuana.
40024011	Na waikimbi wehamba sha wongo wawekurepfo wafoi waduo wandu wafoi ipfo kidekyonyi.
40024012	Na ili wunyamaṟi wochipfumbuka wudo nkyo kechiinenga ikunda lya wandu wafoi lisie yololya.
40024013	Kyaindi ichu mokarishya-ho kaweda nashike ili masiyonyi nyio echikiṟo.
40024014	Na ndumi ii ya sia ya wumangi iweongoyo idung'ane kunu orukenyi kose kiwe nyi kiṟingishyo kya wandu wa masangenyi. Nalyo kushike iya masiyonyi.”
40024015	“Kyasia-ng'u kiwi kilya kya orumatso kii kihambe nyi mwikimbi ulya Danyieli ili mandi mochiwona-ng'u kiche ihoṟoka kundu kui kwele ichu mosoma namanye.
40024016	Nalyo walya wai kunu Yudaya wahende dichya kulya mafumvu-hu.
40024017	Na ichu echikoyo akeri ipfo mmbe-hu ma nalasokepfo nahende yonduo nzohoṟa tsa ipfo mba.
40024018	Na ichu echikoyo nyi ai alya demenyi ma nalawuye na numa nahende yonduo nguo yake ya huye.
40024019	Kya indi ochia nyi lo walya wekoyo wai wanene wapfe mana na walya weonza mafiri-ho.
40024020	Kyaindi terewenyi Ruwa ilindi mochidicha kilawe nyi ili kiheri kya mbeo ma ili mfiri fo Sabato.
40024021	Cha kipfa kukamshika mandi nalyo kuche shiwira sa shiingi sa shilalemewoneke kiwokya lilya mawokionyi ha wuyana itane mandi ha ha wulalu. Ma ili numa shechiwonekase shidopfo.
40024022	Na mafiri halya nokoe halawechiwihiṟowihiṟo numa hanyienyie, ma orio kindo kii na mbihu kyose kiwechiwona-se handu kechikiṟyopfo. Kyaindi nyi kipfa kya iwo wai wasambuṟe nyi kyondo mafiri halya hechiwihiṟyo-wihiṟiyo numa.”
40024023	“Nalyo mukakoya ma mndu ambia, ‘Kristo aichu kunu! Ang'u a ulya alya! Nanyo ma mlamwidikye.’
40024024	Nyi kipfa kochikurepfo Wakristo wa wongo na waikimbi wa wongo. Waweloṟa-ho na mawuto manene ha kiṟingishyo na ha kiṟiha. Nyi kundu watewe na iwo wai wasambuṟe nokoe nyi kiwechiwa.
40024025	Ambuyenyi nyi ngawoka imtutuma.
40024026	Kyasiang'u mkamkoya wembia, ‘A ulya kulya nuka! Nanyo ma mulawuke kanyi muhende-pfo. Acho ipfo shiṟihenyi sha mba sha kiidi, nanyo ma mlaidikye.’
40024027	Nyi kipfa chando mbawa yewaṟuka kulya ora lo ruwehu lo ngamenyi lukawaṟuka waṟu fukakoya kulya ora lo kiukanyi, na ili kochishika iya macheyenyi ha Mana o mndu nyi wudo kechewa.
40024028	Handu hai mnying'a na mamtonyi napfondo hekekuwumbia.”
40024029	“Indi kombona shiwiira shilya sha mafiri halya shamiida kukae handu hatutu nalyo mnengeṟi fuhaluke meema na meeri fulechikiloṟa-se ngela yafo na nyenyeri tsioloke tsiwuke ipfo ruwehu. Na pfinya tsi tsiirye alya ruwehu tsiwekupaya -- paya.
40024030	Mandi nalyo kiṟingishyo kya Mana o mndu kikuloṟe alya ruwehu. Na mbaṟi tsa wandu wa kunu orukenyi tsiwefihiṟa tsose. Nawo wawone Mana o mndu kecha akeri huya mapuchi ha ruwehu ai na pfinya ing'anyi na wusuṟi.
40024031	Nao naweduma wasu wake wa ruwehu wahende na ṟu ling'anyi lya membe na iwo wake akusambuṟye wawewasanya kundu kumu, wawawute kundu ko njotanu tso tsi tsiina wawoke ora lu lo ruwehu kundu lutsitsye washike lulya lungi kundu lutsitsye.”
40024032	“Kyaindi mkuyu-fu mukuloshe nafo mfanano kindo kifananyi nafo. Mkamkoya oṟuwe lofo luwiriwiri nanyo mukakuwutya-ho imanya ke nyi ipaṟika-ng'u kui.
40024033	Nanyo na wudo, mukamewona mbonyi tso tsiwe tsido tsoose nanyo mumanye ke amshika kufui na oo mongo.
40024034	Nyi kya lohi ngambia, mbaṟi ii ya wandu ikeri-ho yechisiapfo na kutane mbonyi tso tsawutika tsido tsose.
40024035	Kulya ruwehu kukae kunyamaṟike na kunu orukenyi, kyaindi madedo hako hawode mandi hechinyamarṟikapfo.”
40024036	“Kyaindi kya mfiri na saa iya kuipfo mndu aichi mbonyi tsayopfo ma wasu wa kulya ruwehu, manya o Mana shile na Wande amonyi.
40024037	Indi chando kiwekeri mandi halya ha Noe na ili kochishika iya macheyenyi ha Mana o mndu na wudo kechiwa.
40024038	Nyi kipfa chando wawekeripfo mafiri halya mbele ya mfu fulya fo mṟinga wechilya shelya na inyo, na ikualikia na ikualikio, washika mfiri lilyandi Noe keida na kulya isandukunyi linene.
40024039	Ma walamanye kindo mfu fulya fung'anyi fo mṟinga fukatana focha fukawakombetsa wose, na ili mandi kochishika iya macheyenyi ha Mana o mndu na wudo kechihenda iwa kido.
40024040	Nalyo wawi wakoye nyi wai alya demehu ichu umu nairo-ho na ichu ungi nadeo.
40024041	Waka wawi wakoe nyi waisa mso na iseo, ichu umu nairoho na ichu ungi nadeo.
40024042	Kelaenyi-ng'u dembo, kipfa mulaichi mkonu fulya Mndumii echicha.
40024043	Kindo mochikumbuo nyi le, mndu menyi kanyi nokoe nyi aweichi ke kamba lyeringa kio ke nyi lya indi mwiwi echicha nalyo nyi awechilaa dembo ma awechilekya mba yake isumopfo.
40024044	Kyasia kyamba nyi wudo kii nawo kewekaenyi-ho mukusungusye. Nyi kipfa Mana o mndu echicha na saa ilindi mle̱chikumbuo.”
40024045	“A nyi wu akeri-ho ai isinga lihendeli akeri na mṟango chu Mndumii ambikye mnene mokalya kulya kanyi koke nainengye na masinga wodoe shelya ili kiheri kishikye?
40024046	Sia na ya isinga lilya lyechikoya Mndumii olyo ache kambona kewuta ado.
40024047	Nyi kya lohi ngambia nyi echimbika mnene mokalya shichoṟe shake shose.
40024048	Kyaindi isinga lilya liwicho kokoya nyi lyechideda mrimenyi kolyo likahamba, ‘Mndumii nyi akeleo.’
40024049	Naho likawelya na ikapa masinga wodoe, likalya na shelya na inyo ashanganyi na iwo wananzi.
40024050	Na Mndumii o isinga lilya nyi echicha na mfiri ilindi alakumbuo na saa ilindi alaichi.
40024051	Na ipaṟa nawempaṟa makiidi hawi na ohawi loke nawemnenga namsanze na wandu wo wai makulembetseṟe. Napfo nyi kochikaa-pfo ifihiṟa na imadya ngamru.”
40025001	“Nalyo wumangi wo ruwehu nyi wufananyi na wana wa waka ikumi walewuka kanyi wahende yambya mndu menyi wali warie na taa tsawo.
40025002	Na iwo watanu-ho nyi matondo, na watanu-ho nyi waṟango.
40025003	Nyi kipfa lilyandi walya wai matondo waleduo taa tsawo, walahende warie mafuda.
40025004	Na walya waṟango wakaduo mafuda ipfo shihienyi shawo wawerie na ipho taenyi tsawo.
40025005	Kyasia wamkoya menyi wali akeleo wakahombya wakalaa mado handu hamu wose.
40025006	Ili kio makiidi hawi kukaamka oṟenje kye menyi walyi a ulya alya kekurenyi mhende imaambya.
40025007	Nalyo wana walya wa waka wakakure madonyi handu hamu wose wakasungusya taa tsawo.
40025008	Walya wai matondo wakawia walya waṟango, ‘Mafuda-ho muwode, keluinengenyi-ho-wo, taa tsadu nyi iruma tsii.’
40025009	Walya waṟango wakahamba, ‘Ote nyi lowona halalushikye so na nyo. Kicha-kicha-ho nyi ihenda ko wekumba shindo mukuhuṟye-pfo hanu.’
40025010	Wahendye kihuṟyonyi menyi wali kacha na walya wakusungusie wakahenda warianyi nao wakaing'anya kulya walinyi. Mongo fukapfungo.
40025011	Ili numa numa wana wa waka walya wengi wakawecha naho wakahamba, ‘Hoi Mndumii, hoi Mndumii, kelufunguye-wo mongo.’
40025012	Nao kahaluo kawawia, ‘Njimwichi nyopfo.’
40025013	Kyasia-ng'u kelaenyi-ng'u dembo kipfa ili mulaichi mfiri fo ma saayo.”
40025014	“Nyi kipfa kyawa cha kya mndu alehenda kyaṟo. Kawoka ilaha masinga halya hake kahainenga shilya awode washikalie.
40025015	Ichu kamnengia talanta tsitanu na icho ungi tsiwi na icho ungi imu. Orio mndu ose kamnengia chando kisumuhanyi na pfinya yake. Naho kahenda kyaṟo.
40025016	Ulya aambia talanta tsitanu adi kakambiṟa ihenda owinyi. Kakapakapa natso mbucha. Kawona-ho tsingi tsitanu tsa mbucha.
40025017	Na ulya o tsilya tsiwi kawewona-ho tsingi tsiwi tsa mbucha.
40025018	Kyasia ulya aduo iya imu kahenda. Kasumasuma ipfo wanda. Kaṟika fesa iya ya mndumii oke.
40025019	Kyasia mndumii o masinga halya kakaapfo kiheri kileshe katana acha. Kahamba wamwitalie shindo shilya.”
40025020	Ulya adae talanta tsilya tsitanu kacha naho kaende talanta tsingi tsitanu. Kahamba, “Mndumii, nyi talanta tsitanu unnengye. A itsi talanta tsingi tsitanu njilewona tsa mbucha.”
40025021	Mndumii oke kambia, “Nyi kulewuta necha kui isinga sa licha lihendeli. Nyi uwekeri mnene o shindo shitutu koweshihendelya. Njekuwika mnene o shindo shifoi. Henda kuidye na sienyi ya Mndumii opfo.”
40025022	Na ulya o talanta tsilya tsiwi kawecha napfo kahamba, “Hoi mndumii, nyi talanta tsiwi ulenjinenga, a itsi-se tsingi tsiwi-se njilewona tsa mbucha.”
40025023	Mndumii ulya oke kambia, “Nyi ulewuta mecha kui isinga icha sa lihendeli. Nyi uwekeri mnene o shindo sa shitutu koweshihe-ndelia. Njekuwika mnene o shindo shifoi. Henda kuidye na sienyi ya Mndumii opfo.”
40025024	Kyasia na ulya aambie talanta iya imu kawecha napfo kahamba, “Mndumii, njiwekuichi nyi ui mndu muumu nokesambuo handu kulawaye-ho, kosana handu kulakumbie-ho mbeu.
40025025	Na inyi ngaowuo ngahenda iṟika talanta iya yapfof̱o wanda. A iki kindo kyapfo okiwadang'u wulalu.”
40025026	Na mndumii oke kamhaluo kambia, “Iyo ui isinga liwicho kowewa na mdoko ili uweichi njekesambuo handu njilawaye-ho ngawesana na handu njilakumbie ho mbeu.
40025027	Aka shika-ng'u-wo chi kiwekusumuhanyi-wo ihenda kumba rupia tsako ko weilacha rupia. Na inyi ili njecha kokoya nyi njiwechiende-pfo iki kyako kii kiengerye-ho na kyako kya woakuya.
40025028	Kemsokenyi-ng'u talantayo. Muinengie ichu awode talanta ikumi.
40025029	Nyi kipfa orio mndu ose ichu awode nyi echiinengo na yengeṟyo kawengeṟyo-engeṟyo. Kyaindi ichu alawode na ikyo awode kawesoko.
40025030	Na isinga li lya maai likumbenyi ipfo meemenyi fushingye ipfo nja. Napfo kukae-pfo ifihiṟa na imadya ngamru.”
40025031	“Kyaindi ilindi Manomndu echicha ai na wusumuhanyi woke arianyi na wasu wake wa kulya ruwehu wo wose, nalyo echidamya ipfo loṟike-hu lo wusuṟi woke.
40025032	Na ifo sumuhana na oshangu loke kuche sanyo-ho wandu wa masanga hose. Nao nawaletsane chando mlisi ekeletsana machondi na oṟo.
40025033	Na machondi halya nahawike ora loke lo kulyo na oṟo tsilya natsiwike ipfo ora loke lo kumoso.
40025034	Nalyo mangi echiwia walya wakeri ora loke lo kulyo, ‘Kenjonyi mui wawikei ona nyi Wande oko. Kehenda kaenyi kyoṟenyi kya wumangi kyanu muwasuṟumiye kuwokya masanga hambiko.
40025035	Nyi kipfa njiwewodo nyi njaa mukannenga shelya. Mbei mangari mukanjirutsa mṟinga. Mbei mhenu mukanjionduo na konu.
40025036	Mbekeri kitaṟe mukanṟika nguwo. Mbeluo mukacha njisahia. Mbei mbike ipfo mba ko wapfungo mkanjichyea.’
40025037	Nalyo wandu walya wa wusumuhanyi wechimhaluo wahambe, ‘Hoi Mndumii, nyi indi lulekuwona kuwodo nyi njaa lukakuinenga kando keihuda? Ang'u kui mangari lukakurutsa mṟinga?
40025038	A nyi indi lulekuwona kui mhenu lukakuonduo na kodu? Ang'u kui kitaṟe lkakuṟika nguwo?
40025039	A nyi indi lulekuwona kuluo ang'u kumbike ipfo mba ya ko wapfungo lukakucheya?’
40025040	Na mangi nahaluo nawawie, nyi kya lohi ngambia, ‘Orio kindo kyose chando mulewutya wanawawama wako iwo watutu ya wose ma ichu umu-ho nyio inyi mulenjiwutya.’ ”
40025041	“Nalyo mangi echiwia na walya wa ora lo kumoso nahambe, ‘Njiwukenyi nyo mui wasese, muhende ipfo modonyi foekaa mulangana ifo fui fusungusye fo Satan na wasu walya wake.
40025042	Na kipfa njiwewodo nyi njaa ma mlannenge shelya. Mbei mangari ma mlanrutse mṟinga.
40025043	Mbei mhenu ma mlanjionduo na kanyi konu. Na kitaṟe ma mlanjiṟike nguwo. Njiweluo mbei mbike na ipfo mba ko wapfungo ma mlache nsahya.’
40025044	Nalyo na wudo wechihaluo wahambe, ‘A Mndumii, nyi indi lulekuwona kuwodo nyi njaa ang'u kui mhenu ang'u kui kitaṟe ang'u kuluo ang'u kumkumbe ipfo mba ko wapfungo naso lukada lulakufuṟukanya?’
40025045	Nalyo echiwahaluo nahambe, ‘Nyi kya lohi ngambia, orio kindo kyose chando muleda mulawutya iwo watutu ya wose ma ichu umu-ho nyio inyi muleda mulanjiwutya.’
40025046	Nawo wahende malisyonyi ha wukiwa wokaa mlungana na walya wa wusumuhanyi wawehenda ipfo kiidi kya moo fo mlungana.”
40026001	Kikawa Yesu ammaa ideda madedo halya hose naho kawia walya wa kiloshyonyi kyake,
40026002	“Na muweichi ke komtiṟa-se kawi ili lya kaṟaṟu nyi lyelya Pasaka. Na Manomndu nadambiko nahende wa-mbyo msalabenyi.”
40026003	Nalyo wakohanyi walya wanene wakasanza handu hamu na wasongoru wa ipfo wandunyi wakasanzia alya osehu lo mkohanyi mnene ulya ewio nyi Kayafa.
40026004	Wakadeda kyama chando wechiwada Yesu kui mtambo na imbaha wambahe.
40026005	Wakahamba, “Ma chi ili lya mfiri mnenepfo kuwone kochiamka kituṟu wandunyi.”
40026006	Kyasia Yesu akeri kulya Betanyia ipfo mba ko Simon ulya awewodo nyi iwawe.
40026007	O handu ai kukacha napfo mka arie chupa ya Alabasiteronyi iwode mafuda ha wuhuru wung'anyi. Kacha kampusuya oo mdonyi adamie ipfo kilionyi kya shelya.
40026008	Kyasia walya wa kiloshionyi wekiwona kiwe kido wakasuo wakahamba, “A kindo-ki kyadetsyo kido wanda nyi kyaki?
40026009	Nakyo nyi kiwechiḏima ihenda ikumbo kya wuhuru wung'anyi na iinenga wandu wakiwa.”
40026010	Yesu kamanya nyi waihamba wado kawawia, “Itane mowinyisha-winyisha mkachu nyi ki? Nyi kipfa nyi kindo kicha anjiwutia.
40026011	Wandu wakiwa nyi mochikaa nawo mfiri yose, kyaindi kyako inyi mochikaa na inyi mfiri yosepfo.
40026012	Nyi kipfa ili anjipusuya mafuda-ha kunu mbihunyi koko nyi anjiwutia kya ihenda ṟiko.
40026013	Nyi kya lohi ngambia, ‘Orio handu hose komeongoyo ndumi ii ya sia kunu orukenyi na kyake anjiwutie napfondo kyehambo kundu nakumbuo-pfo.’ ”
40026014	Nalyo umu akeri o ipfo kiidi kya walya ikumi na wawi ewio rina lyake nyi Yuda Iskariote kahenda ipfo ko wakohanyi walya wanene.
40026015	Kahamba, “Nyi kiki mokunda injiinenga na inyi njimueke imdambika konu?” Wakamteṟya-ho kiheo kya rupia makumi haṟaṟu.
40026016	Kuwokya-lyo kawa mopfula mwaanya chando echimdambika.
40026017	Kyasia ili kushikie mafiri halya helya mkate ilamtarang'ashe ili lya kuwoka nalyo walya wa kiloshyonyi wakacha na alyando Yesu ai wakahamba, “Nyi ku ukundi luhende ikusungusya shelya sha Pasaka?”
40026018	Nao kahamba, “Kehendenyi ipfo mṟinyi ko mang'anya. Mumbie, Maaria akuwia, ‘Kiheri kyako kyamshika kufui.’ Nyi kunu kopfo njewuta mṟumo fo Pasaka na iwo wa kiloshyonyi kyako.”
40026019	Na walya wa kiloshyonyi wakahenda iwuta chando Mndumii awawasye. Wakasungusia Pasaka.
40026020	Kyukanyi komeila wakacha damya kilionyi kya shelya na walya ikumi na wawi wa kiloshyonyi.
40026021	Wechilya shelya kahamba, “Nyi kya lohi ngambia, umu o kunu kiidi kyanu echinjidambika-ho.”
40026022	Nawo wakasokyo mnu nyi fowa ing'anyi wakadeda nao kui umu kui umu wehamba, “A ngesa nyi inyi Mndumii?”
40026023	Nao kahaluo kahamba, “Nyi icho njechisotsya nao owoko ipfo kitelenyi nyio echinjidambika-ho.
40026024	Mana o mndu ihenda na ahende chando kiwei kiṟehye kyake. Kyaindi ochia nyi lo mndu ulya echidambika-ho Manomndu. Iki nyi kiwei kicha-ho nokoe mndu ulya alalefeo.”
40026025	Kyasia mṟingi ulya oke Yuda kamhaluo kahamba, “A ngesa nyio inyi, Maaria?” Yesu kamhaluo, “Nawo ohamba.”
40026026	Kyasia ili welya shelya Yesu kaira-ho mkate kaidapfuma Ruwa kafufunja shifunjo kainengya walya wa kiloshyonyi kahamba, “Ngenyi mlye. Iki nyi mbihu foko.”
40026027	Kawuya kawewada na kirahu kaidapfuma Ruwa kawainengya kahamba, “Nyonyi-ho mose.
40026028	Iki nyi samu yako ya mkundano mhya ikeri yolo kipfa kya wandu wafoi kya ihoṟyo nyonjamaṟo.
40026029	Na inyi ngambia. Kuwokya wulalu njechikinyo-se iki kiwukye kilimunyi kii kya msabibupfo, na njitane ngashika mfiri ili njechinyoya-ho wuhya njii nanyo ipfo wumanginyi wo Wande.”
40026030	Wamshika wakaimba shiimbo shilya wakawuka mba wakashika kulya fumwunyi lya mashidi ha msinepfu.
40026031	Nalyo Yesu kawawia, “Kio-ki nyi mochikoya moendyo wusutsu nyi inyi moose. Nyi kipfa ili kii kiṟehye ke nyi njechikapa mlisi na machondi ha ipfo iponyi hawerahanyikya ipfo na ipfo.
40026032	Kya indi ili numa ngammaa njecha imusongoya njihende kulya Galilaya.”
40026033	Kyasia Petro kahamhaluo kambia, “Manya wakusukyo nyi iyo wose, inyi njechisukyo nyi iyo ma ngashika indi ma indifo.”
40026034	Yesu kambia, “Nyi kya lohi ngakuwia, kio na iki olong'onyi lulamekapa na iyo nyi ochinjikana kaṟaṟu.”
40026035	Petro kambia, “Kiti njikukane na njipfe njisanzo na iyo!” Na walya wa kiloshyonyi wakawehamba wado wose.
40026036	Nalyo Yesu kahenda nawo kashika alya kyungunyi kii kiiṟihye kundu kui kulahe nyi Getisemane. Kawia walya wa kiloshyonyi, “Kedamyenyi aa njitane ngashika ipfo njiterewe.”
40026037	Nao kahenda arie Petro na wana walya wa Sebedayo wa wawi kawoka isokyo nyi fowa na iṟeweṟewe.
40026038	Nalyo kawawia, “Mrima foko nyi fuwodo mnu nyi fowa fukatana fokoya opfu. Kaenyi iya mlae dembo na inyi.”
40026039	Kahenda-henda sa hatutu kaho wanda na kyamu kechiterewa kahamba, “Hoi Wande, kokoya na kechikuw̱ia kirahu ki kiide mbele yako kinjihyame. Kya indi ma kilawe nyi chando inyi ngakunda indi kiwe chando okunda iyo.”
40026040	Kacha na alyando wa kiloshyonyi wawei, kakoya wamelaa mado. Kawia Petro, “Nyi mlaidima ilaa na inyi dembo mushike ma saa imu?
40026041	Kelaenyi dembo na iterewa muterewe Ruwa mulawone mochiolokya handu ha kiheshyonyi. Ngoo yo kyayo nyi ii njilalutsu kya indi mbihu fo fukalehela.”
40026042	Kawuya kahenda lya kawi iterewa kahamba “Hoi Wande, kokoya kilechikuw̱iia kya kirahuki kiide kinjihyame ngamda ndamaa nyo-ho nahong'u kikuwiie chando ukundi iyo.”
40026043	Kacha-pfo kawekoya-se wamlaa mado lya kawi. Nyi kipfa ili meso hawo hawei malemeri.
40026044	Kawada-ho kahenda lingi-se katerewa lya kaṟaṟu. Na madedo ahamba na halya ha kuwoka.
40026045	Nao kacha na alyando wa kiloshyonyi wai kawawia, “Na mowekaa mochilaa mado na isiya moo? Aii saa yameshika Mana o mndu nahende dambikyo ipfo mawokonyi ha wandu wanyamaṟi.
40026046	Kekurenyi luhende. Mndu monjidambika-ho amcha.”
40026047	Ili aideda ado alamhutsya adi a ulya Yuda ai umu o ipfo kiidi kya walya ikumi na wawi. Kacha warianyi na wandu wafoi warie njoshu na shiṟeta wa wadume nyi wakohanyi walya wanene na wasongoru wa ipfo wandunyi.
40026048	Na ulya momdambikaho nyi awewateṟie kiṟingishyo kahamba, “Icho njemhekya momu nyio-ng'u. Nyio mndu mochimbada!”
40026049	Adi kakambiṟa ihenda alyando Yesu ai kahamba, “Ngakuiṟikiṟa Maarya!” Kawuya kamhekia momu.
40026050	Yesu kambia, “Mbuya yako a kimaduma kocha naa nyi kiki?” Nalyo wakacha naho wakaleshya Yesu mawoko wakambada.
40026051	Nalyo adi a ichu umu o ipfo kiidi walya wai na Yesu kahoṟuo owoko kasomuo oshu lulya loke kamanya nalo isinga lya mkohanyi ulya mnene kamdumbuo kudu.
40026052	Nalyo Yesu kambia, “Kewihiṟa oshu lopfo na ipfo kiṟandenyi. Kipfa orio wandu wewada oshu wose, na oshu wechidetso nalo.
40026053	A ngesa nyi ohamba njilawechiidima iwesa Wande nao nanjiwutye wasu wa ruwehu wafoi kota siṟi ikumi na tsiwi.
40026054	Kokoya nyi wudo a shilya shii shiṟehye nyi wuda shiwechiidima-se iyawukya ke na kihende kido?”
40026055	Saa na iya Yesu kawia mamwingi fulya fo wandu, “Nyi mowuka kanyi mui cha nyi ko mndu moala njia muihenda murie njoshu na shiṟeta muche injiwada. A ili njilewa modamya ipfo hekalunyi lya Ruwa mafiri hose njelosha nanyo ma mlanjiwade.
40026056	Nakyo kyose kimaduma kikahenda kido nyi shilya shii shiṟehye nyi waikimbi kundu shechiinukya.” Nalyo walya wa kiloshyonyi wakamda wakadicha wose.
40026057	Kyasia na walya walewada Yesu wakamduo kulya ko mkohanyi ulya mnene Kayafa. Na walosha walya wa mawawaso napfondo wasanzie na wandu walya wasongoru.
40026058	Na Petro kacha numa ai kuleshe katana ashika alya osehu ko mkohanyi ulya mnene kaida napfo. Kadamya handu hamu na wapfurukanyi wakeri-pfo naambuye handu kyeshika.
40026059	Kyasia wakohanyi walya wanene wasanganyi na wanjama wa kyamenyi kya Sinedrio wose wakashihya Yesu owingo lo wongo kundu wambonye opfu.
40026060	Ma walawone, na wehamba-ho njowingo tsa wongo wawehoṟoki-ho sa wafoi. Ili numa kukacha naho wawi.
40026061	Wakahamba, “Mndu-chu nyi elehamba, njechiidima isanja hekalu lya Ruwa njiliwike lya kawi mfiri iṟaṟu njimae.”
40026062	Na mkohanyi ulya mnene kahoṟoka kambia, “A nyi kulahamba ma shehaluo ishi sha wandu-wa waihamba-ho shekuwinga?”
40026063	Na Yesu katsia sau. Na mkohanyi ulya mnene kahaluo kambia, “Ngakulisa-ng'u nyamu so Ruwa chu menyi moo uluwie kokoya na ukeri Kristo kui Mana o Ruwa!”
40026064	Yesu kambia, “Naakyo ohamba. Na inyi ngambia, wokya wulalu mochiwona Mana o mndu adamye ipfo ora lo kulyo lo pfinya-ii itoṟye akeri icha ai huyaa mapuchi ha ruwehu.”
40026065	Nalyo mkohanyi ulya mnene karanduo nguwo tsake tsilya tsa huye kahamba, “Nyi aruma Ruwa! Nyi kiki luwode-se lochishiha wehamba-ho shewinga mondu foke. A iki-ng'u momiicho kirumo kyake kyeruma Ruwa.
40026066	Nyi muhiye-ho muda?” Nawo wakahaluo wakahamba, “Kindo kimsumuhanye na opfu!”
40026067	Nalyo wakamiselya mnyeri oshangunyi loke wakamkapa na nzina. Walya wengi wakamkapa na shidi.
40026068	Wakahamba, “kui Kristo malasha nyiu akukapa?”
40026069	Kyasia Petro kadamya ipfo nja alya osehu. Na mka isinga kacha na alyando ai kahamba, “Ne iyo na uwekeri na Yesu ichu o kulya Galilaya!”
40026070	Nao kakana wandu walya waiho woose kahamba, “Njichi ma ikyo ohambapfo.”
40026071	Kyasia akeri iwuka-ho nashike oo kichuminyi mka isinga ungi kambona-ho, kawia walya wakeripfo, “Mndu-chu nyi awekeri na Yesu-chu kulya Nasareti.”
40026072	Nao kakana lingi kelia-ho na nyamu kehamba, “Manya njichi mndu-chu inyipfo.”
40026073	Oweṟe kitutu walya wahoṟoki-ho wakacha naho wakawia Petro, “Na lohi na iyo nyi mndu o ipfo kiidi kyawo. Nyi kipfa kindo kyakuhamba nyi mdedye fopfo.”
40026074	Nalyo kawoka ikusesa na ilya nyamu kehamba, “Manya njichi mndu-chupfo.” naho adi olong'onyi lukakapa.
40026075	Na Petro kakumbuo kidedo kilya Yesu ambie ke olong'onyi lulamkapa nyi ochinjikana kaṟaṟu. Naho kawuka-ho kahenda kulya nja kalia kaingelea.
40027001	Kyasia komshika ngamenyi wakohanyi wanene wakadeda kyama wose na wandu wasongoru wa oruka kya Yesu chando wechimbutya opfu.
40027002	Wakampfunga wakamduo wakamdambikya ipfo ko mchili ulya o oruka Pontio Pilato.
40027003	Na Yuda ulya amdambikye-ho ili ambona nyi ambutyo owingo, nalyo kawuya iwado nyi mchenyede. Rupia tsilya makumi haṟaṟu awemnenge katsiwihiṟya wakohanyi walya wanene na wandu walya wasongoru.
40027004	Kahamba, “Ngamnyamaṟa lyandi njiledambika-ho samu ilai na mti.” Nawo wakahamba, “Nyi kii-se kida naso? Ambuya iyo kumonyi.”
40027005	Nao kakumba rupia tsilya kulya hekalunyi. Kasheṟuka-pfo. Kahenda ikuotsuo.
40027006	Kyasia wakohanyi walya wanene wakaira rupia tsilya wakahamba, “Chi kisumuhanyi lutsiwike ipfo kisenyi keṟika shindo sheinenga Ruwapfo kyamba nyi wuhuru wo samu.”
40027007	Wakadeda kyama wakahuṟa natso dema lilya liweho lya mndu mowumba nungu. Wakalihuṟa lyeṟika mnying'a ya wahenu.
40027008	Nakyo kikainenga dema lilya likadeo rina nyi dema lya samu itane inu.
40027009	Nalyo kilya kii kidede nyi mwikimbi Yeremia kikahoya-ho kido kehamba, “Nyi waleduo rupia tsilya makumi haṟaṟu tsii wuhuru wohuṟa ichu amambie wuhuru woke chando wushikye ichu wana wa Israeli waleambuya wuhuru chando ashikye.
40027010	Wakatsiwika tsehuṟa dema lya mndu mowumba nungu na chando Mndumii awenjiwawasye.”
40027011	Kyasia na Yesu awehoṟoki ipfo oshangunyi lo mchili moitoṟya oruka. Na mchili kambesa kahamba, “Iyo nyi mangi ya Wayuda?” Yesu kahamba, “Nakyo ohamba.”
40027012	Na ili kekumbo nyi wakohanyi walya wanene na wandu wasongoru ma nalahaluo kindo.
40027013	Nalyo Pilato kambia, “A nyi kulaichuo ishi waikukumba-ho nasho sa shifoi?”
40027014	Nao ma nalamhaluo ma kidedo ma kimu.
40027015	Itane mchili ulya moitoṟya oṟuka arihio mnu kyasia kya mchili ulya moitoṟia oruka ilyi kui mfiri mnene nyi echipfunguya wandu mndu ampfunge umu-ho ichu wechimkunda-ho.
40027016	Na mandi halya kuwewode mndu mpfunge umu ahendye ṟamba, ewio rina lyake nyi Baraba.
40027017	Kyasia wamidima isanza kundu kumu Pilato kawawia, “Nyi uhya mokunda njimfunguye, ngesa nyi Baraba a ngesa nyi Yesu chu ewio nyi Kristo?”
40027018	Nyi kifa lyandi aichi ke kindo wacha mdambikya-ho na wunyenyi.
40027019	Kyasia ili adamye alya loṟike-hu lodumbuya mondu, mka ulya oke kamdumya ndumi kahamba, “Ma kulawone kochilungyaho kyapfo na mndu chu o wusumuhanyi. Nyi kifa ngawona wukiwa wufoi inu kilodyonyi kipfa kyake.”
40027020	Na wakohanyi walya wanene wasanganyi na wandu wasongoru wakahaaya wandu kundu wechi-terewya Baraba, na Yesu wamdetse.
40027021	Kyasia mchili ulya moitoṟya oruka kahaluo kahamba “A wandu-wa wawi nyi uhya-ho mokunda njimfunguye?” Nawo wakahamba, “Nyi Baraba!”
40027022	Pilato kawawia, “A Yesu, ichu amhambe nyi Kristo kyake njimbike-ng'u njida?” Wakahamba handu hamu wose, “Nawambyo msalabehu!”
40027023	Nao kahamba, “A nkiki kiwicho alewuta?” Wakaengeṟa ifahya wakahamba, “Nawambyo msalabehu!”
40027024	Kyasia ili Pilato alewona alaidima iwuta-ho kindo na kitohyo kya wandu nyi ihenda keng'ana mnu kii, nao kahamba, “Inyi njii mharami na samu ya mndu-chu o wusumuhanyi. Ambuyenyi kyanu nyo!”
40027025	Naho wandu wakahaluo mhaluye fumu wose wakahamba, “Samu yake na ilusokye so na wana wadu.”
40027026	Nalyo kawapfunguya Baraba. Na Yesu kasonguo imkapa na ngowa itso tsii njitochye msha. Kawuya kamdambika-ho nahende wambyo msalabe-hu.
40027027	Nalyo wasikari wa mchili ulya moitoṟya oruka wakaduo Yesu mṟinyi kundo wasikari wekekaa. Na siṟi ya wasikari ikacha ikuwumbya nao yose.
40027028	Wakambuta nguwo. Wakawuya wakamṟika nguwo ya mawoko ifanyi king'aring'ari.
40027029	Wakaoka oṟo ya msha wakamṟika ipfo mdonyi koke. Wakamnengia na iṟeṟe ipfo owokonyi loke lo kulyo.
40027030	Wakampfirya ndi wakamtaluo wehamba, “Lokuiṟikiṟi iyo mangi ya Wayuda.”
40027031	Wakamiselya mnyeri. Wakawada iṟeṟe lilya wakamkapa nalyo ipfo mdonyi foke. Wakamduo nahende wambyo msalabehu.
40027032	Warie njia yehenda wakawona mndu awuka kulya Kirene ewio nyi Simon. Nawo wakamitikya nakudike msalaba fulya foke.
40027033	Wamidima shika kulyando kui kulahe nyi Goligota nakyo nyi kimu na ihamba nyi mbuonyi.
40027034	Wakamnenga mwinyo fumsangane na mṟinga fo nduu nanyo. Amefusaha nalakunde inyo.
40027035	Wameidima imbambya msalabehu wakahawana nguwo tsilya tsake wewika kuṟu kuhya.
40027036	Wakadamya-ho wemringa.
40027037	Na oo huyaa mdo foke wakaṟehya-ho kya owingo loke. Ke ichu nyio Yesu ai mangi ya Wayuda.
40027038	Nalyo kuiho weala njia wawi wakawawambya msalabehu handu hamu nao. Ulya umu kakaa oo ora lo kulyo na ungi kakaa oo ora lo kumoso.
40027039	Na walya waida-ho wakamruma wesingitsa-singitsa mdo yawo.
40027040	Wakahamba, “Kui mosanja hekalu koliwika lya kawi mfiri iṟaṟu likawa kekukiṟe-ng'u kumonyi; kokoya na uwekeri Mana o Ruwa kesoka-ng'u kunu msalabehu!”
40027041	Na wakohanyi walya wanene warianyi na walosha wa mawawaso na wandu wasongoru na wudo wakawemtaluo wakahamba, “A lyandi alekiṟa wengi nalaidime ma ikukiṟa-ng'u amonyi.
40027042	Chi ai mangi ya Israeli nakesokang'u kunu msalabehu naso lumidikye!
40027043	Nyi awekusirye na Ruwa nakemashuong'u-ho kokoya nyi amkundi. Nao nyi alehamba nyi ai Mana o Ruwa?”
40027044	Na walya weala njia walya wai wawambye msalabenyi handu hamu nao wakawemruma wado.
40027045	Kyasia kuwokya saa ya kaṟandaṟu kukaho meema kulya orukenyi kose fukashika saa kenda.
40027046	Kukeri kufui na saa kenda Yesu kalaha na ṟu ling'anyi kehamba, “Eli Eli lama sabakitanyi?” Kii cha ili kehambo, “Ruwa oko, Ruwa oko, nkili onjidea?”
40027047	Na wandu wahoṟokia-ho walya mata wameicho kechihamba ado wakahamba, “Nyi ailaha Elia.”
40027048	Naho kudi ulya umu-ho kahenda kedicha, kaende kindo keonga mṟinga. Kakiichuṟa mṟinga fotarang'aa. Kawika iwale-hu kamrutsa nalyo.
40027049	Na walya wengi wakahamba, “Leka luambuye Elia kokoya na echicha nache imkira.”
40027050	Kyasia Yesu amidima ilaha lya kawi na ṟu ling'anyi-se nalyo kalekya moo.
40027051	Nalyo ambuya, isulia lilya lyeshingya ipfo hekalunyi likaranduka ipfo makiidi hawi liwuka tsindenyi likapahukya mdonyi. Na wanda ikadedema na maho-ho manene hakapaṟika.
40027052	Na ipfo mbangenyi kundu mnying'a imṟike kukaṟuhuka. Na mbihu ya wandu waele wafoi walemepfa kacha ikaṟuka.
40027053	Wakakure kulya mbangenyi kundo wawei waṟike. Na ili numa amidima iṟuka wakacha na kulya mṟinyi mwele wakakuloṟa na wandu wafoi.
40027054	Kyasia mchili ulya o siṟi ya ihana wakeri-pfo na walya weringa Yesu wamidima iwona kiding'ashi kilya kyaida-ho na shindo shilya shawutika wakaowuo mnu wakahamba, “Na lohi ichu nyi awekeri mana o Ruwa.”
40027055	Kyaindi nyi kukeri-ho na waka sa wafoi wechiambuya-ho wai kuleshe. Nyi walya wechioshana na Yesu wawuka kulya Galilaya kundu wempfuṟukanya.
40027056	Na ipfo kiidi kyawo nyi kukeri-pfo Maria o kulya Magidala na Maria chu mae o Yakobo na Yosefu, na mae o wana wa Sebedayo.
40027057	Kyasia ili kushikye kyukanyi kukacha napfo mndu msuṟi awuka kulya Arimatia, ewio rina lyake nyi Yosefu. Nao nyi awekeri mndu o kiloshyonyi kya Yesu.
40027058	Nyio alehenda kulya ko Pilato kamterewa mnying'a fulya fo Yesu. Nalyo Pilato kawawasa nahende fuinengyo.
40027059	Na Yosefu kaduo mnying'a fulya. Kafuorowia nguwonyi tsa owiṟo tsikengemae.
40027060	Kahenda fuṟika rungunyi lyake lihya lilya atorongochye kulya ihonyi. Amiidima ipiṟimitsya iho sa inene oo momu-hu fo rungu lilya kakuhendya.
40027061	Indi alya kuweiho Maria o kulya Magidala warianyi na Maria ulya ungi wadamie oo sumuhana na rungu lilya.
40027062	Kyasia ili ngamenyi ya ili lya ngama lyeituma mfiri fulya foṟeheṟa kukasangana wakohanyi walya wanene na Wafarisayo ipfo ko Pilato.
40027063	Wakahamba, “Mndumii, lombuya ikumbuo mlembi ulya, lyandi i na moo, ke nyi alehamba, njetiṟa mfiri iṟaṟu njiwuye iṟuka.
40027064	Kewawasa-ng'u-wo opanga lulya luhende iringo itane mfiri fo kaṟaṟu. Walya wa kilsohyonyi walawone wechicha imiiwa-ho. Wawie na wandu, ke nyi amṟuka awuka ko wapfu. Na wulembi wo wofurumya wuwone wochiwichuo wuide na wulya wo kuwoka.”
40027065	Pilato kawawia, “Kiringo kyeringa-ho na mochiwona. Kekuhendyenyi muteesye-ho chando mbeichi muwenyi.”
40027066	Wakahenda wakateesya opanga lulya wakawika kiṟingishyo kiwode ofano lowo alya ihohu kukeri-pfo na kiringo kilya.
40028001	Kyasia mfiri fo Sabato fomiida ili kokya kushikye mfiri fo kuwoka fo mfungade nalyo Maria o kulya Magidala wakacha na Maria ulya ungi wakahenda sahia opanga lulya.
40028002	Naho kudi a iki kiding'ashi kyaida-ho sa kiapfinya. Nyi kipfa msu o Mndumii alesoka awuka ipfo ruwehu.
40028003	Na fana yake kafana cha mbawa, na nguwo tsake tsikaila weṟu cha makuṟeṟa.
40028004	Na kipfa kya wowu, walya weringa-ho wakadosa mtara wakawa cha wapfie.
40028005	Kyasia msu ulya o Ruwa kahaluo kawia waka walya, “Ma mlawone mochiowuo. Na njichi nyi mukeri ipfula Yesu ichu awei mbambye msalabehu.
40028006	Nakeri iyapfo. Nyi amṟuka na chando alewehamba. Njonyi muambuye na handu awemlaṟe.
40028007	Na ihenda mkambiṟe ihenda owinyi mkewia walya wa kiloshyonyi kyake ke nyi amṟuka awuka ko wapfu. Ambuyenyi nyi echimsongoya nahende kulya Galilaya. Mpfondo mochimbona. A ikyo-ng'u ngambia-ng'u.”
40028008	Nawo wakakambiṟa ikure owinyi alya opangenyi wawodo nyi wuowu wusanganyi na sia. Wakadicha wakahenda yongoya walya wa kiloshyonyi kyake.
40028009	Naho wadi a ichu Yesu acha wakumbuhana kehamba, “ngamwiṟikiṟa.” Wakacha naho wakambada madende wakamolokya ndenyi.
40028010	Nalyo Yesu kawawia, “Ma mlaowuo! Kehenda ongoyenyi wanawawama wahende kulya Galilaya. Mpfondo wechinjiwona.”
40028011	Kyasia warie njia yehenda kudi a walya wandu wa kiringo maata-ho wakacha na kulya mṟinyi. Wakahenda yongoya wakohanyi walya wanene shindo shilya shawutika shido shose.
40028012	Wakasanza handu hamu na wasongoru wakadeda kyama. Wakainenga wasikari walya rupia tsingiki.
40028013	Wakahamba, “Hambenyi nyi walya wa kiloshyonyi wacha na kio wakamiwa-ho lulee mado.
40028014	Nakyo kokoya kemanyikya ma ipfo ko mchili moitoṟya oruka na lochimanjaṟya-nja-ṟya luwembonya ikukaya kipuo.”
40028015	Nawo wakaduo rupia tsilya wakahenda wuta chando waa waloshe. Na idedo li likahambo ipfo kiidi kya Wayuda likadung'anana likashika itane inu.
40028016	Kyasia walya ikumi na umu wa kiloshyonyi wakahenda kulya Galilaya kulya fumvunyi kundu Yesu awewawawasye.
40028017	Wakambona wakamolokya wanda na walya maata wawodo nyi mkeukeu.
40028018	Na Yesu kacha na alyando wai kadeda nawo kahamba, “Nyi njimnengye pfinya yose ya ipfo ruwehu na ya kunu wuyana.
40028019	Kyasia kehendenying'u mukehaluo mkambo ya wandu yose wawe wa kiloshyonyi kyako muwewapatisya rina lya Wande na Mana na Mumuyo Mwele.
40028020	Mbewalosha wakae na mbonyi tsilya njimbawasye tsose. Nahong'u ambuyenyi njii nanyo mafiri hose na kuwede kushike ili masiyonyi ha wuyana.”
41001001	Mawookyenyi ha Ndumi ya Sia ya Yesu Kristo Mana o Ruwa.
41001002	Chando ki kiṟehye ko mwikimbi Yesaya, “Ambuya njekaa njidume msu oko mosonguo oshangunyi lopfo, nao nakuekye sungusia njia yapfo.”
41001003	Ṟu lya mndu moedia kundo ko nuka, “Keachikyenyi njia ya Mndumii mbedamiṟa na njomongo tsake.”
41001004	Kulewoneka Yohane Mpatisi kechipatisa kundo ko nuka na ionguo wupatiso wodumbuya, kundu Ruwa nawahoṟie njonyamaṟo tsawo.
41001005	Wakamhendia wandu woose wa isangenyi lyose lya Yudaya na Wa Yerusalemu wose wakapatiso nyio alya medenyi fo Yordanyi, wechitocha njonyamaṟo tsawo.
41001006	Nao Yohane aweṟee nguwo ya mafafuta ha ngamia na ngometa ya njonyi oo kitsinyi kyake, echilya nzihe na wuki wo mbakonyi.
41001007	Kaonguo kahamba, “Kuicha mndu numa yako sa anjing'anye, sa njilasumuhanye njiarame ipfunguo ngowa tsa shadu shakye.
41001008	Inyi njilemupatisa na mṟinga, kya indi o nyi echimupatisa na Mumuyo Mwele.”
41001009	Kyasia na mfiri iya Yesu kacha awuka kulya Nasareti ya kulya Galilaya kapatiso nyi Yohane medenyi fo Yordanyi.
41001010	Nalyo liyenyi kechido alya mṟingenyi, kawona ruwehu kochiṟuhuka, nao Mumuyo kechimsokya cha mbeta.
41001011	Ṟu likacha ruwehu likahamba, “Iyo nyi ui manoko mkunde, sa ngachihyo kyake.”
41001012	Naho kudi Mumuyo kamduo kundo ko nuka.
41001013	Kakaa kulya nuka mkonu makumi haana, kechihesho nyi Satana, akeri-pfo na mando ha nuka, wamalaika wakawa mompfuṟukanya.
41001014	Kyasia Yohane amhenda ikumbo kipfungonyi, Yesu kacha na Galilaya, kechionguo Mbonyi Njicha ya Ruwa.
41001015	Kahamba, “Kye kiheri kyamcha, na wumangi wo Ruwa womeafukya kufui. Kedumbuyenyi mbeidikya Mbonyi tso Njicha.”
41001016	Kyasia kyechiida mawambao ha nduwa ya lya Galilaya kawona wadehi wawi, Simon na Andrea manomae wechiolotsa mdeho wadehe makunga.
41001017	Yesu kawawia, “Kyenjonyi, mche ioshana na inyi na inyi mbemhaluo muwe wadehi wedeha wandu.”
41001018	Wadi wakadaho mdeho iya yawo wakaoshana nao.
41001019	Naho kahendahenda kitutu kawewona Yakobo na Yohane; wana wa Sebedayo, wakeri alya ngalawenyi yawo, wechisungusia mdeho iya yawo.
41001020	Nalyo kudi Yesu kawalaha; wakada ndeeyawo Sebedayo, ai ipfo ngalawenyi handu hamu na waekelei wakawuka-pfo wakaoshana nao.
41001021	Wakashika mṟinyi fo Kapernaumu; nalyo liyenyi kawoka ilosha mfiri fo Sabato ipfo sinagogenyi.
41001022	Wandu wose waimwadanyia wakawa mkahai kya mloshye fulya fokye; kipfa, chando ailosha, kikawa cha kya mndu awode chila, kilawe cha kya walosha wa wuwawaso.
41001023	Nalyo liyenyi kukacha naho mndu awodo nyi mṟufu o ngafu acha na sinagogenyi yawo kafihiṟa.
41001024	Kahamba, “Uwode-ki naso iyo, Yesu Mnasareti? Nyi ucheye nolurumatse? Lukuichi iyo nyio u, nyi ui Mwele o Ruwa.”
41001025	Yesu kamtoloma, “Tsia-ng'u, nombuke mundu-chu!”
41001026	Mṟufu fulya fo ngafu fukamrakwo-rakwo kafihiṟa na ṟu ling'anyi fukambuka.
41001027	Wandu wose wakaṟihyo wewesana wechihamba, “Ikyo nyi kiki? A ifu mloshye mhya? Mndu-chu nawode pfinya! Na waṟufu wa ngafu awawawasa, nawo wakamwidikya.”
41001028	Nahong'u mbonyi tsa Yesu tsikadung'ana owinyi kulya orukenyi lo Galilaya kose.
41001029	Wamewuka ipfo sinagogenyi wadi wakahenda ipfo mba ko Simon na Andrea warianyi na Yakobo na Yohane.
41001030	Kyasia mamka o Simon awelee kitaṟenyi awodo nyi modo, wadi wakambia kyake.
41001031	Yesu katikiria afui kamhoṟotsa kechimbada owoko, modo fukamlekya kawapfuṟukanya.
41001032	Kyasia ili kyukanyi mnengeṟi fochiolokya, wakamendye Yesu wandu wose wakeri iwawyo na sa wawodo nyi waṟufu wawicho.
41001033	Wandu wose wa mṟi fulya wakakuumbia alya mongonyi.
41001034	Yesu kachiṟa wafoi waweluo ndaṟe tsifoi kafuna waṟufu wawicho wafoi, nalawalekye wededa, nyi kipfa wawemwichi kye nyiu.
41001035	Kyasia ili lya ngama ngamenyi kilahala kilamedo kawuka-pfo kahenda handu ha kiseekenyi katerewia-pfo.
41001036	Simon hamu na wodoe walya wengi wakamwosha.
41001037	Wekimbona wakambia, “Orio mndu naikupfula.”
41001038	Yesu kawawia, “Ndenyi luhende mṟinyi ingi ya ipfo mṟasenyi kundu njiwe moonguo pfo mbonyi, cha kipfa kindo kienengye ngacha na ikyo.”
41001039	Nahong'u kacha na Galilaya kechionguo ipfo masinagonyi hawo hose na ifuna waṟufu wawicho.
41001040	Mndu umu awodo nyi iwawe kachea Yesu kamterewa kechimolokya ndenyi kambia, “Kokukundya, nochiidima njiheṟemtsa.”
41001041	Yesu Kamichyo wukiwa kahoṟuo owoko loke kampaya kahamba, “Na njikundi, heṟemka-ng'u!”
41001042	Nalyo liyenyi iwawe lilya lyikambuka kaheṟemtso.
41001043	Yesu kamkekedya adi kamfuna kambawasa,
41001044	“Ambuya kalawie ma mndu ma kindo, kya indi henda kuloṟe kulya ko mkohanyi nowewika mwano kya iheṟemtso lyapfo chando Mose awawasie shiwe kiṟingishyo kowo kye omechia.”
41001045	Kya indi mndu ulya kawuka-pfo kawoka yonguo kafoi na idung'anyitsa mbonyi tso, orio handu, Yesu alaidime-se iida na mṟinyi na pata, kya indi kakaa hando ha nuka. Ma kudo wandu wakacha na hando ai wakuwukye njora tsose.
41002001	Mfiri njiangu yamesia, Yesu kawuya-se na Kapernaumu, wandu wakaicho kye ipfo mba ai.
41002002	Wandu wafoi mnu wakakuumbia-pfo kulakeri-se handu ma oo mongo Yesu kawaoongoya mbonyi tsake,
41002003	wakacha wechimendye mndu a muumu shiwungo ariyo nyi wandu waana.
41002004	Walaidime imshitsa o handu Yesu ai kipfa kya mamingi fulya fo wandu. Wakahenda yatuoatuo mba iya alya huye ipfo sumhana na handu Yesu ai. Wakasanja-ho wakasotsya-pfo kitaṟa kilya, kirie mndu ulya a muumu shiwungo.
41002005	Yesu kekiwona kidikyo kyawo, kawia mndu ulya a muumu shiwungo, “Manoko, omehoṟio njonyamaṟo tsapfo.”
41002006	Kyasia kuwekeriho walosha wa wuwawaso maata wadamye-ho wechihiahia ipfo mrimenyi yawo,
41002007	“Nyi ki ili ichu akaria ideda ado? Nyi aruma Ruwa. Kuipfo mndu echiidima iwuta njonyamaṟo pfo shila na Ruwa amonyi.”
41002008	Nalyo Yesu kamanya makusaro hawo kawawia, Nkyi ili mukeṟi ihia mudo ipfo mrimenyiyi yanu?
41002009	Ikyi kii kyangu nyi kihya, ngesa nyi iwia mndu-chu muumu shiwungo. Njonyamaṟo tsapfo tsamewuto ang'u nyi imbia, “Kure noire kitaṟa kyapfo nokuhendye?
41002010	Kya indi njikundi mumanye, ke Mana o Mndu nyi awode pfinya kunu orukenyi yehoṟia wandu nyonyamaṟo.” Kawia mndu ulya amuumu shiwungo.
41002011	“Ngakuwia, kyekure noire kitaṟa kyapfo nokuhendye kanyi kopfo.”
41002012	Oweṟe kakure kaira kitaṟa kyake kawuka-pfo, wandu wawonyi wose. Wandu woose wakauma mkahai wakang'anyisha Ruwa wechihamba ke, “Lulembone shindo cha ishi manyale-pfo!”
41002013	Yesu kahendase kulya mawambayo ha nduwa. Mamingi fulya fose fo wandu fukacha na hando ai nao kawalosha.
41002014	Kechiida-ho, kawona Lewi mana o Alifayo adamye alya kisanyonyi kya okamba. Yesu kambia, “Kenjo nooshane na inyi.” Lewi kakure kahenda ioshana nao.
41002015	Lya ifurumia Yesu adamye kilionyi kya shelya ipfo mba ko Lewi, na Wasanyi wa okamba wafoi wawedamye na Yesu na wanyamaṟi handu hamu nao na wa kiloshyonyi kyake. Kipfa kuweipfo wafoi waweoshana nao.
41002016	Na wudo na walosha maata wa Mawawaso wawei Wafarisayo, wekiwona kye Yesu nyi ailya hamu na wasanyi wa okamba na wandu wanyamaṟi, wakawia wa kiloshyonyi kyake, “Nkyi ili ailya na inyo handu hamu na wasanyi wa okamba na wandu wanyamaṟye?”
41002017	Na Yesu kekiwaicho ado kawawia, “Iwo wawode oru chiwo wasaṟye mhangapfo, shila na iwo waluo. Wandu njicheye iwalaha chi iwo wasumuhanyipfo, shila na wandu wanyamaṟye.”
41002018	Kiheri kyimu wa kiloshionyi kya Yohane na wa kiloshionyi kya Wafarisayo wawekyekuotoya. Wandu wakacha iwesa Yesu, “Nyikili wa kiloshyonyi kya Yohane wechekekwotoya na wa kiloshyonyi kya Wafarisayo, kya indi wa kiloshyonyi kyapfo welekyekuotoya?”
41002019	Yesu kawawia, “A wandu wa walinyi weidima ikwotoya mandi-ho menyi wali akeri nawo ngesa? Kiheri-ki kyose wakeri na menyi wali, weidima ikwotoyapfo.
41002020	Na kukae kushike kiheri iliindi menyi wali echiwuto kowo, ili wekoyo kiheṟi-kyo nlyondi wechikwotoya.”
41002021	“Kuwode mndu echipfumya nguwo njiku kidami kya nguwo njihyapfo; na koka awuta ado, kilya kihya kyewuka o nguwonyi njiku, na handu halya harandukye hakaengeṟa ing'ana.
41002022	Ma kuwode mndu echiwika mpfinyo fo kipfuo selelenyi njikupfo, kipfa kawuta ado mpfinyo fochiduitsa selela tso, mpfinyo fo na selela-tso shenyamaṟika Mpfinyo fo kipfuo fokewiko selelenyi njihya.”
41002023	Naho Yesu kechiida ipfo mademenyi ha nganu mkonu fo sabato, na wa kiloshyonyi kyake wakawoka itufuo mahaa halya ha nganu.
41002024	Wafarisayo wakambia, “Ambuya nykili wawuta kindo kilakiwikye momu mkonu fo sabato?”
41002025	Nao Yesu kawawia, “Ngesa mlalemesome kilya Dawidi alewuta lyandi walewuṟa kelya wakawado njaa na walya wawekeri nao?
41002026	Chando aleida na Mmba ya Ruwa, kiheri kilya Abiatari akeri mkohanyi mnene, kalya mkate iya yeṟihichya oo oshangunyi lo Ruwa, kyayo kulakeri mndu a mbikye momu fo ilya, shila na wakohanyi tupu. Dawidi aleilya kaenengya na walya wawei nao?”
41002027	Nao Yesu kawawia, “Mkonu fo Sabato fu mbike kipfa kya kiira kya mndu, ma chi mndu kipfa kya mkonu fo sabatopfo.
41002028	Ikyo kikaenenga. Mana o Mndu kawa na Mnene o Sabato.”
41003001	Yesu kaida-se na sinagogenyi, na kuwekeripfo mndu akachukye owoko.
41003002	Wandu waweiho Wakambikya meso, waambuye koka nyi echimchiṟa mfiri fo sabato, kundu wawonye Yesu owingo.
41003003	Nao Yesu kawia mndu ulya akachukye owoko, “Kure nokucheie na a makidi hawi.”
41003004	Kawayesa, “Ngesa kindo kisumuhanyi iwuta mkonu fo Sabato nyi iwuta kicha ang'u nyi iwuta kiwicho, nyi ikiṟa moo ang'u nyi iwaha?” Nawo wakatsia.
41003005	Kekiwaṟengutsya meso kawaichyo nyashi, akuinadie kya wuumu wo ngoo tsawo. Kawia mndu ulya, “Hoṟuo owoko-lopfo.” Kahoṟwo, owoko loke lukachia-se.
41003006	Kyasia Wafarisayo wamewuka-pfo wakakambia ideda kyama kyakye hamu na walya wa ko Herode, kundu wechirumatsa Yesu.
41003007	Kyasia Yesu kakusheṟwo na wa kiloshyonyi kyake wakahenda mawambayonyi ha nduwa, mamingi fung'anyi fo wandu fukaoshana nawo, Wacheye wauka Galilaya na Yudaya.
41003008	Na Yerusalemu na Idumaya na mataya ya meda fo Yordanyi na oruka lo kulya Tiro na Sidon. Nyi mamingi fung'anyi; wekiicho shilya Yesu alewuta, wakacha na koke.
41003009	Nao Yesu kawia wa kiloshyonyi kyake, wamteseherie kingalawa kipfa kya kituṟu kya wandu kyembeda, kundu walampeṟehetse.
41003010	Kipfa walya alewachiṟa wawefoi; wandu waluo wakatana wamwolokya, kundu wampaye.
41003011	Wandu wawodo waṟufu wa ngafu wekimbona, wakamwolokya ndenyi wakafihiṟa wechihamba, “Iyo nyi ukeri Mana o Ruwa.”
41003012	Indi Yesu kawadedya kya pfinya, kundu walaongoye wandu.
41003013	Kyasia Yesu kado ifumvuhu kakulahya sa alekunda amonyi, wakahenda kokye.
41003014	Kasambuṟa wandu ikumi na wawi, kawadumbuya rina nyi “Wasu” kundu wakukaye nao na kundu nawadume wahende yongwo mbonyi,
41003015	na ihenda wawode pfinya yefuna waṟufu wawicho.
41003016	Walya ikumi na wawi alewasambuṟa nyiwo, Simon (rina lyingi nyi Petro.)
41003017	Yakobo na Yohane wana wa Sebedayo (Yesu kawadumbuya rina nyi Boanerge, nakyo kyahamba, wana wa ikuṟuṟuma.)
41003018	Andrea na Filipo na Bartolomayo, na Matayo, Toma Yakobo, mana o Alifayo, na Tadayo na Simon Mkananayo.
41003019	Na Yuda iskariote, nyi ulya aleṟingya Yesu.
41003020	Kyasia Yesu kaida na mba Kukasanzia-seho na kituṟu king'anyi kya wandu walawone mwanya folya kyela.
41003021	Walya wa kanyi kokye wekiicho wado, wakahenda imwonduo; cha kipfa walehamba nyi awodo nyi oṟuuṟe.
41003022	Nahong'u walosha wa wuwawaso wawewukye Yerusalemu wakasoka napfo wakahamba, “Nawodo Belsebuli na kui pfinya ya mnene chu o waṟufu wawicho nakeri ifuna waṟufu wawicho.”
41003023	Kyasia Yesu kawalaha kawawia ku mafanano, “Nyi wuda Satana aidima ifuna Satana ngesa?
41003024	Na kokoya wumangi wupaṟakanyi wenyi na wenyi, oruka ludo loidima iwangapfo.
41003025	Na kokoya Wandu wa mmba imu wapaṟakanyi wo wenyi kowenyi wechirumara.
41003026	Na kokoya Satana akuamkya amonyi apaṟakanyi, manya aidima iwangapfo, indi nyi echiarisika nakamu.
41003027	“Ma kuwode mndu echiidima iida na ipfo mba ya mwapfinya na iduo-ho nzohoṟa tsake alawoka ipfunga mwapfinya ulyai-pfo, kamma, nyi echitsiduo.
41003028	“Nyi kya lohi ngambia, ‘Wandu wechihoṟio njonyamaṟo na shirumo shawo shoose wairuma nasho Ruwa.
41003029	Kya indi mndu karuma Mumuyo Mwele, echiwona ihooṟyo manya indipfo, kya indi na wunyamaṟi woke wochimbonyia owingo lo mlungana.’ ” (
41003030	Yesu nalehamba ado kipfa welehamba, “Ai na mṟufu o ngafu.”)
41003031	Mae o Yesu wakacha naho na wanawamae wakahoṟoka ipfo nja wakaduma mndu kokye wechimlaha.
41003032	Kuwedamye-pfo kituṟu kya wandu wakamṟingichia kiidi wakambia, “Ambuya mayo wakeri ipfo nja na wana wa mayo na washiki wapfo, wechikupfula.”
41003033	Nao Yesu kahaluo kawawia, “Wama oko na wana wa wama wako nyi wu?”
41003034	Kawaṟengutsya meso walya wawedamyeho wawembikye kiidi kahamba, “Aiwa wama oko na wana wa wama wako.
41003035	Msa awuta shilya Ruwa akundi, nyio ai manowama oko na mshiki na wama.”
41004001	Yesu kawoka-se ilosha-se ai ohambehu lya nduwa. Kituṟu king'anyi kya wandu wakakuwumbia ipfo koke, katana aida na ngalawenyi kadamya alya nduwenyi, na kituṟu kilya kyose kikakaa kifui na nduwa hambehu.
41004002	Kawalosha shifoi kui mafanano, na ipfo kiloshyonyi kyake kawawia,
41004003	“Adanyienyi! Mndu mokumba mbeu alehenda kumba mbeu.
41004004	Na ili awekumba maata tsikaoloka mbai ya njia shilehe shikacha shikatsitola-ho.
41004005	Tsingi tsikaoloka hando hawode maho, naho tsilawoneho teri imoṟi. Natso kudi tsikakambiṟa ido owinyi, kipfa llyandi tsilawode teri ipfo wanda.
41004006	Mnengeṟi fomedo, tsikahya mu, kyamba tsilasotsye mri, tsikauma.
41004007	Tsingi-se tsikaoloka kiidi kya msha. Na masha iya ikado ikatsishingya tsilakikumbye kilimu.
41004008	Tsingi-se tsikaoloka ipfo terinyi njicha tsikado wanda tsikang'ana tsikakumbya imu ikakumbya makumi haṟaṟu na ingi makumi haṟandaṟu na ingi ihana.”
41004009	Kiidima kahamba, “Ichu awode madu headanya naweadanya!”
41004010	Kiheri Yesu awekeri amonyi, walya walemwadanyia warianyi na walya ikumi na wawi wakambesa kya mafanano iya.
41004011	Nao kawawia, “Nyo mu wainenge imanya mbonyi tsa Wumangi wo Ruwa tsi njiṟike, kyaindi walya wa nja wawio shose ku mafanano.
41004012	Kundu yambuya waambuye ma walawone, na yadanya waadanye ma walamanye, chila wudo wechihalukya Ruwa nao nawahorie.”
41004013	Yesu kawawesa, “Momanya ma ifananolipfo, Nyi wuda mochimanya mafanano ho hose?
41004014	Ulya mowaya awaya idedo lya Ruwa.
41004015	Walya wa mbai ya njia hando idedo lyawayo nyi walya wamicho, satana kacha owinyi kawuta idedo lyo li liwaye kiidi kyawo.
41004016	Wandu wengi nyi cha mbeu tsilya tsinjiwaye mahonyi. Nyi walya wekeicho idedo, wakakambiṟa iliambya na sia.
41004017	Kyaindi idedolyo lyilawade mri ipfo kiidi kyawo, kyaindi wakakaa-ho oweṟe. Nahong'u kiheri kocha wukiwa na iterengyo kipfa kya idedo lyo, wakahutsa macha.
41004018	Na wengi nyi cha mbeu tsilya tsileoloka ipfo kiidi kya msha. Nyi wo weadanya idedo lyo.
41004019	Kukaida-ho mawina ha kunu orukenyi na wulembi wolembo nyi masaa na lango tsa shindo shingi shikapfumba idedo lyo lilakumbye ndunda.
41004020	Kyaindi wengi nyi cha tsilya tsinjiwaye terinyi njicha. Nyi iwo wekeadanyia idedo lyo na iidikya wakakumbya ndunda; wengi makumi haṟaṟu, na wengi makumi haṟandaṟu na wengi ihana.”
41004021	Yesu kawawia, “Ngesa wandu wekeatsa mchumaa kundu fupfinyikyo kisoṟonyi ang'u fuwiko shia kitaṟa? Chi kundu fuhekyo handu ha huye?
41004022	Kipfa orio kindo ki kiṟike, kyechimanyika na kindo kya moowyonyi, kechiwono na pata.
41004023	Adanyienying'u kokoya na muwode madu!”
41004024	Kawawia, “Adanyienyi na mrima fose kindo mukicho! Kiheṟo ikyo chando mokeheṟia wandu wengi nkyo Ruwa echimuheṟya nakyo, nakyo mochiheṟyo nyo na yengeṟyo-se.
41004025	Kipfa ichu awode kindo nyi echienengo ngoseṟa; na ichu alawode, na kilya awode nyi echisoko.”
41004026	Yesu kaengeṟa kahamba, “Wumangi wo Ruwa nyi wukeri, cha ili mndu ahenda kumba mbeu terinyi.
41004027	Kio kahenda ilaa na yamka mfiri, kiherikyo mbeu ikatoluo na ing'ana alaichi, chando kii.
41004028	Kipfa teri yekeng'anyisha kilimu i njenyi, ikasongoṟa iṟa, ikaling'anyisha mbuwa, ikaiichuṟa mbeke ipfo mbuwenyi.
41004029	Kyilimu kyikambiṟa mnducho echikambiṟa ilesha kimndo, kipfa kiheri kyeweha kyamshika.”
41004030	Yesu Kahambase, “Lochifananyisha wumangi wo Ruwa na kyikii ang'u mfanano fo iki lochiwuwika?
41004031	Nyi wukeri cha mbeu ya karadali, mndu kaiwaya terinyi, nayo i ntutu kota mbeu tsingi tsose tsa kunu orukenyi.
41004032	Ikamewayo, ikado ikang'ana ikaida huye ya mashidi hoose ikakapa mbaha tsing'anyi, shilehe sha ruwehu shikatana shacha iwikapfo sungu na ilaa pfo mṟishenyi foyo.”
41004033	Kyasia Yesu na kui mfanano ifoi ido alewalosha nayo idedo lyake chando weleidima yadanya.
41004034	Alededa nawo kindo kyoosepfo chila kui mfanano tupu, kya indi walya wa kiloshyonyi kyake o kawa mowatambahaluya shose kyanya.
41004035	Mfiri fulya fulya komeila Yesu kawia wa kiloshionyi, “Luhende yambadya kya kulya.”
41004036	Wakada kituṟu kilya kya wandu, wakamduo Yesu, na ngalawa iya awekeri, kuwekeriho na ngalawa tsingi-da.
41004037	Kukaamka owira lo otanu lung'anyi, masinanu hakaolokya kulya ngalawenyi, ngalawa iya ikahenda yechiichuo mṟinga.
41004038	Nao Yesu nawekeri ngalawenyi alya numa nawelee mado kehekya mdo gondoṟonyi. Wa kiloshionyi wakamwamtsa wakambia, “Mlosha, nyi ulasaṟa-wo, ili luiiarisika?”
41004039	Kapang'uka katukya otanu lulya kawia masinanu ha nduwa, “Tsia, ukae kui ndiṟi!” Otanu lukahutsa kukaho olele wyaa.
41004040	Nao Yesu kawawia, “Nkyili mui mdi waowu? Nyiki ili mlawode idikya?”
41004041	Wakaowuo wuowu wung'anyi wakawiana mndu na odoye “Nyi u ichung'u-wo ili na otanu na masinanu shamidikya?”
41005001	Wakaambadya kya kulya mataya ya nduwa orukenyi lo Wageraseno.
41005002	Oweṟe lulya Yesu ambuka ngalawenyi, mndu awodo nyi mṟufu o ngafu kakambiṟa imkumbuhana acha awuka maṟungunyi ha wapfu.
41005003	Nao mndu cho nawekekaa maṟungunyi ha wapfu, ma kuipfo mndu aleidima impfunga manya na mshe-pfo.
41005004	Kipfa kafoi nawempfungie matima na ipfungo na mshe kadawuo mshe iya kawefunja na matima halya, ma mndu alaidime imlamiria.
41005005	Mfiri na kio echikaa maṟungunyi na mafumvunyi kyechipoṟohoṟa kechikukapa na maho.
41005006	Amewona Yesu ai kuleshe kakambya kamhoya ndenyi.
41005007	Kafihiṟa na ṟu ling'anyi kahamba, “Nyikiki kyako na iyo, Yesu ui Mana o Ruwa, Mwitoṟi? So hoi Ruwa ulanjiture.” (
41005008	Cha kipfa Yesu awemehamba, “Lekana na mndu chu iyo mṟufu o ngafu!”)
41005009	Nao Yesu kambesa, “Rina lyapfo nyi u?” Kambia, “Rina lyako nyi itorito (Legionyi,) kipfa lui wafoi.”
41005010	Kamterewa mnu, Yesu kundu nalawafune wawuke kulya orukenyi.
41005011	Kyasia na alya fumvunyi kukeri iliso ipoo lying'anyi lya nguwe.
41005012	Waṟufu walya wakamterewa wakahamba, “Keludume alya nguwenyi kundu luide na kiidi kyatso.”
41005013	Kawainenga momu. Waṟufu walya wa ngafu wakawuka-ho wakaida na kiidi kya nguwe. Ipoo lyo lya nguwe likapufukya msaṟihu likakwolotsa kulya nduwenyi tsikapufuka, na tsiweshikie cha shiku shiwi tsikapfumbikya kulya mringenyi.
41005014	Walya wetsilisa wakadicha wakashitsa mbonyi kulya mṟinyi na mhundenyi ya wandu; wandu wakacha iwona kilya kiwutikye.
41005015	Wakachea Yesu wakawona-ho mndu ulya awewodo nyi mṟufu mbicho, adamye aṟee nguwo amṟamtsu, wakaowuo.
41005016	Walya walewona mbonytso wakawaongoya wengi chando mndu ulya awewodo nyi mṟufu mbicho ambutyo na kya nguwe tsilya.
41005017	Wakawoka imterewa, nawuke kulya orukyenyi lowo.
41005018	Nahong'u Yesu kyechiida na ngalawenyi, mndu ulya awewodo nyi mṟufu mbicho kamterewa nahende nao.
41005019	Indi Yesu kamlehia, kya indi alembia, “Henda kanyi kopfo, ko wandu wapfo, nowaongoye chando Mndumii akuwutya shindo shing'anyi kakusaṟya.”
41005020	Nao mndu ulya kakuhendya kawoka yonguo kulya Dekapoli (mṟinyi ikeripfo ikumi,) chando Yesu ambutye shing'anyi wandu, woose wakaṟihio.
41005021	Kyasia Yesu amambadya kya kulya na ngalawa, Kituṟu king'anyi kya wandu kikakuwumbya kokye, akeri alya mbarinyi ya nduwa.
41005022	Kukacha mnene umuho o walya weambuya sinagoge, rina lyake nyi Yairo, Ambona Yesu kakuhutsa wanda madendenyi hake.
41005023	Kamterewa mnu kechihamba. “Manowaka oko nyi ineuka ai, Hoi kekuchee umhekye mawoko hapfo, kundu nachie nakae na moo!”
41005024	Kyasia Yesu kakure nao, Wandu wakaoshana nao kituṟu king'anyi wakampeṟehetsa.
41005025	Umu-ho nyi mndu mka awewoda nndaṟe kechiwuka samu maka ikumi na iwi.
41005026	Mka-cho awemlya mnu wukiwa wung'anyi wo wahanga wafoi. Amaiye masaa awewode hose, alawone achia, kya indi kawona, kechiengeṟa iwichwowichwo.
41005027	Awemiicho mbonyi tsa Yesu, kacha numa yake kakupeṟehetsia ipfo kituṟunyi kya wandu kapaya nguwo yake.
41005028	Kipfa nyi alehamba mrimenyi, “Ma kokoya njechipaya nguwo tsake tupu, na njechichia.”
41005029	Oweṟe mra fo samu yake ikauma, kakuicho ipfo mbihu kokye, kye amechia ndaṟe iya iwembonde.
41005030	Yesu kamanya mrimenyi fokye, kye ambuko nyi pfinya, kaindukya kituṟu kilya kya wandu kahamba, “Nyiu anjipaya ṟao lyako?”
41005031	Wa kiloshyonyi kyakye wakambia, “Uwonyi, kituṟu-kyo kya wandu kechikupeṟehetsa, kohamba, nyi u anjipaya?”
41005032	Yesu kaing'uṟung'uṟu iwona nyiu ambutia ado.
41005033	Nahong'u mka ulya ambona ambutyo ado, kacha, ikuloṟa kechiowuo na idedema, kaolokya Yesu ndenyi kambia shose sha sungusihu.
41005034	Nao Yesu kambia, “Manoko o waka, iidikya lyapfo lyamekukiṟa, kuhendie na kipuo nowechia na ndaṟe i iwekuwode.”
41005035	Yesu kyechideda ado wakacha wa kulya ko mnene ulya moambuya shinagoge wakambia, “Manopfo o waka ampfa, Nyikise owinyisha mlosha?”
41005036	Na Yesu nalasaṟe kilya amicho kihambo kido kawia mnene ulya moambuya sinagoge, “Kulaowuo kewekuidekye tupu.”
41005037	Alalekye mndu nahende nao shila Petro na Yakobo na Yohane, monomae o Yakobo.
41005038	Wakashika kanyi ko mnene ulya moambuya sinagoge Yesu kaicho kitohyo na ilia wechilia na ifihiṟa mnu.
41005039	Kaida-na mba kawawia, “Nyiki ili muitohya na ilia? Mana chu chi ampfapfo, nyi alee tupu.”
41005040	Kyaindi wo wakamseka. Nao kafunya wose nja kahenda warianyi na ndee o mana na mae na walya wa kiloshionyi wakaida napfo, alyando mana ulya akeri.
41005041	Kyasia kawada mana ulya owoko kambia, “Talita kumi,” ikyo nyi kihaluo, “Manoko o waka ngakuwia kure.”
41005042	Nalyo liyenyi mana ulya o waka kakure kachumya; (kipfa nyi aweshitsye maka ikumi na iwi.) Wadi wandu wakauma mkahi dang'a.
41005043	Yesu kawawawasa mnu, waladung'antse mbonyitso ko mndu, ma mndu nalakimanye, Kahamba mana-cho o waka nainengo kyela.
41006001	Yesu kakureho kahenda kulya mṟinyi kundu awukye, arianyi na wa kiloshyonyi kyake.
41006002	Mfiri fo sabato fomshika kawoka ilosha ipfo sinagogenyi. Na walya wafoi waleadanya wakaṟihyo wechihamba, “Mndu chu kundu awutye ishi nyiku? Na wuṟango wu awode nyi woku? Na mawuto hado ha finya hawuto ku mawoko hake?
41006003	Ichu chi ulya motsana shidi, ai mana o Maria na manomae o Yakobo na o Yose na o Yuda na o Simon? Na washiki wake chi wakeri iya kodu?” Wakawa kiṟuma ṟuma kipfa kyakye.
41006004	Yesu kawawia, “Kuwode kundu mwikimbi amenekyemenekyepfo, chila na kulya mṟinyi kokye na ko washari wakye na kulya kanyi kokye.”
41006005	Nao ma alaidime iwutia-pfo ṟiho shile wandu waluo maata alewahekya mawoko kawachiṟa.
41006006	Kaṟihio mnu kyawo, ili wai wado wandu walaidikye. Nao Yesu kawa motengetatengeta kulya mṟinyi ya kufui kechilosha.
41006007	Kalaha walya wa kiloshinyi ikumi na wawi kawoka iwaduma wawi wawi. Kawaenenga pfinya yefuna waṟufu wa ngafu.
41006008	Kawawasa, “Muladuo kindo njienyi shila ndichi tupu. Ma mkate ma kichoṟe ma mapesa ipfo shikuchunyi shanu.
41006009	Ṟaenyi shadu. Manya mlaṟae nguwo tsiwi tsa wanda.”
41006010	Kawawia-se, “Kokoya moambio na mba ko mndu, mkukaye-ho mtane mokure-pfo.
41006011	Mkakoya kundu walechimwambia ma imwadanya, wukyenyi-ho na itukatuka kululi kyii shia madende hanu, kiwe kiṟingishyo kowo.”
41006012	Wakakuhendya wakaongoya wandu wadumbuye.
41006013	Wakafuna waṟufu wawicho wafoi wakashia wandu wai mtengeṟi mafuda wakawachiṟa.
41006014	Kyasia mangi Herode kaicho isho shoose kiṟumi kya Yesu kiledung'ana orio handu. Wandu maata wawekehamba, “Yohane Mpatisi ameṟuka awuka ko wapfu, nkyo kitewe pfinya tsa ṟiho tsiṟunda kiidi kyakye.”
41006015	Wengi wakahamba, “ Mndu-chu nyio Elia.” Wengi wakahamba, “Nyi umuho o waikimbi walya.”
41006016	Herode ameicho mbonyitsi kahamba, “Ichu nyi Yohane! Njilemdumbuo mdo, nyio ichu aṟuka.”
41006017	Nyi ili Herode awedumie iwada Yohane na imshingya kipfungyonyi kipfa kya Herodia, mka o manomae o Filipo, nao amwalikie.
41006018	Kipfa Yohane alewia Herode, “Kikusumuhanye ukae na mka o manomayopfo.”
41006019	Kyasia Herodia kawadia Yohane kirumbo kakunda imbaha, nalaidime.
41006020	Nyi kipfa Herode nyaweowoe Yohane kammanya, ke nyi mndu o wusumhanyi na mndu mwele, kamringa. Herode kakunda iadanya Yohane; kawa morohio mnu mrimenyi kiheri amemwadanyia.
41006021	Nahong'u kukacha mfiri fokumbuo ifeo lya Herode, Herode kasungusia mfuho kalaha wanjama wake, na wasoṟo wa shidenyi na wanene walya wa Galilaya mfiri fokumbwo ifeo lyake.
41006022	Mana o Herodia o waka kaida-ho kashinyia-ho kachihiṟa Herode na walya waiho welya shelya. Mangi kawia mana ulya o waka, “Kenterewa kindo kyose okundi na njechikuinenga.”
41006023	Kamlia nyamu kambia, “Kindo amenjiterewa na njekuinenga, ma kokoya kishikie ma kifunjo kya wumangi woko.”
41006024	Mana ulya o waka kahenda ipfo nja kawia mae, “Nyikiki njechimterewa?” Nao kambia, “Na mdo fo Yohane Mpatisi.”
41006025	Mana ulya o waka kakambiṟa iwuya na ko mangi kamterewa kyehamba, “Njikundi mdo fo Yohane icho Mpatisi njiwikyo oo ipaluhu wulalu kudi.”
41006026	Mangi kawado mnu nyi fowa, alakikunde imlehya kipfa kya nyamu iya na wandu walya waiho welya shelya.
41006027	Mangi kakambiṟa iduma wasikari wake umu-ho kawawasa, kuendo mdo fo Yohane. Msikari kahenda kadumbuo mdo fo Yohane ipfo kipfungyonyi
41006028	kaende mdo fokye na ipalu kainengya mana ulya o waka na mana ulya o waka kainengya mae.
41006029	Wa kiloshyonyi kya Yohane wameicho mbonyitso, wakacha wakaira mnying'a foke wakafuṟika ṟungunyi.
41006030	Nahong'u wasu walya wakawuya wakakusanza ko Yesu wakambia mbonyi tsa shilya walewuta shose na ilosha.
41006031	Wandu wafoi wawekecha na ko Yesu na iwuya tane Yesu na wa kiloshianyi kyakye wawuṟa ma mweke folya kyelya. Yesu kawia wa kiloshionyi kyakye, “Nndenyi luhende handu ha kyaanya lusie ho moo kituntu.”
41006032	Wakakuhendya wawenyi kundu ko kisekyenyi wario nyi ngalawa, wakashika kundu ku kuleshe na wandu.
41006033	Wandu wafoi wakawawona wechihenda, wakawamanya wakawaituma na madende wa mṟi yose wakawasongoya ishika kulya kundu Yesu na wakiloshionyi waihenda.
41006034	Nawo wameshika, Yesu, kawona kituṟu kya wandu king'anyi kawaichio wukiwa, cha kipfa wakeri cha machondi halawode mlisi, kawoka iwalosha shifoi.
41006035	Mfiri fomeela, naho-ng'u wa kiloshyonyi kyake wakamchea wakambia “Iya nyi nuka na wulalu mfiri fomeela.
41006036	Kewasame, kundu wakuhendye ipfo mndenyi na ipfo mamṟinyi ha mṟasenyi, wakuhuṟye-pfo kindo kyekulia.”
41006037	Nao Yesu kahalwo kawawia, “Wainengenyi nyo shelya.” Nawo wakambia, “Ngesa luhende ihuṟa mkate ya dinari mahana hawi, luwainenge kyekulia?”
41006038	Yesu kawawesa, “Mkate inga muwode? Hendenyi yambuya.” Wamemanya, wakahamba, “Nyi itanu na makunga hawi.”
41006039	Yesu kawawasa wakiloshionyi wadamiṟe wandu wose kui madembo ipfo maṟenyi hadoe-pfo.
41006040	Wakadamia wanda kui makamba, kui ihana ku ihana na makumi hatanu makumi hatanu.
41006041	Nahong'u Yesu kaira mkate iya itanu na makunga halya hawi kaambuya huye ruwehu kaidapfuma Ruwa kafunja mkate yo shifunjo kainengya wa kiloshyonyi kyake, kundu wawadaye, na wudo makunga halya hawi kawahawya wose.
41006042	Wandu wose wakalya wakaihuda.
41006043	Wakadodwo mtsuhaṟo fo shipeṟengu sha mkate na samaki wakaichuṟa shikunja ikumi na shiwi shiichwo pacha.
41006044	Na walya walelya mkate iya, waweshikye wasoṟo shiku shitanu.
41006045	Yesu kakambiṟa iitikya walya wa kiloshyonyi kyake, waide na ngalawenyi, wamsongoye yambadya kya kulya Betisaida mataya ya nduwa, natane asama wandu walya wa mamwingi.
41006046	Amsamana nawo, kahenda ipfo ifumvuhu iteṟewa.
41006047	Komshika iila, ngalawa ikeri ipfo makidi hawi ha nduwa, nao ai handu hahadutsu amonyi.
41006048	Kyasia kekiwona wa kiloshionyi kyakye wahataṟo wekuruo ngalawa iya, kipfa otanu luwasumhyanye oshangunyi. Kufui na aheṟa Yesu kawahendya kechichumia huya mṟinga. Kakunda ikwidya mbele yawo.
41006049	Indi walembona, kechumia huya mṟinga, wakakusaṟa nyi kiṟishe wakafihiṟa.
41006050	Kipfa walya wawembonyi wose waleangalala. Wadi Yesu kadeda nawo kawawia, “Kewuyonyi nyi moo, nyio inyi Mlaowuo!”
41006051	Kadoya ipfo ngalawenyi kundu wawei, otanu lukahuma; wakauma mnu mkahai dang'a ipfo kidi kyawo.
41006052	Nyi ili mbonyi tsilya tsa mkate iya tsilawemewatambalukie na mrima yawo iwei nlemeri.
41006053	Wamambadya kya kulya mbai ya nduwa, wakashika kulya orukyenyi lo Genesareti wakapfungya-ho ngalawa iya.
41006054	Kyasia wambuka ipfo ngalawenyi oweṟe wandu, wakammanya Yesu.
41006055	Cha ili wakatengeta orukenyi lulya lose wakawoka yende walya wakeri iwawyo wario na shitaṟa na orio handu Yesu ai, kipfa waleicho kye nyi akyeri-ho.
41006056	Orio handu Yesu amehenda mrinyi ing'anyi ang'u ntutu, ang'u mndenyi wandu wakaende naho wandu waluo wakamterewa wapaye ma mambo tsa nguo yake. Na walya wose waletsipaya walechia.
41007001	Wakakusanza ipfo ko Yesu Wafarisayo na walosha wa wuwawaso maata-ho walewuka Yerusalemu.
41007002	Wakawona wa kiloshyonyi kyake maata wechilya mkate na mawoko hateṟefukye, nakyo nyi ili walawesanjie mawoko.
41007003	Kipfa Wafarisayo na Wayuda wose wekyelya walasamba mawoko-pfo, wekeringa mnu kido kya waku wawo.
41007004	Na wekyelya kindo wahuṟa tumo-shile wakisanjapfo. Kuwode na shingi shifoi waambye shelindia, na kya isanja shirahu na shiṟambo na shitela.
41007005	Wafarisayo na walosha wa uwawaso wakawesa Yesu, “Nyikili wa kiloshyonyi kyapfo walaiwuta kisumhanyi na shilya lui wadeye nyi waku wadu, wakalya shelya na mawoko hateṟefukye?”
41007006	Yesu kawawia, “Nyo makulembetseṟe na kilya Yesaya alededa kya lohi kyehamba kisuku kyanu, chando kii kiṟehye kyehamba, ‘Mbaṟi ii ya wandu; Ruwa ahamba, yecha injindya kui madedo ha wulya, kyaindi ngoo tsawo tsikeri kuleshe na inyi.
41007007	Ili wekenjiichika kya mai, ili waipfunda njopfundo tsii mawawaso ha wandu.’
41007008	Momda iwawaso lya Ruwa mkahenda iwada shilya mui wadeye nyi wandu.”
41007009	Yesu kaengeṟa ihamba, “Nyi wudo-ng'u, Mawawaso ha Ruwa nyi mutahachye kui wuṟango, mkawada shilya mui wadeye nyi waku wanu.
41007010	Kipfa Mose alehamba, ‘Keindya ndeo na mayo,’ na, ‘Moruma ndee ang'u mae, nyi opfu napfe.’
41007011	Kyaindi nyo mokyelosha, kokoya mndu awode kindo awechiidima itarama nakyo nde ang'u mae indi kahamba kye kindokyo nyi Korbanyi (kidaso ko Ruwa).
41007012	Kimbaṟi natarame-se wafee wakye-pfo.
41007013	Nyi wudong'u mokyepiṟa idedo lya Ruwa kipfa kya shilya shanu muiwadeye mkadeya. Na wudo na shindo shifoi shido mokewuta.”
41007014	Yesu kalaha-se kituṟu kilya kya wandu na handu ai kawawia, “Munjiadanye mose na imanya.
41007015	Kuwode kindo kii ipfo nja ya mndu kyechiida na ipfo kiidi kyake kechiidima imteṟefutsapfo. Kyaindi shilya shawuka ipfo kiidi kya mndu nyisho shii sheteṟefutsa.” [
41007016	“Ichu awode madu headanya naweadanya.”]
41007017	Kiheri amida na mba, awuka kulya kituṟunyi kya wandu, wa kiloshyonyi kyake wakambesa kya mfanano fulya.
41007018	Nao kawawia, “Nanyo na wudo-ng'u mlamanya kindo? A mlaichi, ke shose sha nja sheida na ipfo kiidi kya mndu shechiidima imteṟefutsapfo.
41007019	Nyi kipfa shilechiida na ngoonyi yakye, shila nyi ndewunyi yake shechiida napfo shikakuwukya-ho shewiko ṟungunyi kundu kowika mando. (Ili Yesu alehamba ado nyi aleharamisha shelya shoose.)”
41007020	Kaengeṟa ihamba, “Kilya kyekyeuka ipfo kiidi kya mndu, nkyo kyekyeteṟefutsa mndu.
41007021	Kipfa kyekyeuka ipfo ngoonyi ya mndu nyisho mahio mawicho; isokomba na isokombo; wuiwi na wuwahi.
41007022	Na iṟuhuya na iṟuhuyo; wununyi na wuwicho; ngeṟo na mpuria; riso linenyi na shirumo na ikushela na wutondo.
41007023	Shiwicho sho shose shekewuka ipfo kiidi kya mndu shikateṟefutsa mndu.”
41007024	Yesu kakure-pfo kahenda ipfo mṟasenyi ya Tiro. Kaida na mba kiṟika ma mndu nalamanye, indi nalaidime ikuowya-ho.
41007025	Oweṟe lulya mndu mka umu, kimana kyake kya waka kiwodo nyi mṟufu o ngafu kaicho mbonyi tsa Yesu, kaida-ho kamolokya ndenyi.
41007026	Na mka ulya awekeri mndu Mgriki o ipfo mbaṟinyi ya Wafoenyike wa Kisiria. Katerewa Yesu kye nafune mṟufu ulya o ngafu nauke mana-cho oke o waka.
41007027	Nao Yesu kambia, “Kyeleka shiwana shiihutso kuwoka; kipfa chi kicha osoke shiwana kando nokumbye mashitepfo.”
41007028	Indi mkacho kahaluo kambia, “Ee-wo Mndumii; kyaindi ma shite shekaa shia mesa shekyekulia na shipeṟengu sheolotso-olotso-ho nyi shiwana.”
41007029	Nao Yesu kambia, “Omtana omhamba kudo, kuhendye, Mṟufu cho ambuka mana chu opfo o waka.”
41007030	Amekuhendya kanyi kokye, kakoya manokye a mlaṟe ipfo kitaṟenyi, ambuko nyi mṟufu ulya.
41007031	Yesu ambukase ipfo mṟasenyi ya Tiro, kaida Sidon kashika kulya nduwenyi ya Galilaya, echiida makidi hawi ha mṟasa ya mṟi iya ikumi (Dekapoli).
41007032	Wakamendye mndu a mpfu madu apfungikye na olimi, wakamterewa, namhekye mawoko.
41007033	Yesu kambuta o kituṟunyi kya wandu kamduo kyanya kamhekya shimnyo kulya madunyi hake kapaya olimi loke kechipuchia mada.
41007034	Kaambuya ruwehu kasumukya kambia, “Efata”, ikyo nyi “Tambaṟuka!”
41007035	Oweṟe madu hake hakatambaṟuka, cha ili olimi loke lupfungikye lukatambahaluka, kawoka ideda necha.
41007036	Yesu kawawawasa walawie ma mndu mbonyi tso. Kyaindi chando alewawasa, nyi wudo nawo waleengeṟa yonguo.
41007037	Wandu wakawa mkahai dang'a, wechihamba, “Shose ashiwutye necha, katarama walya wapfu madu iicho, na walya walaideda kawainenga ideda.”
41008001	Mfiri iya kuwei-se ho kituṟu king'anyi kya wandu, walawode kindo kyela, Yesu kalaha wa kiloshyonyi kyake Wasanzye oo hando ai kawawia,
41008002	“Ngakusaṟa wukiwa wo wandu-wa, kyamba wamtsinda kunu koko mfiri iṟaṟu, ma walawode kindo kyelya.
41008003	Na kokoya ngawasama, wahende kanyi kowo, walasusuo, wechiariskya njienyi; nawo maata-ho wacheye wawuka kuleshe.”
41008004	Wa kiloshyonyi kyakye wakamhaluo wakahamba, “A nyku mndu echiidima iwuta mkate yechiwaihutsa woose iya nuka.”
41008005	Yesu kawawesa, “Nyi mkate inga mbode?” Wakahamba, “Nyi mfungade.”
41008006	Kawawasa kituṟu kilya kya wandu wadamie wanda; Nahong'u kaira mkate iya mfungade kaana Ruwa kafunjafunja kaenengya wa kiloshyonyi kyake, kundu wawadaye; nawo wakadaya kituṟu kilya.
41008007	Wawode na shikunga shitutu; Yesu kaidapfuma Ruwa kawawasa shidaayo wandu.
41008008	Wandu wakalya wakaihuda Wakadodwo mtsuhaṟo fo shipeṟengu shikunja mfungade.
41008009	Na wandu walelya waweshikie cha shiku shiina; Yesu kawasama.
41008010	Nalyo lienyi kaida na ngalawenyi handu hamu na wa kiloshyonyi kyakye wakahenda wambaṟa ya Dalmanuta.
41008011	Wafarisayo wakacha, wakawoka iwesana na Yesu kui imhesha wakakunda nawawutie ṟiho iwe kiṟingishio kye nawode pfinya iwukie ruwehu.
41008012	Yesu kasokyo nyi fowa mrimenyi foke kahamba, “A nkyi ili mbaṟi ii ikundi kiṟingishyo? Nyi kya lohi ngambia, mbaṟi ii yechiloṟo kiringishio manyale-pfo.”
41008013	Kawada kaida-se na ngalawenyi kaambadya kya kulya mataya ya nduwa.
41008014	Wakiloshionyi wakahadima iduo mkate, nyi mkate fumu tupu wawerie ipfo ngalawenyi.
41008015	Yesu kawawawasa kechihamba, “Keambuyenyi mkuṟise mtarang'ao fo Wafarisayo na fo Herode.”
41008016	Wa kiloshionyi wakakusaṟa wo wenyi na wenyi. Nyi ahamba ado kipfa lulawode mkate.
41008017	Yesu kamanya kawawia, “Nyi kili muiwesana kya ili mlawode mkate? Nyi mlametawuka imanya ma mlamewada wuṟango? Na ngoo tso tsanu tsiwei ntumhari?
41008018	Nyi muwode meso, mlawone? Mbewode madu, mlaicho manya mlakumbuo?
41008019	Mukumburie lyilya njilefunjyafunjya shiku shitanu mkate itanu? Muledoduo mtsuhaṟo shipeṟengu shechiichuṟa shikunja shinga?” Wakambia, “Nyi ikumi na shiwi.”
41008020	“Na ili njilefunjyafunjya walya shiku shiina mkate iya mfungade, mledoduo mtsuhaṟo fo shipeṟengu sha shikunja shinga?” Wakahamba, “Nya mfungade.”
41008021	Nao kawawia, “Na mrasa wulalu. Mulamemanya?”
41008022	Yesu na wa kiloshionyi kyakye wakacha na Betisaida. Wandu wakamendye mndu a mpfu meso wakamterewa, kye nampaye.
41008023	Yesu kawada ulya mpfu meso kuwoko kambuta kulya mṟinyi kamduo nja ya mṟi fulya kamshia mada ipfo mesonyi hake na imhekya mawoko kambesa, oidima iwona kindo?
41008024	Kipfupfuṟe kechiambuo kahamba, “Njiwonyi wandu wechumya, njiwawonyi wai cha mashidi haichumia.”
41008025	Nahong'u Yesu kawuya imhekya se mawoko mesonyi hake, kawanza iambuo kawuya iwona, pfinya yake yeambuo ikamchea, kawona shoose necha.
41008026	Yesu kamduma nahende kanyi kokye, kechimbawasa, “Ma kulawuye na kulya mṟinyi.”
41008027	Yesu na wa kiloshionyi kyakye wakahenda mṟinyi ya Kaisaria Filipi. Wachihenda Yesu kawesa wa kiloshionyi, “A wandu wekededa wada kyako, ke inyi nyi wu?”
41008028	Wakambia “Wengi wekehamba iyo nyi Yohane Mpatisi, na wengi, nyi Elia, na wengi, nyi umu o waikimbi.”
41008029	Nao kawawesa, “A nyo mohamba kye inyi nyi u?” Petro kahaluo kambia, “Iyo nyi ukeri Kristo.”
41008030	Yesu kawakekedya, ma walawie mndu oose mbonyi tsake.
41008031	Yesu kawoka ilosha wa kiloshionyi kyake, “Mana o mndu, kimbaṟi naliso wukiwa wung'anyi na imino nyi wasongoru wa wandu na wakohanyi wanene na walosha wa wuwawaso Nechiwoho, na ili lya kaṟaṟu naṟuke.”
41008032	Yesu kawawia ado na pata. Petro kamduo kyaanya kawoka imdedya.
41008033	Nao Yesu aminduka, kechiambuya wa kiloshyonyi kyake kadedya Petro kahamba, “Kewuya na numa yako Satana, nyi kipfa chando uihia chi ha Ruwapfo, nyi ha kiwandu.”
41008034	Numa Kalaha kituṟu kya wandu handu hamu na wa kiloshyonyi kyake kawawia, “Kokoya mndu akunda oshana na inyi, kimbaṟi nakukane amonyi, nakudike na msalaba fokye, naoshane na inyi.
41008035	Kipfa mndu echikunda letsa moo fokye amonyi, nyechifudetsa. Na mndu echidetsa moo foke kipfa kyako inyi na kipfa kya Mbonyi tso Njicha nyi echifuletsa.
41008036	Kipfa kiira kiiho nyi kiki, ili mndu awinya wuyana wuwose, wukawa wokye, kadetsya-pfo moo fokye?
41008037	Ang'u kindo mndu echiwika kiwe ndalai ya moo foke nyikiki?
41008038	Mndu oose monjiwadia sonu inyi na madedo ha hako kunu kiidi kya mbaṟi ya wanyamaṟi na walasaṟie Ruwa, na Manomndu nyi echimbadia sonu ili echikaa nache na wusuṟi wo Nde handu hamu na wamalaika waele.”
41009001	Yesu kaengera iwawia, “Nyi kya lohi ngambia, wandu wa wahoṟoki iya kukeri-ho maata-ho wekaa walasaha opfu, na watane wawona wumangi wo Ruwa wochicha na pfinya.”
41009002	Kyasia komida-ho mfiri iṟandaṟu, nao Yesu kaduo-ho Petro na Yakobo na Yohane kahenda nawo wawenyi kado kundu ko fumvu-hu li ileshe handu ha kisekenyi. Waipfo wechimwambuya, Yesu kailachika fana wawonyi,
41009003	nguwo tsake tsikaila weṟu, kota chando mndu mosanja nguwo o iya orukenyi eketsiilisha.
41009004	Na Elia na Mose wakakuloṟa nawo, wechideda na Yesu.
41009005	Kyasia Petro kawia Yesu, “Mlosha, iya nyi handu haluchihie ikaa-ho. Nanga luwike-ho matengo haṟaṟu limu lyafo, na limu lya Mose na limu lya Elia.”
41009006	O na wodoye waleowuo mnu alamanye ma kindo aihamba.
41009007	Kyasia ipuchi lilya likacha lyikawashikia, ṟu likacha alya kiidi kya ipuchi lyehamba, “Ichu nyi ai Mana oko mkunde, kemwadanyenyi!”
41009008	Naho peṟeseng'u wa kiloshionyi wekiambuya-se, walakiwone-se ma mndu shila na Yesu amonyi nawo.
41009009	Kyasia ili wesoka kulya fumvuhu, Yesu kawawawasa, walaongoye ma mndu shilya waleshiwona, na mtano Manomndu aṟuka awuka wapfunyi.
41009010	Nahong'u wakaiṟicha iwawaso-lyo indi wakawa wechiwesana wo wenyi na wenyi, kilya kya iṟuka wapfunyi nyi kiki?
41009011	Wakawesa Yesu, “Nyiki ili Wafarisayo na walosha wa wuwawaso wahamba, ke Elia kimsumhanyi nasonguo icha?”
41009012	Nao kawahaluo, “Ee-da, Elia na echisonguo icha, naachikie shindo shose. Na kya Manomndu nyi wuda ki kiṟehye kyake ipfo Shitapunyi Shiele kye Mana o Mndu nechiliso wukiwa wufoi na iilo?
41009013	Kyaindi ngambia, ke Elia alemcha, nawo wakambutya shose, chando walekunda, chando ki kiṟehye kyake.”
41009014	Naho wekicha na ko wa kiloshyonyi kyake walya wengi. Wakawona-ho kituṟu king'anyi kya wandu kiiho. Na walosha wa wuwawaso, wechiwesana nawo.
41009015	Nalyo lienyi kituṟu kilya kya wandu wekimbona, woose wakawuko nyi madima wakambingya wakamiṟikiṟa.
41009016	Yesu kawawesa, “Kindo muiwesana nawo nyi kiki?”
41009017	Umu-ho o kituṟu kilya kya wandu kahaluo, “Mlosha, ngaende manoko o womi na kopfo, awodo nyi mṟufu aladeda.
41009018	Na kiheri amembada, kamduka na imwolotsa wanda, naidosa mawuruwuru kalya mkongoṟo kaoṟomoka. Ngaterewa wa kiloshyonyi kyapfo wafune mrufu fo walaidime.”
41009019	Yesu kawahaluo kahamba, “Nyo Mui mbaṟi ya wandu ilawode idikya, Njikae nanyo njishike indii? A njimpfirilie njishike indii? Mwendenyi na iya hando njikeri.”
41009020	Wakamendye na kokye. Mṟufu-fo fokiwona Yesu fukasingitsa mana ulya, kaho wanda kakuhalihatsa, kechidosa mawuruwuru. Nao Yesu kawesa ndeye,
41009021	“Kiheri kida ambokye ado?” Ndeye kahamba, “Wokya ututu wokye.
41009022	Na kafoi mṟufufo fokyemkumba modonyi na mṟingenyi, kundu namrumatse; Kyaindi koka kochiidima kindo kelutarame kochilusaṟya.”
41009023	Yesu kambia, “Kye wai, koka kochiidima! Shose shedimikya ko ulya aidikye.”
41009024	Adi ndee o mana ulya kafihiṟa naṟu lying'anyi kahamba, “Ngaidikya! Kyenjitarama iidikya lyako lilitutu.”
41009025	Yesu kekiwona, kye kituṟu kya wandu kyechikuwumbya ho, katoloma mṟufu ulya o ngafu kambia, “Aiyo mṟufu utewie mana-chu alaidima deda; ma iicho inyi ngakuwawasa. Wuka mana-chu, ma ulawuye-se na kokye.”
41009026	Mṟufu fulya fukakoṟoṟoma naṟu, fukamrakwo mnu fukamwolotsa wanda fukambuka; kawa cha ili apfie katana wafoi wahamba, “Ampfa!”
41009027	Kyaindi Yesu kambada owoko kamhoṟotsa, nao kahoṟoka.
41009028	Yesu amiida na mba, wa kiloshyonyi kyakye wakambesya kisekenyi, “Nyiki ili so lulaidima imfuna?”
41009029	Nao Kawawia, “Waṟufu wa mbaṟi i wewa ifunopfo shila kui iterewa tupu.”
41009030	Yesu na wa kiloshionyi kyakye wekiwuka-ho, wakakuhendya waida Galilaya. Yesu alakunde wandu wamanye handu ai.
41009031	Kipfa nyi awelosha wa kiloshyonyi kyake Kawawia, “Manomndu echidambiko mawokonyi ha wandu wechimbaha, nao kamboho mfiri iṟaṟu nyi yechisia naṟuke.”
41009032	Wakiloshionyi walamanye, ili awawia ado, wakaowuo imbesa.
41009033	Wakacha na Kapernaumu. Akeri ipfo mba kawawesa, “Kindo muwei. Wesana kyakyo nyi kiki kulya njienyi?”
41009034	Nawo wakatsia, kipfa waweiwesana kya msa echiwa msongoru o wengi kiidi kyawo.
41009035	Yesu amdamia kalaha walya ikumi na wawi kawawia, “Mndu kakunda iwa msongoru, kimbaṟi nawe mfurumi nawewa mpfuṟukanyi o wose.”
41009036	Kaira kimana kitutu kambika ipfo makiidi hawi hawo kamchunguṟya kawawia,
41009037	“Msa echiambia mana cha ichu kui rina lyako, nyio inyi anjambya; mndu kanjiambya inyi chio inyi anjambyapfo, nyi aambia ichu anjidumye.”
41009038	Yohane kambia, “Mlosha, lulewona mndu kechifuna waṟufu wawicho ku rina lyapfo, alaioshana naso, lukamima, kipfa alaluosha.”
41009039	Yesu kahamba, “Mlamime; kipfa kuipfo mndu echiwuta ṟiho kui rina lyako naidime ideda owicho kyakopfo.
41009040	Kipfa sa alasuanyi naso, nyi aduanyi naso.
41009041	Kipfa mndu oose echimrutsa mringa fonyo na kirahu kui rina lyako, kipfa mui wa Kristo, nyi kya lohi ngambia, mndu chu echiwuṟa woṟunda wokyepfo.
41009042	“Na mndu ose echitewa iwa wanjiidikye ma ichu mtutu umu-ho nawute wunyamari, kyakye kiwei kichakicha-ho nyi ipfungyo iho lya iseo lying'anyi oo nzingonyi nahende kumbo ipalipalinyi.
41009043	Na kokoya kuwoko kopfo kukokudekesha kyekudumbuo-ho! Nanga iyo koida na ipfo kiidi kya moo kui kikonu, kota ili uwode mawoko hapfo hahawi koida na Gehena ipfo modonyi fulechiruma. [
41009044	Mpfo kundo kiwiro kyewawiṟa kilechitsia na modo fowakoṟa fulechiruma.]
41009045	Na koka kudende kopfo kokudekesha, kyekudumbwo-ho! Nanga iyo koida na ipfo kiidi kya moo, kui kiricheche, kota ili uwode madende hapfo hahawi kokumbo ipfo Gehenenyi. [
41009046	Mpfo kundo kiwiro kyewawiṟa kilechitsia na modo fowakoṟa fulechiruma.]
41009047	Na kokoya riso lyapfo lyakudekesha, kyelitufu-ho! Nanga iyo koida na wumanginyi wo Ruwa kui njeche kota ili uwode meso hawi kokumbo ipfo modonyi fo Gehenenyi.
41009048	Mpfondo mashinu haiipfo helekepfa, manya modo fulekerumisho manyale.
41009049	Kipfa orio mndu echiwikyo monyo na modo.
41009050	Monyo nyi kindo kicha, kyaindi monyo fukommba ifinda fochikoṟa-se ki? Wadenyi monyo ipfo kiidi kyanu mbekukaya na ofoṟo nyo wenyi na wenyi.”
41010001	Nahong'u Yesu kakure-ho kacha na kulya shihongonyi sha Yudaya na kulya mataya ya meda fo Yordanyi. Kituṟu kya wandu kikamchease kawalosha, chando aweichiwie.
41010002	Wafarisayo wakacha na kokye wakambesa, wechimhesha, “Na kisumhanyi mndu nalekane na mka okye?”
41010003	Yesu kawahalwo kawawia, “Kilya Mose amuwawasye nyi kiki?”
41010004	Nawo wakahamba, “Mose aleinenga momu mndu msoṟo nalekane na mka okye na imṟehia baruo yemsama.”
41010005	Yesu kawawia, “Mose alemuinenga iwawaso lyo kipfa kya wuumu wo mrima yanu.
41010006	Kya indi wokya mawokyonyi, Ruwa nalewumba mndu msoṟo na mndu mka.
41010007	Ko ikyo msoṟo nechilekana na ndee na mae, nalungane na mka okye,
41010008	nawo wawawi wechiwa mbihu fumu. Wechiwa-se wawi-pfo indi nyi mbihu fumu.
41010009	Kyasia-ng'u ikyo Ruwa amekisanza, mndu o wandu nalakiletsane.”
41010010	Wameidase na ipfo mba walya wa kiloshyonyi wakambesa kya kindo kyo.
41010011	Nao kawawia, “Ichu alekana na mkokye kaalika ungi, nyi aṟuhuya kamdekyo.
41010012	Na mka kalekana na mii okye kahenda yaliko nyi uingi nyi aṟuhuyo.”
41010013	Kyasia wandu wakaende shiwana na ko Yesu, kundu nashipaye. Walya wa kiloshyonyi wakatukya walya washirie.
41010014	Yesu kekiwona ado, kasungulula kawawia, “Kelekenyi shiwana shikucheye na koko, ma mlashiime; cha kipfa wandu wado chasho nyiwo Wumangi wo Ruwa woewa wowo.
41010015	Nyi kya lohi ngambia. Mndu ada alaambya wumangi wo Ruwa ai cha kimana, echiida naho-pfo.”
41010016	Kawachunguṟya kawahekia mawoko kawawikya ona.
41010017	Kyasia Yesu ambuka-pfo ashikie njienyi, mndu kakambia na kokye kampfirya ndi kambesa, “Ui mlosha mcha, kindo njechiwuta, kundu njioṟe moo fo mlungana nyi kiki?”
41010018	Na Yesu kambia, “Nyikili onjilaha njii mcha? Kuwode mchapfo shila umu, nyi Ruwa amonyi.
41010019	Mawawaso na uhaichi, Kulaṟuhuye, Kulawahe, Kulaiwe, Kulairie mndu sha wongo, Kulasoke mndu kya pfinya, India ndeo na mayo.”
41010020	Nao kambia, “Mlosha, kyaho hose njihainutsie wokya wututu woko.”
41010021	Yesu kamambuya kamkunda kambia, “Utsuheṟe kindo kyimu, kehenda nokumbe isho uwode noenengye wakiwa, naho ochiwada kisa kya shindo shifoi ipfo ruwehu. Komidima, uche oshana na inyi.”
41010022	Nao ameicho ado kakuinadia kakuhendya awodo nyi fowa kipfa awewode masaa hafoi.
41010023	Yesu kaṟengutsya meso kaambuya njora tsose kewia wa kiloshyonyi kyake, “Ambuyenyi, chando kilemye, wasuṟi waide na ipfo wumanginyi wo Ruwa!”
41010024	Walya wa kiloshyonyi wakaṟihyo kya madedo halya hakye. Na Yesu kawawia-se, “Wana wako nkikiumu mnu iida na ipfo Wumanginyi wo Ruwa.
41010025	Kyangu-ho nyi ngamia ide na ṟochenyi lya sindano, kota mndu msuṟi naide na ipfo Wumanginyi wo Ruwa.”
41010026	Wakiloshionyi kyakye wakaṟihio mnu wakawesana wo wenyi na wenyi, “A mndu echiidima ikiṟo nyi u?”
41010027	Yesu kawahaluya meso kawawia, “Kunu ko wandu nyi kindo kilechiidimika kyaindi ko Ruwa chi wudopfo, kipfa ko Ruwa shose shechiidimika.”
41010028	Petro kambia, “A so nyi wuda? Ludeye shose lukaoshana na iyo.”
41010029	Yesu kahamba, “Na kya lohi ngambia, orio mndu adeye ma mba ma wana wa mae ma washiki, ma mae, ma ndeye, ma mdemi kipfa kyako na kipfa kya Mbonyi tso Njicha.
41010030	Kiheri kyi kya wulalu elekaa nawihiṟyo ka ihana ngoseṟa mba na wana wa mae, na washiki, na mae, na mdemi, na wana, handu hamu na matuuro, na mfiri yechicha nawewona moo fo mlungana.
41010031	Kyaindi wafoi wasonguo nyi wechiwa wafurumi na iwo wafurumi wawewa wasongoru.”
41010032	Naho wakeri njienyi wechido na Yerusalemu, nao Yesu nawewasongoye Wa kiloshionyi kyakye wawewaowu, wandu wakamituma wechiowuo. Yesu kaduose kyanya walya ikumi na wawi, kawoka iwawia shilya shekaa shimhoye,
41010033	“Adanyienyi, Lukeri ido na Yerusalemu, na Manomndu echidambikyo wakohanyi wanene na walosha wa wuwawaso, nawo wambutye owingo lo opfu wawehenda mdambikya ko wandu wa mbaṟi njiehenu.
41010034	Nawo wamtaluo na imselya mnyeri wawemkapa na ngowa tsi ntochye msha, na iwaha, wechimbaha. Na ili mfiri fo kaṟaṟu nyi echiṟuka.”
41010035	Yakobo na Yohane wana wa Sebedayo wakamsembelya kufui wakambia, “Mlosha, lukundi uluwutye, chando lochikuterewa.”
41010036	Nao Yesu kawawia, “Kindo mokunda njimbutye nyi kiki?”
41010037	Wakambia, “Uluenenge, momu ludamie umu ora lopfo lo kulyo na ungi ora lopfo lo kumoso ipfo wusuṟinyi wopfo.”
41010038	Nao Yesu kawawia, “Muichi kindo muiterewapfo. Ngesa lohi na moidima inyo kirahu kya matuuro njechikunyoya inyi ang'u ipatiso chandu inyi; njechipatiso?”
41010039	Wakambia, “Na loidima.” Yesu kawawia, “Kirahu ikyo njechinyo inyi, nanyo mochinyo, na mochipatiso chandu inyi njilepatiso.
41010040	Kyaindi idamya ora loko lo kulyo na lo kumoso kyalyo chi iṟunda lyako inyi lyeinenga mndupfo, kyaindi weinengo walya wai wateseheṟye.”
41010041	Naho walya ikumi wekiicho isho wakawoka ipfuluko kya Yakobo na Yohane.
41010042	Yesu kawalaha kawawia, “Muichi, kye walya watano mangi tsa wandu wa masanga nyi wawaitoṟye kui wuapfinya na iwo wanene wakawaapfinyia.
41010043	Kyaindi kunu konu kilawe kido. Indi sa akundi iwa mnene kidi kyanu, kimbaṟi nawe mṟundi onu.
41010044	Na msa akundi iwa mosongoru kiidi kyanu, nyi kimbaṟi nawe isinga lya wose.
41010045	Kipfa na Manomndu acheye ipfuṟukanyopfo, kyaindi kundu napfuṟukane nawelekia moo foke fuwe ndalai yetalaa wandu wafoi.”
41010046	Wakashika Yeriko. Na ili wewuka kulya Yeriko Yesu na wa kiloshyonyi kyakye na kituṟu kya wandu king'anyi; kipfupfuṟe Bartimayo mana o Timayo adamye oo mbai ya njia, echyeṟeṟya wandu.
41010047	Kyekiicho nyi Yesu o Nasareti aiida-ho kawoka ikoṟoṟoma na ihamba, “Yesu u Mana o Dawidi, Kenjisaṟia-wo!”
41010048	Wandu wafoi wakamdedya kundu nakutsie; kyaindi o kaengeṟa mnu ikoṟoṟoma, “Mana o Dawidi, kenjisaṟyawo!”
41010049	Yesu katirima-ho kahamba, “Kemlahenyi.” Wakalaha kipfupfuṟe ulya wechimbia, “Kyewuuyo nyi moo! Kure, nyi akulaha.”
41010050	Nao kakumba nguwo tsake tsa huye katsung'tsuwuka kachea Yesu.
41010051	Yesu kambesa, “Kindo ukundi njikwutye nyi iki?” Kipfupfuṟe ulya kambia, “Mlosha ngaterewa njiidime-se iambuo.”
41010052	Nao Yesu kambia, “Kuhendye, idikya lyapfo lyamekukiṟa.” Nalyo liyenyi kaambwo kaitumana na Yesu orio handu.
41011001	Kyasia wekiafukya kufui na kulya Yerusalemu waleshika Betifage na Betanyia, kukeri alya Fumvunyi lya mashindi ha Mtsinepfu. Kaduma wa kiloshyonyi kyake wawi-ho.
41011002	Kawawia, “Hendenyi kulya mṟinyi fukeri mambatsana na iya handu mui. Mochiida napfo mdi mochiwona ihache lya nzoi li-pfunge handu lilalemewawe mndu manya limu. Lyipfunguo-ho mliende.
41011003	Na koka mndu kechimuwesa, ‘Nkyili mowika mdo?’ Mumbie, ‘Mndumii alikundi, na oweṟe nechiliwihiṟa na iya.’ ”
41011004	Wakahenda wakawona ihache lilya lya nzoi lipfunge oo mongonyi kya nja kulya njienyi. Wakalipfunguo-ho.
41011005	Na walya wahoṟoki-ho maata-ho wakawawia, “Nkyili muipfunguo ihache lyi lya nzoi?”
41011006	Wa kiloshionyi wakawawia, chando Yesu awehambye. Nawo wakawalekya.
41011007	Wakaende ihache lyo lya nzoi na ko Yesu wakalihekya nguwo tsawo tsa huye, nao Yesu kadamya-ho.
41011008	Wandu Wafoi wakaala nguwo tsawo tsa huye ipfo njienyi, wengi wakaala-ho masahawa, walehamanya ipfo mademenyi.
41011009	Na walya wamsongoe na walya waituma numa wakafunja ngahai wechihamba, “Ruwa naichiko!” “Nawone ona ichu mocha ku rina lya Mndumii!
41011010	Kuwewona ona na wumangi wo ndee yadu Dawidi, ili wuicha! Ruwa naṟumisho kulya huye ruwehu!”
41011011	Nao Yesu kaida na mṟinyi fo Yerusalemu kahenda ipfo hekalunyi kaambuya-pfo Woṟisa orio kindo. Kyaindi kipfa kuwemeila kahenda Betanyia arianyi na walya ikumi na wawi.
41011012	Kyasia ili lya ngama wekiwuka ipfo Betanyia, Yesu kaicho njaa.
41011013	Kawona mkuyu ai aleshe, fuwode mambale hafoi. Kacha, kye kulako kyechiwona-pfo ndunda; Amcha afui alawone-pfo manya ndunda shila mambale tupu. Kipfa kulawei kiheri kya ndunda tsa mkuyu.
41011014	Kahalwo kafuwia, “Kuipfo mndu echilya-se ndunda tsapfo manya indiipfo.” Wa kiloshyonyi kyake wakaicho madedoho ha Yesu.
41011015	Naho wakacha na Yerusalemu. Yesu amida na ipfo hekalunyi, kawoka ifunyia nja walya wekumba na wehuṟa wai ipfo hekalunyi kapfuluo na shitaṟa sha weilacha pesa na shidi shedamya sha wekumba mbeta.
41011016	Nalade ma mndu, naduo kindo awuka ipfo hekalunyi.
41011017	Kalosha kawawia, “Ki kiṟehye, kye mba yako nyi yeterewia kipfa kya wandu wa mbaṟi tose. Nanyo mkawuya iihaluo opanga lo wandu wasoki.”
41011018	Wakohanyi wanene wakaiicho iki na walosha wa wuwawaso wakakusaṟa, chando wechimdetsa. Indi walemwowuo, kipfa kituṟu kya wandu kyose kileṟihio kya mloshye fokye.
41011019	Nahong'u komeila, Yesu na wa kiloshionyi wakawuka kulya mṟinyi.
41011020	Kyasia wekiida-ho ngamenyi, otuko, wakawona mkuyu fulya fomeuma fose tane mrinyi.
41011021	Petro kakumbuo kawia Yesu, “Mlosha, ambuya! Mkuyu fulya kulefusesa fomeuma.”
41011022	Yesu kahalwo kawawia, “Idikienyi Ruwa.
41011023	Nyi kya lohi ngambia, kye mndu kawia ifumvu li, kyekuṟuka, ukukumbe kulya ipalipalinyi, alawado nyi mkeukeu ipfo ngoonyi yakye, kyaindi kaidikya kilya ahamba na kyewutika, na echiwona kyechiwa.
41011024	Nahong'u ngambia, orio shindo shose mochiterewa na yomba, keidikyenyi, ke momambya, na mochishiinengo.
41011025	Na ili mohoṟoka iterewa, kehoṟyenyi orio mndu, koka muwode kindo na mndu, kundu na Nde yanu o ipfo ruewehu namhoṟye madeko hanu. [
41011026	Indi nyo mkada mulahoṟya wengi na Ndeyanu o ipfo ruwehu echimhoṟya ma madeko hanupfo.]”
41011027	Wakacha-se na Yerusalemu. Yesu Kechichumya ipfo hekalunyi, wakohanyi wanene na walosha wa wuwawaso na wasongoru wa wandu wakamchea.
41011028	Wakammbesa, “A pfinya owuta nayo shindo sho nyi ida? Na ichu akuinengye pfinya yo, kundu nowute isho nyi u?”
41011029	Nao Yesu kawawia, “Njimuwesa kidedo kyimu; mkanjihaluo na njechimbia, pfinya ii ngawuta nayo shindo shi nyiida.
41011030	Pfinya ya Yohane Mpatisi yepatisa iwewukye ruwehu ngesa ang'u nyi ko wandu? Kenjihaluonyi.”
41011031	Wakawesana wo wenyi na wenyi wehamba, “Lukahamba, nyi ruwehu, nyi echihamba, nyi kilewa-ng'u kida, ili mlalemwidikia?
41011032	Lukahamba, nyi ko wandu?” (Nyi waweowoe kituṟu kilya kya wandu; kipfa wose waleidikia kye Yohane awei mwikimbi o lohi.)
41011033	Wakahaluo Yesu wehamba, “Luichipfo.” Nao Yesu kawawia, “Ma inyi njembia pfinya ngawuta nayo shindo sho kye nyi ya wupfo.”
41012001	Yesu kawoka ideda nawo kui mfanano, “Mndu aledonga dema lya msabibu kaliiṟihya na oṟiho kasumya-ho ipo lyekamya-ho mpfinyo, kawika-pfo kitaanga kyeringya kidoe huye. Kalinengya wademi, kahenda kyaṟonyi kya kuleshe.
41012002	Na kiheri kya kilimu kadumya wademi walya isinga lyake kya mashido ha dema lyilya.
41012003	Wademi walya wakambada wakamkapa wakamsama alarie kindo.
41012004	Kawuya iwadumya isinga lingi, ichu nao wakamkapa oo mdo na iminyala.
41012005	Menyi Dema kaduma ungi; nao wakambaha. Na wengi wafoi wengise waledumo, walya maata wakawakapa, walya mata wakawawaha.
41012006	Awewode-se manoke kimumu amkundi. Kafurumya mduma o kowo kechihamba, nyio manako wechimwowuo.
41012007	Kyaindi wademi walya wakawiana, Ichu nyio mwoṟi mooṟa-ho; lanye lumbahe, na kyoṟa kyo kyechiwa kyadu!”
41012008	Wakambada wakambaha wakamkumbalya kulya nja ya dema lya msabibu.
41012009	A menyi ulya o dema lya msabibu kindo echiwuta nyi kiki? Echicha narumatse wademi walya, na dema lilya lya msabibu nalinengye wandu wengi.
41012010	Ngesa mlawemesome shiṟehyo shi? “Iho lilya wewika mba waliminye nyi lyambuya iwa iho linene lya ndumbenyi?
41012011	Mndumii nyio alewuta mbonyitsi, nyi tsa kiṟiha kunu mesonyi hadu.”
41012012	Wakohanyi wanene, walosha wa mawawaso na wameku wakamanya kye mfanano-fu fowahoya. Wakaruwa kyama kyembada, indi wakaowuo kituṟu kilya kya wandu wakamda wakakuhendya kowo.
41012013	Wakaduma kokye Wafarisayo na wa ko Herode maata ko Yesu kundu wamdehe na idedo lyake.
41012014	Wakacha wakambia, “Mlosha na luichi, kye iyo nyi ui mhendeli, mohamba sha lohi tupu, ma okesaṟa mndupfo. Nyi kipfa kulekeambuya fana ya mndu, ke nyi ida, kyaindi kowalosha njia ya Ruwa na ii ya lohi, Ngesa kisumhanyi iwikya Kaisari okamba ang'u ote? A ngesa lukawika ang'u lukada lulawika?”
41012015	Nao Yesu kyekimanya ukulembetseṟi wowo kawawia, “Nyi kiili mocha njiseenga? Njiendye-nyi dinari, kundu njiiwone.”
41012016	Wakaende. Nao kawawia, “A mfano fu fukeri-pfo nyi fo u na kiṟehyo ki?” Wakambia, “Nyi sha Kaisari.”
41012017	Yesu kawawia, “Keinengyenyi Kaisari ishi shii sha Kaisari muweinengya Ruwa ishi shii sha Ruwa.” Wakiṟihio mnu kyake.
41012018	Kyasia Wasadukayo wakacha na ko Yesu, wai wandu wehamba, ke nyi kulaipfo iṟuka, wakambesa wehamba,
41012019	“Mlosha, Mose nyi aluṟehye kye, ‘Mndu kapfa kada mka, alade mana, manomae kimbaṟi naduo mka chu mkusu, nawonye manomae ulya apfie luwa.
41012020	Kyasia kuwekeri wana wa mka mfungade; ulya o kuwoka kaduo mka, kapfa, nalade mana.’
41012021	Na ulya o kawi kamduo mka ulya mkusu kawepfa, alafee mana. Na ulya kaṟaṟu na wudo.
41012022	Nawo woose mfungade wakapfa walafee wana. Lyefurumia mka ulya mkusu kapfa.
41012023	Ili kochishika iya maṟukyenyi mka-chu, nyi echiwa o u ipfo kiidi kyawo? Kifa woose mfungade wawemwalikie?”
41012024	Yesu kawawia, “Modeko, mnu cha kipfa mlaichi Madedo ho Maele ma pfinya ya Ruwa.
41012025	Kipfa ili wapfu weṟuka wapfunyi, wechialikapfo manya yalikopfo, kyaindi wechiwa cha wamalaika wa ipfo ruwehu.
41012026	Kyaindi kya maṟukyenyi ha iwo wapfiiye a nyi mulasomie kyawo ipfo kitabunyi kya Mose ipfo ko osha lulya luweiaka modo? Ruwa kawia Mose, ‘Inyi nyio Ruwa o Abrahamu na Ruwa o Isaki na Ruwa o Yakobo?’
41012027	Ruwa chi akeri o wapfupfo, chila na o iwo wai na moo. Nyo modeko mnu.”
41012028	Naho umu o walosha wa wuwawaso kasembelia kufui nawo kaadanya, chando waiwesana. Kekiwona Yesu awahalwo necha, kambesa, “A iwawaso inene liidye hose nyi lihya?”
41012029	Yesu kahalwo kye, “Lilya inene nyi ili, Israeli keadanya, Mndumii Ruwa chu odu nyi akeri Mndumii umu amonyi.
41012030	Kunda Mndumii Ruwa opfo na ngoo yapfo yose, na mrima fopfo fose, na mahio hapfo hose, na pfinya yapfo yose.”
41012031	Lilya lya kawi nyi ili, “Kunda mndu o mṟasa opfo, chando okukundi kumony. Kuwode iwawaso lingi liidye ihapfo.”
41012032	Mlosha ulya o wuwawaso kambia, “Na necha, mlosha, nodeda kya sungusihu, ke Ruwa nyi umu, kulakeri ungi shila nyio.
41012033	Na kiwaṟi imkunda Ruwa na ngoo yose, na wuṟango wose, na pfinya yose, na ikunda mndu o mṟasa, opfo chando ukukundi kumonyi. Ikyo ki kicha na kamu kiidye shidaso shilya shekoṟo na shilya shingi shose shemaya modonyi.”
41012034	Nao Yesu kyekiwona kye mndu ulya nahaluo kui wuṟango, kambia, “Ukeri kuleshe na wumangi wo Ruwapfo.” Nahong'u kulakae ma mndu alekarya-se imbesa kindo.
41012035	Yesu kechilosha ipfo Hekalunyi kawesa, “A nyi wuda, ili walosha wa Wuwawaso wahamba, kye Kristo nyi akeri mana o Dawidi?
41012036	O Dawidi amonyi kahamba awodo nyi Mumuyo Mwele, ‘Mndumii alewia Mndumii oko, Kedamya kunu ora loko lo kulyo, na inyi njitane ngawika wakituwa wapfo wawe shi ya madende hapfo.’
41012037	Dawidi amonyi nyi amlahye, ‘Kristo nyi Mndumii,’ nyi wuda Kristo ai mana okye?” Na kituṟu kilya kya wandu kinganyi kikamadanya na sia.
41012038	Naho ipfo kiloshyonyi kyake Yesu kahamba, “Kekuṟisenyi na walosha wa wuwawaso, sa wakundi ichumia waṟee ikonya lya mkuruo na iiṟikiṟo ipfo tumo, wakundi iidaida na idamya shidembo sha kusonguo ipfo masinagogenyi.
41012039	Na handu hedamya ha kusonguo, ili wa walahye shelya.
41012040	Nyiwo wekelya mba ko waka wakusu na imaa, wechiterewa kui madedo hafoi kui ikulembetseṟa. Iwo nyiwo wechikaa wawonyo owingo lung'anyi kya ngoseṟa mkonu fulya fo mwanduye.”
41012041	Yesu Kadamya sumhana na kisoṟo kesanya mapesa. Kaambuya chando wandu wafoi waiwika mapesa ipfo kisoṟonyi. Kya Hekalunyi Wasuṟi wafoi wakawika-pfo pesa tsifoi.
41012042	Kukacha mka umu mkusu, ai mkiwa, kawikapfo senti tsiwi tsashika heleri tsitanu.
41012043	Yesu kalaha wa kiloshyonyi kyake kawawia, “Nyi kya lohi ngambia, kye mka chu mkiwa na mkusu ambika shifoi kota wose wawika ipfo kisoṟonyi.
41012044	Kyamba wose wawikye kya shilya shiwatsuhae, kyaindi mka-chu kaende sha wukiwa wokye kalekia shilya awode shose, nyi shake shose shetolia moo.”
41013001	Yesu kechiwuka ipfo hekalunyi, umu o wa kiloshyonyi kyake kambia, “Mlosha, ambuya maho ho ha mba tso chando hai ha kiṟiha!”
41013002	Nao Yesu kambia, “Kuwonyi mba tso tsing'anyi? Manya kokaa kudeo-ho iho likuhekye huya iho lingi lide lilawundwohopfo.”
41013003	Yesu adamie ipfo fumvu-hu lya shidi sha Mtsinepfu ai sumhana na Hekalu, Petro, Yakobo, Yohane na Andrea wakambesa kyanya,
41013004	“Keluwie-wo, mbonyi tso nyi tsekaa tsiwe indii? Na kiṟingishyo, ki kii kechiloṟo ili isho shose shichikaa shiwe?”
41013005	Nao Yesu kawoka iwawia, “Kyekuṟisenyi, mlawone mndu kyemlemba.
41013006	Koekaa kuche sa wafoi, wache kui rina lyako, wahambe, kye, ‘Inyi nyio!’ Wadetse wandu wafoi.
41013007	Mkaicho shida na mbonyi tsa shida, mlakangaṟike. Mbonyi-tso kiwaṟi tsiche, kyaindi masiyonyi hamecha-pfo.
41013008	Kipfa mkambo fumu fochikapana na mkambo fungi, umangi wukapane na umangi wungi. Orio handu kochicha shiding'ashi na njaa. Mbonyi-tso nyi cha okooṟa lo mana aifeo.”
41013009	“Na mkuṟise muwenyi. Wandu wechimdambika mengenyi ya Synedrion na mochikapo ipfo ma sinagogenyi. Mochidao oshangunyi lo wachili na wamangi, kipfa kyako, kundu munjiṟingishie kowo.
41013010	Indi kiwaṟi kuwoka Mbonyi tsa Sia tsiongoyo mbaṟinyi tsa wandu tsose.
41013011	Nawo ili wechimduo wemdambike, mlawado makusaṟo chando mochideda, kyaindi nyi mochinengo kededa kiheri kyo kikamshika nyikyo mochihamba-ho, cha kipfa wededa-ho chi nyopfo nyi Mumuyo Mwele.
41013012	Manomae o mndu nechitwaṟa mana o mae, na wana wa wandu waamkye wafee wawo na iwawaha.
41013013	Nanyo muwenyi mochisuika ko wandu wose kipfa kya rina lyako. Kyaindi ichu mokarishya-ho tane masiyonyi, nyio echikiṟo.”
41013014	“Mochiwona ‘Kiwi kya Orumatso’ kii alyando kilakundikie iwono.” (Ichu Mosoma namanye mdambuye!) “Nalyo iwo wai kunu Yudaya wahende dichya kulya mafumvuhu.
41013015	Na ichu echikoya ai ipfo mbehu, nalasoke-pfo, ma nalaide na mba kokye kye ikuondoya-ho kindo.
41013016	Na ichu ekoya ai demenyi nalawuye na numa, ihenda kuondoya nguwo tsake tsa huye.
41013017	Ochia lo iwo wekoya nyi wakupfungye na iwo wekoya weonza mafiri ho!
41013018	Keterewenyi, kundu mbonyi tso tsilawutike kiheri kya mbeo.
41013019	Nyi kipfa mfiri yo kochikaapfo wukiwa wung'anyi sa wulalemewoneke kiwokya mawokyenyi ha shindo sho shi shiwumbe nyi Ruwa shika mandi ha wulalu. Ma ili numa wochikiwoneka-se wudopfo.
41013020	Na mafiri ho nokoe Mndumii alawechihaanguṟa, kuwechikiṟo mndu ma umu-pfo. Kyaindi nyi kipfa kya walya wa wasambuṟe, nyi kyondo Mndumii aleanguṟa mfiri-yo.”
41013021	“Nalyo mkakoya ma mndu kembia, ‘Kristo aichu kunu,’ ang'u, ‘a ulya alya.’ Nanyo ma mlaidikye.
41013022	Kipfa kochikure-pfo Wakristo wa wongo na waikimbi wa wongo na iwuta mawuto ha kiṟingishyo na ha kiṟiha, kundu watewe na walya Ruwa awasamburie, nokoe nyi kiwechiwa.
41013023	Kyaindi nyo mkuṟise! Ngamsonguo imbia shose, ili shilamehoya.”
41013024	“Nahong'u mafiri ho, kombona wukiwa wo womeida na mnengeṟi fochihaluka meema na meeri fochiloṟa ngela yafopfo.
41013025	Na nyenyeri tsechiwa molokya tsiwuke ipfo ruwehu, na pfinya tsa ipfo ruwehu tsechisingitsosingitso.
41013026	Mandi nalyo wawone Manomndu kechicha ipfo mapuchinyi ai na pfinya ing'anyi na wuitoṟi.
41013027	Na numa echiduma wamalaika wake; na isanya walya wasambuṟe wewuka njora tsiina tsa oruka, kuwokya kishingonyi kya oruka tane kishingo kya ruwehu.”
41013028	“Kuloshienyi mkuyunyi muwute-ho mfanano fu, Mkamkoya oṟuwe lofo luuwiriwiri lukadosa mambale, mkawuta-ho imanya nyi ipaṟika-ng'u kui.
41013029	Nanyo na wudo, mkamewona isho shechiwutika, mumanye, kye Mana o Mndu nyi amshika kufui.
41013030	Na kya lohi ngambia, kye mbaṟi i ya wandu ikeri-ho, yechisia manyale-pfo, na kutane isho shose shawutika.
41013031	Kulya ruwehu kukakye kunyamaṟike na kunu orukyenyi, kyaindi madedo hako hechinyamaṟika manyale-pfo.”
41013032	“Kyaindi mfiri fo na saa iyo kuipfo mndu aichi mbonyi tsashopfo, ma wasu wa ipfo ruwehu manya o Mana, shile na Wande.
41013033	Ambuyenyi muwekuṟisa na ilaa dembo kipfa mulaichi, indi kiheri kyo kyecha.
41013034	Nyi cha ili mndu ahenda kyaṟo kuleshe kada mba yake kadambikya shisinga shake ipfo kanyi orio mndu na iṟunda lyake, kawawasa ulya moikalya mongo kye nalae dembo.
41013035	Nahong'u mlae dembo kipfa mlaichi kiheri menyi mba echicha, kokoya nyi kyukany ang'u kio makidi hawi, ang'u kiheri kya aheṟa, ang'u ngamenyi otuko.
41013036	Laenyi dembo ili echicha peṟeseng'u nalakoye mui madonyi.
41013037	Kyaindi kindo ngambia nyo, ngawia wose, laenyi dembo!”
41014001	Kuwetsuheṟe mfiri iwi kushike mfiri fo Pasaka na fo Mkate Ilantarang'ashe. Wakohanyi wanene wasanganyi na walosha wa wuwawaso wakapfula, chando wechimbada na mtambo, wambahe.
41014002	Indi walehamba, “Lulambade mfiri fu mnenepfo kuwone kochiduka kituṟu kya wandu.”
41014003	Kyasia Yesu nawekeri kulya Betanyia mba ko Simon ulya awewodo nyi iwawe. Adamye-ho kechilya shelya, kukacha mndu mka, umu arie chupa ya alabastron iwode mafuda hapfama ha nardo mecha ha wuhuru wung'anyi, kampusuya o mdonyi ko Yesu.
41014004	Na kukakaa-ho wandu mata, walesuo wechikuwesa, “A mafuda ho hadetsyo hado wanda nyi ha ki?
41014005	Hakawekumbo haweende dinari mahana haṟaṟu tseenenga wakiwa.” Wakafuluko wakapomya mka ulya.
41014006	Kyaindi Yesu kawawia, “Kemlekenyi, nkyi ili muiwinyishawinyisha mka chu? Nyi kindo kicha anjiwutya.
41014007	Kipfa wandu wakiwa mui nawo mfiri yose, mkakunda na moidima iwawutya necha, kyaindi kyako inyi mokaa na inyi mfiri yosepfo.
41014008	Nyi awuta, chando akuidimya; nyi asonguo ishimbwo mbihu foko ifuṟeheṟa fuhende iṟiko.
41014009	Na kya lohi ngambia, Orio kundu kose komeongoyo Mbonyi tso Njiicha wuyaneny kose, na kyake anjiwutye napfondo kyehambo, kundu nakumbuo-pfo.”
41014010	Nao Yuda Iskariote ai umu o, walya ikumi na wawi kahenda ko wakohanyi wanene, kundo nadambike Yesu ipfo kowo.
41014011	Wakohanyi wanene wekiicho wado wakachihio, wakamteṟya kyemenenga fesa. Yuda kawoka ipfula mfiri mcha fomdambika.
41014012	Mfiri fo kuwoka fo mfiri iya yelya Mkate Ilantarang'ashe, kiheri kyeshinja huṟuwi lya Pasaka, wa kiloshyo kyake wakambesa, “Nyi ku ukundi luhende isungusia-ho, lukulie-ho Pasaka?”
41014013	Yesu kaduma wa kiloshyonyi kyake wawi kawawia, “Kehendenyi ipfo mṟinyi na mokumbuhanana na mndu umu akudikye kinungu kya mṟinga muitumane nao.
41014014	Na mba mochiwona aida-napfo muwie menyi mba, kye Mlosha akuwia wai, ‘Nyi kiṟiha kihya lochikulia-pfo Pasaka so na wa kiloshyonyi kyako?’
41014015	Nao echimloṟa kiṟiha king'anyi kya ipfo kai ki kyale nguwo ki kisungusie nyihondo mochilusungusia.”
41014016	Wa kiloshyonyi wakakure wakahenda kulya mṟinyi, wakawona chando Yesu alewawia, wakasungusia mfuho fo Pasaka.
41014017	Ili kyukanyi, Yesu kacha na wa kiloshyonyi kyakye walya ikumi na wawi.
41014018	Wai kiliiyonyi Yesu kahamba, “Na kya lohi ngambia, umu onu-ho, ailya na inyi, echinjidambika.”
41014019	Wa kiloshionyi kyakye wakawoka isokyo nyi fowa na imbesa umu kui umu, “Ngesa nyi inyi?”
41014020	Yesu kawawia, “Nyi umu onu nyo ikumi na wawi sa luikapa nao mkate kunu kitelenyi.
41014021	Nyi lohi Manomndu ihenda nyi ahenda, chando Madedo Maele hamaṟehie kyakye, kyaindi ochia lo mndu ulya, echidambika Manachu o Mndu! Kiwei kicha, okoe mnduchu alalefeo.”
41014022	Na ili wawelya shelya, Yesu kaira-ho mkate kaidapfuma Ruwa kafufunja, kawainengya wa kiloshionyi kyakye kahamba, “Ngenyi ifu nyi mbihu foko.”
41014023	Kawewada na kirahu kaana Ruwa kawainengya, wakanyoya-ho kirau kilya wose.
41014024	Kawawia, “Ikyi nyi samu yako iṟingishia mkundano fo Ruwa; samu ikeri ipusuo kipfa kya wandu wafoi.
41014025	Nyi kya lohi ngambia, ‘Njechikinyo-se kya ndunda tsa msabibusepfo, na njitane ngashika mfiri fulya, ilindi njechinyoyaho wuhya ipfo Wumanginyi wo Ruwa.’ ”
41014026	Wameimba, wakahenda kulya Fumvunyi lya shidi sha Mtsinepfu.
41014027	Yesu kawia wa kiloshionyi kyake, “Mochiendyo wusutsu nyi inyi mose, kipfa ki kiṟehye kirehio kiele, ‘Njechikapa mlisi na machondi hawerahanyika.’
41014028	Kyaindi ngamidima iṟuka, njechimsongoya, kulya Galilaya.”
41014029	Petro kambia, “Ma kokoya wose waendyo wusutsu na ilekana na iyo, inyi njechilekana na iyo ma ntapfo.”
41014030	Yesu kambia, “Nyi kya lohi ngakuwia, inu kio ki, olong'onyi lulamekapa kawi ochinjikana kaṟaṟu.”
41014031	Petro kaengeṟa ihamba, “Kiti njikukane na njipfe njisanzeo na iyo njechikuda-pfo.” Na wa kiloshionyi wakahamba wado wose.
41014032	Wakashika kyungunyi kii kiiṟihye kilaho Getisemane, Yesu kawia wa kiloshyonyi kyake, “Kedamyenyi iya, ili njikeri iterewa.”
41014033	Nao kahenda arianyi na Petro na Yakobo na Yohane, kawoka iwuko mnu nyi madima na ieṟewe.
41014034	Kawawia, “Mrima foko fuwodo mnu nyi fowa, ngakiṟa ipfa. Kyekaenyi ya muwelaa dembo.”
41014035	Katikira mbele kitutu kaho wanda katerewa, kokoya na kyechikuwiia saa yo ya maturo imwidye.
41014036	Kahamba, “Wande oko, ipfo kopfo shindo shoose shechiidimika. Njiwutawo kirahu ki kya maturo Indi kilawe chando njikundi inyi kiwe chando iyo ukundi.”
41014037	Kacha kakoya wa kiloshionyi walya waṟaṟu walee mado. Kawia Petro, “Simon, nyi ulee mado? Oidima ilaa dembo ma saa imu?”
41014038	Kawawawia, “Kelaenyi dembo mbeterewa, mlashike iida kiheshonyi. Ngoo yo yako nyi injiṟamtsu, kyaindi nyama tsikalehela.”
41014039	Kawuya ihendase katerewa kechihamba madedo halya halya.
41014040	Kawuya kakoya walee-se mado; kipfa meso hawo hai malemie mado. Walamanye kindo wemhaluo.
41014041	Ili alewachea lya kaṟaṟu alewawia, “Nyi molaa mado na isia moo? Nahongu kyakushikya-ng'u, saa yamshika! Ambuya, Manomndu, aidambiko mawokonyi ha wanyamaṟi.
41014042	Kurenyi luhende, Ambuyenyi monjidambika a ichu aicha.”
41014043	Yesu kekideda-se ado, nalyo liyenyi Yuda Iskariote nyio umu o walya ikumi na wawi, kacha arianyi na kituṟu kya wandu, warie njoshu na shiṟeta, wai wadume nyi wakohanyi wanene na walosha wa wuwawaso na wasongoru.
41014044	Na Yuda mṟiingi ulya momdambika awewateṟye kichano, kyehamba, “Ichu, njechimhekya momu nyio-ng'u; mumbade na imduo kiringonyi.”
41014045	Adi Yuda kacha katikirya kufui na Yesu kambia, “Mlosha!” Kamhekia momu.
41014046	Wandu walya wakamleshya mawoko wakawada Yesu.
41014047	Umu o walya wahoṟoki-ho na Yesu, kasomuo oshu lokye kakapa isinga lya mkohanyi mnene kamdumbuo kudu.
41014048	Yesu kawawia, “Mowuka kanyi murie njoshu na shiṟeta mkacha injiwada, cha ili njii msoki?
41014049	Orio mkonu njiwekeri konu ipfo hekalunyi njichilosha-ho, mlanjiwade. Wulalu kiwaṟi Shiṟehiyo Shiele shiinukye.”
41014050	Nahong'u wa kiloshionyi wakamda wakadicha wose.
41014051	Kuwekeri-ho manake amwituma Yesu aṟee nguwo ya owiṟo alaṟee nguwo ya kya mmba. Wakaheṟia imbada.
41014052	Nao kasheṟuka kada-ho nguwo yo ya owiṟo kadicha ai kitaṟe.
41014053	Kyasia wakaduo Yesu kulya ko Mkohanyi Mnene, handu wakohanyi wanene na wasongoru na walosha wa wuwawaso wose wawesanzie.
41014054	Petro kaitumana na Yesu, ai kuleshe, katana ashika alya osehu ko Mkohanyi ulya mnene kadamia-ho handu hamu na waringi kechioda modo.
41014055	Nawo wakohanyi wanene na menge ya Sinedrio wose wakashihia Yesu owingo lo mbaha, walawone.
41014056	Wandu wafoi wawekeri ihamba-ho njowingo tsa Yesu tsa wongo njowingo tsilya tsilasumhanane.
41014057	Kukakure-pfo wandu wehamba owingo loke lo wongo wechihamba,
41014058	“Luleicho kechihamba, ‘Njechisanja hekalu lyo li liwike na mawoko ha wandu njiwike lingi ko mfiri iṟaṟu lilaliwike na mawoko.’ ”
41014059	Ma ili walehamba-ho wado ma shilasumhane shoose.
41014060	Naho Mkohanyi Mnene kahoṟoka o makidi hawi kawesa Yesu, “A nyi kiili kulahamba ma shehaluo ishi sha wandu wa wahamba-ho shekuwinga?”
41014061	Nao kakutsia sau, nalahaluo ma kindo. Mkohanyi Mnene kawuya imbesa-se kambia, “Iyo na ukeri Kristo, Mana o Ruwa ichu aidapfumo?”
41014062	Yesu kahamba, “Ee da inyi nyio. Nanyo mochiwona Manomndu adamye ipfo ora lo kulyo lo Menyi Pfinya, kechicha ipfo mapuchinyi ha ruwehu.”
41014063	Mkohanyi Mnene karanduo kanzi yake kahamba, “Nyi kiki-se luipfula wehamba-ho shewinga?
41014064	Na momicho kirumo kyake kyeruma Ruwa. Mokusaṟa muda?” Wakamkumbya owingo wose, kindo kimsumhanyi na opfu.
41014065	Kyasia maata ho wakawoka imiselya mnyeri wakamshikia kyamu wakamkapa ngofi wachimbia, “Kehamba malasha nyiu akukapa!” Na walya wapfuṟukanyi-ho wakamwambya, wechimkapa ngofi.
41014066	Nahong'u Petro akeri-ho o seri osehu, kukacha mana o waka, akeri umu o shisinga sha Mkohanyi Mnene.
41014067	Kawona Petro, kechioda modo, kamwambuya kambia, “Na iyo na kuwekeri na mndu cho Yesu o kulya Nasareti.”
41014068	Nao Petro kakana, kechihamba, “Ma ngamemanya-pfo, ma njiichi kindo ohambapfo.” Petro kawuka-pfo, kahenda nja ya mbele. Olong'onyi lukakapa.
41014069	Mana ulya o waka kisinga kawona-se Petro; kawoka-se lingi iwia walya wahoṟoki-ho, “Mndu-chu nyi umu o walya.”
41014070	Petro kawuya ikana-se. Oweṟe kitutu walya wahoṟoki-ho wakawia Petro, “Nyi kya lohi ukeri umu o walya, kipfa ui Mgalilaya.”
41014071	Nao Petro kawoka ikusesa na ilya nyamu ke, “Njiichi mndu chu mumhambapfo.”
41014072	Nalyo lienyi olong'onyi lukakapa lya kawi. Petro kakumbuo idedo lilya, chando Yesu ambie, ke olongonyi lulamekapa kawi, ochinjikana kaṟaṟu. Petro katamuo-ho kalia mchenyeṟe.
41015001	Kyasia ngamenyi kilawo wakohanyi wanene wakaruwa kyama hando hamu na wasongoru na walosha wa wuwawaso na walya wa menge Sinedrio wose wakapfunga Yesu na shiwoho wakamduo wakamdambikya Pilato.
41015002	Na Pilato kawesa Yesu “Iyo nyi Mangi ya Wayuda?” Nao kamhaluo kahamba, “Na ikyo ohamba.”
41015003	Wakohanyi wanene wakamkumbya Yesu na shifoi.
41015004	Pilato kawesase Yesu, “Ohaluo-ho idedo? Ambuya, chandu waihamba shindo shifoi wakukumba nasho.”
41015005	Kyaindi Yesu nalamhaluo-se ma kindo, Pilato kaṟihio.
41015006	Kyasia orio mfiri mnene fo Pasaka Pilato nawekewapfunguya umu o walya wa wapfunge ulya wamemterewa.
41015007	Kyasia kuwekeri-pfo umu elaho nyi Baraba, ampfunge handu hamu na walya waṟiingya wanene wawo, sa wawahie mndu ipfo wuṟinginy wowo.
41015008	Kituṟu kya wandu kikahenda ko Pilato wakawooka imterewa nawawutye chandu ekewawutya lingi.
41015009	Pilato kawawesa “Mokunda, njimpfunguye Mangi ya Wayuda?”
41015010	Kipfa nyi aweichi, na pata kye wakohanyi wanene wamdambikye Yesu kokye kipfa kya wunenyi.
41015011	Wakohanyi wanene wakatsutsuma wandu, kundu wakunde Pilato nawapfunguye Baraba.
41015012	Nao Pilato kawawesa-se, “A kindo mokunda, njiwutye ichu momhamba, nyi ai Mangi ya Wayuda, nyi kiki?”
41015013	Wakawuya ifahya, “Umbambye msalabehu!”
41015014	Pilato kawawia, Kitewe nkiki? “A kindo kiwicho alekiwuta nyi kiki?” Wakaengeṟa ifahya, “Mbambye msalabehu!”
41015015	Pilato kyekikunda ichihiṟa kituṟu kilya kya wandu kawapfunguya Baraba. Kawuta Yesu, nakapo na ngowa itso tsinjitochie msha, kamdambika nawambyo msalabehu.
41015016	Kyasia waskari wakawuta-ho Yesu wakamduo ipfo osehu, lo Praitorion, wakalaha naho siṟi ya waskari yose.
41015017	Wakamṟika nguwo ya king'aring'ari wakaoka oṟo ya msha wakamhekya mdonyi.
41015018	Wakawoka imiṟikiṟa, “Lokwiṟikiṟa iyo Mangi ya Wayuda!”
41015019	Wakamkapa mdo na iṟeṟe wakamiselya mnyeri wakampfiria ndi wakamolokya ndenyi.
41015020	Nahong'u wamemtaluo, wakambuta nguwo iya ya king'aring'ari wakamṟika nguwo tsake amonyi. Wakamduo, kundu wambambye msalabehu.
41015021	Wai njienyi wechihenda, wakaitikia mndu aida-ho, elaho Simon o Kirene, awuka demenyi. Nyio ndeye o Aleksandria na Rufo, wakamwitikya nakudike msalaba fulya fo Yesu.
41015022	Wakaduo Yesu handu halaho nyi Goligota, ikyo kikahaluo nyi “Handu ha Mbuonyi.”
41015023	Wakamwinenga mvinyo fu mlonge-longe na manemane, nalaambye.
41015024	Wakambambya msalabehu; wakahawana nguwo tsilya tsake, wechiwika kuṟu kuhya kyatso, chando wechitsiduo.
41015025	Nyi kuwei ngamenyi saa tsiṟaṟu, ili walembambya msalabenyi.
41015026	Na kiṟehyo kya owingo loke nyi kiṟehye-ho kye “Nyi Mangi ya Wayuda.”
41015027	Naho kuwei-ho weala njia wawi wakawawambya msalabehu handu hamu nao, ulya umu kakaa ora lokye lo kulyo na ungi kakaa ora lokye lo kumoso. [
41015028	Kukaawutsyo-ho kilya Maṟehyo Maele hahambie “Aii msanzie kambenyi lyimu na wanyamaṟi.”]
41015029	Na walya, waida-ho, wakamruma wesingitsasingitsa mdo yawo na ihamba, “Iyo kui mosanja hekalu koliwika lya kawi mfiri iṟaṟu, likawa.
41015030	Kyekukiṟe-ng'u kumonyi, ochisoka ipfo msalabehu!”
41015031	Na wakohanyi wanene na wudo wakawemtaluo hamu na walosha wa wuwawaso wehamba, “Nalekiṟa wengi indi nalaidime ikukiṟa o amonyi.
41015032	Kye wai ai Kristo, ichu Mangi ya Israeli, Nasokye-ng'u o msalabehu wulalu kundu lochiwona na idikya.” Na walya wawawambye msalabehu handu hamu nao wakawemmina.
41015033	Wokya saa ya kaṟandaṟu mfiri, kukaho meema kulya orukenyi kose itane foshika saa kenda.
41015034	Na kiheri kya saa kenda mfiri Yesu kakoṟoṟoma ilaha na ṟu ling'anyi, “Eli, Eli, lama sabakitanyi?” Ikyo kohaluo, Ruwa oko, “Ruwa oko, nyi kili omenjida?”
41015035	Walya maata wahoṟoki-ho wakaicho wakahamba, “Ambuya nyi alaha Elia.”
41015036	Nahong'u ulya umu-ho kahenda, kedicha, kaichuṟa ipfupfu mṟinga fotarang'a kawika iwalehu kamrutsa nalyo, kechihamba, “Lekyenyi luambuye, kokoya Elia kechicha imsotsa o msalabenyi.”
41015037	Nao Yesu kakoṟoṟoma na ṟu ling'anyi, kanenuka.
41015038	Nahong'u isulia lilya lyeshingya ipfo hekalunyi likaranduka njora tsiwi, likawokya huye likashika tsindenyi.
41015039	Mnene ulya o waskari awehoṟoki-ho sumhana nao, kekiwona chandu Yesu ailia kechinenuka ado, kahamba, “Na lohi mndu chu nyi awei Mana o Ruwa.”
41015040	Kuwekeri-pfo na waka waweambuya wakeri kuleshe, na Maria o kulya Magidala; Salome, na Maria, mae o Yakobo ulya mtutu na o Yose hondo wawei.
41015041	Sa wawei itumana na Yesu na impfuṟukanya, kiheri awei kulya Galilaya, na wengi wafoi, sa wadoe na Yerusalemu warianyi nao.
41015042	Nalyo komshika kyukanyi ili kuwei mfiri foṟeheṟa nyi mfiri fusongoe Sabato.
41015043	Kukacha naho Yosefu o kulya Arimatia, nyi mndu o mmenge ang'anyi. Nao kawewa mndu aweiwedia Wumangi wo Ruwa, kakarya Kahenda ko Pilato alawodo nyi wuowu katerewaho nainengo mbihu fo Yesu.
41015044	Pilato kaṟihyo, amiicho kye Yesu amepfa, Kakulahya mnene ulya o waskari kambesa, koka Yesu awempfa kiheri kileshe.
41015045	Pilato amewio nyi mnene ulya o waskari kye Yesu amepfa, kaenengya Yosefu momu naireho mnying'a fulya.
41015046	Nao Yosefu ahuṟye nguwo tsa owiṟo, kasotsia wanda mbihu fulya kamoṟowya nguwonyi tsilya tsa owiṟo Kambika opangenyi loṟika mpfu, lulya lu utorongoche kulya ihonyi, kapiṟinyitsiaho iho oo momu fo opanga lulya.
41015047	Nao Maria o Magidala na Maria (mae) o Yose waleambuya handu alaṟo.
41016001	Kyasia mfiri fo sabato fomeida, Maria o Magidala; Salome, na Maria mae o Yakobo wakahuṟa mdi yepfama kundu wache ishia mbihu fo Yesu.
41016002	Nalyo ngamenyi otuko mfiri fo Ruwa wakacha na kulya opangenyi, kiheri mnengeṟi fomedo.
41016003	Wakawiana wo wenyi na wenyi, “Nyiu echilueka ipiṟing'itsa-ho iho lyo oo momu fo ṟungu lyilya?”
41016004	Wakairia meso wakawona, kye iho lyo lyampiṟing'itso-ho, (Nalyo nyi liweng'anyi mnu.)
41016005	Wakaida na opangenyi wakawona manake adamye-ho ora lo kulyo, aṟee ikonya lya mkuruo, Wakaṟihio mnu.
41016006	Nao manake ulya kawawia, “Mulaṟihio mnu. Nyi muipfula Yesu Mnasareti, ulya ambambye msalabehu; Amṟuka, nakeri iyapfo. Ambuyenyi handu wawemṟikie.
41016007	Kyaindi henda wienyi wa kiloshyonyi kyake na Petro, kye nyi echimusongoya echihenda kulya Galilaya. Mpfondu mochimbona, chando alembia.”
41016008	Wakawuka alya opangenyi wechidicha, kipfa wawodo nyidedema na makangao. Walawie na mndu ma kindo, kifa wawekeri yowuo mnu. [
41016009	Kyasia Yesu ameṟuka mfiri fo Ruwa ngamenyi otuko, kawoka ikuloṟa na Maria o Magidala, nyi ulya Yesu awembutie waṟufu wawicho mfungade wawembode.
41016010	Maria Magidala kahenda yongoya walya wakye wawekeri na Yesu wakuinadie na ilia.
41016011	Nawo wekiicho, kye Yesu nyi ai na moo kawono nyi Maria Magidala walaidikye.
41016012	Ili numa Yesu kakuloṟa na wawi wa kiloshionyi, wechichumya, kakuloṟa nawo ai na fana ingi, wechihenda ipfo patehu.
41016013	Nawo daa wakahenda wakaongoya walya walawei-ho, manya walawaidikye.
41016014	Numa wadamie ilya shelya, Yesu kakuloṟa nawo walya ikumi na umu Kawadedya mnu, ili walaidikye na ngoo tsawo ili tsi ntumhari walaidikye walya wawemembona ameṟuka.
41016015	Kawawia, “Kehendenyi wuyana kose, muongoye-pfo Mbonyi tso tsa Sia ko orio mndu.
41016016	Msa aidikye kapatiso, nechikiṟo, msa alaidikye, echiwonyo owingo.
41016017	Na shiṟingishyo sheimya iwo waidikye nyi shikeri shii-le, nyi kui rina lyako wefuna nalyo waṟufu wawicho, na ideda kui mdedie mhya.
41016018	Na mawoko hawo wechiira naho njoka, wakanyo kindo kyewaha kyechiwawutia ma kindopfo; walya wai mtengeṟi, wechiwahekya mawoko, nawo nyi wechisambuka.”
41016019	Na Mndumii Yesu amededa ado nawo, kairio huye ruwehu, kahenda idamya ora lo kulyo lo Ruwa.
41016020	Na walya wa kiloshionyi wakahenda wakaongoya-pfo kose, Mndumii kechiwatarama na idedo lilya wahamba kaliwanza na shiṟingishyo shilya awainengye shewaimya.]
42001001	Kyamba wandu wafoi walewika mawoko hawo iṟehiya, mbonyi tsilya tsilewutika kunu kodu;
42001002	chando watsiludambikie iwo wawetsiwonyi matsika kuwooka, wawewei na wahidi wa kidedo-kyo.
42001003	Na inyi kilenjichihia, ngatumatuma mnu tsoose kimatsa kimaenyi kyatso; njikukuṟehie wokikisa iyo Teofilo oko umichimbiṟe mnu.
42001004	Kundu nomanye owanzo lo mbonyi-tso uletsipfundo nlo lohi.
42001005	Kyasia matika halya Herode aweei mangi ya kulya Yudaya, kuwei-pfo mndu mkohanyi amlahe rina lyake nyi Sakaria, ai o kambenyi lya Abia, na mkooke nyi o kishari kya wana wa waka wa Aron, nao rina lyake nyiwe Elisabeti.
42001006	Nawo wakawa wecha wasumhanyi ipfo sumuhana na Ruwa wawawi, wakahenda wechihendelia mawawaso hoose na njopfundo tsa Mndumii tsose, ma walaṟatsie-ho kindo.
42001007	Wawewode manapfo, kipfa Elisabeti nyiwe mhumba, nawo wawawi nyi wawei waku.
42001008	Kyasia kamba lyake likashika lyehenda ṟunda shindo sha wukohanyi woke sumuhana na Ruwa.
42001009	Kakooyo nyi kamba lyake kui kido kya wukohanyi nahende pfo ipfaamira opfaamo, kaida kulya hekalunyi lya Mndumii.
42001010	Mamwingi fulya fo wandu foose fukakaa nja fochiterewa Ruwa saa iya kochipfaamiṟo.
42001011	Kawonekio nyi malaika o Mndumii kahoṟoka oo ora lo kulyo lo kitaṟa kyepfaamiṟia.
42001012	Sakaria ambona kawa mkahai, kawado nyi wuowu.
42001013	Malaika ulya kambia, “Ma kulawowuo Sakaria, kyamba kiterewo kilya kyapfo nyiki kiidikie; na mkoopfo Elisabeti nyi echikaa nakufeeye mana o womi, na rina lyake nyi ochimlaha nyi Yohane.
42001014	Na iyo nyi ochiwado nyi sia na ikeseka, na iya mafeonyi hake wandu nyi wechiwuta-ho ichihio wafoi.
42001015	Kipfa nyi echikaa nawe mndu mnene ipfo sumuhana na Ruwa, elechinyo mvinyo ma kindo kyenanza, naweka amichuṟe Mumuyo Mwele kiwookia awuka wusunyi wo mae.
42001016	Nao nyi echihaluo wana wa Israeli wafoi-ho wawuye halukia Ruwa-chu Mndumii owo.
42001017	Na isonguo echisonguo ipfo mbele yake awode mumuyo fo Elia na pfinya yake, nakeimbeṟuo ngoo tsa wandee wa wandu tsiimbeṟukie wana wawo, na walya waapfinya wahalukie mhio fo wandu wai wecha wasumhanyi, nao kundu echiṟeheṟia Mndumii wandu wai wasungusie.”
42001018	Kyasia Sakaria kawia malaika alya, “Aka-wo kindo njemanya-wo nakyo ikyo nkyo kiki; kipfa njii mmeku namka oko nawei mku?”
42001019	Malaika kahaluo kambia, “Inyi nyi Gabrieli, njekehoṟoka sumhana na oshangu lo Ruwa, nao nyio anjiduma njiche ideda na iyo na ikushitsia mbonyi-tso tsiwode sia.
42001020	Kipfa ili kulaidikya madedo hako nyi ochiwa pipi kulechiidima ideda mtano noshike mkonu fulya kyechikaa kiwutike chando ngakuwia.”
42001021	Na wandu waweiwedia Sakaria wakaṟihio kipfa lya alekaa ado kulya hekalunyi.
42001022	Kiheri alewuka na kulya nja, nalakiidime ideda nawo; wakamanyia nyi ammbona kiṟiha kulya hekalunyi; nao kawakemya na owoko, kakaa ai pipi.
42001023	Kekimarisa mkonu iya ya iṟunda lilya lyake, kahenda kuwuuya na kulya kanyi koke.
42001024	Naalyo shiheri shilya shamsia, mkooke Elisabeti kakapika, kaowa meri itanu kahamba,
42001025	“Nyi wudo-ng'u Mndumii anjiwutia mfiri-yo imchihiye yenjiwuta wusutsu woko ipfo kiidi kya wandu.”
42001026	Meeri fulya fo kaṟandaṟu malaika ulya Gabrieli kadumo nyi Ruwa kundu ko mṟinyi fo kulya Galilaya, fumlahe Nasareti.
42001027	Ko manowaka ashitsye, nao awemkose nyi mndu, rina lyake nyi Yosefu, o kisharinyi kya Dawidi, na mana ulya o waka rina lyae nyi Maria.
42001028	Kyasia malaika ulya kaida na kulya mba, kahamba, “Ngakuiṟikiṟa iyo umsaṟie; Mndumii nakae na iyo, ui mwonyishe kota waka wengi.”
42001029	Nao kauma mkahai kipfa kya kidedo kilya, kasaangia kipfa kya kiirikiṟo kilya ke nyiwee kya iki.
42001030	Malaika kambia, “Ma kulaowuo Maria; kipfa nyi kulewona osu ko Ruwa.
42001031	Ambuya, nyiochikapia, nofee mana o womi, na rina lyake nyi ochimlaha nyi Yesu.
42001032	Nao nyi echikaa nawe mndu ang'anyi, nawelaho nyi ai mana o ichu ai huye ya shindo shoose, na Mndumii Ruwa nyi echimnenga kitima kya wumangi kya ndee Dawidi.
42001033	Nao nyi echikaa ai mangi ya oshari lo Yakobo mlungana, ma wumangi woke woikaa wudumbukepfo!”
42001034	Maria kawia malaika ulya, “A kindo-kyo nyi kyekaa kiwe kida, ili njilawode mii?”
42001035	Malaika kahaluo kambia, “Nyi Mumuyo Mwele echikusokia ipfo huye yapfo, na pfinyia ya ichu ai huye ya shoose nyi yechikuwikia mṟishe. Kyainenga kilya kyekaa kifeo kilaho nyi kyele, kii Mana o Ruwa.
42001036	Ambuya na mshari ulya opfo Elisabeti ao nyiawekupfungie lya mana o womi lya wuku woke, na meri-fu mfo kaṟandaṟu amkapika, ulya awemlahe mhumba.
42001037	Kipfa ko Ruwa kuipfo kindo kilemie iwutapfo.”
42001038	Maria kahamba, “Ambuya nyi njikukerie iya njii kisinga kya Mndumii kiwekunji-wutikia chando owehamba.” Kyasia malaika ulya kalekana nao.
42001039	Mfiri iya naalyo Maria kakure kaangusha ihenda kudooya na kulya mafumvuhu, nahende shika kulya mṟinyi fo Yuda.
42001040	Kaida na kulya mba ko Sakaria, kaiṟikiṟa Elisabeti.
42001041	Naalyo Elisabeti kekiicho kiṟikiṟo kilya kya Maria, mana ulya katoolatoola ipfo wusunyi koke. Elisabeti kaichuṟo Mumuyo Mwele.
42001042	Kakoṟoṟoma na ṟu ling'anyi kahamba, “Wungusu iyo umbikie mboṟa iidye ya waka woose, na iki kyekaa kifeo ipfo wusunyi wopfo na kiwekiwikie mboṟa.
42001043	Ale kindo-ki ng'ku kyambukia, itane mae o Mndumii oko akuchea na kunu koko?
42001044	Keambuya, lilyandi ṟu lya kiiṟikiṟo kyapfo lyaida kunu madunyi hako, mana-chu katoola-toola amkesi kunu wusunyi koko.
42001045	Wungusu icho alekuidikia shilya alewio nyi Mndumii ke nyishekaa shihoye!”
42001046	Naalyo Maria kahamba, “Mrima foko foadapfuma Mndumii.
42001047	Na mumuyo foko fukakesekia Ruwa ai mkiṟa oko.
42001048	Kipfa kya ili ameambuya wufafa wo kisinga kyake. Ambuya wokia wulalu marika hoose hechianga monjisendia osu loko.
42001049	Nyi ili ichu menyi pfinya amenjiwutia shindo shing'anyi; na rina lyake li-yele.
42001050	Na isaṟia lyake nlyechikaa mtano marika na marika; ko walya wamwowoye.
42001051	Nao nyi awutie ngata sa njiyapfinya na kuwoko koke; karahanyitsa walya wakuirinyishie ipfo mahionyi hawo ha mrima yawo.
42001052	Nyi akumbalye waapfinya ipfo maloṟike-hu hawo; kadosya-ho wafafa.
42001053	Wawodo nyi njaa nyi awaihutsie shindo shicha; na wasuṟi kawasama wulya.
42001054	Nyi airie mana oke Israeli nakutamuye isaṟia.
42001055	Na chando ewewia waku walya wadu, Abrahamu na oshari loke mlungana.”
42001056	Kyasia Maria kakaa nao handu ha meri iṟaṟu, numa kawuya na kanyi koke.
42001057	Kyasia Elisabeti maheri hake hefee hakashika, kafee mana o womi.
42001058	Wandu walya wa mṟasa foke na wa kishari kyake wekiicho ke Mndumii amemnetseṟa ado, wakawado mnu nsia.
42001059	Ili mfiri fo nyanya wakacha napfo idina kimana kilya, wawekundi na ikidumbuya rina nyi Sakaria cha lilya lya ndee.
42001060	Mae kahaluo kahamba, “Ote-ko! Nalaho rina nyi Yohane.”
42001061	Nawo wakambia, “Kuwode mndu o kishari kyapfo ekelaho rinalyopfo.”
42001062	Nawo wakakemia nde ke nyi rina lihya akundi nalaho.
42001063	Nao kakuwesia kiṟaṟo kyeṟehia; kaṟehia-ho, rina lyake nyi Yohane. Wakaṟihio wose.
42001064	Naalyo tichi dumbu lyake likawuya tambalahaluka na olimi loke naawo, kadeda kechikuidapfumya Ruwa.
42001065	Na wandu walya wa mṟasa fowo wakahoyo nyi wuowu woose; na mbonyi-tso tsikadung'ana kulya mafumvunyi ha Yudaya kose.
42001066	Na walya waleicho wose wakatsiwika ngoonyi wakahamba, “A mana-chu nekaa nawe ada wai?” Cha kipfa lyandi kuwoko ko mndumii kuwei nao.
42001067	Na Sakaria ulya ndee kaichuṟo Mumuyo Mwele kahamba kisuku kya Ruwa kahamba,
42001068	“Kuhende kochikuidapfumyo Mndumii-chu ai Ruwa o Israeli; nyi ili indi amsahia wandu wake na ikuwawonyiia okiio.
42001069	Nao nyi ameluṟihichia ombe lo oletso; ipfo mbenyi ya mana ulya oke Dawidi.
42001070	Na chando awehambie na madumbu ha wadedi walya waele kimatsa kacha mṟamna.
42001071	Ke naluwonyie oletso lo mesa hadu; na lo owoko lo walya walusuo woose.
42001072	Ke nawikie waku walya wadu osaṟio; na ikutamuya mkundana fulya foke mwele.
42001073	Nyamu iya elelia ndeadu Abrahamu; kundu naluinenge,
42001074	Luke lui waletse owoko lo wakituwa wadu, lulai na wuowu.
42001075	Luwehenda lochimhidia na wuele na wucha wusumhanyi ipfo oshangunyi loke mandi-ha lui na moo mafiri hose.
42001076	Na iyo mkoku nyi ochikaa nolaho nyi ui mdedi o ichu ai huye ya shoose; kipfa nyi ochisonguo ipfo mbele ya Mndumii, nohende kochisungusia njia tsake.
42001077	Nokeinenga wandu wake wulaanyi womanyia okiio; ili wechileheṟo manyamaṟo hawo.
42001078	Kipfa kya isaṟia lya mrima fo Ruwa odu; nalyo nyi lyechiluinenga isahio nyi madoenyi ha huye.
42001079	Hahende waaya walya wadamie meemenyi na maṟishenyi ha opfu; kundu madende hadu hahende isumuhantsyo ipfo njiehu ya ofoṟo.”
42001080	Kyasia kimana kilya kikang'ana-ng'ana, kikahenda kyechiwada pfinya ipfo mumuyonyi fokyo, nao kahenda kukaya kundu ko nuka kukatana koshika mfiri fulya echa kuloṟa na wandu wa Israeli.
42002001	Mandi halya kukawuka iwawaso kulya ko Kaisari Augusto, ke masanga hoose hahende iṟehio baruonyi kya okamba.
42002002	Na kiṟehio-kyo nyikyo kya kuwoka, lilya mandi Kirenyio akeri mchili o kulya Siria.
42002003	Kyasia wandu wakahenda ṟehio wose, orio mndu na mṟinyi foke.
42002004	Na Yosefu nao kawewuka kulya Galilaya, mṟinyi fo Nasareti, kahenda ido na kulya Yudaya, mṟinyi fo Dawidi, fumlahe nyi Betlehemu, kipfa awekeri mndu o mbaṟinyia Dawidi, mpfo kikunyi kyake.
42002005	Kundu nahende ṟehio-pfo hamu na Maria ulya awemkosie, nao nyi awei mnene.
42002006	Kyasia wakeri kundu kulya kiheri kyake kyefee kikashika.
42002007	Kafee manoke mbee o womi kamwoṟowia shidami kamlaṟa mponyi, kipfa walalewonyia handu kulya mchalonyi fo wahenu.
42002008	Kyasia na kulya kihongonyi nyi kuwekeri-pfo walisi wai patehu wechiringa poo lyawo kui makamba kiheri kyakio.
42002009	Wadi a ulya malaika o Mndumii, kacha ihoṟoka alyando wai, na ngeela ya Ruwa ikawaṟingichya riti; nawo wakahoyo nyi wowu wung'anyi.
42002010	Malaika lulya kawawia, “Manya mulaowuo, ambuyenyi njiimwongoya mbonyi tsiwode sia ing'anyi, nayo nyi yekaa ishike ko wandu woose.
42002011	Kipfa ili momefeeyo mkiṟa inu; nao nyi Kristo Mndumii kulya mṟinyi fo Dawidi.
42002012	Na kitaanyio kyanu kyemumanyisha nyi iki, nyi mochiwona mkoku-cho amwoṟowie shidami amlaṟe mponyi.”
42002013	Naalyo peṟeseng'u kukocha mamwingi fo siṟi tsa ruwehu, fukasanza na malaka ulya, wakaidapfuma Ruwa wakahamba,
42002014	“Kiṟumi nyi kya Ruwa kulya huye na orukenyi nyi ofoṟo, ipfo ko wandu wakundikie!”
42002015	Kyasia wamalaika walya wekiwuka kulya kowo wakahenda ruwehu, walisi walya wakawiana wo wenyi na wenyi wakahamba, “Kendenyi-ng'u lanye; lukehenda kulya Betlehemu, isahia kindo-kyo kyambutika; ikyo Mndumii aluongoya.”
42002016	Wakahenda wekambia owinyi; wakakoya-pfo Maria na Yosefu; na mkoku ulya amlaṟe alya mponyi.
42002017	Wameidima iwona wakahenda wechionguo mbonyi tsilya tsa kidedo kilya walewio kya kimana kilya.
42002018	Na walya waleicho wado wakaṟihio woose shilya waongoyo nyi walisi walya.
42002019	Na Maria kasuṟuma mbonyi tsilya tsose na mrima ketsihia-hia.
42002020	Kyasia walisi walya wakawuya na kulya kowo, wakaidapfuma Ruwa na imwana kya shindo shilya waleicho shoose na ishiwona chando walewewio.
42002021	Kyasia mkonu nyanya yameida-ho, kushike madinyionyi hake, wakamdumbuya rina lyake nyi Yesu; lilya lilehambo nyi malaika ulya lilyandi alawememoho.
42002022	Kyasia wekimarisa mfiri iya yekuheṟemtsa, iya isumhanyi, chando kiwekiteṟie ipfo wuwawasonyi wo Mose, naalyo wakamduo kulya Yerusalemu wahende imloṟa Mndumii.
42002023	Chando kiwei kiṟehie ipfo wuwawasonyi wo Mndumii ke, orio mana mbee o womi nyi echidambikio Mndumii nalaho nyi kyele kyake.
42002024	Wawewika na kidaso chando kiwei kiwawase ipfo wuwawasonyi wo Mndumii; nakyo nyi kya mbeta tsa ngeṟenyi tsiwi, ang'u tsa mba tsiwi-njikoho.
42002025	Maheri halya kuwekeri mndu kulya Yerusalemu, rina lyake nyi Simeon, na mndu-chu nyi awei mndu mcha, asumuhanyi, aweowoye mnu Ruwa, kechiwedia ulya mowihiṟa Israeli moo, na Mumuyo Mwele nyiawekeri nao.
42002026	Nao nyiawewembikie kyaasa nyi Mumuyo Mwele ke, echipfa shile awona Kristo o Mndumii kuwookapfo.
42002027	Nao kacha na kulya hekalunyi amwamtse nyi Mumuyo Mwele. Kyasia ndee o mana ulya Yesu wekimwitsa na kulya mba, wo hamu na mae, wambutie chando kikiteṟie kyake ipfo wuwawasonyi.
42002028	Nao kamwambia mawokonyi, kaichika Ruwa kahamba,
42002029	“Mndumii wulalu nyiokusamia-ng'u msoṟo opfo kipuo; chando ulewekuhambia.
42002030	Kyamba meso hako hamekuwonyia ikiṟa lyapfo.
42002031	Lilya uweṟeheṟie sumuhana na njoshangu tsa wandu wose.
42002032	Lya ngeela yedambuya wandu wa orio mbaṟi mbonyi; na lya kiṟumi kya wandu wapfo Israeli.”
42002033	Kyasia ndee na mae wakawa moṟihio kilya kyahambo kyake.
42002034	Na Simeon kawawikia mboṟa, kawia mae oke Maria, “Ichu nyi ambike mohutsa na iira wafoi wa wana wa Israeli; nawewa kichano kyechidedo-dedo wokaṟuo.
42002035	Na iyo kumonyi oshu nyi lochikuambada ipfo makiidi hawi ha mrima fopfo; kundu mahio na ngoo tsifoi hamanyike napata.”
42002036	Napfo kuwekeri-se mwikimbi mka, elaho nyi Ana; mana o Fanueli; o kisharinyi kya Aseri; nao kui makuyenyi hake nyi awe-mku kaṟatsia; nyiawemkaa na mii maka mfungade numa ya wupora woke.
42002037	Kawekaa-se ai mkusu itane ashitsa maka makumi nyanya na iina, nao alawekelekana ipfo hekalunyi; kahenda kewuta shindo sha Ruwa tupu kekuotoya na iterewa kio na mfiri.
42002038	Nao kawecha naho, saa na iya, kaidapfuma Ruwa; kahenda kyechionguo kyake ko walya waweiwedia maletsionyi ha Israeli wose.
42002039	Kyasia nawo wekimaa yawutsia shisumuhanyi na wuwawaso wo Mndumii shoose, wakahenda ikuwuuya na kulya Galilaya wakashika kulya Nasareti, mṟinyi fowo.
42002040	Na mana ulya kang'ana-ng'ana, kahenda kewada pfinya, kaweichuṟo wuṟango, na osaṟio lo Ruwa lukamkaika.
42002041	Kyasia ndee na mae nyi wawekehenda-henda kulya Yerusalemu orio maka yose ili mkonu menene fo Pasaka.
42002042	Nao kekishitsa mndu o maka ikumi na iwi, wakado nao, chando kiweikido kya mkonu fulya mnene.
42002043	Wekimarisa mfiri iya, warie njia yewuya, mana ulya Yesu kafurumia kulya Yerusalemu, ndee na mae walaichi.
42002044	Wakakusaṟa kulako nyi akeri na walya wa kyaṟonyi, wakatsinda wehenda njienyi ohendo la mfiri fumu, wakampfula ipfo ko walya wa oshari lowo na ko walya waichianyi nawo.
42002045	Wameda walambona-pfo, wakawuya na kulya Yerusalemu wechimpfula.
42002046	Wamemaa mfiri iṟaṟu, wakambona kulya hekalunyi adamie na walosha kewaadanyia na iwawesa-wesa mbonyi.
42002047	Na walya wemadanyia wakatiri mnu wose kipfa kya wuṟango wulya woke na mahaluyenyi hake.
42002048	Kyasia ndee na mae wambona wakauma mkahai, na mae kambia, “Nkyi ili olutana kudi manoko? Keambuya nyi lomekushiha mnu na madima ndeo na inyi.”
42002049	Nao kawawia, “Aikyo mbeinshihia nkyo kiki? Mlaichi ke nyinjiwaṟi ikukaya ipfo shindonyi sha Wande?”
42002050	Nawo walamanye kidedo kilya awawia.
42002051	Naalyo kahenda kusotsanyia nawo, kacha na kulya Nasareti kawa mowahidia. Na mae kasuṟuma mbonyi tsilya mrimenyi tsose.
42002052	Kyasia Yesu kahenda kechiengeṟekia wuṟango na mng'ano na mkundye fokunda Ruwa na wandu.
42003001	Kyasia Kaisari ulya Tiberia ambada wukaisari kushikie maka fo ikumi na katanu, lilya mandi Pontio Pilato ai mchili o Yudaya, na Herode ai mangi ya Galilaya, na manomae Filipo ai mangi ya Ituraya na Oruka lo Tirakonyiti, na Lisanyia ai mangi ya Abilene.
42003002	Mandi Ana na Kayafa wawewode wukohanyi wunene, naalyo kidedo kya Ruwa kikachea Yohane ulya mana o Sakaria kulya nuka kundu akeri.
42003003	Nao kacha na kulya orukenyi kukinganyi na Yordanyi kose kaonguo-pfo mbonyi ya wupatiso wo ihaluka mrimenyi wuendie iletso njonyamaṟo.
42003004	Chando kii kiṟehie ipfo kitabunyi kya mwikimbi Yesaya kyehamba “Ailyo ṟu lya mndu moedia kulya nuka! Teseheṟenyi mtanu fo Mndumii, muwetembecheṟa na njia tsake.
42003005	Orio mapichi hoose haweikilio, na orio mafumvu hose na shitoṟomoso shose shihende idemo; na handu ha kilemekonyi kuwehoṟo-tso kuwe njia njihoṟotsu. Na handu kui kipilipili kuweanjaṟyo kuwe njia njidamiri.
42003006	Na orio wai na mbihu, na wehiwona okiio lo Ruwa.”
42003007	Kyasia kawia mamwingi fulya fuwekemchea ke wache ikupatisio nyio. “A lanye mui malea ha njoka, aichu alemoṟa ke mochikudichia nyashi iya yekaa iche nyiu?
42003008	Kyasia loṟenyi kui mawuto hasumhanyi kye modumbuya, ma mlawone mochideda muhambe, Luwode ndeadu nyi Abrahamu; cha kipfa ngamuwia, Ma maho-ho, Ruwa nechiidima yalutsia-ho Abrahamu luwa.
42003009	Wokya wulalu soka nyi li iwike tsindenyi ya mashidi-ho; akashika ikidi lilechiwika ndunda njicha chi lyechimanyo na ikumbo modonyi?”
42003010	Mamwingi fulya fukambesa fukahamba, “Aka luwike luda ngesa?”
42003011	Nao kahaluo kawawia, “Msa awode kanzi tsiwi nainenge ulya alawode, na ulya awode kando nawewika ado.”
42003012	Kukawecha na wasanyi wa okamba ke wapatisio-ho wakambia, “Mlosha, a so nyi lochiwika luda?”
42003013	Nao kawawia, “Ma mlakiwese kindo kya ngoseṟa ya kilya mui wateṟie.”
42003014	Na sa wawekehenda shidenyii wakawembesa, “A so nyi lochiwika luda?” Nao kawawia, “Ma mlawone mochisohuo mndu ma isoka mndu kindo kya wuilo, mwefuda na wueri-wo wonu.”
42003015	Kyasia wandu walya wakawa mohinga-hinga, wakawehia-hia ngoonyi tsawo kya Yohane ke, kulako nyiio amonyi akeri Kristo.
42003016	Naalyo yohane kahaluo kawawia, “Inyi nyi njekempatisa na mṟinga; kyaindi nyi kukeri icha msa anjieṟie, nao kinsumuhanyie ma yoṟowuo ngowa tsa shadu shakepfo, o nyio echikaa nampatise na Mumuyo Mwele na modo.
42003017	Nao nyiawode mpongo ipfo owokonyi loke, nyiechiseṟewenda kiwuha kyake kiile pang'a, mbeke-tso naingie kikumbinyi kyake, kyaindi muulu-fo nyiechifukoṟa na modo fulechiruma.”
42003018	Kyasia kawa moongoya wandu walya mbonyi tsiwode sia na iwatutuma-tutuma shindo shingi shifoi.
42003019	Kyaindi mangi ulya Herode kekidedio nyio kipfa kya Herodia, ulya mka o manomae, na kipfa kya mawicho halya hengi Herode awenyiamaṟie hose.
42003020	Kaengeṟa iwichuo, itane amshingia mbenyi ya wapfungo.
42003021	Kyasia lilyandi wandu walya waweikupatisio wose, na Yesu kekipatiso, kyechiterewa Ruwa; naalyo kulya ruwehu kukang'alawuka,
42003022	na Mumuyo Mwele kamsokia ai cha mbeta; na ṟu likawewuka kulya ruwehu likahamba, “Iyo nyi ui manoko mkunde unjichihiṟie.”
42003023	Nao Yesu amonyi lilyandi alewooka ilosha wandu nyiaweshikie kufui na mndu o maka makumi haṟaṟu, kyake nyi eeichio ke nyi ai mana o Yosefu nao ai o Eli;
42003024	O Matati, o Lewi, o Meliki, o Yanai, o Yosefu,
42003025	O Matatia, o Amosi, o Nahumu, o Esili, o Nagai;
42003026	o Matatia, o Matatia, o Semei, o Yosefu, o Yuda;
42003027	o Yoana, o Resa, o Serubabeli, o Salatieli, o Neri;
42003028	o Meliki, o Adi, o Kosamu, o Elimadamu, o Eri;
42003029	o Yosua, o Elieseri, o Yorimu, o Matati, o Lewi;
42003030	o Simeon, o Yuda, o Yosefu, o Yonamu, o Eliakimu;
42003031	Melea, o Mena, o Matata, o Natanyi, o Dawidi;
42003032	o Yese, o Obedi, o Boasi, o Salmone, o Naason;
42003033	O Aminadabu, o Adiminyi, o Arinyi, o Hesironyi, o Faresi, o Yuda;
42003034	o Yakobo, o Isaki, o Abrahamu, o Tera, o Nahori;
42003035	o Seruki, o Ragau, o Pelegi, o Eberi, o Sela,
42003036	o Kainanyi, o Arfakisadi, o Semu, o Noe, o Lameki;
42003037	o Metusala, o Enoki, o Yeredi, o Mahalaleli, o Kainanyi;
42003038	o Enoki, o Seti, o Adamu, o Ruwa.
42004001	Kyasia Yesu amwichuṟe Mumuyo Mwele, kawuya awuka kulya Yordanyi, katengesho-tengesho nyi Mumuyo kulya nuka mkonu makumi haana kechihesho nyi Satan womtewa.
42004002	Nao mfiri iya nalelya kindopfo, yekisia, naalyo kawado nyi njaa.
42004003	Satan kacha imbia, “Komkoya nyi ukeri mana o Ruwa lohi, kewia iho-lyo lihaluke liwe mkate nolye.”
42004004	Yesu kamhaluo, “Nyi kikiṟehie, Kindo mndu echitawulia nakyo moo chi mkate tupupfo.”
42004005	Naalyo kamduo kamdosia handu, kamloṟa mawumangi hoose ha wuyana-wu limu waṟu.
42004006	Satan kambia, “Wuitoṟi-wu nyi njechikuinenga iyo wose na kiweṟe kyawo, kipfa nyi njimdambikie inyi, na njechikuinengia msa ngakumkunda.
42004007	Kyasia iyo kopfira ndi sumuhana na inyi, konjiterewa, isho shose nyi shechikuw̱ia shapfo.”
42004008	Yesu kahaluo kambia, “Nyi kii kiṟehie, nyii ochipfiria Ruwa Mndumii opfo ndi nomterewe, na imhidia nowemhidia o amonyi tupu!”
42004009	Nao kamduo kulya Yerusalemu kamhoṟotsa alya huye kitongolo kya hekalu kambia, “Komkoya na ukeri mana o Ruwa, kuolotse alya wanda.
42004010	Kipfa nyi kii kiṟehie ke, njechikuwawasia wamalaika wake wakuringe.
42004011	Kye nawo nyi wechikuduo na mahi hawo, kundu ulawone koikapa mtulia ihohu.”
42004012	Yesu kahaluo kambia, “Nyi kikihambe, Ma kulaheshe Ruwa Mndumii opfo.”
42004013	Satan kekimarisa orio kyemhesha namtewe, kambuka, kamda, nawede iwuya shiheri shingi.
42004014	Na Yesu kawuya na kulya Galilaya ai na pfinya ya Mumuyo; na kiṟumi kyake kikahenda kedung'ana shihongo shilya shikinganyi na oruka lulya shose.
42004015	Kawewa molosha-losha kulya masinagogenyi hawo amichimbiṟe nyi woose.
42004016	Kacha na kulya Nasareti kundu ang'anyie, kaida na mbenyi ya sinagoge ili mfiri fo Sabato chando aweichiwie, kahoṟokaho nasome.
42004017	Kainengio kitabu kya mwikimbi Yesaya, kekioṟowuo kitabu-kyo kakooya-pfo handu hahaṟehiye,
42004018	“Mumuyo fo Mndumii nyi huyako fui; cha kipfa njimshimbuo na mafuda, njihende yongoya wakiwa mbonyi tsiwode sia. Anjidumie njihende yongoya wapfungo yashuka, na wapfu meso wechiwuya iwona. Njihende ilekia iwo wai wafaṟe wakuashukie.
42004019	Na yongoya maka fo Mndumii fukundikie.”
42004020	Kaoṟowia kitabu kilya, kainengia msoṟo ulya moringa-ho kadamia, na walya wawei kulya sinagogenyi wose wakamkumba meso wechimṟisa.
42004021	Nao kawooka-ng'u ideda nawo kawawia, “Shiṟehiyo-sho nyi inu shahoya ipfo madunyi hanu.”
42004022	Kyasia wose wakachihiyo kyakye, wakaṟihio shidedo shilya sheloda shilewuka dumbunyi lyake wakahamba, “Aka ichu chi mana o Yosefu?”
42004023	Kawawia, “Kulako nyi mui injikaṟwo mhambye-fo fokehambo ke, Mhanga kekukiṟe-wo kumonyi. Ke shindo shilya shiwutikie kulya Kapernaumu lukashiicho, keweshiwutie na iya orukenyi lo kikunyi kyapfo.”
42004024	Kahamba, “Nkya lohi ngambia, Kuwode mdedi o Ruwa ekekundika ipfo orukenyi lo kikunyi kyakepfo.
42004025	Na lohi ngambia, Na kuweipfo waka wafoi wakusu kulya Israeli matika halya ha Elia, lilya mandi kulya ruwehu kuwei kupfunge maka iṟaṟu na meri iṟandaṟu, kuhaho njaa kulya orukenyi kose.
42004026	Elia naladumo ma ko umu-ho, shile na kulya Sarepta, mṟi fo oruka lulya lo Simon ko mka mkusu.
42004027	Na wandu wawodo nyi maṟomu na wawepfo wafoi kulya Israeli mandi halya ha mdedi Elisa, kulakae-ho ma umu aleheṟemtso, shile na Naeman ulya Msiria.”
42004028	Na walya wawei kulya sinagogenyi wakapfuluko wose waicho wado.
42004029	Wakakure, wakamkumbalya-kumbalya na kulya kya patehu lya mṟi fulya, wakatana wamduo alya ohambehu lo ifumvu lilya liweiwike-ho mṟi fulya fowo ke wamwombotse-ho.
42004030	Kyaindi o kaida kulya makiidi hawi hawo kakuhendia.
42004031	Kasoka kashika kulya Kapernaumu, mṟi fo Galilaya, kakaa-pfo, kawa mowalosha ili lya Sabato.
42004032	Nawo wakauma mkahai kipfa kya mloshiye foke, kyamba kidedo kyake kiwewode na pfinya.
42004033	Na kulya sinagogenyi kuwekeripfo mndu awewodo nyi mumumyo fo mṟufu mbicho fo ngafu, nao kafihiṟa na ṟu ling'anyi kahamba,
42004034	“Kudee! Nyiki luwodo na iyo Yesu o Nasareti? Nyi uchee nolurumatse! Na njiichi ke nyi ui u; ke nyi ui Mwele o Ruwa.”
42004035	Na Yesu kamtilima kahamba, “Tsia-ng'u, nombuke!” Naalyo mumuyo ulya kamhutsa wanda alya kiidi kyawo, kambuka nalambike kifaṟe.
42004036	Naalyo wakaṟihio wose, wakawiana mndu na odoe wakahamba, “Nyi kidedo kida ikyo katana awawasa mumuyo ya ngafu kui wukari na pfinya, nayo ikawuka!”
42004037	Iki kyake kikakapo sumu kikadung'ana handu halya hakinganyi naho koose.
42004038	Nao kakure kulya sinagogenyi, kaida na mba ko Simon. Na mamka o Simon nyi awewodo nyi modo, kaaka keng', wakamumterewya.
42004039	Nao katikirya-ho kaarama ahoṟoki, kakanga modo fulya fukamda; mamka ulya o Simon oweṟe kakure kawapfuṟukanyia.
42004040	Koikiila orio walya wawode wandu wawo waluo ndaaṟe-tsi na itsi, wakawaende na alya handu ai; nao kawahekia mawoko umu umu kawachiṟa.
42004041	Na wengi wafoi wakaweleko nyi mumuyo mbicho yechifihiṟa ikahamba, “Iyo nyi ui Mana o Ruwa!” Kawakanga, nalawalekie wahambe ke nyi wamwichi nyi ai Kristo.
42004042	Koikikya nao kawuka-pfo kakuhendya kundu kulawode wandu, na mamwingi fulya fukawewa mompfula; wakacha na kulyando awei wakamwima nalalekane nawo.
42004043	Nao kawawia, “Na mṟi ingi nyi kinjiiwaṟi njihende yongoya mbonyi tsiwode sia tsa wumangi wo Ruwa, kyamba nkyondo njiimdumie.”
42004044	Kawewa moongoya mbonyi kulya masinagogenyi ha Galilaya.
42005001	Kukashika mfiri fumu, lilya mandi wandu wechicha imlulumia, kundu wamwadanyie kidedo kya Ruwa, nao ahoṟoki alya ohambehu lo nduwa ya Genesareti.
42005002	Kawona ngalawa tsiwi tsiwekeri alya ohambehu lo nduwa iya; na wadehi walya wawembuka-pfo; wakahenda isanjia mdeho yawo ii ya ndusu tsinjioke maṟawushi.
42005003	Kaida na ngalawenyi imuho, iya iwekeri ya Simon, kamterewa naiseheṟe kitutu ihende aleshe-leshe na wambaṟa ya nduwa iya; kadamia, kalosha mamwingi fulya fo wandu ai ipfo ngalawenyi.
42005004	Kekihutsia ideda kawuya iwia Simon, “Duo ngalawa ipfo makiidi hawi, ipfo oṟonyi ya nduwa, musotsye-ho mdehoyo yanu mdehe makunga.”
42005005	Simon kahaluo kahamba, “Mwaaria, nyi lulee loitambahana kio kyose kukakya lulawone ma kindo, kyaindi kui kidedo-kyo kyapfo na njechihenda sotsya-ho mdeho.”
42005006	Naalyo wekihenda kuwutia wado, wakakunguwa kilula kya makunga; mdeho iya yawo ikakiṟa itusuka-tusuka.
42005007	Wakatsinyia wodoyawo wa-wekeri ngalawenyi ingi ke wache iwaikanyia; nawo wakacha, wakaichuṟa ngalawa tsilya tsitsiwi itane tsakiṟa isoṟowia wanda.
42005008	Simon Petro awona adi kacha ikuhutsa alya shi-ya madende ha Yesu kahamba, “Kekure nombuke Mndumii, kipfa inyi njikeri mndu makideko.”
42005009	Nyi kipfa waleṟihio mnu o na walya wawekeri nao wose, kipfa kya makunga halya waleorana.
42005010	Nyi wudo na Yakobo na Yohane, wana wa Sebedayo walya waweei wodoe wa Simon. Yesu kawia Simon, “Ulaowuo, kimatsika wulalu nyi ochiwa mdehi modeha wandu.”
42005011	Wameende ngalawa tsilya na wambaṟa, wakakudeya-ho shose, wakamwosha.
42005012	Kukashika lilya mandi awetsindie mṟinyi fowo fumu-ho, kuweepfo mndu awewodo nyi saka; nao awona Yesu kakuhutsa wanda na kyamu kamterewa kahamba, “Iyo Mndumii, kokukundia na ochiidima injiheṟemtsa!”
42005013	Nao kahoṟuo owoko loke kampaaya kahamba, “Ngamkunda; heṟemka!” Naalyo saka iya ikasia.
42005014	Kambawasa nalakiwie mndu, “Kyaindi henda kuloṟe kulya ko mkohanyi nowewika na kindo kya iheṟemka lyapfo, chando kikiteṟie nyi Mose kiwe kiṟingishio kyawo.”
42005015	Kyaindi sumu tsake tsikaengeṟa idung'ana, wakakuwumbia mamwingi ifoi icha imwadanyia na ichiṟo nyio ndaaṟe tsawo.
42005016	Nao kawa mosheṟuka, kakaa kundu kulawode wandu kechiterewa Ruwa.
42005017	Kukashika ili limu kechilosha wandu, kuwedamie-pfo Wafarisayo na walosha na wuwawaso wawewukie orio mṟinyi yose ya Galilaya na Yudaya na Yerusalemu, na pfinyia ya Mndumii ikambanza, kachiṟa wandu.
42005018	Wadi aiwa womi warie mndu na kitaṟa, aluo lyetiliwana shiwungo, wakatambahana imwitsa napfo wahende imleṟia alya sumuhana nao.
42005019	Walawone mwaanya fomwitsa, kipfa kya mamwingi fulya fo wandu, wakado kulya mbehu, wakamsotsa kulya matofalinyi ha huye ario nyi kitaṟa kyake, wakamsotsia alya kiidi sumuhana na Yesu.
42005020	Nao awona iidikia lyawo kambia, “Iyo mndu, njonyamaṟo tsapfo nyi tsinjiwute.”
42005021	Walaanyi walya wa shitabu na Wafarisayo wakawooka ihia-hia wakahamba, “A mndu chu-nyi ada, itane adeda ado shindo sheruma Ruwa? Nyiu ichu echiidima iwuta njonyamaṟo tsa wandu shile nyi Ruwa amonyi?”
42005022	Na Yesu kekimanya mahio hawo kahalo kawawia, “Nyiki muihiha ipfo ngoonyi tsanu?
42005023	Sa ki kyangu-ho nyi kihya? Ngesa nyi ihamba, ‘Njonyamaṟo tsapfo nyi tsinjiwute,’ ang'u nyi ihamba, ‘Kure nochuimie?’
42005024	Kyaindi muwone handu mochimanya ke Mana o Mndu nyi awode pfinya kunu orukenyi yewuta njonyamaṟo -- kawuya iwia ulya atiliwanyi shiwungo.” Ngakuwia, “Kekureng'u uire kitaṟa-kyo kyapfo nohende kanyi kopfo!”
42005025	Naalyo lienyi kahoṟoka alya sumuhana nawo kakuhendia kanyikoke kechiidapfuma Ruwa.
42005026	Na wandu wakaṟihio wose, wakahamba, “E-lae, nyi inu lowona shiṟiha!”
42005027	Shindo-sho shambutika kawuka-pfo kahenda, kawona mndu mosana okamba elaho nyi Lewi adamye alyando okamba lokesanyio, kacha imbia, “Njoo; awishana na inyi.”
42005028	Nao kada-ho shose, kakure kahenda yawishana nao.
42005029	Na Lewi kahenda imkoṟia mfuho kulya mba koke; kukakaa-ho mamwingi fufoi fo wasanyi wa okamba na wengi wakundanyi nawo wawedamie kilionyi hamu nawo.
42005030	Kyasia Wafarisayo walya na walaanyi wa shitabu wakarihinyikia walya wa kiloshionyi kyake wakahamba, “A nyiki ili molya mukawenyo hamu na wesana okamba na wetehia?”
42005031	Na Yesu kahaluo kawawia, “Iwo wai na oru wasarie mhangapfo shile nyi iwo waluo tupu.
42005032	Chi njicheye ilaha iwo wecha wasumuhanyipfo, indi nyi iwo wanyamaṟie kundu wadumbuye.”
42005033	Nawo wakambia, “Aili wa kiloshionyi kya Yohane wekekuotoya kitsitsi, na iterewa shiterewo, na walya wa Wafarisayo naawo, kyaindi iwo wa kopfo wakawa molya na ikunyooya.”
42005034	Na Yesu kawawia, “Alae nyi mochiidima iwia wandu wa walinyi wakuotoye mandi-ho menyi wali akeri nawo?
42005035	Kya kake na kukae kushike mafiri, ili indi menyi wali echiwuto kowo, nlyondo wechikuotoya mafiri-ho.”
42005036	Kawawia mfanano, “Ma kuwode mndu echiwuta kirache kya nguwo njihya nakiwehie nguwo-hu njikupfo; kokooya nyi wudo echiranduo iya njihya na kirache-kyo kikiwute nguwo-hu nyihya kilaṟinganyi na nguwo iya njiku.
42005037	Ma kuwode mndu echiwika mvinyio mhya machorenyi makupfo, kokooya nyi wudo, mvinyo-fo mhya mfochiranduo-randuo machoreho, nafo nyi fochipusukia wanda na machore hakanyamaṟika.
42005038	Kyaindi mvinyo mhya nyi kikundi fuletsio machorenyi mahya, nasho shikakia shishiwi.
42005039	Ma kuipfo mndu ekenyo mvinyo fukaiye kacha akundi-se mhyapfo; cha-kipfa nyiechihamba, nanga ifu fukaye kacha.”
42006001	Kyasia ili limu kui mkonu fo Sabato kaida mademenyi ha ngano, na walya wa kiloshyonyi kyake wakatufwo-ho mahaa wakahasisa na mawoko wakalya.
42006002	Kyaindi Wafarisayo waweiho wakahamba, “Nyiki ili muiwuta kindo kilasumuhanyi kiwuto ili lya Sabato?”
42006003	Yesu kahaluo kawawia, “A mlemsome kilya Dawidi alewuta lya mandi wawado nyi njaa na walya werianyi nao.
42006004	Chando aleida na kulya mba ya Ruwa kaira-ho mkate iya iweembike mesehu ya Ruwa, ilamteṟie ilio nyi wandu shile nyi wakohanyi wawenyi?”
42006005	Kawuya iwawia, “Mana o Mndu nyi akeri mnene na o Sabato.”
42006006	Kukacha-se mkonu fungi fo Sabato, nao kakuidia na singogenyi kalosha-pfo. Napfo nyi kuwei-pfo mndu owoko loke luwekachukie.
42006007	Walaanyi walya wa shitabu na Wafarisayo wakambikia meso waambuye kokooya nyi aikiṟa ili lya Sabato, kundu wawone kemkumba.
42006008	Nao kamanya mahio halya hawo; kawia mndu ulya owoko lukachukie, “Kekure uhoṟoke oo mtengele.” Nao kakure kahoṟoka.
42006009	Kyasia Yesu kawawia, “Nyi njiimbesa-wo ke, na kisumhanyi iwuta shicha ang'u shiwicho ili lya Sabato? Ikiṟa moo ang'u ifudetsa ngesa?”
42006010	Kekiwaṟengutsia meso wose, naalyo kambia, “Hoṟuo owoko-lo lopfo.” Nao kawika ado owoko loke lukawuya ichia.
42006011	Nawo wakawado nyi oṟuuṟe, wakadeda kyaama wo wenyi na wenyi chando wechitana Yesu.
42006012	Mandi halya kawuka-pfo kakuhendia kundu ko mafumvunyi naterewe Ruwa. Kalaa dembo tambaṟu kechiterewa Ruwa.
42006013	Koikikya kalaha walya wa kiloshionyi kyake kasambuṟa-ho wasoṟo ikumi na wawi kawalaha nyi wasu,
42006014	nyi Simon, kamlaha-se rina nyi Petro, na Andrea manomae, na Yakobo na Yohane, na Filipo na Bartolomayo.
42006015	Na Mat na Toma, na Yakobo o Alifayo, na Simon elaho Selote.
42006016	Na Yuda o Yakobo na Yuda Iskariote ulya alewa mṟiingi.
42006017	Kasoka nawo kahoṟoka handu ha rendewele arianyi na mamwingi fufoi fo walya wa kiloshionyi kyake, na tendemra ya wandu ifoi, wawewukie Yudaya na Yerusalemu, na Tiro na Simon kulya kundu kukinganyi na ipalipali, walecha imwadanyia na ichiṟo ndaaṟe tsawo.
42006018	Na walya wawei waosose nyi mumuyo ya ngafu wakawechiṟo.
42006019	Tendemra iya ya wandu yose nyi iwekundi impaaya, kipfa ipfo koke nyi kuwewuka-pfo pfinya ikakiṟa woose.
42006020	Naalyo kairia meso kaambuya walya wa kiloshionyi kyake kahamba, “Wungusu nyo mui wakiwa, cha kipfa wumangi wo Ruwa nyi wui wonu!”
42006021	“Wungusu nyo muwodo nyi njaa wulalu, cha kipfa nyi mochikaa muihutso!”
42006022	“Wungusu nyio ili wandu wechimsuo na imuuma wakawemuuma na imruma-ruma na ikumba rina lyanu kuleshe cha ili liwei liwicho, nasho na kitewe kya Mana o Mndu.
42006023	Chihionyi mfiri fulya muwetoola-tola, kipfa woṟunda wonu nyi wufoi kulya ruwehu; kyamba nyi wudo wandeawo walewewutia wadedi walya wa Ruwa.”
42006024	“Kyaindi ochia lonu mui wasuṟi, cha kipfa ikyo kyechimuwihiṟia moo, nyi mulememaa ikudaaya!”
42006025	“Ochia lonu nyo muihutsu wulalu, cha kipfa nyi mochikaa muwado nyi njaa! Ochia lonu muiseka wulalu, kipha nyi mochikaa mkuinadie na ilia!”
42006026	Ochia lonu ili wandu wose wekemudedia necha; kyamba nyi wudo wandeanu walewewutia waikimbi walya wa wongo.
42006027	Kyaindi nyi ngamuwia nyo muiadanyia, Kundenyi wakituwa wanu, na iwo wamsuo muwewawutia mecha.
42006028	Kundenyi iwo wekemsesa mboṟa, muweterewia iwo wekemruma.
42006029	Ichu echikukapa nguchu-yo, mhaluye-se na iyo ingi, na ichu echikusoka ikonya lyapfo, manya ulamiime ma kanzu-yo.
42006030	Orio akuterewa mnenge, na ichu mokusoka shindo shapfo, ma ulakishiwese-se koke.
42006031	Nanyo chando mukundi muwutio nyi wandu, nanyo kewewutenyi mudo.
42006032	Aka nanyo mukakunda walya wamkundi tupu, nyi wucha wuhya muwode? Kipfa ma wadeko na wakundi walya wawakundi-wo.
42006033	Aka nanyo mukawutia mecha iwo wekumuwutia nyo, nyi wucha wuhya muwode? Ma wandu wadeko na wekewuta wado.
42006034	Aka mkaakuya iwo mochihamba ke nyi wechiidima imuwihiṟia, nyi wucha wuhya muwode? Ma wandu wadeko na wekeakuya wanyamaṟi wengi iwo wechiidima iwawihiṟia wado kuhyanyi.
42006035	Kyaindi kundenyi wakituwa wanu, muwewawutia na mecha, muakuye mulakundi iwihiṟio-se kindo; mukawuta mudo nlyodo woṟunda wonu wochifo, nanyo nyi mochiwa wana wa Ulya ai huye ya shose; kipfa o nyi aololye wandu wechimwana na walya wawicho.
42006036	Kyasia, angenyi wesaṟia; chando na Ndeanu ai msaṟi.
42006037	“Ma mlawone mochiwonyia wengi wuwicho, nanyo mochiwonyiopfo; ma mulatetekie owingo, nanyo mochitetekyopfo, leheṟenyi, nanyo kundu muleheṟo.
42006038	Inengienyi, kundu nanyo muinengo; kihesha kicha kii kitsindie kii kisikyesikye kiitsye msanjika, nyikyo wechimbikia ipfo ndenyi tsanu. Kipfa kihesha kilya mokeheshia nakyo, nyikyo mochikaa muheshio nanyo.”
42006039	Kawuya iwawia ifanano, “Alae mpfu meso na echiidima iduo mpfu meso, ungi na njia ngesa; aka chi wechioloka ṟungunyi wawawi?
42006040	Molosho naidye momoloshapfo; kyaindi orio mndu ainutsie shose nyi eching'ang'ana na mlosha oke.
42006041	A iyo, nyiki ili okeambuya kinana kii risonyi lya manomayo, na iyo ulawonyi mriti-fo fui ipfo risonyi lyapfo?
42006042	Aka nyi wuda ochiidima iwia manomayo, Manowama, keleka njiwute kinana-kyo kikeri ipfo risonyi lyapfo, na iyo kulawonyi mriti-fo fui ipfo risonyi lyapfo, iyo? Iyo nyi mokulembetseṟa! Kemewuta kuwoka mriti-fo fui ipfo risonyi lyapfo, numa noambuye-ng'u necha chando ochiwuta kinana kii risonyi lya manomayo.”
42006043	“Ikidi icha lyechidima ikumbia ndunda njiporu-pfo na ikidi liporu likumbia ndunda njicha-pfo.
42006044	Kyamba orio ikidi nyi lyekemanyika kui ndunda tsalyo lyilyenyi cha kipfa ipfo mshenyi wandu wechitowa-pfo mkuyupfo, ma isikinyi lya msha kochihao-pfo sabibupfo.
42006045	Mndu-cho mcha nyi ekeloṟa kilya ki kicha ipfo kisenyi kya mrima foke, na mndu-cho mbicho kaweloṟa kilya kii kiwicho. Kyamba ikyo kiichuo ipfo ngoonyi, na dumbu-lyo naakyo lyechihamba.”
42006046	“Aka-nyo, nyiki ili mokenjilaha, ‘Mndumii, Mndumii,’ nanyo mlekewuta ikyo njekehamba?
42006047	Orio mndu mokuchea na koko, kawa moadanyia shidedo shako na ishiwuta, mndu-cho nyi njiechimloṟa sa aṟinganyi nao,
42006048	nyi aṟinganyi na mndu mowika mba, kaisumia, kaisotsia wanda, kawika itsinde lyayo iṟaṟehu lya iho. Kyasia, mfu fukacha, mṟinga fulya fukatsindika-tsindika mba iya fulaidime iihutsa; kyamba kimae kyayo kiwei kisotsie necha.
42006049	Kyaindi ichu moicho madedo hako kada alahawuta, nyiaṟinganyi na mndu alewika mba yake terihu ya kimamile, nalawanze kimae kyayo, mfu fulya fukaitsindika itane yawunduka, na mbundukie foyo fukaṟihisha mnu.”
42007001	Ammaa ideda madedo halya hake hoose hakaida madunyi ha wandu, naalyo kakuidya na kulya Kapernaumu.
42007002	Napfo kuwekeri-pfo mchili o siṟi ya wasikari ihana, aweluṟe msoṟo o koke kepfa, nao nyiawemkundi mnu.
42007003	Mchili ulya kekicho sumu tsa Yesu, kamdumia wameeku wa ko Wayuda wamterewe nache, nachiṟe isinga lyake.
42007004	Nawo washika alyando Yesu ai wakamterewa mnu wakambia, “Nyawaṟi Mndumii, kembutie kudo.
42007005	Kipfa nyi akundi wandu wa mbaṟi yadu katana aluwikia na mba-i yeterewia.”
42007006	Kyasia Yesu kahenda nawo. Ashikye haleshe na mba ya mchili ulya, mchili ulya kamdumia mbuya tsake wahende imbia, “Mndumii, ulakuwinyishe, kyamba inyi njiiho sa ochicha na koko noide shi ya kai lyakopfo.
42007007	Nkyo kyaduma ngawona ke njilawaṟi icha na kopfo; indi kekuhambie idedo tupu, na msoṟo chu oko nechikuchia.
42007008	Kyamba na inyi nyi mndu njimbike shi ya wuchili, na inyi mbewode wasikari wanjinyiye, na inyi ngawia ichu, ‘Henda,’ nao nyiechihenda; na ungi, ‘Njoo,’ nao nyiechicha, na kisinga kyako, ‘Henda wuta wuliwe,’ nao nyiecheewuta.”
42007009	Yesu aicho ado kamṟihio, kaindukia mamwingi fulya fuwemwitung'atie kawawia “Ngamuwia nyo, ma ko wa Israeli njilemewone iidikia ling'anyi lidipfo!”
42007010	Kyasia walya waledumo wawuya na kanyi wakakooya msoṟo ulya amechia.
42007011	Kukashika ili lya ngama kahenda kundu ko mṟinyi fumlahe nyi Nainyi, na walya wa kiloshionyi kyake wakahenda nao na mamwingi fo wandu fufoi.
42007012	Lilyandi aweshikye kufui na kichumi kya mṟi fulya, adi a ulya mndu mpfu ario kehenda dao kya patehu, nao nyiawei mana kimumu ko mae, nao nyiawepfiie mii; na wandu wa kulya mṟinyi wafoi nyi wawerianyi nao.
42007013	Mndumii kekimbona, kamwichio wukiwa kambia, “Ma kulalie mai.”
42007014	Katikiria hafui, kapaaya kitaṟa kilya; na walya warie wakatirima. Nao kahamba “Iyo manake, ngakuwia kure!”
42007015	Mpfu ulya kakure, kadamia, kawooka ideda, nao kamnengya mae.
42007016	Wakawado nyi wuowu wose wakaidapfuma Ruwa wehamba “E lae; kodu komekure mwikimbi o Ruwa ang'anyi, na Ruwa amesahia-ng'u wandu wake.”
42007017	Mbonyi-tso tsake tsikadung'ana kulya Uyuda koose na kulya-ndo kukinganyi napfo kose.
42007018	Kyasia walya wa kiloshionyi kya Yohane wakahenda imwongoya shoose.
42007019	Kyasia Yohane kalaha wa kiloshionyi kyake wawi, kawaduma ko mndumii wahende imbesa “Iyo nyi iyo ulya a mhambe ke nyi echicha, ang'u luwedie ungi?”
42007020	Wasoṟo walya wekishika kulya koke wakahamba “Yohane mopatisa nyi aluduma kopfo wai kakuwia-le wai, Iyo nyi iyo ulya a mhambe nyiechicha ang'u luwedie ungi?”
42007021	Na saa iya tichi Yesu kachiṟa wandu waluo ndaaṟe wafoi na maṟishi hawo, kawawuta na mumuyo mbicho na wapfu-meso wafoi kawewasaṟia kawaambuṟa.
42007022	Kahaluo kawawia “Kuhendyenyi muongoye Yohane ishi moicho na iwona mkawewona Wapfu meso aiwa wai iwona, wai iriteka na iwa wai ichumia, wawodo nyi saka wai iheṟemka, wapfu madu nyi wai iicho, wapfiie nyi wai iṟutso, na wakiwa wakaongoyo mbonyi tsiwode sia.
42007023	Wungusu ulya alamsukie nyi inyi.”
42007024	Walya waledumo nyi Yohane wamehenda, Mndumii kawooka ideda na mamwingi fulya fo wandu kya Yohane “A nyikiki mlehenda yambuya kulya nuka; ngesa nyi kiwale kiweisingitso-singitso nyi otanu?
42007025	A nyi kiki mlehenda yambuya-pfo; nyi mndu aṟee nguwo tsa kimamile ngesa? Walya waṟe̱ nguwo tsa shimamile wakuleheshie, nyi mbenyii tsa wamangi wai!
42007026	A nyi kiki-se mlehenda yambuya; ngesa nyi mdedi o Ruwa Ee wo ngamuwia, nyi aidie na wadedi.
42007027	Icho nyio sa awemṟehie ke Ambuya, ngaduma msu oko oshungunyi lopfo, nao nasungusie njia yapfo oshangunyi lopfo.
42007028	Nyi ngamuwia Ipfo ko iwo wawafee nyi waka, kuipfo mdedi o Ruwa ang'ang'anyi na Yohane-pfo. Kyaindi, ichu ai mtutu o woose ipfo wumanginyi wo Ruwa, nyi ang'anyi kota-o.”
42007029	Na mamwingi fulya fo wandu fokiicho fudo, na wasanyi wa okamba, wakapatisio wupatiso wo Yohane.
42007030	Kyaindi Wafarisayo walya, na walaanyi wa wuwawaso wakatahacha kyaama kya Ruwa wawenyi, kilya Ruwa awekundi, walapatiso nyio.
42007031	“A wandu wa oshari-lu nyi njiechiwafananyisha na kiki? Nyi wafananyi na kiki-wo?
42007032	Nyi wafananyi na shiwana shidamie tumo shechilahana shehamba ‘A ili lomemkapa mtoṟiṟo, nanyo mulashine nyiki; lomemfihiṟia, nanyio ma mlafuhe nyiki?’
42007033	Kipfa nyi kulecha Yohane Mpatisi alaweelya mkate ma inyo mvinyo, nanyo mkahamba nyi amosose nyi mumuyo mbicho!
42007034	Manomndu kacha, echilya na inyo, nanyo mkahamba aichu makilya na makinango mvinyio, nyi mbuya ya wesana okamba na wenyamaṟa!
42007035	Na mṟango ulya nyi ekededyo nyi wana wake woose!”
42007036	Kyasia umu-ho o Wafarisayo kacha imterewa ke nahende ikuliia shelya kulya koke; nao kacha kadamia-pfo.
42007037	Adi aichu mka o kulya mṟinyi ai monyamaṟia Ruwa, aleicho ke nyi adamie kiliionyi kya choonga ipfo mba ko Mfarisayo ulya, kacha naho arie kichupa kya alabastro kiwode mafuda hepfaama.
42007038	Kacha ihoṟoka alya numa ya madende hake kechilia, kawooka ichoweṟa madende halya hake na mchenyere iya; kawuya ihaanguo na njui tsa ipfo mdonyi koke. Amiidima ado kakomba-komba madende halya hake, kahashia mafuda halya hepfaama.
42007039	Kyasia Mfarisayo ulya amlahie shelyenyii kekiwona ado kahia mrimenyi foke amonyi kehamba “Kokoya ichu nyi ai mdedi o Ruwa, nyi awechimanya ke mka-chu nyiu, na mbaṟi yake nyi ida, ke nyi mka mnyamaṟi!”
42007040	Yesu kahaluo kambia “Simon oko, njiwode kindo kyako njiikuwia.” Nao kahamba “Mlosha, kuhambie, mwaaria.”
42007041	“Kuwekeri-pfo wandu wawi wai wasile wa mndu moakuya, ulya umu awode sile yake ya shilingi mahana hatanu, na ulya ungi ya shilingi makumi hatanu.
42007042	Nawo walawone kemtaa, nao kawadeea sile tsilya wo wawawi. Kyasiang'u nyi uhya echimkunda ngoseṟa.”
42007043	Simon kamhaluo kahamba “Ngakusaṟa na ulya aledeeyo sile ifoi-ko.” Nao kambia “Nodumbuo sungusihu teṟe.”
42007044	Kyasia kekiindukia mka ulya kawia Simon “Uwonyi mka-chu? Inyi ngamekuchea na kunu mba kopfo, na iyo onnenga ma mṟinga fosanjia madende hapfo. Nao kyake nyi achoweṟa madende hako na mechenyeṟe, kawuya kahaanguo na njui tsa ipfo mdonyi koke.
42007045	Ma omenjikomba-kombapfo na kiwookia ngacha, ameda ikomba-komba madende hakopfo.
42007046	Ma omenjishia mapfuda kunu mdonyii fokopfo; nao nyiashia madende hako mafuda hepfaama.
42007047	Kipfa kya ikyo nyi ngakuwia-ng'u O nyi ambute njonyamaṟo tsifoi, kyamba nyi amkunda mkundie fung'anyi; kyaindi ichu awuto kyake kitutu nyi awekunda mkundie mtutu.”
42007048	Kawia mka ulya “Njonyamaṟo tsapfo tsamewuto.”
42007049	Kyasia walya wadamie nao kilonyi kya shelya, wakawooka ideda ipfo mrimenyi yawo wehamba, “Nyio-u ichu katana awuta wandu njonyamaṟo?”
42007050	Nao kawia mka ulya “Nyi wuidiki wopfo wokukiṟa; kuhendieng'u na kipuo.”
42008001	Kukashika ili numa-numa, nao kawa motengeta mamṟinyi na shimṟinyi sha wandu kechilosha na yonguo mbonyi tsiwode sia tsa wumangi wo Ruwa arianyi na walya ikumi na wawi.
42008002	Na waka wengi sa walekiṟo mṟufu mbicho na ndaaṟe nyi wawerianyi nao; nyi Maria, amlahe Magidala, nyio ulya alechiṟo mṟufu mbicho mfungade.
42008003	Na Yohane, mka o Kusa, nyi awei msoṟo mokalia shindo sha Herode, na Susana, na wengi-se wafoi wawekemtarama na shindo shawo sha nga.
42008004	Lilyandi wandu wafoi walekumbuhanana wawuka mṟinyi yawo, kadeda nawo kui mfanano.
42008005	“Mkumbi mokumba mbeu alehenda ikumba mbeu tsake, na lilyandi awekeri ikumba, maata tsikaoloka mbai ya njia tsikachumo-chumo, na shilehe shikacha itsitola shikamaa-ho.
42008006	Tsingi tsikaoloka ihohu lya iṟaṟa, tsamedo tsikawuya yuma, kifa kulawei-ho mchoweṟa.
42008007	Tsingi tsikaoloka mshenyi, msha iya ikadosana natso ikatsichoronguo.
42008008	Na tsingi tsikaoloka terinyi njicha tsikado tsikang'ana, makumbienyi hatso, imu ikakumbia ihana.” Kekiidima ihamba ado kadeda na ṟu ling'anyi kahamba “Ichu ai na madu heicho naicho!”
42008009	Kyasia walya wa kiloshionyi kyake wakacha imbesa mbonyi tsa ifanano lilya nyiiwe tsa iki.
42008010	Nao kahamba “Sa wai wainenge imanya mbonyi tsa kiṟika tsa wumangi wo Ruwa nyinyo; indi iwawengi nyi kui mafanano, kundu ma ili wewona walawone, na ili wechiicho walamanye.”
42008011	“Na ifanano lilya nyi ili; mbeu tsilya nyi idedo lya Ruwa.
42008012	Na tsilya tsa mbai ya njia nyiwo iwo weadanyia; numa Satana kacha iwuta kidedo kilya ipfo ngoonyi tsawo, kundu walawone wechiidikia wakiṟo.
42008013	Na tsilya tsa ihohu nyi iwo wekeicho idedo lilya wakaliwada na sia, indi kindo walawode nyi mri, nyi wandu wekeidikia oweṟe kitutu, na kiheri kya mahesho wakakuletsana-ho.
42008014	Na tsilya tsiolokie mshenyi nyi iwo wekeadanyia idedo, wakahenda ishingio nyi akusaṟo ha wukiwa na masaa na malango ha moo-fu, walakikumbie ndunda.
42008015	Indi tsilya tsa terinyi njicha, nyi iwo wekeicho idedo lilya, wakaliwada na ngoo njilalutsu wakakumbia ndunda na itirisia.”
42008016	“Ma kuipfo mndu echiatsa taa naipfinyikie nungunyi ang'u naiwike shi ya kitarapfo; indi nyi echiiwika kidi-hu kyemasa taa, kundu orio wandu waida napfo wawone sayo.
42008017	Kipfa kuipfo kindo kii kipfinyike keeda kilapfunuka numapfo, ma kindo kii kiṟike keeda kilamanyika na iwoneka na patapfo.
42008018	Kyasia ambuyenyi mnu chando mokeicho; kipfa ichu awode nyi echinengo, na ichu alawode, ma isho ekekusaṟa nyi shake necheshisoko.”
42008019	Alyando awei kukawecha naho mae na wana wa mae, indi walaidime ishika afui nao, nyi kipfa waleshingio nyi mamwingi fo wandu.
42008020	Kawio ke mayo na wana wa mayo nyi wahoṟoki oo njia, nyi wakundi ikuwona.
42008021	Nao kahaluo kawawia “Wama oko na wana wa wama nyi iwo wekeadanyia idedo lya Ruwa wakawewa moliwuta.”
42008022	Kyasia naalyo mfiri fumu kadooya ngalawenyi arianyi na walya wa kiloshionyi kyake; kawawia “Ndenyi luambadie kulya kya ora lungi lo nduwa.” Wakahenda.
42008023	Wechihenda wado na ngalawa iya, nao kalaa mado. Naalyo kukacha otanu sa lwafinya kulya ipalipali-hu, wakawona ngalawa iya iichuo mringa, wakawado nyi fowa.
42008024	Wakahenda imwamtsa wakahamba “Mndumii Mwaaria, Mndumii Mwaria, nyi ideka-ng'u lui!” Nao kakure madonyi kadedia otanu lulya na masinanu halya ha mṟinga; nasho shikatsia sau-sau, kukahutsa olele.
42008025	Nao kawawia “A iidikia lyanu nyiiku li?” Wakaowuo, wakaṟihio, wakawiana wo wenyi na wenyi “A ulalu nyiu-wo ichu, ili awawasa otanu na mṟinga nasho shikawemwicho?”
42008026	Wakaambadya, wakashika ohambehu lo oruka lo Wageraseno, nalo nyi mambatsana na Galilaya.
42008027	Kawuka ngalawenyi kadooya kulya orukenyi, kakumbuhana mndu o kulya mṟinyi ai mosose nyi mṟufu mbicho, alawekiṟe̱-se ma nguwo handu ha mfiri ifoi ma ikaa kundu ko mba, shile na shifunyi tupu.
42008028	Kekiafuṟa Yesu kafihiṟa kamwolokia kadeda na ṟu ling'anyi “Nyikiki njiwode na iyo Yesu Mana o Ruwa ichu ai huye ya shose? Ngakuterewa ma ulantuure.”
42008029	Kipfa nyi awemewawasa mṟufu ulya mbicho nalekane na mndu ulya; cha kipfa nyiawemwosose, kakuruo-kuruo shiheri sa shifoi kawa moringo ampfunge na mshe na matima, nao nyiawekedumbuo-dumbuo shilya shiwempfungie, kawa motengesho-tengesho nyi mṟufu ulya kundu ko nuka kulaai wandu.
42008030	Yesu kambesa “Rina lyapfo nyiu?” Nao kahamba, “Nyi Legionyi (isiṟi).” Kyamba awemwosose nyi waṟufu wawicho wafoi.
42008031	Wakamterewa nalawawawasie wasoke ngolokionyi.
42008032	Napfo nyi kuwekeri-pfo poo lya nguwe tsifoi tsiweiliso alya fumwunyi; wakamterewa nawainenge momu wahende itsiososa-tso.
42008033	Kawainenga momu. Naalyo mṟufu iya ikawuka mndu ulya ikahenda yosoosa nguwe tsilya. Poo lilya likapiṟimika kulya msaṟi-hu, likaoloka kulya nduwenyi, likapfumbo nyi mṟinga.
42008034	Walisi walya wawona wado, wakadicha, wakashitsa mbonyii-tso kulya mṟinyii na ko wademi.
42008035	Wandu wakakure wahende yambuya kilya kyawutika, wakashika alyando Yesu ai, wakakooyaho mndu ulya alewuto waṟufu walya wawicho adamie; aṟee nguwo, apfudie, ai alya madendenyi ha Yesu; wakaowuo.
42008036	Na walya wawewonyii wakawaongoya chando ulya awewodo nyi waṟufu wawicho achiṟo.
42008037	Na wandu walya woose walee mṟasenyi ya Wageraseno wakamterewa nawuke kulya kowo, kipfa lyandi walehoyo nyi wuowu wung'anyi; nao kadoya ngalawenyi, kawuya.
42008038	Msoṟo ulya alewuto waṟufu walya wawicho kamterewa ke nakukaye nao. Nao kamsama kambia.
42008039	“Kuwuuye na kanyi; nohende yonguo shindo-shi shing'anyi shidi Ruwa akuwutia.” Nao kakuhendia; kawa moonguo kulya mṟinyi koose shilya Yesu alembutia.
42008040	Lilyandi Yesu alewuya, mamwingi fulya fo wandu fukamwambia, kipfa nyi fuwei imbedia fose.
42008041	Adi a ulya mndu, rina lyake nyi Yairo; kacha naho, nao nyi awei mwitoṟi o mba yeterewia. Kakuhutsa oo madendenyi ha Yesu, kamterewa nahende kulya kanyi koke.
42008042	Kipfa nyi awewode mana kimumu o waka aweshitsie maka ikumi na iwi, nao nyi aweshikie hafui na inenuka. Nao kechihenda mamwingi fulya fuka-peṟehetsana nao.
42008043	Na mka umu aweluo ndaare ya samu handu ha maka ikumi na iwi, awemarisie shindo shake piu ko wahanga nalaidimike ichiṟo nyi mndu.
42008044	Kacha kya ipfo numa, kapaaya mambo tsa nguwo tsake, naalyo lienyi ndaaṟe iya ya samu ikamsia piu.
42008045	Yesu kahamba “Njiu anyipaaya lanye?” Wechikana-kana wose Petro na wodoe wakahamba “Mwaaria, nyi mamwingi-fu fuipeṟe-hetsana na iyo na ikutsindika.”
42008046	Yesu kahamba “Kuwode mndu amenjipaaya, kindo ngamanya nyi pfinya yanjiwuka.”
42008047	Mka ulya awona kechiidima imwowyapfo, kacha naho kechidedema, kamwolokia ndenyi, kamwongoya alya kiidi kya wandu wose kimarete kampaaya, na chando awechia oweṟe lulya.
42008048	Nao kambia “Wuyo nyi moo manoko, kiidikio kyapfo kyamekukiṟa; kuhendie kipuo.”
42008049	Alamhutsia ado, adi a ulya sa awuka kulya ko mwitoṟi ulya o mba yeterewia kawia Yairo, Mana ulya opfo amenenuka, ma kulawinyishe-se mlosha.
42008050	Yesu aicho ado kamhaluo “Ma ulaowuo, idikia tupu, na echichia-se.”
42008051	Kekishika kulya kanyi nalalekie mndu echiida nao kulya mba, shile nyi Petro na Yohane na Yakobo, na ndee o mana na mae.
42008052	Nawo nyi wawekeri ifihiṟa wechimkapya shilio wose. Nao kahamba “Mulafihiṟe, kipfa amepfapfo, nyi alee mado!”
42008053	Nawo wakamseka mnu, kipfa nyi waweichi nyi apfiie.
42008054	Nao kambada owoko, kamlaha kahamba, “Iyo mana, kure!”
42008055	Mumuyo foke fukambuya, kakure. Kawawasa nainengo shelya.
42008056	Wafee wake wakaṟihio. Nao katutuma walawie mndu ikyo kyawutika.
42009001	Kyasia kalaha walya ikumi na wawi na handu hamu, kawainenga pfinya na chila yeng'anyia waṟufu wawicho na ichiṟa ndaaṟe.
42009002	Kawaduma wahende yonguo wumangi wo Ruwa na ichiṟa wandu waluo.
42009003	Kawawia, “Ma mlawone mochiduo kindo kya njienyi, manya ndichi manya kikuchu, ma mkate ma mapesa; ma nguwo ya kawi.
42009004	Na orio mba momekuidia-ho, kaenyi-ho itane moweda iwuka-ho.
42009005	Walya wada walamwambia, mkashika iwuka mṟi-fo, kute-kutenyi kiluli-kyo ipfo madende, kundu kiwawiie kiṟingishio kyawo.”
42009006	Kyasia wakawewuka-ho, wakawa motengeta-tengeta mṟinyi ya wandu wechionguo mbonyi tsa sia, na ichiṟa wandu handu hoose.
42009007	Kyasia mangi Herode kawio shindo shilya shilewutika shoose, kapfiio nyi mdo; nyi kipfa wandu maata waweihamba, Yohane nyi aleṟutso ko wapfu.
42009008	Na maata wakahamba, nyi umu o wadedi wa Ruwa wa kacha akure.
42009009	Herode kahamba, “Yohane nyi njilemdumbuo mdo; aka ichu ngaicho shindo shake shii shido nyiu?” Kaanga moshiha mweke fowonana nao.
42009010	Wasu walya wamewuya, wakamwongoya shilya walewuta shoose. Kasheṟuka nawo kawaduo kundu ko kisekenyi, kulya mṟinyi fumlahe nyi Betisaida.
42009011	Na mamwingi fo wandu foikimanya, fukamwitung'ata. Kawaambya; kadeda nawo mbonyi tsa wumangi wo Ruwa, na sa wawelangi ichiṟo, kawewachiṟa.
42009012	Kushikye iila, walya ikumi na wawi wakacha na alyando ai wakambia “Kesama-ng'u-wo mamwingi-fu fo wandu, kundu wahende ipfo mṟinyi ya wambaṟa na madema, wawone handu helaa na shelya, kifa iya handu lui nyi nuka, nyi handu halai na wandu.”
42009013	Nao kawawia “Wainengenyi shelya nyo.” Nawo wakahamba, “Luwode kya ngoseṟa kota mkate itanu na shikunga shiwipfo, shile na luhende ihuṟa shelya wandu-wa walye wose.”
42009014	Kipfa sa wawei-pfo nyi waweshikie kufui na shiku shitanu womi tupu. Nao kawia walya wa kiloshionyi kyake “Damiṟenyi wandu njiotasa makumi hatanu-hata-nu.”
42009015	Wakawika wado, wakawadamiṟa woose.
42009016	Nao kaiṟa mkate iya itanu na makunga halya hawi, kaambuya huye ruwehu kashiidapfumya Ruwa, kashipeṟenguo-peṟenguo kainengia walya wa kiloshionyi kyake, wakahawia wandu walya.
42009017	Wakalya wakaihuda wose, kukatolo mtsuhaṟo fo shipeṟengu shilya waletsihaṟa, ikaichuo shikunjia ikumi na shiwi.
42009018	Kukashika ili limu aweiiterewa Ruwa kyanya, walya wa kiloshionyi kyake waai hamu nao, kawawesa kahamba, “Mamwingi fo wandu nyi wekehamba inyi nyiwu?”
42009019	Nawo wakahaluo wakahamba, “Nyi wekehamba nyi Yohane mpatisi, na wengi wakahamba nyi Elia na wengi wakahamba nyi umu o wadedi walya wa Ruwa wa kacha akure.”
42009020	Nao kawawia, “A nyio nyi mokehamba inyi nyiu?” Petro kahaluo kahamba, “Nyi Kristo-chu o Ruwa.”
42009021	Nao katutuma, kawawawasa walawie wado mndu.
42009022	Kawehamba ke, “Nyi kiwaṟi Mana o mndu nahende iliso wukiwa wufoi na ileheka ko waitoṟi na ko wakohanyi wang'anyi na ko walaanyi wa shitabu, itane wambaaha, na ili lya kaṟaṟu naṟuke.”
42009023	Kawuya iwia woose, “Mndu akundi yawishana na inyi, nakukane amonyi, nakudikie msalaba foke nache injiosha-ng'u.
42009024	Kipfa ichu akundi iletsa moo foke nyi echifudetsa; na ichu echidetsa moo foke kipfa kyako inyi, nyi echifukiṟa.
42009025	A mndu nyi kiki echiira-ho kya wowina woke kokoya nyi awinya wuyana-wu wose wukawa woke, nao kakudetsia-ho amonyi kawichuṟa mrima foke?
42009026	Kipfa orio mowada sonu tsako inyi ang'u tsa shidedo shako, o ichu na Mana o mndu na echeewada sonu tsake ili echikaa nache na wusuṟi woke, nyiwo wo Nde na wo wamalaika wake waele.
42009027	Nyi kya lohi lohi ngamuwia, iwa wahoṟoki iya maata-ho, wechisonja opfu ma nta walawona wumangi wo Ruwa kuwookapfo.”
42009028	Kyasia kekihamba shidedo-sho, kukaida-ho mkonu cha nyanya, kaduo Petro na Yohane na Yakobo kado fumwunyi nahende iterewa Ruwa.
42009029	Kechiterewa, kyamu kyake kikailacha fana, na nguwo tsake tsikaila weṟu tsikakengemaa.
42009030	Naho kudi aiwa womi wawi waideda nao, nawo nyi Mose na Elia.
42009031	Wakawawonekia wai na kiṟumi wechideda nao kya mainukionyi hake, chando echihenda iinukia kulya Yerusalemu.
42009032	Na Petro na wodoe nyi wawewodo nyi mado. Waambuo, wakawona wusuṟi woke na womi walya wawi wahoṟoki nao.
42009033	Kyasia, lilyandi wawei isamana wahende, Petro kawia Yesu, “Alewo Mwaaria, iya nyi hecha, lukukaye-ho, luwike-ho mahema haṟaṟu, limu lyapfo, na limu lya Mose, na limu lya Elia!” Nao nalamanye kilya aideda.
42009034	Kechideda ado kukacha ipuchi likawawikia maṟishe; nawo wakaowuo lilyandi waleshingio nyi ipuchi.
42009035	Kukawuka ṟu kulya ipuchinyi likahamba, “Ichu nyio manoko msambuṟe mwadannyienyi!”
42009036	Ṟu lilya lyechihamba lido, Yesu kawono ai amonyii. Nawo mfiri iya wakatsia walaongoye mndu ma nta shilya walewona.
42009037	Kyasia ili lya ngama, wechisoka kulya fumvu-hu, kakumbuhana mamwingi fufoi.
42009038	Kulya mamwinginyi kuwekeri-pfo mndu, kakoṟoṟoma kahamba “Mlosha Mwaaria! Nyi ngakuterewa nosaṟie mana oko o womi, kipfa nyi ai kimumu kyako!
42009039	Keambuya, mumuyo mbicho nyi fokemososa, nao kawefihiṟa ngeṟu-yo, kawa momrakuo-rakuo katana adosa mahoṟe-hoṟe, fulakunde ida fulamiwira.
42009040	Ngaterewa iwo wa kiloshionyi kyapfo wafuwute, walaidime.”
42009041	Yesu kahaluo kahamba, “Ee, nyo kishari kilawode iidikia kihendie makika! Aka-le-wo, nyi njekaa nanyo njishike indii, a njiwe moduana nanyo njishike indi? Keende mana-cho opfo na iya?”
42009042	Kekicha na alyando ai, mṟufu ulya kawemrakuo-rakuo na imrengetesha-rengetesha. Yesu katilima mṟufu ulya o ngafu, kachiṟa mana ulya, kamnengia ndee.
42009043	Wakaṟihio wose kipfa lya walewona mng'ano fo pfinya fo Ruwa. Nawo wose wechiṟihio wado kya shindo shilya ekewuta, naalyo kawia walya wa kiloshionyi kyake.
42009044	“Wikyenyi necha madedo-ha ipfo madunyi hanu! Mana o mndu nyiechikaa nahende dambiko mawokonyi ha wandu.”
42009045	Nawo walamanyie kidedo-kyo, kikawatambisa walatambahalukio, wakaowuo imbesa kya kidedo kyo.
42009046	Kyasia wakawado nyi mhio-hio ke nyiu echikaa nawe mnene-nene ngesa?
42009047	Na Yesu kamanya mhio-hio iya ipfo ngoonyi tsawo, kawada kimana kitutu, kakihoṟotsa oo mbaṟinyi yake.
42009048	Kawawia, “Mndu kaambia kimana-ki kui rina lyako, nyi inyi anjiambia; na monjiambia inyi, nyi aambia ichu anyiidumie; kipfa ichu ai mtutu onu kamunyiia, nyio sa ang'anyi.”
42009049	Yohane kahaluo kahamba, “Mlosha Mwaaria, nyi lulewona mndu aweifuna waṟufu wawicho kui rina lyapfo, naso lukamwima, cha kipfa alekeawishana naso.”
42009050	Yesu kambia, “Ma mlamwime; kipfa sa alalehanyi nanyo nyi awishanyi nanyo.”
42009051	Lilyandi mfiri yake ileetuka, kushikie mainukionyi hake nao kahaluka wohenda Yerusalemu.
42009052	Kaduma na wasu wakawemsongoya. Wakahenda, wakaida mṟinyi fo Wasamaria ke wamteseheṟie-pfo handu.
42009053	Nawo walakunde imwambia, kipfa lyandi awesumhantsie kyamu wohenda Yerusalemu.
42009054	Walya wa kiloshionyi kyake wo ko Yohane na Yakobo wekiwona wado wakahamba, “Mndumii, ukundi luhambe modo fuoloke kulya ruwehu fuwarumatse, chando na Elia ewewuta?”
42009055	Nao kainduka, kawadedia kahamba, “A mumuyo-fu mkeri nafo mlafuichi nyi fuda?
42009056	Mana o mndu chi alecha narumatse moo ya wandupfo, shile nyi iikiṟa.” Wakahenda mṟinyi fungi.
42009057	Wechikuhendia wado njiehu, mndu kambia, “nyi njechiawishana na iyo orio handu omekuhendaia.”
42009058	Na Yesu kambia, “Mapaara nyi hawode mruma, na shilehe shikawewada sungu, indi Mana o mndu awode handu helaṟa mdo fokefo.”
42009059	Kawia mndu ungi, “Nde, awishana na inyi.” Nao kahamba, “Kemembikia momu fohenda ikuṟikia wande.”
42009060	Yesu Kambia, “Leka, wapfu-wo waṟike wapfu wawo, indi iyo njoo nohende kochionguo wumangi wo Ruwa.”
42009061	Na ungi-se kahamba, “Mndumii, njechianga moawishana na iyo; indi kya kuwooka kemembikia momu njihende isamana na wandu wa kanyi koko.”
42009062	Na Yesu kambia, “Ma mndu amelesha owoko loke kawada kumbi lyedema na mbe, kawuya yambuya numa, nechikaa nasumhane ipfo wumanginyi wo Ruwapfo.”
42010001	Iya numa-numa Mndumii kasambuṟa wasoṟo wengi makumi mfungade, kawaduma wawi wawi wahende imsongoya, wahende kundo ko mṟinyi koose, na handu hoose ekaa nache naho.
42010002	Kawawia, “Shesambuo nyi shifoi, indi weṟunda-ho wakanyia. Keterewenyi Mndumii menyi shesambuo nadume waṟundi ipfo kisambuyonyi kyake.
42010003	Kuhendyenyi! Ambuyenyi nyi ngamduma mui cha machoondi hai kiidi kya shisii.
42010004	Mulahende murie kichoṟe, manya kikuchu, ma shadu, manya mulaiṟikiṟe mndu njienyi.
42010005	Indi mkaida na mba ko mndu, kuwooka hambenyi, ‘Ofoṟo lukae na mba-i.’
42010006	Na kokoya ipfo kuipfo mana o ofoṟo ofoṟo lonu nyi lochimkaika; na kokooya alaipfo, nyi lochiwuya-se na konu.
42010007	Kyasia kaenyi mba iya mochikulia na ikunyooya isho wamwinenga. Kipfa moṟunda nyi asumuhanyie woṟunda woke. Ma mlaṟaheṟahe ihenda mba-i na ii.
42010008	Na orio mṟi moida napfo, wandu wafo wakamuambia, shelya wamuomoya lyenyi.
42010009	Chiṟenyi wandu-wo wakeri-pfo waluo, muwawie, ‘Wumangi wo Ruwa womchea hafui.’
42010010	Na orio mṟi moida, wandu wafo walamuambie, wukenyi-pfo muhende ipfo njienyi tsafo muhambe,
42010011	‘Ma kiluli-kyo kya ipfo mṟinyii fonu kikuwode kunu madende kodu, nyi lochimuangatsia, kyaindi manyienyi, wumangi wo Ruwa womcha hafui!’
42010012	Na inyi ngamuwia, Kilya kya Sodoma nyi kechianguo mfiri fulya kota ka mṟi-fo!”
42010013	“Ochia lopfo iyo Korasinyi, ochia lopfo iyo Betisaida; nokooe nyi kulya Tiro na Simon kulewutikia shindo-sho sha pfinya cha ishi shiwutikie kunu kiidi kyanu, nawo nyi wawechidumbuya lilya kacha, wakuṟike na shisaṟa sha wukiwa na idamia mafunyi.
42010014	Kyaindi kilya kya Tiro na Simon nyi kyechianguo ili mfiri fo mondu kota kyanu.
42010015	Na iyo Kapernaumu chi uweei mdose kokooya ruwehu? Nyi ochikaa noolotso noshike kulya kundu ko wapfu.
42010016	Ulya amwicho nyio nyi anjicho inyi, na ulya amleha nyo nyi anjileha inyi; na ichu anleha inyi, nyi aleha ulya anjidumie.”
42010017	Wasoṟo walya makumi mafungade wakawuya wai wachihiye, wakahamba, “Mndumii, kui rina lyapfo, waṟufu wawicho na waleluicho, nyi wai wawike shi yadu.”
42010018	Nao kawawia, “Nyi njilewona Satan kechioloka ruwehu cha mbawa.
42010019	Kyasia na inyi nyi njimwinengie pfinya yechumia njoka na shisuwa na ya orio pfinya yose ya mkituwa, ma kuipfo kindo ma kida ma kida kechimukapapfo!
42010020	Kya kake mulawone mochichihio ili mumuyo mbicho imbike shi yanu ikamuicho; indi chihionyi kya ili marina hanu hamaṟehie kulya ruwehu.”
42010021	Saa iya iya kakeseka kui Mumuyo Mwele kahamba; “Ngakuana Wande, ui Mndumii menyi ruwehu na oruka, kipfa ili mbonyi-tsi utsiṟikie iwo waṟango na iwo waṟamtsu, kowuya idambuya shikoku; ee-wo Wande, na kiweekuchihie kihendeke kido.”
42010022	Kaindukia walya wa kiloshionyi kyake kahamba, “Shindo shose nyi njiledambikio nyi Wande, ma kuwode msa aichi ke Mana nyiupfo, shile na Wande, ma ke Wande nyiu, shila na Mana, na ichu Mana akundi imdambuya.”
42010023	Kaindukia walya wa kiloshionyi kyake kyaanya kahamba; “Wungusu walya meso hawo hechiwona isho nyo muwonyi.
42010024	Cha kipfa nyi ngamuwia; Waikimbi wafoi na wamangi nyi wawelangie wawone ishi nyo muiambuya, manyia walashiwone, na iicho isho nyo mokeicho, manya walaicho.”
42010025	Adi a ulya mndu mlaanyi o mawawaso kakure kacha imhesha namtewe kahamba, “Alewo Mlosha Mwaaria. Nyi wuda njiechiwika ngesa njikuoṟie-wo moo fo mlungana?”
42010026	Nao kambia, “A ipfo wuwawasonyi nyi kii kiṟehie-pfo kida, nyi usomie-pfo kuda?”
42010027	Nao kahaluo kambia, “Kunda Ruwa Mndumii opfo na ngoo yapfo yose, na mrima fopfo fose, na pfinya yapfo yose na makusaṟo hapfo hose, nowekunda na odoo chando ukundi moo fopfo kumonyi.”
42010028	Yesu kambia, “Na ohaluo kisumhanyi, kewewuta kudo na ochikaa uwone moo.”
42010029	Nao kakunda ikutana mcha asumhanyi kawia Yesu, “A odoya oko nyiu?”
42010030	Yesu kamhaluo kahamba, “Nyi kuwekeri mndu alewuka Yerusalemu kesoka na Yeriko, katumukio nyi wasoki, wakamwatuo nguwo, wakamkapa, wakambika maṟishi, wakamda kinawo-nawo kyepfa na ikia.
42010031	Kyasia mkohanyi kasoka na njia iya-iya, alakusirie, kambona kaida kihadi wokusheṟuo.
42010032	Na mndu Mlewi nawo kashika-ho, kambona, kawekusheṟuo.
42010033	Kyasia mndu Msamaria arie njia yake, kashika alyando ai, kambona, kamwichio wukiwa.
42010034	Kasembelia kufui, kampfunga shifaṟe shilya na shidami, kaletsia-ho mafuda na mvinyio; kamwira kamdosia mhongo fo indo lilya lyake liwembawie, kamduo mbenyi ya wahenu kamwinduṟia-ho.
42010035	Na ili lya ngama ngamenyi kakure nahende, kawuta dinaṟi tsiwi kainengia ulya menyi mba kahamba, ‘Njikanya imbawaṟa, na kokooya owutase kindo kya ngoseṟa, na njekutaa njimonyi ili njewuya.’ ”
42010036	Yesu kambesa, “A wandu-wa waṟaṟu nyiu-ho awekeri odoe o ulya aletumukio nyi wasoki walya? Nyi ohamba kuda?”
42010037	Nao kahamba, “Nyi ulya alemsaṟia ko.” Yesu kambia; “Henda-ng'u nowute kudo.”
42010038	Nawo wechichumia wadi na njia, nao kaida na kundu ko mṟinyi. Mndu mka umu, rina lyake nyi Marita kamwambia, kamduo kulya kanyi koke.
42010039	Nao nyi awewode mana o mae elaho nyi Maria; nao kacha damia alya madendenyi ha Mndumii, kaadanyia madedo hake.
42010040	Marita kapfuṟukana imtomboshanyia shelya, numa kacha na hafui kahamba, “A nyi kulaikusaṟa-wo Mndumii, ili manowama anjidea shindo ngapfuṟukana njimonyi? Kembie-wo nawewika-ho owoko loke lutomboshane kimu.”
42010041	Mndumii kamhaluo kambia, “Marita, Marita, kyapfo nyi uwodo nyi makusaṟo ha shindo shifoi na ikuwinyisha kowekuwinyisha.
42010042	Indi, kindo kiwaṟi nyi kimu tupu; Maria o nyi asangie-ho kiteeno kii kicha, nakyo ekaanakisoko adipfo.”
42011001	Kukashika ili limu awei handu kechiterewa Ruwa, amhutsia, umu o walya wa kiloshionyi kyake kambia, “Hoi Mndumii, luloshe-wo iterewa Ruwa, chando na Yohane alewelosha walya wa kiloshionyi kyake.”
42011002	Nao kawawia, “Ili mochiterewa Ruwa hambenyii mudi, ‘Nde-yadu ui ipfo ruwehu, rina lyapfo litano lyele; wumangi wopfo wuche. Isho ukundi chando shekewutika kulya ruwehu, na kunu orukenyi shiwewa shido.’ ”
42011003	“Kando kadu kalufoi uluinenge inu.
42011004	Uludeye sile tsapfo luwode, chando naso lokedeea wasile wadu. Ma ulaluduo kitewionyi. Indi ulukiṟe shindo shiwicho.”
42011005	Kawawia, “Nyiu o konu awewode mbuya yake, kahenda koke kio madumbwo hawi kambia, ‘Mbuya yako, kenjiakuya mkate iṟaṟu.
42011006	Kipfa nyi mbuya yako acha koko wulalu awuka kyaṟo, ma njiwode kindo kemnengapfo.’
42011007	Na ulya o mba nahaluo nahambe, ‘Ma kulanjiwinyishe; na mongo fomemaa ishingo; na wana wako nyi wakeri na inyi kitaṟehu, nyi walee-ng'u; ma njiechiidima ikure njiihende ikuinengapfo.’
42011008	Nyi ngamuwia; Ma kada alakure nahende imnenga ili ai mbuya yake, na awechikure kipfa ili amterewa ado na kituumuo, alawode sonu, namnenge isho awuṟie shoose.”
42011009	“Na inyi nyi ngamuwia; Keterewenyi nyi mochiinengo; kepfulenyi nyi mochiwona. Kekapekapenyi mongo nyi mochipfunguyo.
42011010	Kipfa orio moterewa nyi echiinengo, na mopfula kawewona, na mokapakapa mongo kawepfunguyo.
42011011	Ang'u ipfo konu kuipfo ndee o mana, mana kamterewa mkate nao namnenge iho? Ang'u kamterewa ikunga, nao namnenge njoka handu ha ikunga?
42011012	Ang'u, kamtereewa ipoṟe lya nguku, nao namnenge lya kisuwa?
42011013	Kyasia-ng'u, kokooya nyo mui wawicho, nyi mokeidima iinenga shiwana shanu shiinengo shicha, aka chi kya ngoseṟa mnu Nde-anu o ipfo ruwehu echiengeṟa inenga Mumuyo Mwele iwo wamterewa?”
42011014	Yesu nyi awekeri ifuna mṟufu mbicho ai na pipi; mṟufu mbicho kekimbuka, mndu ulya ai pipi kadeda.
42011015	Na maata-ho wakahamba, “Kindo kyainenga kaidima ifuna waṟufu wawicho nyi Belsebuli, ichu ai mnene o waṟufu wawicho weososa wandu.”
42011016	Wengi-se wakamhesha wakundi nawaloṟe ofano luwukie ruwehu.
42011017	Nao kekimanya makusaṟo hawo kawawia, “Orio wumangi wupaṟakanyi kipfa kyawo wuwuenyi nyi wochihaluka mrapu, na mba nyi yechihoya mba ingi.
42011018	Aka kokoya Satan nao nyi apaṟakanyi amonyi, akashika wumangi woke nyi wochiwanga wuda? Kipfa ili muihamba ke nyi Belsebuli anjiwanza ngafuna waṟufu-wa wawicho wekeososa wandu.
42011019	Aka kokooya inyi nyi njiekefuna waṟufu wawicho na pfinya ya Belsebuli, aka wana wanu nyi wechiwafuna na pfinya ya wu? Kipfa ikyo wo nyi wechimuwinga.
42011020	Indi kokooya nyi kimnyo kya Ruwa njekefuna nakyo waṟufu wawicho, nyi wudo-ng'u wumangi wo Ruwa wucheye na konu.
42011021	Ili mndu mwapfinya akupfungie shisha kechiringa mmba yake, nzohoṟa tsake nyi tsekaa kipuo.
42011022	Kyaindi ili mwapfinya amng'anyie amchea kambinga, nyiechiduo shisha shake shose awekusirie nasho na isumba shilya amsoka.
42011023	Ichu alawadanyi na inyi anjikundipfo, na sa alasanyia na inyi nyi echiola ola.”
42011024	“Ili mumuyo fufanyi ngafu fombuka ko mndu fochipfula handu heonyonya halawode mṟinga, na ili fulechiwona nyi fokehamba ‘Wai, too, keleka njiwuye na kulya mba koko kundu ndewuka.’
42011025	Fushika-ho, fukakooya injiahie na ishelo ikaweshelo.
42011026	Nalyondo fochihenda iende mumuyo ingi mfungade ifuwichuye kundu iidime ikaa-pfo, na numa mawuto ha mndu ulya hefurumia hakawa mawicho kota halya ha kuwooka.”
42011027	Lilyandi aweihamba madedo-ha, mndu mka mliwe o masumbuhano halya kairia ṟu kambia, “Nanga wusu wulya wulekuduo na mawe̱ halya kulehaonga.”
42011028	Nao kahamba, “E-wo, kyaindi nanga sa wekeicho idedo lya Ruwa na ikaa wakakaa nalyo.”
42011029	Kyasia mamwingi fo wandu wafoi wakakuwumbia alyando aweei, naalyo kawooka ihamba “Kishari-ki nyi kishari kiwicho, kekepfula ofano luṟihishie; nakyo ma kechiwona ofanopfo, shile nyi ofano lulya lo Yona.
42011030	Chakipfa chando Yona alewa afano lo wandu wa Niniwe, na wudo na Mana o mndu echiwiia kishari-ki ofano.
42011031	Mangi mka o kulya ora lo-kosoka nyi echikaa nahoṟoke alya mondunyi hamu na wandu wa kishari-ki, nawawinge; kipfa nyiawecheye awuka alyando oruka lutsitsie, kacha yadanyia wuṟango wo Solomon, na kya ngoseṟa kota Solomon aiki.
42011032	Wandu walya wa Nyinyiwe nyi wechikaa wahoṟoke mondunyi hamu na kishari-ki, wakiwinge; kipfa mrima yawo iletau ikamanya mwongye fo Yona, na kya ngoseṟa kota Yona aiki!”
42011033	“Kuipfo msa echiatsa taa naiwike kimolyapfo ang'u naipfihisie kiponyipfo, kyaindi nyi echiiwika kidihu kehekia taa, kundu orio waida na ipfo mba wawone ngeela-yo.
42011034	Taa ya mbihu nyi riso. Riso-lyo lyapfo kokooya likeri licha, kyasia na mbihu fopfo fose nyi fuwode sa. Kyaindi ili lii-iwicho, na mbihu fopfo nyi fochiwa meema.
42011035	Kyasia, wang'u mokuṟisa mnu, kundu sa-yo ii ipfo kopfo ilawone yechiwa meema.
42011036	Kyasia, ili mbihu fopfo fose fukeri sa, fulawode ma ohawi lui na meema, naaho-ng'u nyi fochiwa sa rambatanyi, cha ili taa yakulimika na ngela yayo ii cha mbawa.”
42011037	Kechideda ado Mfarisayo umu kamterewa nahende ilya shelya kulya koke; kahenda-pfo, kadamia.
42011038	Lilyandi Mfarisayo ulya alewona alye alawooka isanja mawoko, kaṟihio.
42011039	Mndumii kambia, “Nyo Wafarisayo nyi mokesanja shirahu na shitela ipfo kya-nja, kyaindi ipfo kiidi kyanu nyi kuichuo wusoki na wuwicho.
42011040	Mui matondo, alae chi ichu mowuta sha kya-nja ekewuta na sha kya-mba?
42011041	Kyasia, shilya shii ipfo kya-mba, saṟienyi nasho wandu, na shose nyi shechimbiia sha osu.
42011042	Ochia nyi lonu nyo Wafarisayo, kipfa nyi mokedambika kya ikumi kii kya kyaana na shindunda na mboha, indi mkaidia wuchili wusumuhanyi na ikunda lya Ruwa, ishi nyi shimuwaṟi iwuta kulawode ida shilya.
42011043	Ochia nyi lonu nyo Wafarisayo, kipfa ili mukundi isambuṟa shidembo sha kusonguo ipfo masinagogenyi, mkawekunda na shiṟikiṟo sha ipfo tumo.
42011044	Ochia lonu, kipfa nyi mui cha shipfu shiwowie, na wandu wakawa moshichuma-chuma walaichi.”
42011045	Kyasia mndu umu o walaanyi wa wuwawaso kamhaluo kambia; “Mlosha Mwaria, kohamba kudo nyi olumina naso.”
42011046	Nao kahamba, “Nanyo walaanyi wa wuwawaso, ochia lonu, kipfa ili mokedika wandu maṟio halechiwa iira, nanyio ma mlekehapaaya ma na kimnyio kyanu kimu.
42011047	Ochia lonu, kipfo ili mokechopa shifu sha wadedi wa Ruwa, na wewawaaha nyi wande-yanu.
42011048	Nyi wudo moketetekia mawuto halya ha wandeyanu, mukawechihiṟo nyiho; kipfa nyiwo wawewawaahie, nanyo mkawachopia shipfu.
42011049	Nyi njechiwadumia waikimbi na wasu, na maata wawo nyi wechiwawaaha na wengi wawafune.
42011050	Kundu oshari-lu luwuwuyo samu tsa waikimbi wose tsipusukie kimatsika wuyana wuwiko shika inu.
42011051	Wokya samu ya Abeli itane samu ya Sakaria ulya alewoohio makiidi ha kitaṟa kilya kedasia na omombo. Nyi kya lohi ngamuwia; Wandu waoshari lu nyi wechiiweso!
42011052	Ochia lonu, nyo walanyi, wa wuwaso, kipfa muleduo opfunguo lo wulaany nanyo muwenyi mulaide napfo, na walya wawekundi iida napfo mkawakingia.”
42011053	Lilya mandi alewuka alyando awei, walaanyi wa shitabu na Wafarisayo wakawooka imtengetia mnu na imbesa shifoi.
42011054	Wakamṟinjiawia wechimdeha madedo echihadeda, kundu wawone kemkumba.
42012001	Kiheri nakyo kukakuwumbia-ho mamwingi fo wandu shiku na shiku itane wachumana-chumana, nao kawooka ideda na wasu wake kuwooka kahamba, “Kuṟisenyi mso fotarang'asha fo Wafarisayo, nyifo wulembetseṟi.
42012002	Ma kuipfo kindo kii kiwoshie kilechishikuo ma kiṟike kilechimanyika numapfo.
42012003	Kyasia-ng'u, orio shindo shose muhambie memenyi nyi shechikaa shiichio senyi; na orio kindo muwewedie madunyi ipfo mba kimolya, nyi kekaa kihambio ipfo mbehu.”
42012004	“Kyaindi nyi ngamuwia nyo wakunde wako, mulawone mochiowuo iwo wewaha mbihu, wakammaa walaidime iwuta kya ngosera.
42012005	Kyaindi njimloṟe sa mochimwowuo; owuonyii ulya echiidima iwa̱ha, numa awewode-se pfinya yemkumba kulya modonyi, Ee, ichu nyiio ngamuwia; muowuonyii!
42012006	Alae chi wekekumba njoṟiu tsitanu wuhuru wo senti tsiwi? Indi manya lumu-ho luhadimikie ko Ruwapfo.
42012007	Kyaindi nyo ma njiui tsa ipfo mdonyi konu na tsinjitale tsoose. Mulaowuo, nyo nyi muidie shilehe shifoi kui wucha!”
42012008	“Orio monjiṟingishia oshangunyi lo wandu, na Mana o mndu nyi echikaa namṟingishie oshangunyi lo wamalaika wa Ruwa.
42012009	Kyaindi ichu monjikana wandunyi, nyi echikaa nakano alya sumuhana na wamalaika wa Ruwa.
42012010	Na orio sa echihamba idedo lyesutsa Mana o mndu nyi echihooṟio manyalepfo.
42012011	Nanyo, ili wechimuduo masinagogenyi na ko wachili na ko waitoṟi ma mulakuwinyishe ikusaṟa chando mochihaluo ang'u kindo mochikuashuo nakyo ang'u chando mochihamba.
42012012	Cha kipfa Mumuyo Mwele nyio echimlosha saa iya tichi kindo kiwaṟi ihambo.”
42012013	Kyasia, mndu umu o kulya mamwinginyi kambia, “Mlosha Mwaria, njikanyia iwia manowama luhawane kyooṟa kyadu.”
42012014	Nao kambia, “Nyiu anjiwikie njidumbuo mondu yanu ang'u mhawi mohawa shooṟa?”
42012015	Nao kawawia, “Ambuyenyi, mukuṟise lango tsa shindo ma tsida ma tsida, cha kipfa mfeeṟa fo mndu fochiidima imnenga natawulye moo na shindo-sho awodepfo.”
42012016	Kyasia kawawia ifanano kahamba, “Kuwekeri-pfo mndu msuṟi, madema hake hakaende mnu shelya.
42012017	Nao kakusaṟa-saṟa mrimenyi kahamba, ‘Nyi wuda njiechiwika, ili ndawode kundu njesambuya shelya sako?’
42012018	Kahamba, ‘Nyi wudi njiechiwika; nyi njechisanja shikumbi shako njiwike shing'anyie ishi; nyipfondo njiesanyia isho shicheye shoose na nzohoṟa tsako.
42012019	Numa njiwie mrima foko; iyo mrima foko nyi uwode shindo sha kisa shifoi shishikie maka ifoi; onyonya-ng'u, nokuliie na ikunyooya na ikeseka nokukesekie.’
42012020	Kyaindi Ruwa kambia, ‘Iyo nyi tondo, kio-ki nyi wechicha ishiha moo fopfo wafuduo, aka isho uteseheṟie nyi shechiwa sha-u?’
42012021	Nyi wudo kyechiwutikia ichu mokusanyia shindo indi alasuṟie ko Ruwa.”
42012022	Kawia na walya wa kiloshionyi kyake, “Kwi kipfa-kyo nyi ngamuwia; Ma mulakusaṟe wukiwa wo kindo ketawulia moo ang'u kindo mochiṟaa ipfo mbihu yanu.
42012023	Kipfa moo nyi fung'anyie shelya, na mbihu fukaweng'anya maṟao.
42012024	Keambuyenyi-wo makuru, hekewaaya ma isambuopfo, na Ruwa nyi ekehalisa hakaihuda pacha, a nyio chi mung'anyiie malehe-ho kui wuhuru!
42012025	A wukoho wonu nyiu onu echiidima yengeṟia-ho ma kyoweṟe kimu ma cha dambo ma ili akusaṟa-saṟa?
42012026	Kyasia kokooya mlekeidima ma kindo kitung'tu kido, nyiki ili mokesaṟa wukiwa wo isho shingi?
42012027	Kuloshienyi ipfo shiwaṟonyi sha mademenyi, chando shilekekapa ndusu manyia yoka; indi nyi ngamuwia; manya Solomon ipfo wusuṟinyi woke wose, awei mṟike nguwo cha kimu kyashopfo.
42012028	Aka, kokooya Ruwa nyi wudo ekeṟika maṟa-ho ha mapatenyi hechikaa-ho inu, na ngama hakakumbo mawiwenyi, a chi ngoseṟa echimuṟika nyo muidikie kitutu?”
42012029	“Nanyo mamlatambahanyie kindo mochilya na kido mochinyo, ma mrima yanu ilaṟahisho nyisho. (
42012030	Cha kipfa isho nyisho wandu wa mbaṟi njihenu wa kunu wuyana weketambahanyia wose.) Kyaindi Ndeyanu na amuichi, kamanya ke shindo-sho nyi shimuwaṟi.
42012031	Kyaindi lalakienyi wumangi woke; na isho shingi nyi cha sha ngawo.”
42012032	“Ma mlawone mochiowuo nyo poo itutu; kipfa nyi kilechihia Ndeyanu imuinengia-nyio wumangi-wu.
42012033	Kumbenyi nzohoṟa tsanu muwone shesaṟia wakiwa. Kesungusienyi na shikuchu shilechikuo sheṟika kisa kilechisia ipfo ruwehu, nyiho handu kulechisembelio nyi manyinyi ma ilio nyi kase.
42012034	Chakipfa ipfondo kisa kyanu kikeri, nyipfondo na mrima yanu yechikaa.”
42012035	“Kaenyi-ng'u mukupfungie shitsi, na taa tsanu tsiweaka.
42012036	Nanyo muwenyi muwe cha wandu waiwedia mndumii owo nawuye walinyi, kundu ili echicha, kakapa mongo, waweṟuhuo faṟa.
42012037	Nanga wasoṟo walya mndumii owo echiwakooya walee dembo ili echicha; nkya lohi ngamuwia; nyi echikupfunga na iwadamiṟa shelyenyi, natengete kechiwahidia iwainenga shelya.
42012038	Kokoya acha isumuka lya kawi ang'u lya kaṟaṟu kawakooya wai wado, nanga wasoṟo-wo.
42012039	Manyenyi iki; kokooya menyi mba aweichi kiheri mwiwi echicha, nyi awechilaa dembo, ma awechilekia mba yake ifunjopfo.
42012040	Nanyo kaenyi mukuṟeheṟie, kipfa Mana o mndu nyi echicha saa mulakuṟeheṟie.”
42012041	Petro kambia, “Mndumii ifanano-li nyi oluwia so lu-wenyi tupu, a ngesa na wandu wengi wose?”
42012042	Mndumii kahamba, “A nyiu ichu mokalia kanyi awei mwidiki mṟango, mndumii oke awemhaluye mnene o waṟundi wake, nawe mowahawia kando ili kiheri kyashika?
42012043	Nanga msoṟo ulya mndmii oke kacha kamkooya kewuta ado!
42012044	Nyi kya lohi ngamuwia, Nyi echimbika mwiṟichi o nzohoṟa tsake tsose.
42012045	Kyaindi msoṟo ulya kawuya ikusaṟa ipfo mrimenyi foke, mndumii oko nyi akeleo icha, kawooka ikapa wodoe wa kyumi na wa kika, na ilya na inyo na inango.
42012046	Ilindi mndumii oke echicha mkonu alakusirie, saa alaichi, nyi echimkapa ilyi iwicho na imsamza na wadeko.
42012047	Na msoṟo aichi shindo mndumii oke akundi, nalateseheṟe, ma nalawute kisumhanyi chando mndumii oke akundi, o nyi echikapo maṟiinga hafoi.
42012048	Na ichu alaweichi, kawuta sa shechimwendie ikapo, o nyiechikapo kyake kitutu. Orio amnenge shifoi, koke nyi shechiweso shifoi, ma ichu amwaṟie shifoi mnu, nyi wechimbesa sha ngoseṟa.”
42012049	“Nyi njilecha ikumba modo wuyana, fukamekekuakia, nki njikundi-se?
42012050	Kyaindi njiwode wupatiso woko njipatiso nawo, na chando wunjikoṟoma, na mtano wumarisike.
42012051	A nyi muhiye nyi njicheye yende ofoṟo wuyana? Nyi ngamuwia, Ote, indi nyi mpaṟakano.
42012052	Kipfa kimatsika wulalu, wandu watanu wai mba imu nyi walekanyi kui waṟaṟu nyi kui wawi, waṟaṟu waloyane na wawi na wawi waloyane na waṟaṟu.
42012053	Nyi wechiloyana ndeye na mana o nguwo yake, na mana na nde, mae na mana oke o kika, na mana o kika na mae, mamii na mali o mana.”
42012054	Kawewia na mamwingi fulya fo wandu, “Mkawona ipuchi liiu lido kulya kishingonyi, nyi mokehamba owinyi, mvuo nyi icha ii. Kyaindi nakyo na wudo.
42012055	Kukawiwita otanu locha kulya nuka nyi mokehamba nyi kochiwaa, kikawewa kido.
42012056	Nyo makulembetseṟe, ate fana ya ruwehu na ya oruka nyi mocheedima iitambahaluo; na nki ili mulaidima itambahaluo shiherishi sha wulalu?”
42012057	“A nyiki ili nyo muwenyi mlekechilia kindo kisumhanyi?
42012058	Kipfa ili murianyi na mokituwa mohenda ikukumba ko mchili, kiheri mui njienyi, kambiṟa imnenga woṟunda woke, kundu mulekane nao, nalawone kekuduo wokukuruo itane ko mangi, na mangi-chu nalakudambikie msoṟo mokusaṟikia, na mosaṟikiacho nakuwike kipfungonyi.
42012059	Nyi ngakuwia, ochikiwuka-pfopfo, na utane omaa itaa piu, kulechitsihaa ma senti imu.”
42013001	Naalyo shiheri shilya shilya kukacha wandu wakamwongoya kya Wagalilaya walya Pilato alesangana samu tsawo na shidaso shilya shawo.
42013002	Nao kahaluo kawawia, “Aka nyi mohamba ke Wagalilaya walya nyi wawei wanyamaṟi kota Wagalilaya wengi wose ili waletowokio nyi shindo-sho-ko?
42013003	Ote, nyi chi wudopfo; kyaindi nyo mukada muladumbuya, nyi mochirumara kotawo.
42013004	Ang'u, walya ikumi na nyanya wehoyo nyi kitaanga kilya kya Siloamu kikawawaaha, nyo nyi mokehamba ke nyi waweei wanyamaṟi wakaida wandu wa Yerusalemu ko?
42013005	Ngamuwia, chi wudopfo, kyaindi mukada muladumbuya, nyi wudo mochisaramaya mose.”
42013006	Kyasia kahamba ifanano-li, “nyii mndu awewode mkuyu fuwedooye demenyi lyake lya msabibu, kahenda, akundi ndunda tsafo nalatsiwone.
42013007	Kawia moringa mdemi fulya, ‘Ambuya, maaka-fu nyi fo kaṟaṟu, njechecha njikundi ndunda kunu mkuyu-hu njilawone; fusume, nofukuṟuo; njiki-ili fokelemeṟa teri, fukashingia handu wulya?’
42013008	Nao kahaluo kambia, ‘Hoi Mndumii, kefude-se makafumu-se njikefudemia njifualye na kyala.
42013009	Kulako fochiwika dunda numa; fulawike, nofumanye-ng'u.’ ”
42013010	Kyasia mkonu fumu kechilosha sinagogenyi yawo imu-ho.
42013011	Napfo kuwei-pfo mka awewodo nyi mumuyo foluo-luo msengetete, kawenjongya maka ikunyi na nyanya, nao ipfo mbihu awemlemeka, nalaidime-se ma ihoṟoka necha.
42013012	Yesu ambona, kamlaha na alya afui kambia, “Iyo mndu-mka; omeletsano na iluo-luo lyapfo!”
42013013	Kamhekia mawoko, naalyo kahoṟoka chiu, kaidapfuma Ruwa.
42013014	Kyaindi mnene ulya moambuya sinagoge kapfuluko nyashi, kipfa lya Yesu achiṟa mkonu fo Sabato, kawia wandu walya, “Nyi kuwode mfiri iṟandaṟu yeṟunda lanyie, iwaṟi iṟunda, kyasia, njonyi mkonu-yo muchiṟo, ma mlache mkonu fo Sabato!”
42013015	Mndumii kahaluo kahamba, “Nyo nyi wamakulembetseṟi; alae chi orio umu onu ekepfunguo pung'a yake ang'u nzoi yake ipfo mbangonyi mkonu fo sabato nahende iirutsa mṟinga?
42013016	A ichu ai mana o waka o Abrahamu Satana aweempfungie maka ikumi na nyanya, a nyikili kilawaṟi na ichu napfunguo mshe-fo ili mfiri fo sabato?”
42013017	Kekihamba ado, wakituwa walya wake wakasuka woose; na mamwingi fulya fo wandu foose fukachihiṟo nyi shindo shilya sha wusuṟi shiwekewuto nyio.
42013018	Yesu kahamba, “A wumangi wo Ruwa nyi wufananyi na kiki a njiwufananyishe na kiki.”
42013019	Nyi wufananyi na mbeu imu ya Haradali, mndu aleira kawiaya mdeminyi foke; ikado ikang'ana, ikawa mdi fung'anyi, shilehe sha shi ya ruwehu shikacha ikulaya ipfo maṟambe-hu hafo.
42013020	Kahamba-se lya kawi, “Nyi kindo kida njiechifananyia nakyo wumangi wo Ruwa?
42013021	Nyi wufananyi na mso foshimbiṟa mkate mndu-mka alefuira, kafuwika msonyi fo shitela shiṟaṟu, fukatana fotarang'aa fose piu.”
42013022	Nao kawa motengeta-tengeta mamṟinyi na njiotiṟiwenyi kechilosha arie njia yehenda Yerusalemu.
42013023	Mndu umu kambia, “Ale Mndumii, sa wechikiṟo nyi wangu ngesa?”
42013024	Kawawia, “Tambahanenyi ikuchuruwuya kichuminyi kii kisise; kipfa nyi ngamuwia; nyi kuipfo sa wechikunda ikuidia-pfo, indi walechiidima.
42013025	Kiheri menyi kanyi amaa ikure, amshinga na mongo, lyondo mochiwooka ihoṟoka oo nja na ikapa-kapa mongo mochihamba; ‘Hoi Mndumii, kelupfunguye-wo.’ Nao nyi echimuhaluo nahambe; ‘Njichi kundu muwukiepfo.’
42013026	Nalyondo mochiwooka ihamba, ‘Nyi luwekelya na inyo kuwonyi, na iyo kocheluloshia kulya mṟinyi yadu.’
42013027	Nao nyiechimmbia nyo, ‘Njimwichi kundu muwukiepfo; kurenyi iya koko nyo moose muwuteie sha wukika!’
42013028	Nlyondo kochikaa-ho yeṟeṟa na iimadya maheho ili mochiwona Abrahamu na Isaki na Yakobo na wadedi wa Ruwa wose wakeri ipfo wumanginyi wo Ruwa, nanyo muwenyi muwone ke nyi muwapfunyie nja.
42013029	Kochikaa kuche wandu wawuka kulya kya ora lo ngamenyi na kya ora lo kyukanyi, na kya ora lo huye na lo seri, wache damia shelyenyi sha wumangi wo Ruwa.
42013030	Ambuyenyi, nyi kuipfo wefurumia wechiwa wawooki; na wawooki wawe wefurumia.”
42013031	Oweṟe lulya tichi Wafarisayo maata wakacha na alyando aweei wakambia, “Wuka iya nohende, kipfa Herode nyi akundi ikuwaaha.”
42013032	Nao kawawia, “Hendenyi muwie ipaara-lyo; Ambuya nyi njiifuna mṟufu mbicho na ichiṟa njimarise ichiṟa wandu inu na ngama, na kilalau nyi njechikooya njimarisie.
42013033	Kyaindi inu na ngama na kilalau nyi kinjiiwaṟi itengeta, kipfa kilawaṟi mdedi o Ruwa nawoohio mbarinyi, shile na Yelusalemu.
42013034	Ee-Yerusalemu, Yerusalemu, okewaaha wadedi wa Ruwa kowekumbia na iwo wawadume kopfo maho, nyi kafoi kada njiwekundi isanyia wana wapfo handu hamu chando nguku yekesanyia malea hayo makungonyi nanyo mulakunde!
42013035	Ambuyenyi mmba tsanu nyi tsechideo tsii njisame. Nyi kya lohi ngamuwia, mochinjiwona-se manya-lepfo, shile na mkonu fulya mochihamba; kuichiko ichu acha kui rina lya Mndumii.”
42014001	Kyasia kaida na mba ya mnene umu o Wafarisayo ili lya mkonu fo sabato nalye-pfo shelya; nawo wakambikia ndeheka.
42014002	Napfo nyi kuwekeri-pfo mndu aluo, aambi mṟinga, ai alya sumuhana na oshangu loke.
42014003	Yesu kawesa walanyi walya wa wuwawaso na Wafarisayo walya kawawia, “Kuipfo mti kochiṟa mkonu fo sabato ang'u ote?”
42014004	Nawo wakatsia do. Nao kambada, kamchiṟa, kamsama.
42014005	Kawawesa, “Nyiiu onu pung'a yake ang'u punda yake ikaoloka ṟungunyi lya mṟinga, nade alaidosa-pfo oweṟe kudi ili kui mkonu fo sabato?”
42014006	Nawo walaidime imhaluo ma-nta.
42014007	Kyasia kawia walya wa-walahe ifanano, kipfa alewona chando walesambuṟa shidembo sha kusonguo, kawawia.
42014008	“Kowona olaho nyi mndu walinyi, manya kuladamie kidembo kya kusonguo, kipfa nyi kochiwona kochicha mndu amlahe awode kiṟumi kota iyo.
42014009	Na ulya amlahie mu-wawi nache nakuwie, Kesehia ichu; na iyo nyi ochiwooka iwado nyi rihima ili ochiwada kidembo kya numa ya woose.
42014010	Kyaindi kolaho, damia kidembo kya numa; kundu ulya akulahie ili echicha nakuwie, mbuya, tikira alya huye. Nlyondo ochiṟumisho nyi walya wadamie na iyo shelyenyi woose.
42014011	Chakipfa orio mokudosa amonyi nyi echisotso, na mokusotsa nyi echidoso.”
42014012	Kyasia kawuya iwia na ulya awemlahie, “Kowona osungusia choonga ya kyahuo ang'u ya kilaayo, manya kulalahie mbuya tsapfo ma wana wa mayo ma wodoo ma wamṟasa wasuṟi, wawone wechikulahia-se iyo kiwe matalana.
42014013	Indi kosungusia choonga ya mpfuho, lahia wakiwa na shileta na weriteka na shipfupfuṟe.
42014014	Na iyo, nanga iyo; kipfa wo walawode kekutaa. Kipfa kitaayonyi kyapfo nyi alya maṟutsyonyi ha wecha wasumuhanyi.”
42014015	Kyasia umu o walya wadamie nao shelyenyi aicho ado kambia, “Wungusu ichu ekaa nakuliie choonga ipfo wumanginyi wo Ruwa.”
42014016	Na Yesu kambia, “Mndu umu alesungusia kilaayo king'anyi, kalaha wandu wafoi.
42014017	Kyasia, kiheri kya kilaayo kaduma msoṟo oke nahende-wia walya wawalahe, ‘Kenjonyi, kipfa shoose shamewa!’
42014018	Iwo woose wakawooka yoka mtambo na kamu yekuwuta-ho. Ulya o kuwooka kambia, ‘Nyi njilehuṟa mdemi foko, nyi kinjiwaṟi njihende ifuambuya, ngakuterewa kenjieeka iwuya.’
42014019	Na o kawi kahamba, ‘Nyi njilehuṟa mbe ikumi, nyi njihenda itsihesha kokooya na tsiichi ikuruo magari, nyi ngakuterewa kenjieeka iwuuya.’
42014020	Na o kaṟaṟu kahamba, ‘Nyi njiilealika mka, kwi kipfa ikyo, ngaidima ichapfo.’
42014021	Msoṟo ulya kawuya kaongoya mndumii oke ado. Naalyo menyi kanyi kapfuluko nyashi, kawia msoṟo ulya oke, ‘Kure owinyii faṟa nohende ipfo mtandarenyi na ipfo njienyi tsa mṟi noende wakiwa na shileta na wapfu-meso na wairiteka nowaitse na kunu.’
42014022	Msoṟo ulya kahamba, ‘Mndumii, kilya ulembawasa kyambutika; indi na kuwode-se mwaanya.’
42014023	Mndumii ulya kawia-se msoṟo ulya, ‘Kure nohende mtanunyi na mṟasenyi ya kuleshe, uwaitike wache na iya, kundu mba yako iichuo pacha.
42014024	Kipfa nyi ngamuwia; Wasoṟo walya waweei-walahe, ma umu owo, echisonja kelya kyakopfo!’ ”
42014025	Kyasia mamwingi fo wandu fufoi fukaawishana nao, nao kawaindukia kawawia.
42014026	“Mndu kacha na koko, alasuo ndee na mae na mka na wana wake na wanawamae wa kyumi na wa kika na mrima foke amonyi, echiidima iwa mloshe okopfo.
42014027	Orio sa ada alakudika msalaba foke fopfiaho nanjioshe-ng'u inyi, echiidima iwa mloshe okopfo.
42014028	Kipfa nyi mndu ada o konu ili akundi iwika imba ling'anyi, alechidamia, naitale kuwooka, kokooya awewode shelimarisa?
42014029	Kulawone kechiwooka ilisumia, na numa elechiidima ilimarisa, na wose wechiwona wawooke imtaluo.
42014030	Wahambe, ‘Mndu chu nyi alewooka isumia immba, nalakidime ilimarisa.’
42014031	Ang'u na kuipfo mangi echihenda shidenyi iwinzana na mangi ingi, alechiwooka idamia nadede chila, kokooya na ekaria imsembelia na wasoṟo wake shiku ikumi nawingane na ichu arie wasoṟo shiku makumi hawi?
42014032	Kawona alechimwidima, nyi echimdumia wasu ai kuleshe namterewe wawade ofoṟo.
42014033	Nyi wudo-ng'u na orio umu onu, echiidima iwa mloshe oko, alawooka ikuletsana na shilya awodepfo.”
42014034	“Chumwi nyi injicha, kyaindi kombona yamepuo nyiki kechiwiko-pfo ichie-se?
42014035	Ma yeewa-se iwiko mdemenyi ma kyalenyipfo, shile nyi ikumba ipfo nja wandu wachume-chume. Ichu awode madu heicho naicho.”
42015001	Wesana okamba na wanyiamari, iwa woose nyi wawekemchea, kundu wamwadanyie.
42015002	Wafarisayo na walaanyi wa shitabu wakarihinyika wakahamba; “Ichu nyi ekeambia wanyamaṟi na ilya kalya nawo.”
42015003	Nao kawawia ifano-li kahamba.
42015004	“Nyi mndu uhya o konu awode machoondi hake ihana, limu-ho lideke, alechida halya makumi kenda na kenda ipfo patenyi nahende iwatiṟa lilya lidekie itane aliwona?
42015005	Nao kameliwona, kalihekia makoso-hu hake amchihiye.
42015006	Kamecha na kanyi kalaha wambuya na wa mṟasa kawawia, ‘Kechihiyonyi-wo kimu na inyi, kipfa ngamewona ichoondi lilya lyako liwedekie.’
42015007	Ngamuwia, ‘Na wudo kochiwada sia kulya ruwehu kya mndu umu mnyamaṟi adumbuya kota kya wandu wecha makumi kenda na kenda walasaṟie idumbuya.’ ”
42015008	“Ang'u nyi mndu mka uhya awode shilingi tsake ikumi, ikadeka-ho imu, alechiatsa taa naahie ipfo mba, napfule wo-laalya itane aiwona?
42015009	Na kameiwona kalaha wambuya wake na waka wa mṟasa kawawia, ‘Ke chi-hionyi-wo hamu na inyi, kipfa ili ngamewona shilingi iya yako iwedekie.’
42015010	Na inyi nyi ngamuwia, ‘Na wudo kochiwa sia ko wamalaika wa Ruwa kya mndu umu mnyamaṟi adumbuya.’ ”
42015011	Kahamba-se, “Mndu awewode wana ake wa womi wawi.
42015012	Ulya manawo kahenda iwia ndee, ‘Wande, njinenga ohawi loko lo masaa lulya luwechinjisumhanyia.’ Nao kawahawia shindo shilya shake.
42015013	Kukaida mfiri sa mwangu, mana ulya lyamkeku kakungura shindo shilya shose kahenda-samia oruka lo kuleshe. Kundu kulya kaola-ola masaa halya hake kui shindo sha seṟeṟia, kawa mseṟeṟi.
42015014	Nao kekimaa yola-ola shoose, kukacha njaa ing'anyi kulya orukenyi. Nao kawooka iwuṟa shetawulya moo pichu.
42015015	Kahenda ikuwada na msuṟi umu o walya wa kulya orukenyi; nao kamduma mdemenyi foke, nahende ilisa nguwe.
42015016	Kalanga iihutsa ndeu yake na makanda hekelio nyi nguwe tsilya, indi nalainengo nyi mndu.
42015017	Kawuya itawuka mrima kahamba, ‘Nyi waikelei wenga wa wande oko wawode kando kawo kaingiki, na inyi njipfiia njaa kunu wai!
42015018	Njechikure njihende ko wande oko njimbie, Wande, njilenyamaṟia ruwehu na sumuhana na iyo.
42015019	Ma njikisumhanyi ilaho nyi mana opfo-sepfo; kekunjihaluye umu o waikelei wapfo.’ ”
42015020	Naalyo kakure kahenda kulya ko ndeye. Akeri handu sa haleshe alameshika, ndee kambona, kamwichio wukiwa, kakambia, “Kamchunguṟia nzingonyi, wakahekiana momu.
42015021	Mana kambia, ‘Wande, nyi njilenyamaṟa huye ruwehu na sumuhana na iyo; ma njikisumhanyi ilaho nyi manopfosepfo.’
42015022	Kyaindi ndeye kawia masinga hake, ‘Kambienyi owinyi muhende yende nguwo ya wuitoṟi iya ichihiye tsingi mumṟike, muwembika na rachi ipfo kimnyonyi kyake na shaadu ipfo madende.
42015023	Muhende yende na ihache lilya linoru mulishinjie,’ lulye, luchihio.
42015024	Kipfa mana-chu oko nyi awepfie kawuya iṟuka, nyi awedekie, kawuya iwoneka. Naho wakawooka ichihiyo.
42015025	Kyaindi mana ulya oke mbee nyi mdemenyi aweei; achepfo ashikie kufui na kanyi, kaicho shinanda na ṟingi.
42015026	Kalaha-ho ileu limu kaliwesa, ‘Nkiki ikyo?’
42015027	Nalyo likambia, ‘Nyi mananu acha na ndeyo kashinja ihache lilya linoru, kipfa kya ili awuya imbona ai na oru.’
42015028	Nao kaichuo nyashi, nalakunde ma iida napfo. Kyasia ndee kaida na ipfo nja kamlemba-lemba.
42015029	Nao kahaluo, kawia ndee, ‘Keambuya; kiṟa mbeikuṟundia maka ifoi ido, na inyi njilemetehiye ma wuwawaso wopfopfo, ma iyo kulemennenge wudahina wo wuoṟo njihende ma ikuchihiṟanyia na wambuya wakopfo.
42015030	Kyaindi wulalu omekewona mana-chu opfo ache ichu aolye masaa hapfo ai na shisaya na weṟuhuyo, ate o nyi omshinjia ihache lilya linoru!’
42015031	Nao kambia, ‘Manoko, iyo nyi ukeri na inyi shiheri shoose, na ishi njiwode na shapfo shoose.
42015032	Kyaindi nyi kiwewaṟi ichihio na ikeseka, kyamba mana-cho oko nyi awepfiie kawuya iṟuka, nyi awedekie kawuya iwoneka.’ ”
42016001	Kyasia kawia na walya wa kiloshionyi kyake; “Kuwekeri-pfo mndu msuṟi awewode mwiṟichi oke momringia kanyi, o kakumbo koke ke nyi ekeola-ola masaa hake.
42016002	Kamlaha kambia, ‘Nyi kiki iki ngaicho kyapfo; kenjiloṟa itala lya shindo sha wuiṟichi wopfo, kipfa nyi njiwonyii ochiidima-se injihidiapfo.’
42016003	Mhidi ulya kahia ipfo mrimenyi koke, ‘Nyi wuda njechiwika ngesa, ili mndumii oko anjifuna wuhidinyi? Idema njechiidimapfo, na yeṟeṟa nyi njechiwado nyi sonu tseeṟeṟa.
42016004	Hoo! Ngamemanyia chando njechiwika, kundu ili njechiwuto wuhidinyi wanjiambie, wanjiitse na mba kowo.’
42016005	Kyasia kalaha wasile wa mndumii oke wose umu-umu kawia ulya o kuwooka, ‘Nyi sile ya kiki uwode ya mndumii?’
42016006	Nao kahamba, ‘Nyi matanaki ihana ha mafuda.’ Nao kambia, ‘Ambia baruo yapfo nodamie, noṟehie-ho owinyi fara makumi hatanu,’
42016007	Kawia na ulya ungi, ‘A iyo nyikiki uwode?’ Nao kahamba, ‘Nyi mkunja ihana ya ngano.’ Nao kambia, ‘Nga baruo yapfo noṟehiye-ho makumi nyanya.’
42016008	Kyasia mndumii ulya kaṟumisha mwiṟichi ulya awenyamaṟie, kipfa lilya alewuta ado na wuṟango; kipfa wana wa wuyana-wu wo wulalu nyi wa-waṟango kota wana wa sa ipfo sumuhana na kishari kyawo wawenyi.”
42016009	Nyi wudo-ng'u na inyi ngamuwia, “Kehenda kuwadienyi mbuya na shindo sha mamona ya wuwicho, kundu ili shechishika isenekia, wamwambie, wamdamiṟe alyando kochikao mlungana mandi-ho masaa hanu hechimdekia.
42016010	Ichu ai mhendeli o shindo shangu, nechiwa na mhendeli o shindo shifoi.
42016011	Na ichu atahacha kindo sa kitutu, nechiwa motahacha na kindo king'anyi?
42016012	Akashika mkada mlaiwahendeli kya mamona ya wuwicho, ichu echimasia sha lohi nyiiu?
42016013	Nanyo mulamewa wahendeli kya shindo sha wengi, aka-shika ichu echimwinenga shii shanu nyiu.”
42016014	Kwipfo mṟundi echidima ipfuṟukanyia womi wawipfo. Kipfa nyi wudi kechihendeka, “Nyi echisuo ichu o kuwooka, nakunde ulya o kawi, ang'u nakuwade na ichu o kuwoka, naisaluche ichu o kawi; Mochiima iṟundia iwa wawi; Ruwa na Mamonapfo.
42016015	Kyasia Wafarisayo walya waicho wado nawo nyiwe-wandu wawelangie mnu mapesa, wakakutsinyia kyake. Nao kawawia, ‘Nyo nyi mokekuhaluo wecha wasumhanyi oshangunyi lo wandu muwenyi, kyaindi Ruwa nyio aichi ngoo tsanu; cha-kipfa wutumbe wo ki-wandu nyi kindo kisuikie ko Ruwa.’
42016016	Mbonyi tsa wuwawaso na tsa waikimbi nyi tsileedio itane Yohane acha, na kiwookya-lyo nyi kokeongoyo mbonyi njicha tsa wumangi wo Ruwa, na orio mndu nyiekepario-pfo na pfinya.
42016017	Nyi kyaangu ruwehu na sanga shisaramaye, kota kimṟeho kimu kya wuwawaso kechideka.
42016018	Orio mndu alekana na mka oke kaalika ungi nyiaṟuhuya; na ichu echialika ulya alekana na mii, nyiaṟuhuya.”
42016019	“Kuwekeri mndu msuṟi awekeṟaa nguwo tsa king'aring'ari na tsa kimamile tsa owiṟo pang'a, kawa mokukesekia na shiweṟe mkonu yose.
42016020	Na mndu mkiwa, rina lyake nyi Lasaro awe-mkumbe alya mongo koke, nao nyi awewodo nyi matiinga,
42016021	kalanga ikuihutsio nyi shipeṟengu-sho shechioloka ipfo mese-hu ya mruṟi ulya. Kyaindi na shite itane shacha shikamkomba-komba matiiga halya.
42016022	Kukashika, mkiwa ulya kapfa, kahenda-dao nyi wamalaika kulya nndenyi tsa Abrahamu. Na msuṟi ulya kawepfa, kaṟiko.
42016023	Msuṟi ulya akeri kulya kundu ko wapfu mawukiwenyi, kairia meso kawona Abrahamu kuleshe, na Lasaro ai ipfo nndenyi tsake.
42016024	Kalesha ṟu, kamlaha kahamba, ‘Hoi wande oko Abrahamu! Kenjisaṟia-wo wukiwa, nokeduma Lasaro nakape kimdo kya kimnyo kyake mṟingenyi nache injioloṟa olimi-lu; kipfa ili njiilya mnu wukiwa kunu ngumienyi ya modo-fu.’ ”
42016025	Abrahamu kahamba, “Manoko, kekumbuo-wo chando iyo kuwei-yambia mecha hapfo lilya mandi uwei na moo orukenyi, na Lasaro kyake kaambia mawawio tupu na wuale, nao wulalu iya nyi aiwihiṟyo moo na iyo kowawiṟo.
42016026	Ma koda isho shoose, kunu kiidi kyadu nanyo nyi kung'alawukie-ho pichi lya ngolokio ing'anyi, kundu iwo wakundi yambadia ipfo konu walaidime, na iwo wa konu walaidime yambadia kodu.
42016027	Nao kahamba, ‘Kyakusiia, indi ngakuterewa, ndeyako, nokekumdumia kulya kanyi ko wande.
42016028	Kipfa nyi njiwode wanawawama wako watanu, nakehenda iwakekedia, kundu wo walawone wechicha-se na kundo-ku ko mawukiwa.’
42016029	Abrahamu kahamba, ‘Na wawode Mose na waikimbi wa Ruwa, leka wawaadanyie-wo.’
42016030	Nao kahamba, ‘Ote-wo, Abrahamu oko, ndeako, indi kokooya wacheyo nyi mndu o kunu ko wapfu, nalyondi wechidumbuya mrimenyi yawo.’
42016031	Abrahamu kambia, ‘Wakamda walaadanyia Mose na waikimbi wa Ruwa, na nokoe mndu awechiṟuka awuka ko wapfu, wawechiidikishopfo.’ ”
42017001	Kyasia Yesu kawia walya wa kiloshionyi kyake, “Na kukaki kochida kulacha madekeshopfo, indi ochia lo ulya echihaende!
42017002	Nanga kapfungio iho lya iseo ipfo tsingonyi kapfuluyo ipalipalinyi, nlyondo kiwechichia kota ili adekesha umu o watutu.
42017003	Kuṟisenyi Kokoya manomayo akudekio, kemdedie! Kakutochia, mhooṟie.
42017004	Na kakudekio ka-mfungade mkonu fumu, nao kawewuya icha na-kopfo ka -mfungade ihamba, ngamedumbuya, kewemhooṟie.”
42017005	Wasu walya wakambia, “Mndumii, luengeṟie pfinya yeidikia Ruwa.”
42017006	Mndumii kahamba, “Kokoya mbewode iidikia ma litutu cha mbeu ya haradali, na muwechiwia mkuyu fu, kuṟuka iya, nokudonge ipalipalinyi!” Nafo nyi fuwechimwidikia.
42017007	“Indi nyiiu onu awode isinga lyake lyedema na mtambo fodema, ang'u molisa, nao kiheri acha awuka demenyi nambie, Kenjo owinyi nodamie?
42017008	Chi echimbia, ‘Njiomoya kando njilye! Kupfunge nonjihidie mṟasa njimae ilya na inyo; ngammaa ilya, nokulieng'u iyo kumonyi na inyo noweku nyooya.
42017009	Alae nyi awechiwia isinga lilya haika kipfa lyaṟunda kilya lyawawasio?
42017010	Kyasia, nanyo na wudo, mukamemarisa iwuta shoose mui wawawasie hambenyi, So nyi masinga halechiwa; shilya luwutie nyi shilya shiluwaṟi iwuta tupu.’ ”
42017011	Naalyo kukashika, lilya mandi awerie njia yehenda Yerusalemu, kaida kiidi kya Samaria na Galilaya.
42017012	Kekiida na kimṟinyi kimu, naaho wasoṟo ikumi mawawodo nyi saka wakamkumbuhana; wakahoṟoka aleshe.
42017013	Wakairia ṟu wakahamba, “Yesu! Mwaria! Kelusaṟie wukiwa!”
42017014	Nao kekiwawona kawawia, “Kuhendyenyi mukuloṟe kulya ko wakohanyi.” Wadi wechihenda-pfo wakaheṟemka.
42017015	Na umu owo-ho awona ke amchia, kawuya kaichimbira Ruwa na ṟu ling'anyi.
42017016	Kacha, kamhoya na kyamu alya madendenyi hake kamwana. Nao nyi-we o Samaria.
42017017	Yesu kahaluo kahamba, “Walya waheṟemka chi ikumi; a walya kenda nyiku waya?
42017018	Kowoneka-se-ho ma sa wawuya wache iichika Ruwa shile na mhenu-chu tupu?”
42017019	Kambia, “Kure nokuhendie kanyi, nyi iidikia lyapfo lyakukiṟa.”
42017020	Lilyandi aleweso nyi Wafarisayo ke wumangi wo Ruwa nyi wochicha indi, kawahaluo kahamba, “Wumangi wo Ruwa wochicha wochikuloṟa-loṟa na wandupfo.
42017021	Manya wechihamba, aiwu iya, ang'u awulya kulyapfo; kipfa wumangi wo Ruwa nyi ipfo kidi kyanu wui!”
42017022	Kyasia, kawia walya wa kiloshionyi kyake, “Nyi kochikaa kuche shiheri, nyilyondo mochilanga iwona mfiri fumu fo Mana o mndu, manya mulechifuwona.
42017023	Na sa wechimuwia, Ambuyenyi iya, ambuyenyi ipfo; ma mlakure handu mui muhendepfo.
42017024	Kipfa chando mbawa yekewaṟuka ikawooka ora-lu likakooya ora lungi, ikalimikia shoose shii kunu shi ya ruwehu, nyi wudo na kya Mana o mndu kechiwa mkonu-fo foke echicha nafo.
42017025	Kyaindi kuwooka nyi kimbaṟi ituuro mnu na ileho nyi wandu wa oshari-lu.
42017026	Na chando kulewa shiheri shilya sha Noe, na wudo kochikaa kuwe mkonu iya ya Mana o mndu.
42017027	Nyi wawei ilya, wakawenyio, wakaalika, wakaaliko, itane mkonu fulya Noe aleida na kulya ngalawenyi, kukacha mra fukawakombetsa wose piu piu.
42017028	Nyi wudo shiwefananyi na kiheri kya Loti, nyi waweilya, wakawenyo, wakawehuṟa, wakawekumba, wakawewaaya, wakawewika mba.
42017029	Kyaindi mkonu Loti alewuto kulya sodoma, kukaoloka modo fo kibiriti-biriti ipfo ruwehu fukawarumatsa woose piu.
42017030	Na wudo-ng' tichi kochikaa kuwe mkonu fulya Mana o mndu echitarambuyo.
42017031	Mkonu fulya, ma mndu ai kai na masaa hake hai wanda, ma nalawone kesoka ihaira. Na wudo namndu ai mdemenyi, ma nalawuuye shii numa.
42017032	Kekumbuonyi-wo mka o Loti!
42017033	Orio mndu akundi ineneka mrima foke, nyi echifudetsa, na mndu alakundi ifunenekia, nyi echifuinutsia kipuo wyoo.
42017034	Ngamuwia, kio kilya kilya, wandu wawi walee kitaṟehu kimu, umu-ho nyi echiiroho, na icho ungi nadeoho.
42017035	Na waka wawi waisea handu hamu, umuho nyi echiiroho, na ungi nadeo-ho. [
42017036	Wawi wechikooyo wai demehu, umu-ho nairoho, na odoe nadeo-ho.]”
42017037	Wakahaluo wakambia, “Nyiku Mndumii.” Nao kawawia, “Handu hai mnying'a, nyi'hondo mtonyi (mosuṟa) yekekuwumbia.”
42018001	Kawawia ifano lyehamba, n'kimuwaṟi iterewa kitsitsi mlechilemo.
42018002	Kahamba, “Kundu ko mṟinyi kuweepfo mchili modumbuo mondu, alaweowoye Ruwa ma ikusaṟa kya mndu ma uhya.
42018003	Kuweepfo-se na mka mkusu kulya mṟinyi, kawa mohenda-henda ko mchili ulya modumbuo mondu kahamba, ‘Dumbuo-wo mondu foko na mosile chu oko!’
42018004	Nao nalakunde, kambetesa haleshe. Numa kawuya ihamba ipfo mrimenyi koke, ‘Ngakaa njilaowoye Ruwa, na ikusaṟa kya mndu ma uhya.
42018005	Kyaindi ili mka-chu anjichungia-chungia adi kitsitsi, na njimweke idumbuo mondu foke, kundu nalawone kefurumia icha injiraha-raha kyamu.’ ”
42018006	Mndumii kahamba, “Keadanyenyi mchili-chu modumbuo mondu kilasumhanyi chando ahamba.
42018007	Aka Ruwa awechidumbuo mondu fo iwo awasambuṟie, iwo wekemfuhia mfiri na kio? A ngesa nyi echiwawetesa?
42018008	Nyi ngamuwia, nyi echikambiṟa idumbuo mondu fowo owinyi. Nyi mohamba muda? Ili Mana o mndu echicha na echiwona ofoṟo orukenyi?”
42018009	Kuweepfo wandu wawekusaṟye kyawo wawenyi ke nyi wai wecha wasumuhanyi, wakapiṟa wengi; kawawia ifano-li,
42018010	“Wandu wawi waledo na hekalunyi iterewa Ruwa; umu nyi Mfarisayo, na o kawi nyi mosana okamba.
42018011	Mfarisayo ulya kahoṟoka, katerewa mrimenyi koke adi, ‘Ruwa ngakuichika, kipfa ili njilafananyi na wandu wengi, wasoki, wa ukika, waṟuhui, ma ndafananyi na msanyii-cho o okamba.
42018012	Mfungade fumu nyi njekekuotoya kawi, na shilya njiwode shoose, ngawedambika kenga kya ikumi.’
42018013	Kyaindi msanyi ulya o okamba kahoṟoka haleshe, nalakarie ma iiiia meso huye ruwehu, indi kakukapa kipeeta kahamba, ‘Hoi Ruwa, kenjisaṟia-wo inyi mokudekio!’
42018014	Kyasia nyi ngamuwia, ‘Ichu nyi alesoka na kanyi koke amsumuhantse kota ulya.’ Chakipfa orio mokung'anyisha amonyi, nyi echinyiiṟo, na mokunyiiṟa amonyi, nyi eching'anyisho.”
42018015	Wakamwendie na shiwana, kundu nashipaaye. Walya wa kiloshionyi wekiwawona, wakawatukia.
42018016	Yesu kawalaha wache na koke kahamba, “Kelekenyi shiwana shikucheye na koko, ma mulashiime; cha kipfa wumangi wo Ruwa nyi wo iwo wai chasho.
42018017	Nyi kya lohi ngamuwia, ‘Mndu alaambia wumangi wo Ruwa ai cha mana nechishika-pfopfo.’ ”
42018018	Kuwei-pfo mndu ang'anyi, kambesa kahamba, “Mlosha mcha, ngawika njida, njioṟe moo fo mlungana?”
42018019	Yesu kambia, “Nyikipfa-ki ili onyiilaha Mcha? Kuipfo mchapfo, shile Ruwa amonyi.
42018020	Mawawaso na uhaichi ke, ‘Ulaṟuhuye; Ulawaahe; Ulaiwe; Ulairie sha wongo; India ndeyo na mayo.’ ”
42018021	Nao kahamba, “Isho shose nyi njishiwode wookia wututu woko.”
42018022	Yesu aicho ado kambia, “Utsiheṟe kindo kimu henda kumba isho uwode shose nohawie wakiwa, nlyondi ochiwada kisa kulya ruwehu. Komemarisa, nocheng'u nonjioshe.”
42018023	Kekiicho ado kasokio mnu nyi fowa kakuinadia mnu, kipfa nyi awesuṟie mnu.
42018024	Yesu kekimbona ado kahamba, “Ambuyenyi chando kiumie wasuṟi ida na wumanginyi wo Ruwa!
42018025	Kipfa nyi kyangu ngamia iide ṟochenyi lya sindanu kota mndu msuṟi iida wumanginyi wo Ruwa.”
42018026	Walya waleicho wakahamba, “Aka nyi mndu ada echikiṟo?”
42018027	kahamba, “Isho shilechiidimika ko wandu, ko Ruwa nyi shechiidimika.”
42018028	Petro kahamba, “Ambuya, so nyi luleda shindo shadu shoose, lukakuosha.”
42018029	Yesu kawawia, “Nyi kya lohi ngambia, Kuwode mndu aleda mba ang'u mka, ang'u wanawamae, ang'u iwo wamfeye, ang'u wana, kipfa kya wumangi wo Ruwa.
42018030	Aleekaa nawihiṟio sha ngeria kafoi shiheri-shi shekaa iya wanda, na shiheri shechicha, nasumbo moo fo mlungana.”
42018031	Kyasia kasanza walya ikumi na wawi handu hamu kawawia; “Ambuyenyi, nyi lukeri-ng'u ido luhende kulya Yerusalemu, na shilya shii shiṟehie kya Mana o mndu nyi waikimbi wa Ruwa, nyi shechihoya shoose.
42018032	Kipfa nyi echihenda idambikio wandu wawicho, wamwisaluche, na imruma, na imwiselia mnyeri.
42018033	Wawemkapa na ngowa tsiwode msha, numa wambaahe. Nao mfiri fo kaṟaṟu nawuye iṟuka.”
42018034	Na iki walakimanyie ma kitung'tu. Idedo-lyo likawaṟikikia, walalimanye kimaduma, walamanye kilya lyahamba.
42018035	Lilya aweshikie kufui na Yeriko, adi a ichu mndu kipfupfuṟe adamie mbarinyi ya njia kechiterewa shiinengo.
42018036	Aicho tendemra ya wandu yechiida, kawesa, nkyo kiki ikyo?
42018037	Wakamwongoya ke nyi Yesu o Nasareti aiida.
42018038	Nao kakoṟoṟoma ilaha kahamba, “Hoi Yesu, mana o Dawidi, njisaṟia-wo wukiwa.”
42018039	Walya wawesonguo wakamkanga natsie. Kyaindi o kaengeṟa ilaha, “O mana o Dawidi, njisaṟiawo wukiwa mmbe!”
42018040	Yesu katirima, kawawasa naendo na alyando ai. Kekishika-ho, kambesa.
42018041	“Nyi kiki ukundi njikuwutie?” Nao kahamba “Nyi njiwuye yambuo-se Mndumii.”
42018042	Yesu kahamba, “Ambuo-se; nyi iidikia lyapfo lyakukiṟa.”
42018043	Naalyo kaambuo, kahenda nao kechiidapfuma Ruwa. Na wandu walya walewona, wakang'anyiisha Ruwa.
42019001	Kekishika kulya Yeriko, kaida na kulya mṟinyi.
42019002	Napfo kuwekeri-pfo mndu awelaho rina lyake nyi Sakayo, aweei mnene o wasanyi wa okamba, awewei msuṟi.
42019003	Kalanga iwona Yesu namanye chando ai, nalaidime; kipfa kya mamwingi fo wandu, nao nyi awe mfui wumba.
42019004	Kahenda kusonguo kechidicha, kado mkuyu-hu kundu nambone, kipfa njia nyi iweidie handu halya.
42019005	Yesu kekishika-ho, kaambuya huye, kambona, kambia, “Sakayo, soko-pfo owinyi faṟa; kipfa na ngaki, inu na njihende itsinda kulya mba kopfo.”
42019006	Nao kasoka-pfo owinyi faṟa, kamduo kanyi kokye amchihiye.
42019007	Na walya walewona, wakamnunuwia wakahamba “Nyi aida na ko mndu mnyamaṟi katsinda-pfo.”
42019008	Sakayo kahoṟoka, kawia Mndumii, “Ambuya Mndumii kenga kya masaa hako njiwode nyi njechiinenga wakiwa, na kokooya ndemlemba mndu kindo, nyi njechimbihiṟia kya ngeria kaana.”
42019009	Yesu kambia, “Kunu mmba komewoneka okiio kipfa nao amonyi nyi awei mana o Abrahamu.
42019010	Kipfa Mana o mndu nyi alecha ipfula kilya kidekie, nakikiṟe.”
42019011	Wandu wekiicho isho, nao kaengeṟa ideda kechiloṟa mfano, kipfa nyi awei afui na Yerusalemu, nawo wakakusaṟa kulako wumangi wo Ruwa nyi wochikuloṟa oweṟe lulya.
42019012	Kahamba, “Mndu o wumangi alehenda oruka lo kuleshe nawade-pfo wumangi, numa nawuye.
42019013	Kalaha wasoṟo wake ikumi, kawainengia mahana ikumi ha shilingi, kawawia, ‘Kape-kapenyi natso mbucha njitane ngawuya.’
42019014	Na wandu wa kulya mṟinyi nyi wawemsuo, wakaduma wasu ipfo numa yake wambie, ‘Lukundi ichu naluitoṟie-sopfo.’
42019015	Nao kekiidima iwada wumangi wulya, kawuya, kahamba wasoṟo walya alewainengia pesa tsilya, walaho wache na koke, kundu namanye sa aendie kindo kulya mbuchenyi.
42019016	Kukacha ulya o kuwooka kahamba, ‘Mndumii, shilingi tsilya tsapfo ihana tsileṟimiṟa tsingi mahana ikumi.’
42019017	Nao kambia, ‘Hoona! Iyo msoṟo mcha, kipfa ui mṟeheṟi o shindo shitutu, wa-ng'u mwitoṟi o mṟi ikumi.’
42019018	Kukacha o kawi, kahamba, ‘Mndumii, shilingi tsapfo ihana tsileende tsingi mahana hatanu.’
42019019	Kawewia na ichu, ‘Na iyo kewewa-ng'u mwitoṟi o mṟi itanu.’ ”
42019020	“Kukacha ungi owo kahamba, ‘Mndumii, ambuya, aitsi shilingi tsapfo ihana. Nyi njiwetsipfungie ipfo kidaminyi kya mbiṟuko.
42019021	Kipfa njikuowoye ili ukeri mndu mkeremi, nyiokekuiria kindo kulaleṟie-ho, kowesambuo sa kulawaaye.’
42019022	Nao kambia, ‘Na madedo ha dumbu lyapfo nyihechikuwonyia naho owingo, iyo msoṟo mbicho. Nyi uweichi ke nyi njii mndu mkeremi, njekekuiria kindo njilaleṟie na isambuo sa njilawaaye.
42019023	Aka nyikili kulaleduo pesa tsako ko menyi mokumba shindo? Na ili njiwechiwuya nyi njiwechitsiambia na tsa ngeria.’
42019024	Kawia walya wawe-ho, ‘Msokenyi shilingi-tso ihana, mwinengie icho awode mahana ikumi.’
42019025	Wakambia, ‘Mndumii, nyi awode mahana ikumi!’
42019026	‘Na inyi nyi ngamuwia, Orio sa awode echiengeṟa inengo, na ulya alawode, nyi echisoko na kilya awode.
42019027	Na wakituwa walya wako, walakundi njiwaitoṟie, waendenyi na iya muwarandwo-randwo njiwonyi!’ ”
42019028	Kekimaa ihamba ado, kaengeṟa iwada njia yedo na Yerusalemu.
42019029	Kekishika hafui na Betifage na Betanyia, alya kufui na fumwu lya mashidi ha msinepfu, naalyo kaduma wasu wake wawi, kawawia;
42019030	“Hendenyi kulya mṟinyi fui mambatsana nanyo. Mkameida napfo nyi mochiwona-pfo ihache lya nzoi li-ipfunge, ilalembawe mndu ma umu, mulipfunguo-ho, munjiendie.
42019031	Na kokooya mndu ambesa, Nyikili molipfunguo-ho, mbienyi, nyi Mndumii alikundi.”
42019032	Na walya waledumo wakakure, wakahenda, wakawona chando alewawia.
42019033	Wechifunguo ihache lilya lyo nzoi, wenyi-lyo wakawawia, “Nyikili mopfunguo ihache-lyo?”
42019034	Nawo wakahamba, “Nyi Mndumii aliwodie iṟunda.”
42019035	Wakaliduo ko Yesu; wakaliala nguwo tsawo, wakadosiaho Yesu.
42019036	Kechihenda ado, wakamwalia nguwo tsawo kulya njiehu.
42019037	Lilya aleshika kufui na msaṟi fulya fo fumvu lya mashidi ha msinepfu, naalyo siṟi iya ya wandu wa kiloshionyi kyake yose ikawooka ichihio na iadapfuma Ruwa na maṟu hang'anyi kipfa kya ṟiho tsilya tsa pfinya waletsiwona tsose.
42019038	Wakahamba, “Naleheke ichu mocha iwa mangi kui rina lya Mndumii; ruwehu nyi ofoṟo, na kiṟumi kikae huye ruwehu!”
42019039	Kyasia, kulya mamwinginyi kuwekeri-pfo Wafarisayo maata, wakambia, “Mlosha, kanga iwo wa kiloshionyi kyapfo!”
42019040	Nao kahaluo kahamba, “nyi ngamuwia, Kokoya iwa watsia, maho na hechikoṟoṟoma.”
42019041	Ashika kufui na yafukia, kawona mṟi fulya kafulilia.
42019042	Kahamba, “A kulamanya-wo na iyo mfiri-fu fo inu mbonyi-tso tsiwechikuendie ofoṟo! Kyaindi ulalu shameṟiko mesonyi hapfo ulawonyi.
42019043	Cha kipfa nyi kochikaa kukuhoye mafiri, nlyondo wakituwa wapfo wechikuṟingichia na mfoo na ikutengetia na ikufiṟita kose kose.
42019044	Nawo nyi wechimuwunduya wanda na wana wapfo wai ipfo kiidi kyapfo, wamuole-ole walechida ma iho likae huya iho lingi, kipfa ulalemanya shiheri shilya ulesahio!”
42019045	Kaida na hekalunyi, kawooka ifuna-pfo sa wawei ikumbia-pfo shindo.
42019046	Kawawia, “Nyiki kiṟehie, ‘Mba yako iwe mba yeterewia,’ nanyo mkawuya iihaluo opango lo wasoki!”
42019047	Nao kawa molosha handu halya haele orio mkonu, Indi wakohanyi wanene na walaanyi wa wuwawaso na wanene wa wandunyi wakashiha mwaanya fomrumatsa.
42019048	Walawone kembutia; kipfa wandu wafoi wawewatiṟanyi nao wechimwadanyia.
42020001	Kukashika, ili mkonu fumu kechilosha wandu kulya hekalunyi, na yonguo mbonyi tsa sia, kukacha wakohanyi, na walaanyi wa shitabu warianyi na wameeku.
42020002	Wakadeda nao, wakambia “Keluwie, Ishi nyi uiwuta kui pfinya ida? A kingise, nyiu akuinengie pfinya-i?”
42020003	Kahaluo kawawia “Na inyi na njimuwesa kidedo kimu, munjihaluo,
42020004	wupatiso wo Yohane nyi ruwehu wuwukie ang'u nyi ko wandu?”
42020005	Wakakusaṟa-saṟa wo wenyi na wenyi ke, lukahamba nyi ruwehu wuwukie, nao nyiechihamba, a nyiki ili mlalemwidikia?
42020006	Na lukahamba, ko wandu, wandu wose nyi wechilukumbia maho, kipfa wakusirie ke Yohane nyi mwikimbi o Ruwa.
42020007	Wakahaluo, “Luichi kundu wuwukiepfo.”
42020008	Na Yesu kawawia, “Ma inyi njiechimuwia pfinya-i njeketana nayo ishipfo.”
42020009	Kyasia kawooka iwia wandu ifano-li, “Mndu awedemie mdemi fo msabibu; kafudambikia wefulimia, kahenda orukenyi lungi ikaa-pfo mfiri ifoi.
42020010	Kiheri kya ndunda tsambiṟa, kaduma msoṟo oke nahende ko walya welimia, kundu wamnengie ndunda tsintowe kulya msabibunyi; na walya welimya wakamkapa, wakamwinutsa wulya.
42020011	Kawuya iduma msoṟo ungi; wakawemkapa-se na imwinyala, wakamfuna alarie kindo.
42020012	Kaengeṟa iduma, kaduma-se o kaṟaṟu; nawo wakambika shifaṟe wakamfunyia nja.
42020013	Menyi dema lya msabibu kahamba, ‘Ngawika njida? Nyi njechiduma mana-chu oko mkunde; kofia ichu nyi wechimwowuo!’
42020014	Walya welimia wambona, wakakusaṟa na ideda kyama wo wen na wenyi wakahamba, ‘Hoona ichu nyio mokyora, nndenyi lumbahe-ng'u, kundu na kyora-kyo kechiwa kyadu!’
42020015	Wakamkumbalya nja ya mdemi fulya fo sabibu, wakambaaha, ‘Kyasia, menyi dema lilya lya msabibu nyi echiwawutia ada ngesa?’ ”
42020016	“Nyi echicha nawarumatse, na msabibu iya nadambikie wengi.” Na walya waleicho wakahamba, “Kilahendeke kido!”
42020017	Nao kawaambuya wowatuma kahamba, “A idedo-lyo li iṟehie lyehamba, Iho lilya wandu wewika mba walelisuo, nyilyong'u lilewa iho ling'anyi lya ndumbenyi; kimaduma kya idedo-lyo nkiki?”
42020018	“Orio moho huye ya iho-lyo nyiechifunjika-funjika; na ichu mohoyo nyi iho-lyo, nyi lyechimsonohotsa.”
42020019	Walaanyi wa shitabu na wakohanyi wakakunda imleshia mawoko wambade kiheri kilya kilya, indi wakaowuo wandu, kipfa nyi walemanya ke ifano lilya nyi lyahambo kipfa kyawo.
42020020	Wakambikya ndeheka, wakamdumia wemsoṟa wokulembetseṟa ke nyi wai wecha wasumhanyi na wucha, kundu wawone mti fo madedo hake wahende imdambika wuchilinyi na pfinyenyi ya mchili mwitoṟi o oruka.
42020021	Wakambesa kindo kemsoruo, wakahamba, “Mlosha, nyi luichi nyi okededa kisumhanyi na ilosha kisumhanyi, ma ulekeambuya shamu sha wandu; na njia tsa Ruwa kolosha chando tsii lohi.
42020022	So na kilusumhanyie iwikia kaisari kodi ang' ote?”
42020023	Nao kamanya mkoṟo yawo, kawawia,
42020024	“Kenjiloṟenyi shilingi. Nyi iwode ofano lou na mṟeho nyi fou?” Wakahamba, “Nyi sha kaisari.”
42020025	Nao kawawia, “Keinengyenyi kaisari ishi sha kaisari; na Ruwa mbemnenga isho shi sha Ruwa.”
42020026	Manya walaidime imdeha na madedo hake alya oshangunyi lo wandu, wakaṟihio mhaluye foke, wakatsia.
42020027	Kuwekeri-pfo na Wasadukayo wawekekaṟuo ke kuipfo iṟuka lya wapfupfo, wakacha na koke wakambesa.
42020028	Wakahamba, “Mlosha, Mose nyi aleluṟehia ke; kokoya mndu, manomae apfa kada mka alawode mana, manomae naoṟe mkachu, kundu nawonyie manomae luwa.
42020029	Kyasia kuweepfo wasoṟo mfungade wa mndu umu; ulya mmbee kaduo mka, kapfa kada mka ulya alawode mana.
42020030	Mka ulya kadao nyi ulya momwituma.
42020031	Na ulya o kaṟaṟu naawo, kikahendeka kido, itame wapfa woose mfungade walade ma mana,
42020032	Mainukionyi na mka ulya kawepfa.
42020033	Kyasia, maṟutsionyi ha wapfu, mka -chu nyi echiwa o uhya-ho? Kipfa woose mfungade nyi waweei wamii wa mkachu.”
42020034	Yesu kawawia, “Nyi wana wa wuyana wu nyiwo sa wekealika na yaliko.
42020035	Kyaindi walya wechinengo ishika wuyana wulya na iṟutso ko wapfu, wo wechialika ma yalikopfo.
42020036	Kipfa ma ipfa wechikipfapfo; kipfa wo nyi wechiwakana na malaika, wawewa na wana wa Ruwa, kifa wai wa kirukionyi.
42020037	Kyaindi kui kipfa kya wapfu, ke nyi wechiṟutso, ma Mose na alewetongio ipfo isikinyi kiheri Mndumii alemlaha. Kamhamba, Ruwa o Abrahamu na Ruwa o Isaki na Ruwa o Yakobo.
42020038	Ruwa chi o mnying'apfo, indi nyi o wai na moo. Kyamba iwo wai ma moo woose nyi wai-ho kipfa kyake.”
42020039	Wengi wa walanyi wa shitabu wakahaluo wakahamba, “Mlosha, iyo nyi odambuo necha.”
42020040	Nawo walelekaria-se imbesa kindo.
42020041	Kyasia kawawia, “A nyi wuda ili wandu wekehamba ke Kristo nyi mana o Dawidi?
42020042	Nao Dawidi nyi ahambie amonyi ipfo kitabunyi kya shimbo kehamba, ‘Mndumii nyi alewia mndumii oko, Kedamia kuwokonyi koko ko kulyo.’ ”
42020043	“Njitane ngaleṟia wakituwa wapfo, wanda madendenyi hapfo.”
42020044	“Alae, komkooya Dawidi nyi amlahiye nyi Mndumii, nyi wudaechiwa-se manoke?”
42020045	Kawia walya wa kiloshionyi kyake wandu walya wawei imwadanya waichio wose.
42020046	“Kuṟisenyi kya walaanyi wa shitabu, iwo wakundi ichumia waṟee nguwo tsa mkuruo tsekulembetseṟa, wokulefuo, wawekundi iṟikiṟio nyi wandu ipfo tumo; na ipfo sinagogenyi nyi wakundi-pfo shidembo sha kusonguo; na wakalaho shelyenyi wakasambuṟa alya ko wasuṟi.
42020047	Nyi wekelya mba tsa waka wakusu wakatsimaa, na kwi wulembetseṟi wakakurihiria ihamba ke nyi lokemterewia. Iwo! Iwo, nyi wechikaa wawonyio owingo ngoseṟa.”
42021001	Nao kairia meso, kawona chando wasuri wechiwika shindo sha nnga ipfo sandukunyi lya njodambiko.
42021002	Kawewona na mka umu mkiwa, ai mkusu kechiwika-pfo shisenti shiwi.
42021003	Kahamba, “Nyi kya lohi ngambia, Mka-chu mkiwa ai mkusu, nyi awika-pfo kya ngoseṟa kota woose.
42021004	Chakipfa iwo woose nyi wawuta ipfo mfoeṟenyi fo masaa hawo, kyaindi ichu, ipfo wukiwenyi woke, nyi adambika shoose ashiwode, isho shiwechimbanza moo foke.”
42021005	Na wandu wengi nyi wawei ikapa sumu tsa hekalu lilya chando liweishele necha na maho mecha na mchopie ingi iwenji sanzie-pfo nao kahamba.
42021006	“Kya ishi muyambuya wulalu, nyi kochikaa kuche shiheri, kulechideo ma iho huya iho lingi lilaiwunduye wanda.”
42021007	Wakambesa wakahamba, “Mlosha, nyi indi isho shechikaa shishike; na kitaanyio kyasho nyi kiki ili shechikaa shiwe?”
42021008	Nao kahamba, “Ambuyenyi mlawone mochidetseṟo; kipfa nyi kochicha wafoi kui rina lyako wahambe nyio inyi; wawehamba, Kiheri kyamesembelya. Manya mulahende ilungana nawo!
42021009	Nanyo ili mochiicho mbonyi tsa shida na tsa shipfulu-pfulu sha wandu, ma mlawuko nyi madima. Kipfa shindo-shi na shikaki na shikae shiwooke iwutika, indi, imarisio lyechicha owinyi lidopfo.”
42021010	Naalyo kawawia, “Wandu wa mbaṟi imu nyi wechiapfinyiana na mbaṟi ingi, na wumangi na wumangi wungi.
42021011	Na handu hengi na hengi nyi kochiwoneka na shidihinyisha-shi shing'anyi, na kungi na kungi njaa na ndaaṟe tseambukia, kuwewoneka na makindo hechikangaṟitsa wandu; na riho tsing'anyi tsioweshie tsiwoneke huye ruwehu.
42021012	Kyaindi kuwooka, isho shoose shilameshika, nyi wechimuitsa kiterengionyi wamukape na imufuna, wawemduo masinagogenyi na mengenyi, wamuhoṟotse oshangunyi lo wamangi na lo wachili waitoṟi, nakyo nyi kipfa kya rina lyako.
42021013	Ishi nyi shechimuwonekia nyo kundu muidime injiṟingishya.
42021014	Mukuteṟye ipfo mrimenyi konu ke mulawooke ihia kekuashuo.
42021015	Kipfa ipfo madumbunyi hanu nyi inyi njechimbikia-pfo madedo ha wuṟango, na iwo wemkaṟuo wose, wechidima ihakaṟuo ma ihakanapfo.
42021016	Nanyo nyimocheṟiingio na nyi wafee na wanawamaanu, na wodoyanu wa kishari na wakunde wanu.
42021017	Nanyo nyi mochisuikia wandu woose kui kipfa kya rina lyako.
42021018	Kyaindi ma ochui lumu lochimdekia mdonyi konupfo.
42021019	Damiṟenyi mrima yanu kui ikutirisya.”
42021020	“Kyaindi ili mochiwona mṟi fo Yerusalemu fochitengetio nyi masiṟi, wutenyi-ho imanya, kiheri kyafo kenyamaṟo kyamshika.
42021021	Kiherikyo sa wakeri kulya Yudaya, wadichie nja; na iwo wai nja, ma walawuye napfo.
42021022	Kipfa shiherisho, nyisho shewuwuya kisecha, kundu shilya shii shiṟehie shishike shoose.
42021023	Kyaindi ochia nyi lo waka walya wekooyo waai walemo na weonza mandi-ho! Kipfa iya wuyana nyi kochiwada kiwi king'anyi, ili wa oshari-lu wechiwuwuyo kui nyashi ing'anyi.
42021024	Wengi nyi wechiwooho kui njoshu, wengi wadao wafungo njosharinyi tsose. Na Yerusalemu ideo yechichumo-chumo nyi wandu wa mbaṟi njihenu, itane shiheri sha mbaṟi-tso njihenu shainutsio.”
42021025	“Kochiwoneka na ṟiho tsa njofano ipfo mnengeṟinyi na merinyi na nyenyerinyi, na iya wuyana wandu wa mbaṟi tsoose nyi wechikapo ngoo walechimanya kimaduma, kipfa masinanu ha ipalipali nyi hechiengeṟa ihaluka-haluka na idihina.
42021026	Wandu nyi wechiuma ndadya kwi kitewe kya wuowu na iwedia shilya shechihoya wuyana; kipfa pfinya tsa ruwehu nyi tsechisingitso-singitso.
42021027	Kiheri-kyo, nlyondo wechiwona Mana o mndu kechicha ario nyi ipuchi, awode pfinya na kiṟumi king'anyi.
42021028	Kyasia, ili isho shechiwooka iwa, kekuheluonyi, mbeiria mdo yanu huye, kyamba momshika hafui na iletso.”
42021029	Kawawia ifanano, “Keambuyenyi mkuyu-fo, na orio mashidi hengi hoose.
42021030	Mukamewona haoṟa, nyi mokemanya mbenyi ke, kiheri kya masambuyonyii kyameshika hafui.
42021031	Nyi wudo nanyo, mkamewona shindo-sho shamewooka iwa, manyenyi ke, wumangi wo Ruwa womshika afui.
42021032	Nyi lohi ngambia; Oshari-lu lochiarisika manya-lepfo, na kutane ishi shawutika.
42021033	Ruwehu na oruka nyi shechikaa shimande, kyaindi madedo hako hechimandapfo.”
42021034	“Kyasia, kuṟisenyi, mulawone ngoo tsanu tsechilemeṟo nyi itandaluo ndeu na wunanzi na mawinyisha ha wanda-i, mfiri fulya fuwone fochimutowokia mulakusirie.
42021035	Kipfa chando mdeho fokerakuo, nyi kechichea woose handu hose wai kunu wuyana.
42021036	Nanyo, laenyi dembo mfiri yoose mochiterewa, kundu muidime ikuashuo isho shoose shikundi iwa, na ihoṟoka alya sumuhana na Mana o mndu.”
42021037	Kyasia, nao orio mkonu, ili mfiri, nyi awekewa molosha kulya hekalunyi, kukameila kakure-pfo kahenda ilaa kulya fumvunyi lya mashidi ha msinepfu.
42021038	Wandu woose wakawemchea ngamenyi kilawo kundu wamwadanyie.
42022001	Kyasia, kukatikiria mkonu mnene fo mkate ilamtarang'ashe; fulya fumlahe nyi fo pasaka.
42022002	Na wakohanyi wang'anyi na walaanyi wa shitabu wakashiha mweke fombaaha; kipfa nyi waweowoye wandu.
42022003	Kyaindi Satana kahenda yososa Yuda ulya amlahe Iskariote, nao nyi umu o walya ikumi na wawi.
42022004	Kakure, kahenda ideda na wakohanyi wanene na wachili walya wa wasikari, kundu namdambike mawokonyi hawo.
42022005	Nawo wakachihio, wakaidikiana nao kya pesa wechimnenga.
42022006	Nao kaidikia na pata, kashiha mweke fomdambika kundu wandu walamanye.
42022007	Koikishika mkonu fulya fo mkate ilamtarang'ashe, nafo nlyondo kokedaso kidahina kya Pasaka.
42022008	Kaduma Petro na Yohane, kawawia, “Hendenyi muluteseheṟie handu lochiliia kiidahina kya pasaka.”
42022009	Nawo wakambia, “Nyiku ukundi luhede isungusia, Mndumii?”
42022010	Nao kawawia, “Ili mochiida na kulya mṟinyi, nyi mochikumbuhanana na mndu arie nungu ya mṟinga, mwoshenyi, itane kulya mba kundu echiida napfo?
42022011	Muwie ichu menyi mba, Mlosha nyi akuwesa, nyi'ku kui mba yekaa, kundu njiliie-ho Pasaka hamu na wa kiloshionyi kyako?
42022012	Nao nyi echimlora kiriha kinene ki-kyale nguwo; nyipfo-ndo mochilusungusia.”
42022013	Nawo wakahenda, wakawewona chando alewewawia, wakawaṟeheria-pfo kidahina kya Pasaka.
42022014	Kiheri kikashika, kacha idamia shelyenyi hamu na wakiloshionyi kyake.
42022015	Kahamba, “Nyi mbelangie mnu ngawewado na nyi macha helya nanyo Pasaka-i ili ndameshika mawawiṟionyi hako.
42022016	Kipfa nyi ngamuwia; Njechilya-se ma ntapfo, na iwede ishika ipfo wumanginyi wo Ruwa.”
42022017	Kaira kirahu kiichuo mwinyo, kakiterewia, kakiwainengia kahamba, “Ambienyi iki, hawianenyi mu-wenyi na wenyi.
42022018	Kipfa nyi ngamuwia, njechikinyo-se kya ndunda tsa msabibu wumangi wo Ruwa wulachapfo.”
42022019	Kaweira na mkate, kafuterewia, kafufunja kafuwainengia kahamba, “Ifu nyifo mbihu foko [fuimdambikio. Wutenyi iki kiwe ngumbuo yako.”
42022020	Na wudo kaweira na kirahu, wammaa ilya, kahamba, “Kirahu-ki nyi mkundano mhya fo ipfo samunyi yako impusuyo nyo.]
42022021	Kyaindi ambuyenyi owoko lo monjiṟiingia ailu lui kunu mesenyi hamu na inyi.
42022022	Mana o mndu na echihenda njia yake chando amteṟie, kyaindi ochia lo mndu ulya momṟiingia.”
42022023	Naalyo wakawooka iwesana wo wenyi na wenyi, “Iya kodu-so nyiu echiwuta iki?”
42022024	Kukaweamka na marekiano ipfo kambenyi lyawo ke, nyiu o kambenyi lyadu ai mnene kaida wengi.
42022025	Nao kawawia, “Wamangi wa mbaṟi tsa wandu nyi wekewaitoṟia, na iwo waapfinya ipfo kowo wakalaho nyi wandu wang'anyi.
42022026	Nyo, ma mlawone mochiwa mudo. Indi ichu ang'anyi ipfo kambenyi lyanu nakutane cha mtutu, na ichu ai msongoru, nawecha mopfuṟukanyia.
42022027	Kipfa ang'anyi nyi uhya, nyi ulya adamie ailya a nyi ulya momwendiye? Chi ichu adamie ailya? Kyaindi inyi kambenyi lyanu nji cha mopfuṟukanyia.
42022028	Nanyo nyinyo mulewatiṟana na inyi kulya maheshionyi hako.
42022029	Na inyi nyi ngamdambikia wumangi, chando na Wande oko anjidambikie inyi.
42022030	Muwe welya na wenyo mesenyi yako ipfo wumanginyi woko; nanyo nyi mochikaa mudamie maloṟike-hu ha wusuṟi mochichilia njoshari-tso ikumi na tsiwi tsa Israeli.”
42022031	Kyasia kahamba, “Simon, oo Simon, keambuya, Satan nyi amkundi nyo namuwiwite chando mokeela ngano.
42022032	Kyaindi inyi ngamekuterewia, kundu iidikia lyapfo lilamande; na iyo komewanga, wanza wanawamayo.”
42022033	Nao kambia, “Mndumii, nyi hamu na iyo! Nyi njikuteseheṟie ihenda na iyo kipfungonyi ma opfunyi.”
42022034	Nao kambia, “Nyi ngakuwia Petro, olong'onyi lochikapa inu kulamaa injikana kaṟaṟu ke, Unjiichipfo.”
42022035	Kawawesa, “A mandi halya ndemduma mlarie kichoṟe ma kikuchu ma shadu, kuipfo kindo mulewuṟa ma kimu?” Wakahamba, “Ma kimu lulewuṟapfo?”
42022036	Kawawia, “Kyaindi ulalu ichu awode kichoṟe na kikuchu, nashiduo, na ichu alawode oshu nahende ikumba ikonya lyake nahuṟe oshu.
42022037	Cha kipfa ngamuwia, ‘Isho shi shii-ṟehie na shikaki na shikae shishike shewutikia iya koko. Nasho nyi ishi, katalio wanyamaṟinyi,’ kipfa isho shinjiwaṟi na shikae shiwutike.”
42022038	Nawo wakambya, “Mndumii, ambuya iya nyi kwiho njoshu tsiwi.” Nao kawawia, “Kyakusiia!”
42022039	Yesu kawuka-pfo kahenda kulya fumvunyi lya mashidi ha msinepfu chando aweichiwie; na wa kiloshionyi kyake wakamwitung'ata.
42022040	Ameshika handu halya kawawia, “Terewenyi, mulashike iida kiheshonyi.”
42022041	O kahenda kyaada, handu ha mkumbie fo songoṟo, kapfira ndi, katerewa kahamba,
42022042	“Hoi Wande, kokukundia, njiashuo kirahu-ki, kyaindi kilahendeke channdo inyi njikundi, shile chando ukundi iyo.” [
42022043	Kacheyo nyi malaika awuka ruwehu kambanza.
42022044	Nao kakaa kelimbana na opfu, indi kaengeṟa mnu iterewa; itane mbiṟuko foke fowa cha matacha ha samu hetonyiikia wanda.]
42022045	Nao kakure kulya kiterewionyi kakooya walya wa kiloshionyi walee kitewe kya fowa.
42022046	Kawawia, “Kimaduma nyiki mukalaa? Kurenyi muterewe, mulawone mochida kiheshionyi.”
42022047	Kechededa ado, alamhutsa, kukacha wandu wafoi, na umu o walya ikumi na wawi, rina lyake nyi Yuda, awasongoe, kasembelia Yesu kamkomba.
42022048	Yesu kambia, “Yuda, na otana oṟingia Mana o mndu kochimkomba?”
42022049	Na walya wa weei nao wamṟingichie wekiwona chando kiiwa wakahamba, “Mndumii, lukawakapa na oshu?”
42022050	Odoyawo umu kamanya isinga lya mkohanyi ang'anyi, kasunukuṟa-ho kudu kulya ko kulyo.
42022051	Yesu kahaluo kahamba, “Tsienyi wamarise kyawo!” Kapaaya kudu kulya, kamchiṟa.
42022052	Yesu kawia walya walecha immbada; nyi wakohanyi wang'anyi, na wachili wa hekalu na wame̱ku, “Nyi mokure na njooshu na nguwidi cha wandu wewatiṟa msoki.
42022053	Orio mkonu nyi njiwekeri nanyo ipfo hekalunyi ma mulanjileshie mawoko; kyaindi ii nyiyo sa yanu, nyihondo meema fuwodie pfinya.”
42022054	Wakambada, wakamduo, wakamwitsa na mba ko mkohanyi ang'anyi. Indi Petro kamiwata ai haleshe-leshe.
42022055	Wakaatsa modo alya osehu lo mkohanyi ang'anyi makiidi hawi wechioda, Petro kadamia alya kiidi kyawo.
42022056	Kisinga kika kekimbona, ai alya senyi ya modo, kikamtukuya, kikahamba, “Na ichu na awei nao.”
42022057	Kakana kahamba, “Wai, njimanya, njimwichipfo mae!”
42022058	Oweṟe ungi kambona kahamba, “Na iyo na umu-mbo owo-e?” Petro kakana kahamba, “Oṟa msumi, njimanya.”
42022059	Saa imu iida-ho, ungi kawanza kahamba, “Ee lohi, na ichu nyi awei hamu nao, kipfa nyi Mgalilaya.”
42022060	Kyaindi Petro kahamba, “Oṟa odoya, njiichi kindo uihamba-nyi.” Kechededa ado, olong'onyi lukatesa.
42022061	Mndumii kahalukia Petro, kamwambuya, Petro katamuo idedo lilya lya Mndumii embia, “Inu olong'onyi lochitesa kulamaa injikana kaṟaṟupfo.”
42022062	Kahenda kulya kya nja, kafuha kahutsa tara.
42022063	Na wasoṟo walya wawemrie wakamtaluo na imkapa-kapa.
42022064	Wakamboshia ipfo mesonyi, wakambesa-wesa, malasha, njiu akukapa?
42022065	Na shitaluo shingi shifoi wakaweshihamba sanza na imruma.
42022066	Koikikya kukakusanza wameeku wa njoshari na wakohanyi wanene na walanyi wa shitabu, wakamduo mengenyi yawo.
42022067	Wakahamba, “Luwie, kokooya nyi iyo Kristo?” Kawawia, “Ngakaa nyechimuwinyiya, mochinjidikia manyalepfo.
42022068	Manya inyi ngamuwesa kindo, mochiidima injihaluopfo.
42022069	Kyaindi wookia wulalu Mana o Mndu nechikaa adamie owokonyi lo kulyo lo pfinya ya Ruwa.”
42022070	Wakahamba woose, “Ate iyo nyi Mana o Ruwa?” Nao kawawia, “Nyo nyi mohamba, kipfa inyi nyo.”
42022071	Nawo wakahamba, “A nyikiki luita mbahanyia-se wuṟingishi, kipfa so luwenyi lomemwuicho dumbunyi lyake amonyi wushikie imbinga.”
42023001	Mamwingi fulya fukeri-ho fose fukakure fukamduo kulya ko Pontio Pilato.
42023002	Wakawoka imkumba wakahamba, “Ichu nyi lulembona chando aihaluo-haluo wandu wa oshari lodu na iwaima ke, walataaye Kaisari okamba, kakuhamba inyi Kristo nyi mangi.”
42023003	Pilato kambesa, kahamba, “Iyo nyi mangi ya Wayuda?” Nao kamhaluo kahamba, “Na chando owehamba.”
42023004	Pilato kawia wakohanyi na mamwingi fulya fo wandu, “Ko mndu-chu njiwonyi-pfo kyemwanduya-nyi.”
42023005	Kyaindi wo wakaengera mnu iitikya-itikya wakahamba ke nyi ekewa mopfuluo-pfuluo wandu kelosha kadung'atsa kunu Yudaya kose awookie kulya Galilaya itane ashika iya.
42023006	Pilato kekiicho ishi kawesa kokooya nyi mndu o Galilaya.
42023007	Kekimanya ke nyi asumhanyie wuchilinyi wo Herode, kamdika kulya ko Herode, kyamba na mandi halya Herode nyi kulya Yerusalemu awecheiye napfo.
42023008	Herode kekiwona Yesu, kachihio mnu; kipfa nyi awelangie imbona wokia shiheri sha haleshe, kipfa nyi awemiicho mbonyi tsake tsifoi kahamba kulako nyi echiwona kindo kiṟihishie kiwuto nyio.
42023009	Kambesa shifoi, indi nalahaluo ma idedo limu.
42023010	Na wakohanyi walya wang'anyi na walanyi wa shitabu wakahoṟoka-ho, wakamkumba kui wuitiki.
42023011	Herode na wasoṟo wake wakamuisalucha na imwinyila, wakamṟika nguwo ikengemae, kambihiṟia Pilato.
42023012	Mfiri fulya tichi Pilato wakawada mbuya na Herode, kipfa ili kuwooka nyi wawesuanyi.
42023013	Pilato kalaha wakohanyi wanene na handu hamu wameeku wa njoshari, na wandu wose.
42023014	Kawawia, “Nyi monjiendei mnduchu cha nyi ai mndu moweṟuo-weṟuo wandu, indi ambuyenyi, ili njilededa mondu foke muweho mkaicho, inyi njilewona owingo lo mbonyi-tso mocha imkumba natsopfo.
42023015	Manya Herode na wudo; kipfa ili ambihiṟa na kunu kodu. Kyasia, kuwode kisumhanyie opfu kii iwute nyiopfo.
42023016	Kyasia, nyi njiechimkapa kya kisamo njimlekie.” [
42023017	Indi nyi kuwe-pfo kido kewapfunguya mpfungo umu ili mkonu mnene fo Pasaka.]
42023018	Wandu wose dang'a wakafahia wakahamba, “Ichu mduo, nolupfunguye Baraba.”
42023019	Na Baraba-chu nyi awemshingie mba ya wapfunguo kipfa kya wuṟiingi wuweamkie kulya mṟinyi na wuwaahi.
42023020	Pilato kawuya ideda nawo wose lya kawi, kipfa nyi awekundi ipfunguo Yesu.
42023021	Nawo wakakaṟuo wakahamba, “Mbambye msalabenyi, mbambye msalabenyi!”
42023022	Nao Pilato kawawia lya kaṟaṟu, “A nyi kiwicho kida awutie lanye? Inyi njiwonyi kido limsumhanyie opfupfo. Kyasia, nyi njechimkapa, numa njimlekie.”
42023023	Kyaindi wakamrohia mnu wakundi nawambio msalabenyi. Na kifahio kilya kyawo, sanza na kya wakohanyi kikarohia.
42023024	Pilato kadumbuo ke kihendeke chando wakundi.
42023025	Kawapfunguya ulya awembike kipfungonyi kipfa kya wusutsu wo wuwahi; nyio walemkunda; na Yesu kamdambika wawute nao chando wakukundia.
42023026	Kiheri wawemrie, wakakumbuhanana na mndu ewuka mdeminyi foke, ewio nyi Simon o kulya Kirene, wakamdika msalaba fulya foke nafuduo oo numa yake.
42023027	Kyasia mamwingi fo wandu wafoi fukamiwata numa na fo waka wechifuha na imkapia shilio.
42023028	Na Yesu kawaindukia kahamba, “Nyo waka wa kunu Yerusalemu, ma mlanjililie inyi, indi lienyi kyanu muwenyi na kya wana wanu!
42023029	Cha kipfa ambuyenyi, nyi kochikaa kushike mafiri wahambe, nanga iwo wahumba, na wusu-wo wulalefee na mawee-ho halelemeonze!
42023030	Nlyondo wechiwooka iwia mafumwu, keluhoyenyi, na shitoṟomoso, kelushikienyi.
42023031	Kipfa kokooya wawutia wadi ikidi iwishi, aka ili yumu nyi lyekaa liwiko lida?”
42023032	Kukawedao-pfo na wandu wawi wewuta mawicho, kundu wawooho wasanzo nao.
42023033	Nawo wekishika handu ha-halahe nyi handu ha mbuonyi, wakambambya msalabenyi hamu na wanyamaṟi walya, umu ora lo kulyo, na ungi ora lo kumoso.
42023034	Na Yesu kahamba, “Hoi Wande uwahooṟie, kipfa iki waiwuta wakiichipfo.” Na nguwo tsilya tsake wakatsihawa wechikapa natso kuṟu kuhya.
42023035	Na wandu wakahoṟoka-ho wechiambuya. Na waitoṟi walya wakamtaluo wakahamba, “Chi alekiṟa wengi, nakekukiṟa-ng'u amonyi kokooya nyio Kristo amsambuṟe nyi Ruwa!”
42023036	Na wudo na wasikari walya wakawemtaluo-taluo na imchungia-chungia na imwendie mṟinga futarang'ae.
42023037	Wakahamba, “Kokoya iyo nyi ui mangi ya Wayuda, kekukireng'u kumonyi!”
42023038	Na alya msalabehu huye yake nyi kuweeho mṟeho fumṟehie Kigriki na Kiroma na Kiebri, Mangi ya Wayuda nyi ichu.
42023039	Wanyamaṟi walya wawewamase kimu nao, ulya umu-ho kawemtaluo kahamba, “Iyo chi iyo Kristo? Kukiṟeng'u kumonyi naso-wo!”
42023040	Kyaindi ulya odoe kahaluo kamdedia kahamba, “A iyo okiowuo-se Ruwa ili ukeri iya owingonyi ilu?
42023041	So nyi lukeri-ho kya sungusihu, kipfa nyi luiambia kilya kisumhanyie mawuto hadu; kyaindi ichu awode kindo awutie kya wukika manya-lepfo.”
42023042	Kawuya kawia Yesu, “Kewekunjitamuye-wo hoi na hoi Mndumii, ili ochishika ikuidia ipfo wumanginyi wopfo!”
42023043	Nao kambia, “Nkya lohi ngakuwia, Na inu tichi ochiwona kui na inyi kulya Paradiso.”
42023044	Kyasia ili kuweshikie kufui sa ya kaṟandaṟu, kukaho meema puti kulya orukenyi koose mtano saa ya kenda.
42023045	Mnengeṟi fulaloṟe ngeela yafo, isulia lilya lyeshingia hando haele ipfo hekalunyi likarandukia oo makiidi hawi likalekana.
42023046	Na Yesu kalesha ṟu na pfinya kahamba, “Hoi Wande, ngadambika mumuyo foko ipfo mawokonyi hapfo.” Amaa ihamba ado kalekia moo.
42023047	Kyaindi mchili ulya o wasikari kekiwona shilya shewutika, kaidapfuma Ruwa, kahamba, “Na lohi, mndu-chu na awei mcha asumuhanyi!”
42023048	Na mamwingi fulya fuwekuwumbie-ho yambuya shido-sho, wekiwona shilya shilewutika, wakawuya na kanyi wechikapa-kapa shipeeta.
42023049	Na wandu walya waweichianyi nao wose, na waka walya wawemitung'atye wookia Galilaya, nyi waweehoṟoki aleshe wechiamabuya shindo-shi.
42023050	Nlyondo kulekuloṟaho mndu ang'anyi, rina lyake nyi Yosefu o mṟi fo Wayuda foilaho Arimatia, nao nyiwe mndu mcha o wusumhanyi.
42023051	Ichu awekuwode na chila yawo ma mawuto hawopfo; nao nyi aweiwedia wumangi wo Ruwa.
42023052	Ichu kahenda kulya ko Pilato, kamterewa mnying'a fulya fo Yesu.
42023053	Kahenda-fusota-ho, kafuoṟowia nguwo tsa owiṟo, kafuṟika opangenyi luwei lusume kundu ko ihonyi, sa lulawemerike mndu.
42023054	Nafo nyiwe-mkonu fosaya Sabato, kuile kuamkenyi Sabato.
42023055	Kyaindi waka walya wawehendesanyi nao wookia Galilaya, wakaosha-osha, wakawona opanga lulya, na mbihu foke chando fuleṟiko.
42023056	Wawuya-pfo, wakacha iṟeheṟa mdi ya opfamo hamu na mafuda hemshia. Mkonu fulya fo Sabato wakatsinda wakutsiiye chando kiweei kiwawase.
42024001	Mkonu fo kuwooka fo mfungade wakacha na alya opangenyi ngamenyi otuko warie mdi iya ya opfaamo waweṟeheṟie.
42024002	Wakakooya iho lilya liliwute-ho, likapiṟimitsio mbai.
42024003	Waida napfo walawone-pfo mnying'a fo Mndumii Yesu.
42024004	Wechiṟumo-ṟumo wado, wadi a iwa wasoṟo wawi wahoṟoki alya mbarinyi yawo waṟee nguwo tsikengemae.
42024005	Wawodo wado nyi wuowu, wechiinamitsia na mdo yawo wanda, nawo wakawawia, “Ichu ai na moo nyi wuda muimpfula ko wapfu?
42024006	Akeri ipfo-sepfo, indi ameṟutso. Kekumbuonyi-wo shilya alemuwia lilyandi awekeri kulya Galilaya.
42024007	Kechihamba, nkishikie Mana o mndu nadambiko mawokoonyi ha wandu wanyamaṟi nakapio msalabenyi na mfiri fo kaṟaṟu nawuye iṟuka.”
42024008	Nawo wakakumbuo madedo halya hake.
42024009	Wakawuya wawuka alya opangenyi, wakacha yongoya walya ikumi na umu shindo-shi shose, hamu na walya wengi wose.
42024010	Nawo nyi, Maria Magidala, na Yohane, na Maria mae o Yakobo, nawaka wodoya, nyiwo walewia wasu walya shindoshi.
42024011	Madedo-ho hakawawiia cha kihano tupu walahaidikie.
42024012	Kyaindi Petro kakure kakambia na kulya opangenyi, kaimehya-pfo, kaaambuya kawona shidami shilya sha owiṟo tupu shi-shileṟyeho; kawuya kechiṟihio mrimenyi kya shilya shawutika.
42024013	Kyasia mfiri fulya tichi wandu wa mbari yawo wawi wakahenda kundu ko mṟinyi, napfo kowuka kulya Yerusalemu nyi kukuleshe cha mchumie fo saa tsiwi; na rina lyafo nyi Emao.
42024014	Nawo wakahenda wechikapa sumu tsa mbonyi tsilya tsiwutikie.
42024015	Wechikapiana wado sumu na iwesana, Yesu kacha kaduana nawo.
42024016	Kyaindi meso hawo hakawooho walammanye.
42024017	Nao kawawia, “A nyi mbonyi tsida mukeri ihaluyana ili mukeri ichumia lanye?” Indi wo wakahoṟokaho wakuinadie.
42024018	Na ulya umu owo, rina lyake nyi Kleopa, kamhaluo kambia, “Ate na iyo kumonyi ukeri kunu Yerusalemu kulaichi mbonyitsi tsiwutikie mafiri-ha?”
42024019	Nawo kawawia, “Antso njiki?” Wakambia, “Nyi tsa Yesu o kulya Nasareti, ulya aweei mdedi o Ruwa awode pfinya yewuta na yededa sumuhana na Ruwa na wandu wose.
42024020	Ichu-ng'u wakohanyi wadu wang'anyi, na waitoṟi wadu, nyi alemdambika kundu nahutyso owingo lombaaha, wakambambya msalabenyi.
42024021	Natso nyi luwekusirie nao ke nyi awechikaa naletse Israeli. Kyasia-ng'u ishi shose shambutika, mfiri fo inu nyi fo kaṟaṟu.
42024022	Na kingi nyi waka wa kodu maata wameluwuta madima, nawonyi washika kulya opangenyi ngamenyi kilawo.
42024023	Walakooye-pfo mnying'a foke. Wakacha wakahamba, nyi wawonekio nyi wamalaika, wakawawia nyi ai na moo.
42024024	Nyi wudo na wodoyadu waangu wahenda kulya opangenyi, wakawekooya wado chando waka walya waluwia, kyaindi o walambone.”
42024025	Nao kawawia, “Nyo mulaichi mbonyi mui mudo na ngoo njilemeri iidikia shilya waikimbi wa Ruwa wahambie.
42024026	Alae Kristo chi kiwemsumhanyie iliso wukiwa kundu naidime ikuidia wusuṟinyi woke?”
42024027	Nao kawoka alya ko Mose na waikimbi wose kawatambahaluya shilya shi-shidede sha mbonyi tsake kadung'atsa mṟeho yose.
42024028	Wekisembelia hafui na mṟi fulya waweihenda, kakuhesha cha ili akundi ihenda.
42024029	Nawo wakamlemba-lemba wakahamba, “Shika-wo kodu, kipfa nyi iila kui, na mfiri fomekelia.” Nao kaida na mba, kakaa nawo.
42024030	Kikashika lilyandi awedamie nawo kilionyi kya shelya, kaira mkate fulya, kaidapfuma, kafupeṟenguo, kawainengia.
42024031	Nawo wakatambaruka meso hawo, wakammanya nyio. Nao kawadekia-dekia walakimbonese.
42024032	Wakawiana wa-wawi, “A chi luweihya shimbadu kunu ngoonyi tsadu lilyandi aweideda naso kulya njiehu kelutambahaluya mṟeho iya?”
42024033	Wakakure oweṟe lulya, wakawuya na Yerusalemu; wakakooya walya ikumi na umu wakuwumbie handu hamu, na walya wodoyawo wakeri nawo.
42024034	Wechihamba, “Mndumii na kya lohi ameṟuka opfunyi, amekuloṟa na Simon!”
42024035	Nawo wakawaongoya mbonyi tsilya tsilewutikia kulya njiehu, na chando alemanyo nyiwo lilyandi alefunja mkate fulya.
42024036	Wechideda wado, o amonyi kacha kahoṟoka oo kiidi kyawo kawawia, “Ofoṟo lukae nanyo.”
42024037	Wakawuko m'madima, wakaowuo wakahia kulako nyi kiṟishe wawona.
42024038	Kawawia, “Nyikili moangalala mdo, nkili mahio mawicho hadi hakuwada ngoonyi tsanu?
42024039	Njiambuyenyi mawoko hako na madende hako, mumanye nyio inyi, njiwade-wadenyi, muwone. Kipfa kiṟishe kiwode nyama na mbihu na mafuo chando muwonyi njiwode inyipfo.”
42024040	Kekimaa ihamba ado, kawaloṟa mawoko na madende.
42024041	Nawo wakeri wado walameidikia wawodo nyi mkeu-keu fo sia na iṟihio, kawawia, “Muwode kindo kelya ma kida iya?” Nawo wakamneenga ora lo ikunga lu-ukahaṟe.
42024042	Kaluambia, kalulya wawonyi.
42024043	-
42024044	Kawawia, “Iha nyiho madedo hako njilemuwia lilyandi njiwei nanyo ke, shilya shii shiṟehie nyi Mose ipfo wuwawasonyi na ipfo ko waikimbi na ipfo saburinyi na shikae shihoye shose.”
42024045	Nahong'u katambaṟuo wuṟango wulya wowo wakatamuo mṟeho iya mwele.
42024046	Kawawia ke, “Nyi wudo kikiṟehie ke Kristo nyi awechikaa naliso ado wukiwa, na ili lya kaṟaṟu naṟuke wapfunyi.
42024047	Numa wandu wa mbaṟi tsose tsa masanga waongoyo rina lyake wadumbuye, waidime ihoorio manyamaṟo. Nasho shiwoke Yerusalemu.
42024048	Nanyo nyi mochiwa waṟingishi wa mbonyitsi.
42024049	Keambuyenyi, nyi njiechimdumia kyaasa kya Wande kimuwonekie, nanyo kaenyii-ng' kunu mṟinyi ifu itane mowonyio pfinya iwukie huye.”
42024050	Kahenda nawo, kawaduo kulya Betanyia, Kawaṟambatsia mawoko, kawawikia ona.
42024051	Kechiwawikia ona, kalekana nawo, kairio huye ruwehu.
42024052	Nawo wakampfiria ndi, wakawuya na Yerusalemu wawodo nyi msiha fung'anyi.
42024053	Wakahenda ika kulya hekalunyi mafiri hoose wechiadapfuma Ruwa.
43001001	Ipfo mawokyonyi kuweipfo idedo; liweipfo nalyo Idedo liwei na Ruwa, nalyo liwei Ruwa.
43001002	Lyo liwekeri na Ruwa ili mawokyonyi.
43001003	Shindo shose shiipfo nyi shiishitane na mweeke folyo. Nalyo kulawode liweipfo kuwechitano kindo ma kimu kya isho shii-shitanepfo.
43001004	Lyo liwerie moo, na moo fu fukawa sa ya wandu.
43001005	Na sa yo nyi iwaa ipfo meemenyi, na meema fu fulaiambye.
43001006	Kuwei-pfo mndu aledumo nyi Ruwa rina lyake nyi Yohane.
43001007	O alecha kyewika-ho wuṟingishi kundu nawikye sa yo kiṟingishyo wandu washike iidikia wose.
43001008	Chio awei sa iya amonyi-pfo kya indi alecha kundu nawe mṟingishi moṟingishya wandu sa yo.
43001009	Nyi yo Sa ya lohi yo yelimika oryo mndu ose ai kunu wuyana.
43001010	Nyi idedo liwekeri kunu wuyana na wuyana wu wuwuumbe kui mweeke folyo na wuyana wu manya wulammanye.
43001011	O nyi alecha na orukenyi lokye amonyi na iwo wai wakye ma walamwambye.
43001012	Indi iwo walemwambya na imwidikia kawaenengya wulimbi wo itano wana wa Ruwa wose.
43001013	Nawo nyiwo walefeo nyi Ruwa chi kui wuidimi wo mndu o wandupfo ma kui pfinya tsa mbihu-pfo, ma kui idumbwo lya msoro mliwe pfo kya indi Ruwa amonyi nyio ndeawo.
43001014	Nalyo idedo likahaluka mndu arie nyama tsa wandu likakaa kodu. Natso lukawona wuitoṟi wokye, nawo wuitoṟi wu wui wo Mana kimumu mfi aikaa na Wande aichuo wutonga pacha na wukilohi woose.
43001015	Yohane nyi aṟingishye kyake kechipoṟohora na ihamba, “Ichu nyio ulya njilehamba kyake, kye kwipfo aicha oo numa yako na nawenjisongoye nyi aweipfo, kipfa o awekukeṟye-ho, inyi njilamefeo.”
43001016	Na ili pfo koke nyi kadahyonyi lukawa welimyo kisumbo kikaweitumano nyi kisumbo.
43001017	Cha kipfa Ruwa naleende wuwawaso wulya kui Mose, indi wutonga na wukilohi, wo nyi wuleendo nyi Yesu Kristo.
43001018	Kuipfo mndu alemewona Ruwa ma indipfo. Ichu akeri Mana okye kimumu mfi ai cha Ruwa alunganyi na wande, nyio aleluongoya mbonyi tsa Ruwa.
43001019	Na kiṟingishyo kilya kya Yohane kikeri kii-le lya mandi Wayuda walemdumya wandu wakohanyi na Walewi wawuka kulya Yerusalemu wahende imbesa wahambe, “A iyo nyi ukeri o wu?”
43001020	Nao kakuhambya na pata ma alakane kakuhambya, “Inyi chi njii Kristo-pfo.”
43001021	Wakambesa, “A iyo nyiu? Ngesa nyi ukeri Elia?” Yohane kahamba, “O chi inyipfo.” A ngesa ukeri mwikimbi ulya? Nao kahaluo, “Oo.”
43001022	Nahong'u wakambia, “A nyi ukeri nyi wu? A nyi wuda ohamba kyapfo iyo kumonyi? Natso luwone kindo lochihenda iwia walya waludumye?”
43001023	Nao kahamba, “Inyi njikeri mndu ulya mwikimbi Yesaya alehamba kyakye, ‘Ru lya mndu moedya kundo kuwode olele kyehamba, keachikyenyi njia ya Mndumii.’ ”
43001024	Na wandu walya wai-wadume nyi Wafarisayo.
43001025	Wakawesa Yohane “A nyi ki kyaduma kowa mopatisa wandu na iyo kulakeri Kristo ma Elia, ma mwikimbi ulya?”
43001026	Yohane kahalwo kahamba, “Inyi njechekepatisa na mṟinga, indi kwipfo ahoṟoki kiidi kyanu nanyo mulamwichi.
43001027	Nyio sa aicha numa yako, na inyi njimfoi ma ipfungwo ngowa tsa shadu shakepfo.”
43001028	Kyasia-ng'u nakyo kundo kyewutikya kido nyi kulya Betanyia kulya molyola ya meda fo Yordanyi kundo Yohane echipatisya.
43001029	Na ili lya ngama Yohane kawona Yesu kyechimchea kahamba, “Aiki kichondi kya Ruwa kyechiwuta-ho wunyamaṟi wo wuyana.
43001030	Nao nyio ichu njiweihamba kyake kye kwipfo msoro aicha numa yako, na nyi aweipfo kipfa o awekukerye-ho inyi njilamefeo.
43001031	Na inyi njimonyi njiwemwichipfo. Indi o kundu namanyike na pata ipfo ko wandu wa Israeli nkyo kindo njilechea njipatise na mṟinga.”
43001032	Na Yohane kawika kiṟingishyo kahamba, “Njilewona Mumuyo fo Ruwa echimsokya ai cha mbeta awuka ruwehu kacha ikaa nao.
43001033	Na inyi njiwemwichipfo, indi ichu alenjiduma njipatise wandu na mṟinga nyio alenjiwia, ‘Mndu-chu ochimbona Mumuyo fo Ruwa fochimsokia fuwuka ruwehu fukamkaya nyio echiwa mopatisa na Mumuyo Mwele.
43001034	Na inyi iwona ngamebona ngawika kiṟingishyo kyake ngahamba, kye ichu nyio Mana o Ruwa.’ ”
43001035	Nahong'u ili lya ngama Yohane awehoroki-ho lingi arianyi na wa kiloshyonyi kyakye wawi.
43001036	Kawona na Yesu echikuidyaho kahamba, “Ichu nyio ihuruwi lya Ruwa.”
43001037	Nahong'u walya wawi wa kiloshyonyi wamwicho Yohane adeda adi madedoho wakaoshana na Yesu.
43001038	Yesu kaindukya kawawona wa kiloshionyi waimwituma kawawia, “Iki mwipfula nkyo ki?” Nawo wakambia, “Hoi Rabi (Nakyo nyi kimu na Mlosha) nyi ku okyekaa?”
43001039	Kawawia, “Kyenjonyi muwone.” Nahong'u wa kiloshionyi wakacha wakawona hando ekyekaa wakatsinda nao mkonu fulya puti. Nalyo nyi mbe saa ikumi kyukanyi.
43001040	Andrea, manomae o Simon Petro, nyi umu o walya wawi waleicho kilya Yohane ahamba wakamwituma Yesu numa.
43001041	Andrea kawoka iwona manomae o Simon kambia, “Lombona Mesia.” (Nakyo kokihalwo kigriki nyi kimu na Kristo.)
43001042	Kaduo Simon na alya ko Yesu. Yesu kaambuya Simon faa kahamba, “Nyi iyo Simon ui mana o Yona nolahong'u rina lyapfo nyi Kefa.” (Nakyo kohalwo nyi kimu na Petro iho lya “ngina.”)
43001043	Ili lya ngama Yesu awerie ihenda kulya Galilaya. Nalyo kakoya Filipo. Yesu kambia, “Oshana na inyi.”
43001044	Na Filipo awei mndu o Betisaida, o mṟi fulya fo Andrea na Petro.
43001045	Filipo kawona Natanaeli kambia, “Hoo lomekuwonya ichu amhambe nyi Mose na waikimbi, nyio Yesu o Yosefu ulya o kulya Nasareti.”
43001046	Natanaeli kawesa Filipo, “A kulya Nasareti kindo kyechiwukaho kii kicha nkyo kiki?” Filipo kambia “Kenjoo-wo uambuye.”
43001047	Yesu kawona Natanaeli kecha na oo ando akeri kadeda kyake kehamba, “A ichu mndu Mwisraeli o lohi; alawode mtambo ipfo mrimenyi.”
43001048	Na Natanaeli kambia, “A nyi nonjimanya kuda?” Yesu kahalwo kambia, “Ili Filipo alawemekulahe kukeri alya tsindenyi ya mkuyu fulya na mbemekuwona.”
43001049	Natanaeli kamhaluo, “Hoi Rabi, iyo nyi ukeri Mana o Ruwa, Iyo nyi Mangi ya Israeli.”
43001050	Yesu kahalwo kambia, “Ili ngamekuwia kye nyi njiwekuwonyi kukeri alya tsindenyi ya mkuyu fulya nkyo kyakuenenga koidikya-ng'u. Nyi ochikaa nowone kyeching'anya isho.”
43001051	Nalyo Yesu kambia, “Na lohi na lohi ngambia, nyi mochiwona kulya ruwehu kuṟuhukye na wasu wa Ruwa wechido na isoka wekaya Mana chu o mndu.”
43002001	Kikasia ili lya kilalau kukaalika wali kulya Kana ya Galilaya. Na mae o Yesu npfondo awei.
43002002	Na Yesu nawo wawei walahe-pfo na walya wa kiloshyonyi kyake.
43002003	Kyasia mpfinyo foikitenekya mae o Yesu kambia, “Wakiwode-se ma mpfinyo-pfo.”
43002004	Yesu kambia, “Kyadu na iyo nyi kiki, mka? Saa iya yako yamekushikyapfo.”
43002005	Kyasia mae kawia waeeki walya, “Kindo echimbia nanyo kewekiwutenyi.”
43002006	Kyasia hando kuwekuṟihichye-pfo nungu tsiṟandaṟu tsa maho chando mbuka tsa Wayuda tsiwei tsa msambye yawo imu yechiwada madewe hawi ang'u haṟaṟu.
43002007	Yesu kawawia, “Kehenda ichuṟenyi nungu tsi mringa,” Wakatsiichura wakashitsa o mingenyi.
43002008	Kawuya kawawia, “Wulalu kedahyenyi-ng'u mbehenda daya mheṟi.” Wakaduo-pfo.
43002009	Kyasia mheṟi ulya kekisaha mṟinga fulya fuhalukye mpfinyo. Nao nalamanye kundu fuwukye; wandu waichi na wae̱ki walya weedahya mṟinga fulya. Mheṟi ulya kalaha menyi-wali.
43002010	Kambia, “A lae oryo mndu ose chi echiwoka kuheṟya mpfinyo ifu mcha, nawo wakameihuda-ihuda chi echiheṟa ifu mbicho-wicho-ng'u. Ate iyo kowuya iṟika ifu mcha tane wulalu.”
43002011	Yesu nalewoka iwuta ṟiho i ya kuwoka Kana ya Galilaya. Kalora wuitoṟi wokye, na walya wa kiloshyonyi kyake wakamwidikya.
43002012	Iki kyamsia kahenda isoka na kulya Kapernaumu o amonyi na mae na wanawamae na wa kiloshyonyi wakye wakakaa-pfo mkonu mangu.
43002013	Kyasia mkonu mnene fo Wayuda fulya fo Pasaka fuwekeri fo afui; Yesu kahenda ikudoya na kulya Yerusalemu.
43002014	Na ipfo hekalunyi kakoyapfo wandu wekumba mbe, machondi na mbeta, na wailachi weilachia wandu pesa tsawo nyi wadamye mesenyi tsawo.
43002015	Nao kalemalema shihowo, shelachwo kawafuna ipfo hekalunyi handu hamu na machondi halya na mbe tsilya tsawo. Na fesa tsa wailachi katsipusuya shi na ipfulwo na shitaṟa (mesa) shawo.
43002016	Kawia na walya wekumba mbeta, “Irenyi shindo shi mushiwute aa. Ma mulawone mohalwo mba ya Wande oko iwe mba ya mbucha.”
43002017	Wa kiloshyonyi kyake wakakumbwo kikeri kiṟehye kyehamba, “Ikunda lyako lyekunda mba yapfo lyanjimaa.”
43002018	Kikatewa Wayuda wakawesa Yesu, “A nyi kichano kya kiki owuta oluloṟa kye nuwode pfinya ili ohenda itana kudo?”
43002019	Yesu kahalwo kawawia, “Sanjenyi Hekalu li na inyi njiliwike-se lingi ko mfiri iṟaṟu.”
43002020	Nahong'u Wayuda wakahamba, “Hekalu lyi liliwike ko maaka makumi haana na iṟandaṟu na iyo noliwike-se lingi ko mfiri iṟaṟu?”
43002021	Indi Yesu nyi alededa kya mbihu foke mfo fui hekalu lilya.
43002022	Nahong'u lilyandi aleṟuka awuka ko wapfu waloshe wakye wakawuya ikumbwo kye nkyo ikyo alemhamba, wakaweidikya Maṟehyo halya Maele na idedo lilya Yesu awehambye.
43002023	Kyasia kiheri kilya Yesu awekeri kulya Yerusalemu lya mkonu mnene ya Pasaka wandu wafoi wakaidikya rina lyake wechiwona ṟiho tsilya etsiwuta.
43002024	Indi o Yesu aleidikyana nawopfo, kipfa awewaichi o amonyi wose.
43002025	Yesu naweichi chuṟe tsa wandu tsoose alawewurie mndu motsimbia.
43003001	Kukakaa-pfo mndu o ipfo kambenyi lya Wafarisayo, awio rina lyake nyi Nyikodemo ai msongoru o Wayuda.
43003002	Nao kakuchea ko Yesu ili kio kambia, “Hoi Marya, nawo luichi kye ukeri mlosha umdume nyi Ruwa cha kipfa kulakeri ma mndu echiidima iwuta ṟiho tso owa mowuta iyo na koka nyi Ruwa akeri nao tupu.”
43003003	Yesu kahalwo kambia, “Kya lohi na lohi ngakuwia, Mndu kada lafeo uhya nechiidima iwona wumangi wo Ruwapfo.”
43003004	Nikodemo kambia, “Aka-wo mndu namanye ifeo-se ada lingi ai meku? Ngesa nyi echiidima-se kuwuya na ipfo wusunyi wo mae nawefeo-se lya kawi?”
43003005	Yesu kahalwo, “Kya lohi na lohi ngakuwia, Mndu kada alafeo nyi mṟinga na Mumuyo echiidima ihenda ipfo wumanginyi wo Ruwa manyale-pfo.
43003006	Mndu nekefeo kimbihu nyi ndeye na mae, kya indi nekefeo kimrima nyi Mumuyo.
43003007	Ma kulaṟihio ili ngakuwia kye mkaki na mufeo wuhya.
43003008	Otanu lochekewiwita kundo lochikukundya na mrundumo folo na ochikuichyo, kya indi kulamanye ma kundo luwuka ma kundo loihenda. Kyasia-ng'u na oryo mndu mofeo m Mumuyo na wudo akeri.”
43003009	Nikodemo kahalwo kambia, “A ikyo nyi kyechiidimika kida ngesa?”
43003010	Yesu kahalwo kambia, “Nyi ukeri mlosha o kunu Israeli kulamanye ikyo?”
43003011	Kya lohi na lohi ngakuwia, Kilya lomemanya nakyo lochekehamba na kilya lomewona nakyo lochekeongwo kya iṟingishya lyadu. Na kiṟingishyo kyo kyadu nyo mulakiidikye.
43003012	Ili njemwongoya kya shindo shii sha kunu orukenyi nanyo mulanjiidikye, a ili njemwongoya kya shilya sha ruwehu nyi mochikuidikya muda?
43003013	Ma kulelemedoe mndu kulya ruwehupfo, na ichu alewesoka ruwehu nyio Mana o Mndu ai ipfo ruwehu.
43003014	“Chando Mose ewedosya njoka iya huye kulya kundo ko olele na Mana o mndu na wudo echika nairio huye.
43003015	Kundu oryo mndu momwidikiya nawone moo fo mlungana.
43003016	Kyamba Ruwa nyi awekundi wuyana katana alekya Mana okye kimumu mfi, kundu oryo mndu ose amwidikye nalawone kedeka kya indi nawone moo fo mlungana.
43003017	Kyamba Ruwa alaleduma Mana okye nache na kunu wuyana kundu naanduye wuyana wu, kya indi nyi kundu wuyana wuhendekiṟo nyio.”
43003018	“Mndu aidikye Mana echiwonyo owingopfo. Mndu alamwidikie o ammaa iwonyo owingo kipfa ada alaidikya Mana chu o Ruwa kimumu mfi.
43003019	Na owingo lu lukeri luile: Nyi sa ilecha na kunu wuyana na wandu wakakunda meema kota sa. Kitewe kipfa nyi shindo watanye shiwei shiwicho.
43003020	Kipfa oryo mndu atanye shiwicho o asuo sa ma ekehenda kundo kuwode sa iipfo kundu mawutoho hake mawicho halalimiko.
43003021	Indi mndu ai motana kiwulohi kilya o ekehenda kundo kuwode sa kundu ngata tsake tsihende imanyishoho ke nyi tsinjiwute kui ihendelia Ruwa.”
43003022	Ishi shikawa Yesu kahenda kulya orukenyi lo Yudaya arianyi na waloshe wakye, Katsinda-pfo nawo kechipatisa wandu.
43003023	Na Yohane nyi awei-pfo echipatisa wandu kulya Ainon kulya kufui na Salemu ili kuweipfo mṟinga fufoi. Kukacha napfo wandu nao kawapatisa.
43003024	(Kyamba kiheri kilya Yohane awemekumbo kipfungon-pfo.)
43003025	Nakyo kikaenenga wa kiloshionyi wa Yohane Waleloyana na mndu Myuda wechiwesana nao kya isamba.
43003026	Wakawuya Yohane wakambia, “Hoi Marya, ulya awei na iyo kulya mataya ya Yordanyi, nao nyio iyo ulembikya kiṟingishyo nyi aipatisa na wandu wose wakamwosha.”
43003027	Yohane kahalwo kahamba, “Kwipfo mndu eidima iwada kindo shila nyi kilya ainengo nyi Ruwapfo.
43003028	Nyo muwenyi mkaṟingishia kye njilemhamba kye chio inyi njii Kristo-pfo. Kya indi njimdume njimsongoye.
43003029	Ichu arie mka moaliko nyio menyi-wali. Indi mbuya ya menyi-wali ichu ahoṟoki oo afui kemwadanya nyi aichihio mnu na sia ing'anyi ili aicho menyi wali kechideda. Nyi wudo sia yako yaichuo pacha.
43003030	Kimbaṟi o naengeṟe iṟumisho na inyi njinyie.”
43003031	“Ichu acheye awukye huye nyio mnene o woose. Ichu apaṟikye kunu wuyana kawewa na o kunu wuyana kuwededa shii sha wuyana. Indi ichu achee awukye ruwehu o akeri mnene o wose.
43003032	Nao nekehamba kilya alekiwona na ikiicho na kiṟingishyo kyo kyakye nyi
43003033	akiwikya mhuri fohamba ke Ruwa nyio kiwulohi.
43003034	Icho Ruwa alemduma nyi mbia tsa Ruwa aihamba, kyamba Ruwa aimnengya Mumuyo kulaipfo iikenya.
43003035	O Wande nyi akundi Mana chu kamdambikya shindo shose.
43003036	Mndu aidikye Mana o nakuwode na moo fo mlungana. Na mndu ada alaidikya Mana cho o echiwona moo fo mlunganapfo kya indi tuuke ya Ruwa yechikaa irianyi nao.”
43004001	Wafarisayo wakaicho kye Yesu nyi akuwonya waloshe wafoi na iwapatisa kaida Yohane. (
43004002	Kui lohi Yesu amonyi alepatisa wandupfo, nyi waloshe wake nyiwo.)
43004003	Yesu kekiicho isho kawuka kulya Yudaya kawada njia kawuya na kulya Galilaya.
43004004	Na njia ikamtewa nahende idumbwo kulya Samaria.
43004005	Kyasia kashika mṟinyi fumu fo kulya Samaria fu-mdumbuye rina nyi Sikari fukeri kufui na kihamba kilya Yakobo aleinenga mana ulya oke Yosefu.
43004006	Napfondo kuwei soka ya Yakobo. Na Yesu kakoya amayo nyi kyaṟo kahenda idamya kudi oo sokenyi kiheri kya saa tsiṟandaṟu tsa mfiri.
43004007	Kukacha napfo mka o Kisamaria idahya mṟinga. Yesu kambia, “Nenga mṟinga njinyo.” (
43004008	Nyi kipfa waloshe wake wawehendye kulya mṟinyi wahuṟe-pfo shelya.)
43004009	Mka ulya o Kisamaria kambia, “Kyechiwa kida ili iyo ui mndu o Kiyuda konjiterewa mṟinga na inyi njikeri mka o Kisamaria?”
43004010	Yesu kahalwo kambia, “Koye kuweichi kisumbo kya Ruwa na nyiu ichu aideda na iyo kyekuwia, ‘Njirutsa mṟinga njinyo,’ koye uwemwichi nyio uwechimterewa nao awekuenenga mṟinga fuwode moo.”
43004011	Mka ulya kambia, “Hoi Mndumii, a ili kulawode ma kindo kyedahya mṟinga, na ṟungu li lyiileshe lidi nyi hanga ochiende mṟinga fu furie moo?
43004012	Alae iyo ui mnene koida mku ulya odu Yakobo? Nyio aleluenenga ṟungu ili. Nao nyi alewa monyo-pfo mṟinga o amonyi na wana wake na shuma shake nasho.”
43004013	Yesu kahalwo kambia “Oryo mndu ose anyo mṟinga fu o cheiwuya iwado nyi nyoda.
43004014	Indi mndu kanyo mṟinga fu njechimnenga inyi ewado nyoda ma indipfo shika mlungana. Kya indi mringa fu inyi njechimenega ipfo koke nyi fochiwa soka ya mṟinga fuwode moo, na fochimnenga moo fo mlungana.”
43004015	Mka ulya kambia, “Hoi Mndumii, nnenga-ng'u mṟinga fu njilakoye-se yakuka, manya njilakiitike iwuya na iya idahya mṟinga.”
43004016	Nao Yesu kambia, “Henda laha mii opfo uche nao na iya.”
43004017	Mka ulya kahalwo kahamba, “Njiwode miipfo.” Yesu kambia, “Nyi ohamba kya sungusihu kye uwode miipfo.
43004018	Kipfa nyi kulemdao nyi wamii watanu, na ichu ukeri nao wulalu o ai mii opfopfo.” “Ikyo nyi kya lohi ahamba.”
43004019	Mka ulya kambia, “Hoi Mndumii, njiwonyi iyo nyi ukeri mwikimbi.
43004020	Alewo waku walya wadu nyi wawekewikya Ruwa wuindi kunu fumvu-hu li nanyo nyi mokehamba, kye nyi kulya Yerusalemu mpfo kundo kusumhanyi iwikya Ruwa wuindi.”
43004021	Yesu kambia, “Iyo mka, njiidikya, kye kukae kuche kiheri mulakiwikye-se Wande wuindi kunu fumvu-hu manya kulya Yerusalemu.
43004022	Nyo Wasamaria kilya mokeindya mukiichipfo indi so lokeindya kilya lukiichi, kyamba nyi ipfo ko Wayuda mpfo kundu okiio lo wandu luwukye.
43004023	Kya indi kukaa kuche kiheri nakyo kii-ho na wulalu kyechienenga weindya Ruwa wa lohi nyi wechiwikya Wande wuindi wurio nyi Mumuyo na kiwulohi. Kipfa nao Wande amonyi aipfula wai wadi wembikya wuindi wo mbaṟi ii.
43004024	Ruwa nyi ai Mumuyo na wemwindya wawe wembikya wuindi wurio nyi Mumuyo na kiwulohi.”
43004025	Nahong'u mka ulya kambia, “Njiichi kye nyi kochicha Mesia elaho nyi Kristo. Nao mandi echicha o echilutambahaluya orio kindo.”
43004026	Yesu kambia, “Nao nyio inyi njideda na iyo.”
43004027	Kashika oo waloshe wake wakacha wakaṟihio wakoya aideda na mndu mka. Indi kulakae-pfo ambesa nkiki uipfula kokye, angu nkili uideda nao.
43004028	Nahong'u mka ulya kada-ho nungu yake kahenda kulya mṟinyi kahenda iwia wandu walya.
43004029	Kawawia, “Kenjonyiwo muwone mndu ammaa injiwia shose njiletana; kulako nyio Kristo ngesa?”
43004030	Wandu wakakure wawuka kulya mṟinyi wakachea Yesu.
43004031	Ikyi kyechihendeka kidi waloshe wake wakamterewa wakahamba, “Hoi marya, lya kyelya.”
43004032	Nao kawaia, “Inyi njiwode kando njikeri ilya nyo mulakaichi.”
43004033	Waloshe wake wakawesana, “Kulako kuweipfo amwendye wundo wolya ngesa?”
43004034	Yesu kawawia, kyelya kyako nyi ihenda iwuta kilya kikundyo nyi ichu alenjiduma na inutsya iṟunda lyake.
43004035	Nyo chi mokehamba, ke leka kusie meri iina kushike kiheri kyesambwo. Keambuyenyi-wo, inyi ngambia, ke-iryenyi meso hanu muambuye madema ha, shilimu nyi shesambuo.
43004036	Mosambwo aambia wueṟi wokye kechisanyia shilimu kipfa kya moo fo mlungana; kundu ichu mokumba mbeu na ichu mosambwo wasangane wechikesa kimu.
43004037	Kipfa mdedie fu fuhambie, “Mokumba mbeu nyi ungi na mosambwo kawa ungi.
43004038	Njimuduma isambuo kilimu mulalewinyia. Nyi wengi wawinye-ho nanyo mkawona ho kiira kundo ko wawinye.”
43004039	Wasamaria sa wafoi wa kulya mrinyi wakaidikia kipfa kya madedo ha mka ulya, “Nyi anjiongoya shindo njilewuta shose.”
43004040	Wasamaria walya ili walekoya Yesu walemterewa natsinde kowo. Nao kakaa-pfo mfiri iwi.
43004041	Na wandu wafoi wakaingiki wakamwidikya kipfa kya mloshye fokye.
43004042	Wakawia mka ulya, “Kye lokiidikya-se kimaduma kya kilya uhambie iyopfo. Kyamba nyiso luwenyi lomwicho lukawuta-ho imanya kye ichu nyio lohi ai Mkiṟi mokiṟa wuyana.”
43004043	Mkonu iya iwi yamsia Yesu kakure kulya kahenda Galilaya.
43004044	Kyamba Yesu amonyi aleṟingishya na pata ke. “Mwikimbi hando alechiindyo nyi ipfo orukyenyi lokye.”
43004045	Ili amaa ishika adi kulya Galilaya Wagalilaya wafoi wakamwambia necha. Kipfa walewona shilya aletana kulya Yerusalemu shose mkonu fulya mnene. Kyamba nawo wawesengudie mkonu fulya mnene fo Pasaka.
43004046	Yesu kawuya ishika-se kulya Kana ya Galilaya kundo aletana mṟinga fukawa mpfinyo. Nahong'u kuwewode mndu mnene aluṟe mana o womi kulya Kapernaumu.
43004047	Nao ili aleicho ke Yesu amcha na kulya Galilaya awuka kulya Yudaya kamhendia kashika kulya kundu ai, kamterewa kye nachiṟe mana ulya okye kyamba nyi kufui nalekie moo.
43004048	Yesu kambia, “Mukamba mulawona shichano sha mawowo na maṟiho hemuṟishisha mochikuidikyapfo.”
43004049	Mnene-chu kambia, “Hoi-wo Mndumii, soka owinyi ukoye manoko alamnenuka.”
43004050	Yesu kambia, “Kuhendye-ng'u manachu opfo nekia.” Mndu ulya kaidikya idedo lilya Yesu ambia kakuhendya.
43004051	Arie njia yesoka na kulya kanyi masinga hake hakacha imwambya wakahamba, “Manopfo amchia.”
43004052	Nao kawatuma saa iya mandi mana alekyo. Wakambia “Nyi wukowu ili saa mfungade lyo modo fulya fulembuka.”
43004053	Nahong'u ndee kakumbuo saa nayo lyandi Yesu alembia, “Manopfo nekukaya na moo.” Nawo wakakuidikya na wa kanyi kokye wose.
43004054	Nayo nyiyo ṟiho ya kawi Yesu ewuta amcha na kulya Galilaya awuka kulya Yudaya.
43005001	Ili numa kuweshikye mkonu mnene fo Wayuda Yesu kahenda ido na kulya Yerusalemu.
43005002	Nahong'u kulya Yerusalemu oo kufui na kichumi kilya kya machondi kukeri-pfo nduwa ilaho rina lyayo kiebri nyi Betesida. Nayo ii na shidangasha sha mholo-holo shitanu.
43005003	Napfo kudamye-pfo mamingi fo wandu waluo wapfu meso na wahuli madende ho, na watangarimi. [Nawo wechiwedaya mṟinga fulya fochikupayapaya,
43005004	cha kipfa ili malaika echisokya kulya nduwenyi ku kiheri kapayapaya mṟinga fulya. Na ulya amewooka isokya ipfo mṟingenyi ili fomekupayapaya kawekuchia ndaṟe yo yakye.]
43005005	Kyasia hando ho kwipfo mndu aluo amaye maka makumi haṟaṟu na nyanya.
43005006	Yesu kawona mndu ulya alee-pfo. Kamanya kye amaye-pfo maheri hafoi. Kambia, “Okunda ichia woe?”
43005007	Mndu ulya aluo kamhalwo, “Mndumii njiwode ma mndu nanjisotsie ipfo nduwenyi ili mṟinga fochikupayapayapfo. Indi ili njii-pfo njihendahenda ungi kawenjiida kasonguo ikusokya-ho.”
43005008	Yesu kambia, “Kyekureng'u nokudike kitaṟa kyapfo nokuchumie-ng'u.”
43005009	Nalyo liyenyi mndu ulya kachia kakudika kitaṟa kilya kyake kachumia. Na mfiri fulya fuwei fo Sabato.
43005010	Nahong'u Wayuda wakacha iwia mndu ulya alechiṟo “Inu nyi Sabato kikusumhanyi iduo kitaṟa kyapfopfo.”
43005011	Nao kawawia, “Mndu ulya anchiṟa anjiwia, kudike kitaṟa kyapfo nokuchumie.”
43005012	Wakambesa, “A mndu ulya akuwia kundike kitaṟa kyapfo nochumia nyiu?”
43005013	Na ulya alechiṟo nalakimanye mbeo-u kyamba Yesu awemedekya ipfo kidi kya mamingi fung'anyi fo wandu fukeri hando halya.
43005014	Kyasia ili numa Yesu kamkoya ipfo hekalunyi kambia, “Ambuya omekuchia-ng'u, ma kulakae unyamaṟe-se ukae nowone kindo kiwichowicho kyechikutowokya.”
43005015	Mndu ulya kakure-pfo kahenda iwuuya Wayuda walya kye mbeo Yesu eemkiṟa.
43005016	Nakyo kikaenenga Wayuda wakawa weṟinjawya Yesu wakapfula meeke fombaha cha kipfa lya alewuta ado mkonu fo Sabato.
43005017	Nao kawahalwo, “Ndeyako nyi aiṟunda kiheri kyoose na inyi daa njiṟunda.”
43005018	Nakyo kikaengeṟa iitika Wayuda wapfule mwaanya fombaha chi kipfa atahachye Sabato tupupfo kya indi nyi ili ahamba kye Ruwa nyi ndee amonyi kechikung'ang'anyisha adi na Ruwa.
43005019	Nahong'u Yesu kahalwo kawawia, “Nyi lohi kya lohi ngamuwia, Mana echiidima itana kindo kui chila yake amonyi kulawode nyi ikyo awona Nde aitana-pfo. Kyamba kindo ndee atana na Mana nakyo kawekitana ado da.
43005020	Kyamba o Wande nyi akundi Mana, kamloṟa orio kindo aitana amonyi shose. Nao echimloṟa na shetana shing'anyi kota isho mukuwutye-ho iṟihio.
43005021	Kyamba chando Wande aṟutsa walya wapfu kawainenga moo, nao Mana na wudo-ng'u iwo akunda kawainenga moo.
43005022	Kyamba Wande alaanduya mndu o wandu ma umu kya indi Mana nyio amdambikye yanduya li lyose.
43005023	Kundu wandu waindye Mana chando wekeindya Nde. Ichu ada alaindya Mana nyi ada iindya na Nde alemduma.”
43005024	“Nyi lohi kya lohi ngamuwia, Ichu moanguya dedo lyako madu na iidikya ichu alenjiduma nawode moo fo mlungana. Nao echianduyo manyalepfo, kya indi nyi amsama auka opfunyi kasamya moonyi.
43005025	Nyi lohi kya lohi ngamuwia, Kukaa kuche kiheri na wulalu na kikeri-pfo da lyondo wapfu wechiicho ṟu lya Mana o Ruwa na iwo weliicho wechiwona moo.
43005026	Kyamba chando Wande awode moo fuwukye ipfo kiidi kyake kwenyi nyi wudo da aleinenga Mana ikaa na moo fuwukye ipfo kiidi kyake kwenyi.
43005027	Kawemnenga na wuchili wo idumbwo mondu kipfa akeri Mana chu o Mndu.
43005028	Ma mulaṟihyo kya ikyo, kipfa kukaa kuhoye kiheri ili iwo woose walee ipfo shipfunyi wechiicho ṟu lyake.
43005029	Nawo nyi wechiṟuka. Iwo wawutye hai mecha waṟuke kyewada moo, na iwo wawutye hai mawicho waṟuke kya yanduyo mondu fulya.”
43005030	“Inyi ngaidima iwuta kindo kii kya chila yakopfo. Njekeanduo mondu mdumbuye fuidikyanyi na kilya ngaicho njewio nyi Wande, na mdumbuye foko nyi fusumuhanyi. Kindo njiiwalya chi kilya njikundi inyipfo; kya indi nyi kilya ichu alenjiduma akundi.
43005031	Kokoya ngakuṟingishya njimonyi kiṟingishyo kyako kyeidikyo kye kii kya lohipfo.
43005032	Indi nyi kuipfo ungi monjiṟingisha. Na inyi njiichi kye kiṟingishyo anjiṟingishya nyi kya lohi.
43005033	Nyo nyi muleduma watichi wanu ko Yohane nao kaṟingishiaho kiilohi kilya.
43005034	Na inyi ma njekewada kuṟingishyo ki-kiwike nyi wandupfo kya indi nyi ngahamba ikyo kundu muhende ikiṟo.
43005035	Yohane nyio awei cha taa yewaa yechilimika, nanyo nyi mlelanga ikukesya na saa yo ya oweṟe lulya.
43005036	Indi inyi njiwode kiṟingishyo kyako king'anyi kota kilya kya Yohane. Kyamba maṟunda njiṟunda halya wande alenjienenga njihaṟunde, naho nyiho hairingishia kye nyi Wande alenjiduma.
43005037	Nao Wande monjiduma kawenjiwikya kiṟingishyo o amonyi. Nanyo mlemeicho ṟu lyake ma mantapfo, ma fana yake mlemeiwone-pfo.
43005038	Ma idedo li lyake mukuwodye nalyo likae ipfo mrimenyi-pfo kipfa ichu alemduma mulalemwidikya.
43005039	Nyo mokyeweṟuwetsa Maṟehyo Maele muichi kulako mochiwonapfo moo fo mlungana, ate maṟeho ho nyi inyi. Naho hainjiṟingishya.
43005040	Nanyo ma mulakunde ikuchea na koko kundu muwade moo fulya.”
43005041	“Kitewe kyako chi iwona kiṟumi ko wandupfo.
43005042	Kya indi nyo njimwichi kye ikunda lya Ruwa muliwode ipfo mrimenyi yanupfo.
43005043	Inyi njicheye kui rina lya Ndeyako, nanyo ma mulanjiambye. Kokoya ungi echicha kui rina lyake amonyi nyi mochimwambya.
43005044	Nyi wuda moidima iidikya nyo ili mokeringa kiṟumi mukeri muiwikyana muwenyi na wenyi, na kiṟumi kilya kicheye ko Ruwa amonyi mulaikiwalya?
43005045	Ma mulawone mohamba kye nyio inyi nyechimkumba ipfo ko Wande. Mose chu mumkusihye nyio echimkumba.
43005046	Kyamba kokoya muweidikye Mose na inyi muwenjiidikya, kyamba Mose o aṟehye kya injihamba inyi.
43005047	Indi kokoya mulaidikie shilya aleṟehya, nyi wuda mochiidikya madedo inyi njideda?”
43006001	Kyasia ili numa Yesu kahenda yambada nduwa ya Galilaya (ilaho ya Tiberia) kaambadya kya kulya molyolya.
43006002	Mamingi fung'anyi fo wandu wakamwosha kipfa ili wandu wo walewona ṟiho alewuta tsechiṟa wandu waluo.
43006003	Yesu kahenda ido na kundo ko fumvu-hu wakadamya-ho wo na wa kiloshyonyi kyakye.
43006004	Na mkonu fulya mnene fo Wayuda fulya fo Pasaka nyi kufui fuhoye.
43006005	Nahong'u Yesu kekiirya meso hakye kekiwona mamingi fung'anyi fochikuchea na alyando ai nao kawia Filipo, “A kundo lochihuṟa mkate fo wandu wa wakulie nyi ku ngesa?” (
43006006	Nao kehamba ado nyi kyeseenga Filipo cha kipfa nyi aweichi kindo arie iwuta.)
43006007	Filipo kamhalwo, “Kyakyo ma mkate fo shilingi (dinari) mahana hawi fochiwashika mndu nawone-ho ma kipeṟengupfo.”
43006008	Umu o wa kiloshyonyi kyake ewio rina lyake nyi Andrea ai manomae o Simon Petro kambia.
43006009	“Kunu nyi kuwode manake awode mkate ya ngano itanu na makunga hawi. Kyechiwiko cha iki wandu wamfo wado?”
43006010	Yesu kahamba, “Damiṟenyi wandu wo wadamye wanda.” Napfo nyi kuwewode-pfo maṟa hafoi. Nahong'u wasoṟo walya wakadamya wanda washikye cha shiku shitanu.
43006011	Naho Yesu kawada mkate iya kaidapfuma Ruwa kahawya wandu walya wadamye, na mkunga halya kawewahawya chando wakundi.
43006012	Wekiidima ikuihudya Yesu kawia walya wa kiloshyonyi kyakye, “Doduonyi-ho shipeṟengu sho shitsihee-ho shiladekye wanda.”
43006013	Wakadodwo-ho shipeṟengusho sha mkate shiletsuha wandu wamlya wakaichuṟa shikunja ikumi na shiwi.
43006014	Kyasia wandu wekiwona ṟiho lilya Yesu awuta wakahamba, “Nyi kya lohi ichu nyi akeri mwikimbi ulya aimteṟye nache kunu wuyana.”
43006015	Kyasia Yesu kekimanya nyi icha wai wache wahende imbika mangi nao kasheṟuka, kahenda alya fumvu-hu o amonyi.
43006016	Kyasia ili kyukanyi wa kiloshyonyi kyakye wakasoka na kulya mawambao ha nduwa.
43006017	Wakado alya ngalawehu, wakahenda yambadya kya kulya Kapernaumu. Na mema fuhoye-pfo na Yesu alawemewakoye.
43006018	Na nduwa iya ikahalukahaluka mnu masinanu otanu lochiida-ho sa lung'anyi.
43006019	Naho ili wa kiloshionyi wammaa ihendesho na ngalawa iya mhendo fo saa imu ang'u kufui nayo (kilometa5-6) nalyo wakawona Yesu kyechichumia huya mṟinga, amshika kufui na ngalawa iya wakaangalala.
43006020	Yesu kawawia, “Nyio inyi, ma mulaowuo.”
43006021	Nawo wakakunda imdosya ipfo ngalaweny. Nalyo liyenyi wakakoya ngalawa yamshika alya ohambe-hu lo oruka lulya kundo waihenda.
43006022	Nahong'u ili lya ngama mamingi fulya fo wandu walya waledeo wahoṟoki kulya molyolya ya nduwa iya wakakoya ke kwipfo-se ngalawa ingipfo shile iya imu iweipfo na Yesu alesangana na wa kiloshyonyi kyakye ido nawo alya ngalawe-hupfo. Nyi walya wa kiloshyonyi kyakye walehenda wo wawenyi.
43006023	Kyasia kukacha napfo ngalawa tsingi tsiwuka kulya Tiberia tsikashika kufui na alya ndo walelia mkate iya Mndumii ammaa iadapfuma Ruwa.
43006024	Nahong'u mamingi fulya fo wandu ili wakoya Yesu nalaiho manya wa kiloshyonyi kyakye wakahenda ido alya ngalawehu tsilya wakashika kulya Kapernaumu, wechimpfula.
43006025	Nawo ili walemkoya alya ohambe-hu lulya lungi lo nduwa wakambia, “Marya a nyi indi omshika kunu?”
43006026	Yesu kawahalwo kahamba, “Nyi lohi kya lohi ngamuwia, Kyamwenenga monjiwalya chi maṟiho halya mulewonapfo, nyi kimaduma kya mkate iya mulelya mukaihuda.
43006027	Mlawinyie kelya kyechipuo; winyienyi kyelya kyechikaa kipfa kya moo fo mlungana nakyo nyi Mana chu o mndu echimwenenga. Kyamba Wande nyio Ruwa nyi alembikya mhuri yemṟingishya kye nyio.”
43006028	Nawo wakambia, “Alewo luwike luda lukoye itana maṟunda ha Ruwa?”
43006029	Yesu kahalwo kawawia, “Iṟunda lilya liwawaso nyi Ruwa aili, kye kundu muhende iidikya ichu alemduma.”
43006030	Nahong'u wakambia, “A nyi kiki otana kyeluloṟa kichano so lukiwone luwute-ho ikuidikya iyo. Nyi owika-pfo kuda ngesa?
43006031	Waku walya wadu wo walelya Manna kulya olelenyi lulya chando ki-kiṟehye kyehamba, Alewaenenga mkate folya fuwukye ruwehu.”
43006032	Nahong'u Yesu kawawia, “Nyi lohi kya lohi ngamuwia, Chi Mose amuinengye mkate fu fuwukye ipfo ruwehupfo. Nyio Wande oko amuenenga mkate fu fo lohi fuwukye ruwehu.
43006033	Kyamba mkate fu fui fo Ruwa nyio ichu asokye ruwehu kechienenga wuyana wu moo.”
43006034	Nahong'u wakambia, “Hoo Mndumii, keluenengewo mkate fu kiheri kyose.”
43006035	Yesu kawawia, “Nyio inyi njikeri mkate fu fo moo. Mndu akuchea na koko akiwado-se nyi njaapfo, na mndu awa monjiidikya nakirohyo-se nyi nyoda ma indipfo.
43006036	Kya indi ngammaa imbia, kye nyi mulenjiwona manya mulanjiidikie.
43006037	Iwo woose Wande amenjienenga wo wechikuchea na koko. Na mndu akuchea na koko njechimfunya njapfo.
43006038	Kipfa kyannenga ngasoka ruwehu chi kundu njiwute kya chila yakopfo kya indi kundu njihende iwuta kii kya chila ya ichu alenjiduma.
43006039	Na kilya ichu alenjiduma achilia kikeri kii-le, njiladetseho ma umu o walya alenjiinenga kya indi kundu njiṟutse woose Mfiri fulya fofurumia.
43006040	Kyamba kindo Wande oko akundi nyi ikyi kye oryo mndu awona Mana na imwidikya nawade moo fo mlungana. Na inyi njechiwaṟutsa Mfiri fo urumia.”
43006041	Nahong'u Wayuda wakawoka inunuwa kyake ili ahamba, “Inyi nyi mkate fu fo moo fuchee ruwehu.”
43006042	Wakahamba, “Ashika-wo ichu chio Yesu ai mana o Yosefu? Nde na mae na luwaichi. Nyi kyawa kida ili ahamba kye nyi asokye ruwehu?”
43006043	Yesu kahalwo kawawia, “Lekyenyi inunuwa nyo muwenyi na wenyi.
43006044	Kwipfo mndu eidima icha na kokopfo, kulawode wande ichu alenjiduma amhomwo napfo, na inyi njechimṟutsa Mkonu fulya foimarisya.
43006045	Waikimbi waleṟehya, ‘Wandu woose wechilosho nyi Ruwa.’ Nahong'u oryo mndu ose aadanya kiwuka ko Wande na ikulosha nyi aicha na koko.
43006046	Chi kikeri cha ili kwipfo mndu alemewona Wandepfo, shila nyi ichu awukie ko Ruwa, nyio alemewona Wande.
43006047	Nyi lohi kya lohi ngamuwia, Ichu aidikie nyi awode moo fo mlungana.
43006048	Inyi nyi mkate fo moo.
43006049	Waku walya wanu wo walelya Mana kulya nuka wakawepfa.
43006050	Aifu mkate fusokye ruwehu; kundu wandu wechilya-ho walakikoyese ipfa.
43006051	Nyio inyi nji mkate fu fo moo fusokye ruwehu. Mkate fu mndu ailya-ho nechikaa na moo mlungana. Na mkate fo njechimnenga mfo mbihufu foko njifulekia njiwonesye nafo wuyana wu moo.”
43006052	Lyo likatewa Wayuda wakaloyana wawenyi na wenyi wakahamba, “A nyi wuda ichu echiidima iluhavya nyama tsake lukulile ngesa?”
43006053	Nahong'u Yesu kawawia, “Nyi lohi kya lohi ngamuwia, Mukada mulalya nyama tsa Mana chu o mndu na inyo samu yake mochikaa ma na moo fu mufuriepfo.
43006054	Mndu kalya nyama tsako na inyo samu yako nyi awode moo fo mlungana na inyi njechimṟutsa Mkonu fulya foimarisya.
43006055	Kyamba nyama tsako tso kando ka lohi na samu yako nyi yo kyenyo kya lohi.
43006056	Na mndu kalya nyama tsako kawenyo samu yako nyio akaa kiidi kyako na inyi njikaa kiidi kyakye.
43006057	Kikawa chando Wande chu alenjiduma akeri menyi-moo na inyi njii na moo kimaduma kya Wande na wudo da ichu anjilya inyi nyi akaa na moo kimaduma kyako.
43006058	Ifu mfo mkate fusokye ruwehu, fulai fo mbaṟi imu na mana iya waku walya walelya wakawepfa. Mkate fu mndu kafulya o echiwada mo mlungana.”
43006059	Na kundo alehambya madedo ho nyi ipfo sinagogenyiyi ya kulya Kapernaumu echiloshya-ho.
43006060	Nahong'u wa kiloshyonyi kyake wamwicho adeda ado wawo wafoi wakahamba, “Madedo ho nyi maumu. A mndu eidima ihaicho nyi wu?”
43006061	Nao Yesu kamanya ke wa kilohyonyi kyake nyi wainunuwa kya ikyo. Nalyo kawawia, “A ikyo kyamutewa mkawa kiṟumaṟuma?
43006062	Alewo nyi kyechiwa kida kiheri mochiwona Mana chu o Mndu echido na alya kundo awekukeṟye-ho kacha?
43006063	Mumuyo mfo fuiwika moo, mbihufu fumenyi fochiidima kindopfo. Madedo ho ngamemuwia ho hai ha Mumuyo hakawewa na moo.
43006064	Indi ipfo kiidi kyanu nyi kwipfo maata walai waidiki.” (Kyamba wuka kiwokyonyi Yesu aweichi walya walamwidikye nyi wahya na ulya echimtwaṟa nyio u.)
43006065	Nalyo kahamba, “Nkyo kimaduma ngamuwia, Kwipfo aidima icha na kokopfo shila nyi ichu ai mṟamtse nyi Wande oko.”
43006066	Kipfa kya madedo-ha, wandu wa ipfo kiloshyonyi wafoi wakawuya na numa walakihendesane-se nao.
43006067	Nahong'u Yesu kawesa walya ikumi na wawi, “Kulako nanyo mokunda ikuhendya ngesa?”
43006068	Simon Petro kamhalwo, “Hoi Mndumii lukuhendye ko u ngesa? Nyio iyo uwode madedo haende moo fo mlungana.
43006069	Natso lomekuwutya-ho ikuidikya lukakumanya ke iyo nyi ukeri Mwele chu o Ruwa.”
43006070	Yesu kawahalwo, “A chio inyi njilemusambuṟa nyo ikumi na wawi? Na ipfo kiidi kyanu umuho kawuya iwa mkumbi?”
43006071	Yesu alehamba ado kya Yuda Iskariote ai mana o Simon. Kyamba nao nyio alehenda imtwaṟa ma ili awei umu o walya ikumi na wawi.
43007001	Nahong'u ili numa numa Yesu naweida kulya Galilaya. Kyamba alalekunda itengeta kulya Yudaya kipfa wasongoru wa Wayuda wawekundi imbaha.
43007002	Na Mkonu mnene fo Wayuda fomanya Matengo iwei kufui.
43007003	Nahong'u wanawamae wakambia, “Kure kunu nohende ishika kulya Yerusalemu kundu na wa kiloshyonyi kyapfo wawone ngata tsi tsapfo otana.
43007004	Kyamba kwipfo mndu etana kindo kiṟika namanyikye isangenyi-pfo. Kokoya owuta shindo shii shidi henda kuloṟe-ng'u na wuyana wu.” (
43007005	Kyamba ma wanawamae wawememwidikie-pfo.)
43007006	Nahong'u Yesu kawawia, “Kiheri kyako kyamshikapfo. Indi nyo kiheri kii kyanu kyo kihianyi na mkonu yose.
43007007	Ma wuyana wu woidima imusuo nyopfo. Indi inyi wanjisuo kipfa kya kiṟingishyo kyako njiwikye kimaduma kyawo njihamba ke mawuto hawo hai mawicho.
43007008	Nyo kudoyenyi na kulya mkonu ii mnene. Inyi njihenda ido napfo mkonu yo mnenepfo kipfa heri lyako lilandeshika ihoya.”
43007009	Amdeda nawo ado o amonyi kakaa kulya Galilaya.
43007010	Kyasia wanawamae wamedo napfo kya mkonu iya mnene iipfo nao Yesu kawedo napfo kyaṟo kilawei kya pata.
43007011	Wasongoru wa Wayuda walya wakawa wempfula-pfula ili lya mkonu iya mnene wakahamba, “Alewo o nyiku-aya ngesa?”
43007012	Na wandu walya wafoi waweiho wakachila mnu kyake. Walya maata wakahamba, “O ai mcha wyo.” Maata wakahamba, “Ote nyi adekesha wandu.”
43007013	Ma kudo kulakae-pfo mndu adeda kyake na pata kipfa nyi waowoye wasongoru walya wa Wayuda.
43007014	Nahong'u mkonu iya mnene ishikie kyenga Yesu kahenda kulya hekalunyi kadamia-ho echilosha wandu.
43007015	Nahong'u Wayuda walya wakaṟihio wakahamba, “A mndu chu nyi wuda aichi mapfundo nao alalesoma shule?”
43007016	Nahong'u Yesu kawahalwo kahamba, “Mloshye yo yako njilosha nayo chi yako inyipfo kya indi nyi ya ichu alenjiduma.
43007017	Mndu akundi iṟunda shilya Ruwa akundi nyio echimanya kya mloshye yo yako kokoya nyi ipfo ko Ruwa iwukye ang'u kokoya nyi ngadeda kiwukye koko inyi njimonyi.
43007018	Ichu ekyekuhambia kyakye tupu o apfula iwikyo kiṟumi o amonyi. Indi mndu atambahanya iwonya ichu alemduma kiṟumi o akeri mhendeli alawode mtaambo, o lohi.
43007019	Alewo chio Mose amunengye wuwawaso? Na kunu kiidi kyanu kuipfo ma umu aiindia wuwawaso wupfo. Kimaduma nyi ki ili mukundi injiwaha?”
43007020	Wandu walya wakuwumbie-ho wakahalwo. “Nyi uisuko! Nyiwu akundi ikuwaha?”
43007021	Yesu kahalwo kawawia, “Nyi ngata imu njiletana nanyo mukaṟihio kyayo.
43007022	Mose nyi amwinengye mṟumo fo odino, Ma chi ipfo ko Mose fuwukyepfo kya indi nyi ipfo ko waku walya. Nanyo mokedina mndu na mkonu fo Sabato.
43007023	Kyasia kokoya mndu naidino ili lya Sabato kundu wuwawaso wo Mose wulahende itahachyo nkili monjiwadya nyashi ili njilechiṟa mndu pyu mkonu fo Sabato?
43007024	Mulawone modumbwo mondu mochiadanya ora lumu. Dumbwonyi mdumbuye fo sungusihu.”
43007025	Nahong'u wandu maata wa kulya Yerusalemu wakahamba, “Alewo chio ichu wawempfulya mweke fombaha?
43007026	Ambuyenyi! Nyi aiwaikimba na pata walambie ma kindo. Kulako wasongoru walemanya kye nyio Kristo ngesa?
43007027	Kya indi mndu chu nyi lumwichi kundu awukye, na kiheri Kristo echicha kwipfo mndu echimanya kundo echichapfo. Kyaindi so luichi kundu awukie.”
43007028	Lyo likaenenga Yesu ipfo hekalunyi kundo ailosha kaira ṟu kahamba, “Ee-da na muwenjiichi na kundo njiwukye na muweichi da. Na inyi njicheye kui chila yako njimonyipfo. Kwipfo mokilohi alenjiduma, nao ma mulamwichi nyo.
43007029	Inyi njimwichi, kyamba nyi ipfo koke njiwukye nao nyi anjidumye.”
43007030	Nahong'u wakawa wepfula mweke fombada mondu, ma kulakae-pfo mndu alekaria imleshia owokonyi kipfa kiheri kyake kilawemshike.
43007031	Nahong'u ipfo maminginyi fo wandu wafoi-ho wakawuta-ho imwidikya o, wakahamba, “Kiheri Kristo echicha a nechiwika shichano shing'anyie iishi ichu alewika ngesa?”
43007032	Wafarisayo wakaichowandu waideda kya Yesu shiwehewehe shidi naho wakohanyi walya wang'anyi na Wafarisayo wakasangana wakaduma wasoṟo wawo wahende imbada.
43007033	Yesu kahamba, “Nyi kiheri sa kyangu njitsinda-se nanyo njihende ko ichu alenjiduma.
43007034	Mochinjiwalya mulechinjikoya. Kyamba kundo inyi njechikaa moidima ishika-ho nyopfo.”
43007035	Nahong'u Wasongoru wa Wayuda walya wakadeda wo wenyi na wenyi, “Akawo mndu chu nyi hanga aihenda napfo naso lude lulamkoya-se? Kulako akunda ishika ko Wayuda walya wanyanyaṟikye ipfo masangenyi ha Wagriki nahendelosha-pfo Wagriki wo?
43007036	Kimaduma nkiki ili ahamba, mochinjiwalya mulechinjikoya na ipfo kundo inyi njechikaa moidima ishika-ho nyopfo?”
43007037	Naho ili komshika mkonu fulya mnene foimarisya nafo fui mtoṟu kota ingi Yesu kahoroka-ho kaira ṟu ling'anyi kahamba, “Kokoya kwiho mndu awodo nyoda nakucheye na koko nache inyo.
43007038	Mndu kanjiidikya inyi kyake kyechiwa chando kiikiṟehye kyehamba, ke mndu chu ipfo mrimenyi fokye kochisoka-pfo meda ya mra fo mṟinga fuwode moo.”
43007039	Nakyo nyi alededa kya macheyenyi ha fo Mumuyo Mwele, fulya wandu wamwidikye wekaa wafuambie. Kyamba mandi halya Mumuyo Mwele fulawemsokye kipfa Yesu alawemeng'anyisho.
43007040	Wandu maata wa ipfo maminginy fo wandu wekiicho adeda adi wakahamba, “Ichu nyi lohi ai mwikimbi ulya.”
43007041	Wengi wakahamba, “Ichu nyio Kristo.” Wengi wakahamba, “Alewo Kristo nawukye kulya Galilaya?
43007042	Mareho Maele hahambieki? Hahambye, ke Kristo echicha awukye kishariny kya Dawidi,” na echifeo ipfo Betlehemu ipfo mṟiny fo Dawidi.
43007043	Nahong'u mamingi fulya fo wandu fukadumbukana kawi kimaduma kyake.
43007044	Kukawekaa-pfo wandu wangu wakundi imbada indi kulakaepfo mombada.
43007045	Nahong'u wasoṟo walya wadume wakawuya na kulya ko wakohanyi wanene na Wafarisayo. Nawo wakawawia, “A nyi kyi kyaima mulamwende?”
43007046	Wasoṟo walya wakahalwo, “Kulandewoneke msa adeda cha mndu chupfo.”
43007047	Wafarisayo wakawahalwo, “Nanyo namuiwatandawushe?
43007048	Mlemewona mndu msongoru ma umu tupu amemwidikya ang'u o ipfo ko Wafarisayo?
43007049	Kya indi moṟimboho fu fo wandu fulaichi wuwawaso, wo Mose; wai wasese!”
43007050	Umu-ho nyi Nikodemo ulya alesahya Yesu kacha, nao nyi o ipfo kiidi kyawo kawawia.
43007051	“Alewo wuwawaso wu luwode nyi wokewonya mndu owingo kulawode nyi ammaa yadanyo komeshika itichyo kilya kyake aletana ngesa?”
43007052	Nawo wakahalwo wakambia, “Kulako na iyo nyi uwukye kulya Galilaya? Suma Maṟehyo Maele teṟe nomanye, ke kulya Galilaya kochikure-pfo mwikimbi manyale-pfo.” [
43007053	Wakahenda oryo mndu na kanyi kokye.
43008001	Nahong'u Yesu kahenda kulya fumvunyi lya mtsinepfu.
43008002	Ili lya ngama ngamenyi kaida-se na ipfo hekalunyi Wandu waipfo woose wakamwosha, nao kadamya-pfo kechiwalosha.
43008003	Nahong'u Walaanyi wa shitabu na Wafarisayo wakaende napfo mka amtumukyo wuṟuhuinyi. Wakamhoṟotsa oo makiidi hawi.
43008004	Wakawesa Yesu, “Alewo Mwarya, Mka chu amtumukyo wuhuṟuinyi.
43008005	Mose aluwawasye ipfo Wuwawasonyi wodu kya waka wa mbaṟi ii kye lowakapa na maho. Na iyo nyi ohamba kuda kya iki ngesa?”
43008006	Kyainenga wadeda wadi nyi ili wakundi imhesha wawone kitewe kyemkumba. Na Yesu kakuaramya wanda kechiṟehia na kimnyo ipfo teri-hu.
43008007	Naho ili waleisima imbesa kahoṟoka kawawia, “Ichu onu alai na mti o naase imkapa na iho.”
43008008	Nahong'u kawuya kakuaramya-se lingi wanda kechiṟehya teri-hu.
43008009	Nawo wamicho wado wakawoka ituṟuka-ho umu umu wakawokya na wameku wakatana wasia-ho. Na Yesu kadeo-pfo amonyi na mka ulya ahoṟoki oo kiidi.
43008010	Nahong'u Yesu kekihoṟoka kawesa mka ulya, “Nyiku waya wandu walya? Kokaa-pfo ma umu akuwutya kya mti fulya?”
43008011	Mka ulya kahamba, “Ma umupfo, Mndumii.” Nahong'u Yesu kambia, “Manya inyi njikuwonya kya mti fulyapfo. Kuhendye. Kowuka-ho dumbuya teṟe, ulakinyamaṟe-se.”]
43008012	Nahong'u Yesu kawuya kadeda nawo lingi kahamba, “Inyi nyi sa ya wuyana. Mndu anjilatya nakihenda-se memenyipfo. Nechikaa ai na sa yende moo.”
43008013	Nahong'u Wafarisayo wakambia, “Iyo nyi okuṟingishya kyapfo kumonyi. Kiṟingishyo kyo kyapfo kii kya lohipfo.”
43008014	Yesu kahalwo kawawia, “Na kokoya ngakuṟingishya kyako njimonyi, kiṟingishyo kyako na kii kya lohi da nyi kipfa njiichi kundo njiwukye na kundo njihenda. Indi nyo mulaichi ma kundo njiwukye ma kundo njihenda.
43008015	Nyo mokedumbwo mochiambuya fana ya nja, indi inyi njidumbwo kya mndupfo.
43008016	Na kokoya ngadumbwo kya mndu mdumbuye foko nyi fo sungusihu fowa fuichi kimaenyi cha kipfa njilaiho njimonyi. Wande-chu alenjiduma nai na inyi.
43008017	Ma ipfo wuwawasonyi wonu nyi kii-kiṟehye kyehamba, ke kiṟingishyo kii-kiwike nyi wandu wawi nyi kya lohi.
43008018	Nyio inyi njii mṟingishi njikuṟingishya kyako chando kii, na wandechu alenjiduma kaṟingishya kyako da.”
43008019	Nahong'u wakambia, “Wande chu opfo nyi ku aya?” Yesu kahalwo, “Inyi munjiichipfo ma Wande mumwichi-pfo. Kima muwenjiichi inyi na Wande oko na muwemmanya da.”
43008020	Nyiho madedo Yesu alededa ipfo kiṟihenyi hando njosano tsekeambyo kechilosha wandu ipfo Hekalunyi. Ma kulakaepfo mndu ambada cha kipfa kiheri kyakye kilawemeshikye.
43008021	Yesu kawuya kawawia lingi, “Inyi njikuhendya nanyo mochinjipfula. Na mochikupfia ipfo wunyamarinyi wonu. Kundo kulya inyi njikuhendya nyo mochiidima ishika-ho pfo.”
43008022	Wasongoru wa Wayuda wakahamba, “Kulako akundi ikuwaha Nki ili ahamba kye kundo kulya njikuhendya mochiidima ishika-ho nyopfo?”
43008023	Yesu kawawia, “Nyo nyi kunu wuyana mupaṟikye, inyi kipaṟika kyako nyi kulya huye. Nyo mui wandu wa wuyana, inyi chi o wuyanapfo.
43008024	Nkyo kitewe ngamuwia-ng'u, Nyi ipfo wunyamaṟinyi wonu kundo mukeri mpfondo mochikupfia. Kyamba kokoya mulechiidikya kye, ‘Inyi nyio.’ Na ipfo wunyamaṟinyi wonu kundo mukeri mpfondo mochikupfia.”
43008025	Nawo wakambia, “Alewo iyo o ku ngesa?” Yesu kawawia, “Njilemuwia wokya o, ke kilya njideda nanyo idumbwo kyanu njileicho.
43008026	Njiwode shifoi shededa kyanu na idumbwo kyanu. Kya indi ichu alenjiduma akeri menyi-wukilohi, na inyi shilya njileicho shiwuka kokye nsho njiiwia wa wuyana.”
43008027	Nawo ma walamanye ke aideda nawo kii kya Wande.
43008028	Nahong'u Yesu kahamba, “Mukamshika iiria Mana chu o mndu mpfondo mochimanya ke, ‘Inyi nyio;’ na imanya ke njiwode kindo ngiwuta ki kya chila yako njimonyi-pfo kyaindi ikyo Wande alenjilosha nkyo njihamba.
43008029	Na ichu alenjiduma nyi ahendesanyi na inyi. Ma anjida njikae njimonyi-pfo kipfa nyi njiwuta shichihianyi nao mfiri yose.”
43008030	Kyekimaa ideda ado wandu wafoi wakamwidikia.
43008031	Nahong'u Yesu kadeda na Wayuda walya wamwidikye kahamba, “Kokokya mokaa mukuwode na dedo lyako lyo-ng'u mochiwa wa kiloshyonyi kyako wa lohi.
43008032	Na imanya mochimanya wukilohi wu, na wukilohi wu wochimwashwo muwe wenyi-mkuachie.”
43008033	Nawo wakamhalwo, “So lui luwa lya Abrahamu, lulandewe masinga ha mndu ma indipfo. Kyawa kida ili ohamba, Muwe wenyimkuachie?”
43008034	Yesu kawahalwo, “Nyi lohi kya lohi ngamuwia, Oryo mndu mowuta wunyamaṟi akeri isinga lyesingya wunyamaṟi.
43008035	Isinga ekyekaa na menyi ipfo kanyi kiheri kyosepfo. Mndu mokaa kanyi kiheri kyose nyi Mana.
43008036	Kokoya ichu ai Mana echimwashwo lyo-ng'u mochiwa wenyi-mkuachie.
43008037	Njiweichi da nyi mukeri luwa lya Abrahamu. Kya indi nyi mukundi injiwaha kipfa muladikia idedo lyako.
43008038	Inyi kilya njiwonyi ipfo ko Wande nkyo njikeri ihamba. Nanyo kilya momicho kiwukye ko ndeanu nkyo muiwuta.”
43008039	Wakahalwo wakambia, “Ndeyadu nyio Abrahamu.” Yesu kawawia, “Kokoya muwei wana wa Abrahamu nyi muwewuta chandu Abrahamu alewuta.
43008040	Inyi ngamuwia wukiilohi njilewuicho ko Ruwa; na ma kudo mkundi injiwaha. O Abrahamu alewika adipfo!
43008041	Nyo nyi mokewuta mawuto halya halya ha waku wanu walewuta.” Wakambia, “Chi lui-wafee wa njapfo. So luwode Wande umu da nao nyio Ruwa.”
43008042	Yesu kawawia, “Ukoye Ruwa awei Ndeyanu nyi muwenjikunda inyi kyamba inyi njilecha njiwuka ko Ruwa na wulalu njikeri iya. Njilecha kui kyama kyako inyi njimonypfo. Ruwa alenjiduma.
43008043	A kimaduma nyi ki ili mulamanya mdedye foko? Manya mulaidima yadanya idedo li lyako.
43008044	Nyo mui wana wa Mkumbi ulya onu, na mukundi iwuta lango tsa ndeanu. Na ishi shilango nyi Nde chu onyu nyisho mukundi ishiwuta. O awekeri mmbahi, mowaha wandu wokya mawokyonyi; alakuwode wukilohi-hu ma hanga, kipfa wukilohi wulai nao. Ilindi adeda kii wongo kyo kii kyake akiende kii kya chure yake amonyi kipfa akeri mowongo kawa nyio mku mopaṟa shi wongo shose.
43008045	Kya indi inyi njekehamba wukilohi wu nkyo kyaima mulanjiidikye.
43008046	A le nyi wu o kunu konu aidima injiwonya mti fo kindo njiwenyamaṟye? Na kokoya ngahamba wukilohi wu, kitewe mulanjidikye nyi iki ngesa?
43008047	Ichu apaṟikye ko Ruwa o nekeadanya madedo ha Ruwa. Nanyo muinjiadanyiapfo kipfa nyo chi wana wa Ruwapfo.”
43008048	Wayuda walya wakahalwo wakambia, “Chi lohamba kya lohi kye ukeri Msamaria uwodo nyi oṟuṟe?”
43008049	Yesu kahalwo, “Inyi njiwodo nyi oṟuṟe manyalepfo. Inyi njiwikya Wande oko kiṟumi kya indi nyo muidetsa kilya kii kyako.
43008050	Manya njipfula iwada kiṟumi kyakopfo. Na kwipfo umu mokiringa, nao nyi modumbuo mondu.
43008051	Nyi lohi kya lohi ngamuwia, Mndu awada madedoho hako echipfa ma indiipfo.”
43008052	Wayuda walya wakambia, “Wulalu lomanyang'u kye uwodo oṟuṟe! Abrahamu nalepfa na waikimbi wakawepfo da; na iyo kohamba, ‘Ichu echikuwada na idedo lyapfo echipfa ma indipfo.
43008053	Akawo iyo ui mnene kong'anya mku odu Abrahamu ngesa, nao nyi alewepfa? Na waikimbi walya wakawepfa da. Nyi okutana cha wu iyo kumonyi ngesa?’ ”
43008054	Yesu kahalwo, “Kokoya ngakung'anyisha njimonyi mng'ano foko fuwechiwa kindopfo. Wande chu oko mochekyehamba nyio Ndeanu nyio ainjing'anyisha.
43008055	Ma mulalememmanye. Kyaindi inyi njimwichi. Kokoya ngahamba njimwichipfo nyi njiwechiwa mowongo chanyo. Kya indi njimwichi na idedo lii lyake lyo njiliringa.
43008056	Abrahamu mku chu onu nyi alekesa kya iwona mkonu fu foko nao kafuwona kachihio.”
43008057	Nahong'u Wayuda walya wakambia, “Alewo iyo omshitsa ma maka makumi hatanu-pfo, kohamba nyi kulewona Abrahamu?”
43008058	Yesu kawawia, “Nyi lohi kya lohi ngamuwia, Mandi Abrahamu alawemefeo inyi njiwei-pfo.”
43008059	Nahong'u Wayuda walya wakaira maho wamkumbye. Nao Yesu kasheṟuka kawuka ipfo hekalunyi.
43009001	Na ili Yesu aweiida kawona mndu apfie meso kui ifeo.
43009002	Na walya wa kiloshyonyi wakambesa, “Alewo Mwaria, mndu anyamaṟyeho nyi uhya, nyio ichu a nyi wafee wakye ili alewoneka ado ai mpfu meso?”
43009003	Yesu kahalwo, “Ma chi ichu ma chi wafee wakyepfo. Kya indi nyi kilewa kido kundu pfinya Ruwa iwono yechirunda ipfo kokye.
43009004	Kui na sa kiluwaṟi luṟunde maṟunda na ichu anjidumye; kipfa kio kiicha kiheri mndu elechiidima iṟunda maṟunda.
43009005	Mandi njikeri kunu wuyana njii sa ya wuyana.”
43009006	Kyekihamba ado kapuchya mada ipfo wanda, mada halya kawumbawumba naho mbumba fo teri. Mbumba fulya fo teri kafushia kulya mesonyi ha mpfu meso.
43009007	Kambia, “Kehenda kusanje kulya nduwenyi ya Siloamu.” (Kohalwo nyi kimu na “Mndu mdume.”) Nao mpfu meso ulya kakuhendya-pfo kakusanja, adi kawuya kechiambwo.
43009008	Kyasia walya wamṟasa wake na walya walembona lya awei maliomba wakahamba, “A lae ichu chi mkiwa ulya echidamya kawa maliomba?”
43009009	Wengi wakahamba, “Chiopfo lang'u.” Wengi wakahamba, “Ote nyi mndu afananyi nao.” Nao kahamba, “Ee nyio inyi da.”
43009010	Nahong'u wakambia, “A meso hapfo nyi wuda halewuya itambaṟuka?”
43009011	Nao kahalwo, “Nyi mndu ulya alaho nyi Yesu o amewumba mbumba fo teri kafushia aa mesonyi hako kanjiwia, ‘Henda samba kulya nduwenyi ya Siloamu.’ Nalyo ngamhenda, ngasamba ngaidima iambuo.”
43009012	Wakambia, “A mndu chu nyi ku aya?” Kahamba, “Njichinyi.”
43009013	Nalyo wakahenda iduo mndu ulya awei kipfupfure kulya ko Wafarisayo.
43009014	Na mfiri-pfo Yesu alewumbawumba teri nyi mkonu fo Sabato katambaṟuo meso halya hake.
43009015	Kyasia Wafarisayo nawo da wakambesa-se, “Kuleambuo kuda?” Nao kawawia, “Nyi aleshia mbumba fo teri aa mesonyi, ngamhenda isamba ngakoya-ng'u yambwo.”
43009016	Nahong'u Wafarisayo maata-ho wakahamba, “Mndu chu awukie ko Ruwapfo kyamba ada alaindya Sabato.” Wengi wakahamba, “A mndu mnyamaṟi naidime iwuta ado ṟiho tsa mbaṟi ii ngesa?” Kyasiang'u wakadumbukana kawi.
43009017	Wakawuya wakawia-se kipfupfuṟe ulya, “A iyo kyakye nohamba kuda ili akuambuṟye meso?” Nao kahamba, “Nyi akeri mwikimbi.”
43009018	Nahong'u wasongoru wa Wayuda walya walaidikye kyake kye nyi awepfie meso kawuya yambwo. Wakatana walaha wafee wa mndu ulya alekoya yambwo.
43009019	Wakawawesa wakahamba, “Ichu na mana onu ulya mochekehamba nyi amfee ai mpfu meso? Aka nyi wuda alewiko ili aambuo wulalu?”
43009020	Wafee wakye wakahalwo wakahamba, “Nawo luweichi nyi ai mana odu na ifeo nawei mfee ai mpfu meso.
43009021	Kya indi kundo aendye wuamburu wu kyakyo lokimanyasepfo ma mndu cho alemwambuṟa meso lumwichipfo. Kekumbesyenyi amonyi atoṟikye nechekudedya kyake amonyi!”
43009022	Na kyaenenga wafee walya wakadeda wado nyi waleowuo wasongoru walya wa Wayuda. Kyamba Wayuda walya wawemmaa ideda kyama kyawo kye kokoya mndu echimhamba na pata kye nyio Kristo nawo wambute siṟinyi yawo.
43009023	Nkyo kiletewa wafee wakye wakahamba, “Nyi atoṟikye, kembesenyi o amonyi!”
43009024	Nahong'u wakawuya wakalaha-se mndu ulya awei kipfupfuṟe wakambia, “Hamba lohi oshangunyi lo Ruwa. Kya mndu chu luichi kye nyi akeri mnyamaṟi.”
43009025	Nahong'u mndu ulya kahalwo, “Koka nyi ai mnyamaṟi kyakyo njiichi-pfo. Na kimu tupu njiichi kye mbei kipfupfuṟe ngawuya yambwo wulalu.”
43009026	Wakambia, “A ngesa nyi alekuwika ada? Kakuambuṟa ada meso ho?”
43009027	Mnducho kawahalwo, “A ili ngamembia-se nanyo mulaadanye. Nyi kya ki-se mukundi ikiicho lya kawi. Ngesa nanyo na mbekundi imhalukya muwe wa kiloshyonyi kyake?”
43009028	Wakamruma wakahamba, “Mndu o kiloshyonyi kyake na iyo. So lui wa kiloshyonyi kya Mose.
43009029	Kya Mose nyi luichi kye Ruwa alededa nao. Kya indi mndu chu lumwichi o kupfo!”
43009030	Mndu ulya kahalwo kawawia, “Iki nyi kindo kya kiṟiha ili mulaichi kye nyi o ku, nao alenjiambuṟa meso ha hako.
43009031	So nyi luichi kye Ruwa echiadanya wandu wanyamaṟipfo. Na msa aowoye Ruwa kawuta shilya shimchihie nyio ekyemwadanya.
43009032	Wokya mawokyenyi ha wuyana kulemewonekye mndu aambuṟye meso ha mndu a mfee ai kipfupfuṟe-pfo.
43009033	Kima chila mndu chu awei o ko Ruwa aweidima iwuta kindo-pfo.”
43009034	Nawo wakambia, “A iyo ui mfee kudo ui mnyamaṟi kotana olulosha so?” Nawo wakamtuhuta na nja.
43009035	Kyasia Yesu kaicho kye nyi wamtuhutye na nja. Kekimkumbuhana kambia, “Uidikye Mana chu o mndu ngesa?”
43009036	Nao kahalwo kahamba, “A nyi o wu Mndumii na inyi njikekumwidikya-ng'u.”
43009037	Yesu kambia, “Iwona omembona, na ichu aipfo adeda na iyo nyio.”
43009038	Nao kahamba, “Akawo ngakuidikya hoi Mndumii!” Kakuhutsa wanda na kyamu oo madendeny hake.
43009039	Na Yesu kahamba, “Inyi kindo njikucheye na kunu wuyana nyi ianduya, iwa walawonyi kundu wakoye iwona, na iwa wawonyi kundu wawe shipfupfuṟe.”
43009040	Wafarisayo maata-ho warianyi nao waicho wado wakambesa, “Ngesa naso lui wapfu meso?”
43009041	Yesu kawawia, “Kima mbei wapfu meso muwewa wanyamaṟipfo. Kya indi wulalu momhamba, ‘So nyi lui waamburu,’ na ikyo kyaloṟa mui wanyamaṟi.”
43010001	Nyi lohi kya lohi ngamuwia, “Mndu kada alaida na mfiṟihenyi fo machondi aida oo mongo, kang'alawuo hando hengi o nyi mwiwi na msoki.
43010002	Indi ichu aiida napfo aida oo mongonyi nyio ai mlisi o machondi.
43010003	Nao mringi o mfiṟiha kawempengeluya kichi. Na machondi halya hakaicho ṟu lyakye. Na machondi halya hai hakye amonyi kahalaha marina haho kahaduo nja.
43010004	Kamaa iduo halya hai hakye nja hose nekehasongoya. Na machondi halya hakamwiwata kyamba haichi ṟu lyakye.
43010005	Indi mndu mhenu hekemlatyapfo, kya indi nyi hekemdicha cha kipfa halaichi ṟu lya wahenu.”
43010006	Nyifong'u mfanano Yesu alewawia. Nawo walamanye ikyo arie iwawia nkyo iki.
43010007	Nahong'u Yesu kawawiase, “Nyi lohi kya lohi ngamuwia, inyi nyi mongo fohenda kundo machondi hai.
43010008	Walya walenjisongoya nyi wawekeri waiwi na wasoki wose kya indi machondi halawaadanye.
43010009	Ngiṟi iya nyio inyi. Mndu aida napfo aidia koko nyechikiṟo na yanga napfo na iwuka napfo nawekoya na uṟa.
43010010	Mndu ai mwiwi nelekecha shila nyi kundu naiwe na ishinja na idetsa. Inyi njilecha napfo kundu mukoye iwada moo na mweena fofo fose.
43010011	“Mlisi mcha nyio inyi. Ichu ai mlisi mcha nyi nekerekya machondi hakye moo.
43010012	Mndu chu ai mekelei ma alakeri mlisi, machondi ho halambaṟi hakye, kyakye kawona rumu lyechicha nao katihia-ho machondi ho kadicha. Na rumu likacha iharakwo na iharahanyitsa.
43010013	Cha kipfa ili o ai mekelei ma echisaṟa machondi hopfo.
43010014	Mlisi mcha nyio inyi. Na inyi njiichi iho hai hako, naho hakawekunjimanya.
43010015	Chando nao Wande anjiichi inyi na inyi njiweichi Wande, Na inyi ngarekya machondi moo.
43010016	Njiwode na machondi hengi-se halakeri ha mfiṟihafu. Kyaho nangaki na njihaende naho. Naho na hecheicho ṟu lyako. Naho kochikaa-ho ipo limu tupu na mlisi na umu mfi.”
43010017	“Nkyo kyaenenga Wande anjikundi ili ngakurekya-ho moo foko kundu njiwuye ifuwada-se lingi.
43010018	Ma kwipfo aifunjisokapfo kya indi nyi ngafulekya kui ikunda lyako njimonyi. Nyi njiwode pfinya ya ifulekya, njiwewode na pfinya ya ifuwada-se. Nyi wudo wande oko alenjiwawasia njiṟunde.”
43010019	Nahong'u Wayuda walya wakawuya idumbukanase kawi kipfa kya madedo halya hake.
43010020	Wafoi wa ipfo kiidi kyawo wakahmba, “Nyi oṟuṟe lumbode na isuko kasuko. A nyi nkya ki-se mumwadanyia?”
43010021	Wengi wakahamba, “Madedo ho adeda chi hakeri cha ha mndu awodo nyi oṟuṟepfo. Alewo mooṟuṟe awechiidima itambaṟuo meso ha shipfupfuṟe ngesa?”
43010022	Nahong'u kushikye mkonu mnene kulya Yerusalemu fokumbwo ngumbwo ya hekalu ilesamyo. Na kiheri kilya kiwei kya mbeo.
43010023	Na Yesu aweichumiachumia ipfo hekalunyi ipfo kiṟihenyi kyalyo kihambo kya Solomon.
43010024	Nalyo Wayuda walya wakacha imtengetia wakahamba, “Mtano indi ochiluwika mkeumkeu? Kokoya ukeri Kristo iyo, keluwie-wo na pata ṟaa.”
43010025	Yesu kawahalwo, “Nyi njilemuwia da nanyo mulaidikye. Maṟunda hako ngiwuta kui rina lya Wande oko, nyiho-ng'u hainjiṟingishia.
43010026	Nanyo ma mulaidikye ili mulakeri kambenyi lya machondi hako.
43010027	Machondi ho hako nyi haicho ṟu lyako. Na inyi njihaichi naho hanjilatya.
43010028	Na inyi ngahaenenga moo fo mlungana. Naho ma hechikaa hadeke-se ma mlunganapfo. Ma kwipfo mndu echiharakwo kunu owokonyi lokopfo.
43010029	O Wande ahanjienengye nyi ang'anye wose. Ma kwipfo mndu aidima iharakwo ipfo mawokonyi ha Wandepfo.
43010030	Inyi na wande lui wamu.”
43010031	Nalyo Wayuda walya wakawuya yende maho wamkape naho.
43010032	Yesu kawahalwo, “Maṟunda hafoi sa mecha ngamaa imbonesya nyo hawuka ko Wande. Ipfo kiidi kyaho nyi liki lyemtewa munjikape na maho ngesa?”
43010033	Nalyo Wayuda walya wakamhalwo, “Chi kimaduma kya iṟunda liwe icha lurie ikukapa na mahopfo. Nyi kimaduma kya ngalali yapfo yeruma Ruwa, na ili iyo ukeri mndu o wandu kokutana Ruwa kumonyi.”
43010034	Yesu kawahalwo, “A ipfo wuwawasonyi wonu chi kuwode-pfo idedo lii iṟehye lyehamba, ke, Inyi njilehamba, ‘Nyo nyi mukeri maruwa?’
43010035	Kyasia walya waleshitsyo idedo lya Ruwa komkoya Ruwa nyi alewasenda maruwa na iki kii-kiṟehye ma kilechiwa ipfunguka.
43010036	Ashika-wo inyi ili njiletano mwele nyi Wande kanjiduma kunu wuyana nyi monjihamba ke nyi ngaruma Ruwa ili ngahamba, njikeri Mana o Ruwa ko?
43010037	Kokoya ngada njilawuta maṟunda ha Wande oko, denyi mulanjiidikye inyi.
43010038	Indi kokoya ngawa mohawuta nahong'u mulanjiidikye inyi modeda, keidikyanenyi na maṟunda ho hako mukuwutye-ho imanya kya kisimirya kye o Wande ai na inyi na inyi njii na Wande.”
43010039	Nahong'u wakawuya wakapfula mweke fombada. Nao kakuashuo ipfo mawokonyi hawo.
43010040	Yesu kawada njia kaambada meda fo Yordanyi kashika kulya kundo Yohane epatsiya kakaapfo.
43010041	Wandu wakamchea wafoi, nawo wakahamba, “O Yohane ma alewuta ngata ya ṟihopfo. Kya indi kilya Yohane alededa kya ichu kyamba iwa kya lohi kyose.”
43010042	Nalyo wandu wa kulya wafoi wakamwidikia.
43011001	Kyasia kuwekeri-pfo mndu aluo nyio Lasaro o kulya Betanyia (o mṟi fulya fo Maria na Marita manawo.
43011002	Na Maria nyi ulya aleshimbwo Mndumii na mafuda ha opfamu sa lucha, kaangatsa madende hake na njui tsa mdonyi fokye. Na msacha chu okye nyio Lasaro ulya aweluo.)
43011003	Nahong'u washiki walya wakye wakamdumya Yesu ndumi wakahamba, “Hoi Mndumii, mbuya yapfo nyi aluo.”
43011004	Yesu kekiicho ado kahamba, “Ndaṟe ii chi ikeri ya opfupfo, chila kipfa kya mng'ano fo Ruwa kundu Mana chu o Ruwa nanganyisho.”
43011005	Na Yesu nyi ekundi Marita na maomae Maria na Lasaro.
43011006	Kyasia amicho Lasaro nyi aluo Yesu katsinda-se mfiri iwi kulyando awekeri.
43011007	Kidima kawia walya wa kiloshyonyi kyake, “Kendeng'u luwuye na kulya Yudaya.”
43011008	Walya wa kiloshyonyi wakambia, “Hoi Mwarya, kandi Wayuda walya werie ikukapa na maho, na iyo owuya napfo lingi?”
43011009	Yesu kahalwo, “Saa tsa mfiri chi tsiipfo ikumi na tsiwi? Kokoya mndu achumia kiheri kya mfiri echikapa mtuliapfo kipfa nyi awonyi sa ya wuyana wu.
43011010	Indi kokoya mndu achumia ili kio nechikapa mtulia kipfa sa iya ilakeri nao.”
43011011	Yesu ekihamba adi kawuya kalungyaho kingi kawawia, “Mbuya chu odu Lasaro nyi alee, kya indi njihenda-pfo njimpang'tse.”
43011012	Nahong'u walya wa kiloshyonyi wakambia, “Hai Mwarya, kokoya naleee madonyi nyi echichia.”
43011013	Na Yesu adeda ado kehambaho opfu loke, nawo wakahamba lako nyi aideda kya mahombyenyi ha mado.
43011014	Nalyo Yesu kawawia na pata, “Lasaro ampfa.
43011015	Na inyi ngachihio ili njilawekeriho kipfa kyanu nyo kundu muwuteho iidikya. Indi nndenyi-ng'u luhende kulya kokye.”
43011016	Nahong'u Toma (ulya alaho o mbasa) kawia wodoya walya wa kiloshyonyi “Nndenyi-ng'u naso, luhede ipfa hamu nao!”
43011017	Nahong'u Yesu kekicha-ho kakoya ammaa mkonu iina opangenyi.
43011018	Na kowuka kulya Betanyia ushike Yerusalemu nyi ochimaa mhendo fo kyenga kya saa ushike kilometa tsiṟaṟu(mastadio 15).
43011019	Na Wayuda wafoi wawecheye na kulya kany ko Maria na Marita kundu wechiwawanza kya opfu lo msacha chu owo.
43011020	Nahong'u Marita kekiicho Yesu akeri icha kahenda imwambya na Maria kakaa kulya kanyi.
43011021	Marita kawia Yesu, “Hoi Mndumii, nokoe iyo kuwekeri-iya msacha oko nawechipfapfo.
43011022	Nako na wulalu njiichi oryo kindo ochiterewa Ruwa nao Ruwa echikuenenga kyose.”
43011023	Yesu kambia, “Msacha opfo nyi echikuṟukya.”
43011024	Marita kambia, “Njiichi nyi echikuṟukya iya maṟukyenyi ili Mkonu fulya fofurumya.”
43011025	Yesu kambia, “Inyi nyio wuṟuki na moo. Na mndu anjiidikye nekaa-ho na moo ma kapfa.
43011026	Na ichu aiho na moo kanjiidikya ekaa napfe ma indi-pfo. Ngesa uweidikye kudo?”
43011027	Nao kambia, “Ee-wo Mndumii, nawo ngamekuidikya nyi ui Kristo Mana chu o Ruwa ulya awechicha na kunu wuyana.”
43011028	Kekihamba ado kakure-pfo kahenda ilaha Maria ulya ai manomae kambia kya kiṟika, “Marya amcha nao nyi akulaha.”
43011029	Nao kekiicho ado kakambiṟa ikure owinyi kahenda alyando Yesu ai.
43011030	Na Yesu awemeshikye kulya mṟinyipfo, nawei alyando ekumbuhana Marita.
43011031	Nahong'u Wayuda walya wawei na Maria ipfo mba wechimbanzawanza ili wawonyi Marita akure owinyi chuṟu kehenda nja wakamwosha wehamba kye nyi echihenda ipfo opangenyi ihenda ikapya-pfo kilio.
43011032	Nahong'u Maria kekishika alya ndo Yesu ai kekimbona adi kakuhutsa wanda oo madendenyi hake kambia, “Hoi Mndumii, nokoe iyo uweiho msacha oko nawechipfapfo.”
43011033	Nahong'u Yesu kekiwona kelia na Wayuda walya wacha warianyi nao nawo, kawado nyi rihima ipfo ngoonyi kawa kirihisa o amonyi.
43011034	Kahamba, “Nyi ku mumlaṟye?” Wakambia, “Njoo-wo Mndumii, noambuye.”
43011035	Yesu katonyitsa matihi.
43011036	Nahong'u Wayuda walya wakahamba, “Keambuyenyi chando awemkundi.”
43011037	Nawo maata-ho wakahamba, “A ichu aleweambuṟa-se meso ha kipfupfuṟe kilya nalaidime iima Lasaro nalapfe?”
43011038	Nahong'u Yesu kawuya iwado nyi rihima ipfo ngoonyi lingi kashika oo opangenyi. Na opanga lo luwei utoche na iho li-ihekye oo momu.
43011039	Yesu kahamba, “Keirenyi-ho iho ili.” Marita mshiki o mpfu ulya kambia, “Hoi Mndumii, amshika idaa! Kyamba mkonu fu nyi fo kaana lang'u.”
43011040	Yesu kambia, “A lyando ngawekuwia, Komekuidikya nyi ochiwona wuitoṟi wo Ruwa?”
43011041	Nalyo wakairaho iho lilya. Na Yesu kairya meso huye ruwehu kahamba, “Hoi Wande, ngakuana ili okenjiadanya.
43011042	Na inyi na mbeichi nyi owa monjiadanya kiheri kyose. Kya indi nyi kipfa kya wandu wa wahoṟoki iya waiṟingichye nkyondo ngakihambya kundu wechiwuta-ho iidikya ke nyi iyo unjidumye.”
43011043	Kekihamba ado kakoṟoṟoma na ṟu ling'anyi, “Lasaro, ncho na nja.”
43011044	Nalyo lienyi mpfu ulya kawukaho kacha na nja ampfungye shidami sha nguo madende ho na mawoko ho na kyamu kyake kii-kiwoshye na kidami kya mbiṟuko. Yesu kawawia, “Kempfungwonyi mumlekye nakuhendye.”
43011045	Nahong'u Wayuda wafoi walya wacheye na kulya ko Maria wekiwona kilya Yesu awuta wakamwidikia.
43011046	Na walya maata-ho wakahenda kulya ko Wafarisayo wakawawia kilya Yesu awuta.
43011047	Ko ikyo wakohanyi wang'anyi wakasangana na Wafarisayo wakalaha chila iya ing'anyi ya wanjama wakahamba, “A luwike luda ili mndu chu awa mowuta ngata tsifoi tsido?
43011048	Lukamda nakae ado wandu nyi wechisia ipfo kokye wahende imwidikya wose. Nalyo Waroma wechicha wechilusoka sanga-li na Hekalu-li na inyamaṟa mkambo fodu.”
43011049	Nahong'u o umu ipfo kiidi kyawo nyi Kayafa awei Mkohanyi Ang'anyi o maka fulya o kawawia, “Muichi ma kindopfo.
43011050	Ma mulakusaṟye kye nyi kichaho konu mndu umu napfe hando ha wandu wa sanga lyose kota wandu wa sanga lyose wechiarisika?”
43011051	Na ili alededa ado chi ipfo koke kwenyi liwewukyepfo. Kya indi nyiili awei mkohanyi ang'anyi o maka fulya adeda ado kechihamba kisuku kyeṟingishya kye Yesu ai mteṟye napfe kyekiṟa mkambo fu fowo.
43011052	Ma chi kyekiṟa mkambo fu fo wandu tupupfo kya indi kundu na wana wo wa Ruwa wanyanyaṟikye wo nawasanze wawe wamu.
43011053	Nahong'u wokya mkonu fulya wasongoru wa Wayuda wakachilya ihenda iwaha Yesu.
43011054	Nalyo Yesu nalakiwe-se moidaida na pata ipfo ko Wayuda walya, kya indi kawuka-ho kahenda sangenyi liwe likinganyi na kundo kulya ko olele, kashika mṟinyi folaho Efraimu katsinda-pfo ai hamu na wa kiloshyonyi kyake.
43011055	Nahong'u Pasaka ya Wayuda iwei kufui, wandu wafoi wakahenda ido na kulya Yerusalemu wawuka ipfo sangenyi lilya, Pasaka ilamshika ihoya, wahende ikuilisha.
43011056	Nawo nyi Yesu waweimpfula wakadeda wo wenyi na weny wahoṟoki ipfo hekalunyi wehamba, “A nyi mowona kyawa kida? Nyi lohi nechida alechicha isenguda mkonu ii mnene ngesa?”
43011057	Na wakohanyi walya wang'anyi na Wafarisayo wo wakawawasa na pata wehamba, “Kokoya mndu ammanya kundo Yesu akeri naende mbonyi kundu wakoye imbada.”
43012001	Nahong'u kuwetsuheṟe mfiri iṟandaṟu mkonu mnene fo Pasaka fukishike Yesu kashika kulya Betanyia kundo Lasaro awekyekaa ulya Yesu emṟutsa wapfunyi.
43012002	Napfo wakamsungusia choonga ili kyukanyi. Na mndu mopfuṟukanya-ho m Marita. Na Lasaro nyi ai o ipfo kiidi kya walya wadamye na Yesu kilionyi kya choonga.
43012003	Naho Maria kawuta kiraryo kya mafuda ha mbaṟi ya Nardo ha wuhuru wung'anyi hashikye ratili imu, kacha ishia Yesu madende kawuya kaangatsa madende halya na njui tsake. Mba iya ikarumbalala opfamo lo mafuda halya.
43012004	Na Yuda o Iskariote umu o walya ikumi na wawi ipfo kiidi kya walya wa kiloshyony kyake (nao nyio sa echikaa namtwaṟe Yesu,) kahamba,
43012005	“A mafuda ha kima hakumbo ko dinari mahana haṟaṟu tsiinengo wandu wakiwa nyi ki?”
43012006	Na kyemnenga kahamba ado chi kipfa ili echikusaṟa kya wakiwapfo, nyi ili ai mwiwi arie mfuko fulya na shilya shechidambiko kafoi kawa moṟoṟokwo-ho.
43012007	Naho Yesu kahamba, “Mulawinyishe mka-chu kumdeye-ng'u nahende ihasuṟuma kuwede mkonu foko fo iṟiko.
43012008	Kyamba wandu wakiwa nyi mukeri nawo mafiri hose, mndu mulakeri nao mafiri hose nyio inyi.”
43012009	Nahong'u mamwingi fulya fung'anyi fo ipfo ko Wayuda ili wamwicho ke Yesu nyi kulya Betanyia ai wakacha napfo chi kimaduma kya iwona Yesu tupupfo, indi nyi kundu wawone na Lasaro ulya emṟutsa wapfunyi.
43012010	Na wakohanyi walya wang'anyi wakadumbwo chila kundu wawahe na Lasaro.
43012011	Kipfa nyio aletewa Wayuda wafoi wakawa wakalekana na wasongoru wawo; wakaidikya Yesu.
43012012	Kyasia ili lya ngama mamwingi fo wandu fulya fucheye napfo kya mkonu fulya mnene wakaicho kye Yesu nyi aicha na kulya Yerusalemu.
43012013	Wakawada maṟamba ha makangachi wakakure wahende imwambya wakakoṟoṟoma ilaha, “Hosana. Kwadapfumo ichu acha kui rina lya Mndumii kawewa mangi ya Israeli.”
43012014	Na Yesu kakuwonya mchungu mkoho kadamia mhongo-hu fofo. Kiwekehendeka chando kiikiṟehye kyehamba.
43012015	“Kulawone kochiowuo iyo ukeri mṟi fo Sionyi. Ambuya Mangi yapfo aikuchea ai mdamiṟe mhongo-hu fo ihache lya mchungu.”
43012016	Nakyo chando kikeri wa kiloshyonyi wake waweichi kuwokapfo. Nyi mandi halya Yesu amhenda iwiko mwitoṟi lyo mandi walekumbwo kye nyi wudo kii-kiṟehye kyakye na iwuta wakawembutya wado da.
43012017	Na mamwingi fulya fo wandu walya wawei nao mkonu fulya alelaha Lasaro nawuke ipfo opangenyi kamṟutsa wapfuny wo wakahamba-ho kyemṟingishya.
43012018	Nakyo kikaweinenga mamwingi fulya fo wandu wakahenda imwambya kipfa waleicho kye Yesu aletana ikyo kikawewa kichao king'anyi kidi.
43012019	Nalyo Wafarisayo walya wakawiana mndu na odoye, “Muwonyi da? Loidima kindopfo! Ambuya wuyana wose wuimwosha.”
43012020	Na ipfo kiidi kya wandu walya waledo na Yerusalemu wahendewikya Ruwa wuindi mkonu fulya mnene kukawekaa-pfo na Wagriki waangu.
43012021	Wo wakachea Filipo o kulya Betisaida ya kulya Galilaya. Wakamterewa wakahamba, “Hoi Mndumii, lulangie iwona Yesu.”
43012022	Filipo kakure kahenda iwia Andrea. Andrea kasangana na Filipo wakahenda iwia Yesu.
43012023	Na Yesu kawahalwo kahamba, “Aikyo kiheri kyamshika Mana chu o mndu nahende iwiko mwitoṟi.
43012024	Nyi lohi kya lohi ngamuwia, ndunda iya ya ngano kokoya yada ilaoloka teri-hu ikapfia-ho yo yadeo ikakaa ido. Indi kokoya yampfia-ho yo yechido iwike ndunda tsifoi.
43012025	Ichu mokunda moo fokye nekaa nafudetse. Na ichu mosuo moo fokye kunu wuyana aifuringa fushike ikaa mlungana.
43012026	Kokoya mndu akundi njipfuṟukanya nache injilatya. Na hando inyi njikeri mpfondo na mpfuṟukanyi oko echikaa. Na kokoya mndu anjipfuṟukanya Wande nyi echimng'anyisha.”
43012027	“Wulalu mrima foko fotautau, na inyi njihambe njida? ‘Ngesa njihambe,’ Hoi Wande, njiletsa na saa ii ikeri-ho? Kya indi kimaduma ngakoya saa ii nyikyo ikyo.
43012028	Hoi Wande, kunda ung'anyishe rina lyapfo iyo.” Nalyo ṟu likaichio liwuka ipfo ruwehu lyechihamba, “Ngameling'anyisha na lingi-se njechilinganyisha-da.”
43012029	Nahong'u mamwingi fo wandu wahoṟoki-ho wakaicho iki wakahamba, “Nyi ikuṟuṟuma lyadeda nao.” Wengi wakahamba: “Nyi malaika adeda nao.”
43012030	Yesu kahalwo kahamba, “Ṟu lyo kimaduma lyadeda chi kipfa kyako inyipfo, indi nyi kipfa kyanu nyo.
43012031	Wulalu wuyana wu wohenda iwonyo mdumbuye. Wulalu mnene o wuyana wu echifunyo kulya nja.
43012032	Na inyi ngammaa iiryo huye njilekana na wanda ii lyo njechiwahomwo orio umu na koko.” (
43012033	Kadeda ado kechenga kya opfu lokye kye nyi lo mbaṟi njiki echikaa napfe.)
43012034	Nahong'u wandu walya wakuwumbye-ho wakamhalwo, “So nyi lokeicho kya Kristo kii-kihambe ipfo wuwawasonyi wodu kye nyi echikaa-pfo mlungana. A kyawa kida-ng'u ili iyo ohamba kye nyi kiwari Mana chu o mndu nahende iiryo huye? A Mana cho o mndu nyi o ku ngesa?”
43012035	Yesu kawawia, “Kutsuhae-ho kiheri sa kyangu sa ii ikeri-se nanyo. Chumie ili mukeri na sa ii mulawone mohenda ihoyo meema, kyamba ichu mochumia memenyi aichi ma kundo ashikapfo.
43012036	Ili mukeri na sa ii keidikyenyi sa kundu muwe wana wasa.” Yesu kyekimaa ideda madedo-ho kawukaho kahenda isheṟuka.
43012037	Ma amemaa iwuta ṟiho tsing'anyi tsidi wawonyi nawo ma walakunde imwidikya.
43012038	Nyi kilehendeka kido kyeinutysa idedo lya mwikimbi Yesaya lyehamba, “Hoi Mndumii, a mndu aleidikya shilya luiongoya nyi wu? Nao nyi o ku atambaṟukye meso nawone wuidimi wo Mndumii?”
43012039	Na kimaduma walaidima imwidikya nyi kilya kingi Yesaya alededa kyehamba.
43012040	“Ruwa nawahye meso hawo kaumiṟa na ngoo tsawo kundu walahende yambwo na meso hawo, ma ichihio na ngoo tsawo wawuyei nyi Mndumii ahamba, na inyi njiwakiṟe.”
43012041	Nyi wudo Yesaya alededa lya alewona wuitoṟi wokye kawa modeda kyakye.
43012042	Ma kudo kuweipfo na wasongoru wafoi wa Wayuda waleidikya Yesu kya indi kipfa kya iowuo Wafarisayo walakihambe na pata wakoye wawuto sinagogenyiyi.
43012043	Kyamba nyi wawekundi iṟumisho nyi wandu kota irumisho nyi Ruwa.
43012044	Nahong'u Yesu kahamba na ṟu lyinganyi, “Mndu anjidikye inyi chio inyi anjiidikye tupu-pfo, naidikie ichu alenjiduma daa.
43012045	Na ichu anjiwonyi inyi, nyi awonyi na ichu alenjiduma daa.
43012046	Inyi nyi njicheye na kunu wuyana njikeri sa na oryo mndu anjiidikye inyi kundu alakoye ikaa meemenyi.
43012047	Na kokoya mndu aicho madedo hako kada alahawada chio inyi njechimbonya owingopfo. Kyamba kitewe ngacha chi kundu njiwonye wuyana wu owingopfo kya indi nyi kundu njikiṟe wuyana wu.
43012048	Ichu monjimina kada alaambya madedo ho hako nahawade o nawode mombonya owingo. Idedo lyo lyako ngamdeda lyo lyechimbonya owingo Mkonu fulya Fofurumya.
43012049	Kipfa inyi kilya njilededa chi koko inyi kiwukye-hopfo. Nyi Wande-chu oko ichu alenjiduma o anjinengye iwawaso lya kindo kyededa na ihamba.
43012050	Na inyi njiichi kye kilya o awawasye kyo kirie moo fo mlungana. Nahong'u ngadeda kilya Wande alemmaa injiwawasia njidede.”
43013001	Mkonu fulya mnene fo Pasaka fulameshika ihoya Yesu amemanya kye kiheri kyakye kyamshika nawuke kunu wuyana iwuya ko Wande. Nao msa alewa mokunda iwa wakye mandi ai kunu wuyana nyiwudo-ng'u alewaloṟa mkudye fokye tane mainukyonyi.
43013002	Nahong'u Kilayo kilya kii-kyaale Yesu na wa kiloshionyi na ichu mkumbi amemmaa yamtsa wuṟingi ipfo mrimenyi fo Yuda Iskariote ai mana o Simon wohenda iṟingya Yesu.
43013003	Nao Yesu aweichi kye nyi Wande amaa imdambikya shindo shose mawokonyi hakye, na ipfo ko Ruwa nyipfondo acheye, na ipfo ko Ruwa mfondo aiwuya napfo.
43013004	Nahong'u kakure alya kilionyi kya Kilayo kilya kawuta nguo yakye ya huye. Kaende kiwaraṟa kya nguo kakupfunga nakyo oo kitsinyi.
43013005	Kawuya kaletsya mṟinga iraunyi kawoka isanja wa kiloshyonyi kyakye madende kahaangwo na kiwaṟaṟa kilya akupfungye nakyo.
43013006	Nahong'u kashika oo ko Simon Petro, na o Petro kambia, “Hoi Mndumii, nawo otana osanja madende?”
43013007	Yesu kahalwo kambia, “Ikyo njiiwuta okimanya wulalupfo, indi nyi ochikimanya ili numa.”
43013008	Adi Simon Petro kambia, ochinjisanja madende ma indi-pfo; Yesu kambia, “Ngada ndakusanja uwode kita na inyipfo.”
43013009	Adi Simon Petro kambia, “Ho Mndumii njisanja, ma chi madende hako tupupfo, indi na mawoko ha na mdo fu.”
43013010	Yesu kambia “Ichu amsamba awode echikisanjosepfo, shile madende ho tupu, Kya indi nyi a mheṟemtsu-ng'u ose. Nyo mui waheṟemtsu kya indi ma chi wosepfo.” (
43013011	Kyamba Yesu aichi ulya mtwaṟi oke, nkyondo ahambya, “Ma mui waheṟemtsu mosepfo.”)
43013012	Kekiidima iwasanja madende na ikuṟaaya nguo tsilya tsake kekidamya kawawia, “Ngesa na mamonya kindo ngambutya?
43013013	Nyi mochekembia, ‘Njii Maarya na Mndumii, na kya lohi mokehamba kyamba na mbekukerye kudo.
43013014	Kyasia-ng'u kokoya inyi nji Maarya na Mndumii ngammaa imsanja madende, nanyo nyi kiwembaṟi isanjana madende muvenyi na wenyi.
43013015	Kyamba njimbikye kichano kundu nanyo muwewuta chando inyi ngambutya nyo.
43013016	Nyi lohi kya lohi ngamuwia. Kwipfo mndu isinga ang'anye mndumii olyopfo, manya mndu ai mdume ang'anye ulya alemdumapfo.
43013017	Mukamekumanya-ng'u ikyo nanga nyo ili mochikiwuta.’ ”
43013018	“Chi ngadeda njido kyanu mosepfo. Inyi njiichi iwa njilewasambuṟa. Kya indi nyi kochihoya kyeinutsa ki-kiṟehye kyehamba, ‘Ichu alie mkate foko nahaluka injiterengia.’
43013019	Nyi ngasonguo imuwia wulalu kilameshika iwa kundu ilindi kyeshika iwa mukuwutye-ho iidikya kye nyio inyi.
43013020	Nyi lohi kya lohi ngamuwia, ‘Ichu aambya mndu ngamduma nyio inyi anjiambya.’ Na ichu anjimbya inyi nyi aambya ichu alenyiduma.”
43013021	Kyasia Yesu kekihamba iki kawado nyi rihima mnu ipfo mrimenyi kahamba napata, “Nyi lohi kya lohi ngamuwia kye iya kiidi kyanu umu-ho nyi echinjitwaṟa.”
43013022	Nalyo walya wa kiloshyonyi wakaambuyana mndu na odoe wai kitambisa walamanye kya mndu adeda kyakye.
43013023	Na kwipfo umu o wa kiloshyonyi kyake adamye-ho echikuihetsa kipetehu kya Yesu ai mkunde okye.
43013024	Naho Simon Petro kamkemya kye nawese mbei uhya aideda kyakye.
43013025	Mndu ulya o kiloshionyi katikiria kechikuihetsa kipetehu kya Yesu kambia, “Hoi Mndumii, na nyio wu?”
43013026	Naho Yesu kahalwo. “Nyio ichu njechimchoweṟya itangamra na ilimnengya.” Kachoweṟa itangamra kalinengya Yuda mana o Simon Iskariote.
43013027	Nao Yuda kyekiambia itangamra lilya nalyo liyenyi Satana kamwanga. Nahong'u Yesu kambia, “Iki urie iwuta kehenda iwuta owinyi.”
43013028	Indi walya wadamye-ho wechilya chonga kwipfo ma umu alemanya nyi ambia kikipfo.
43013029	Kukakaa-pfo wekusaṟa kya Yuda ili awei moringa mfuko fosuṟuma fesa kulako Yesu ambia, Henda ihuṟa shilya shiwaṟi shesungusia mkonu fu mnene, ang'u kye naenenge wakiwa kindo kya nga.
43013030	Nahong'u Yuda amemaa iambia itangamra lilya nalyo liyenyi kaida na ipfo nja. Nalyo kuwei kio.
43013031	Nahong'u Yuda ekihenda nja Yesu kahamba, “Mana chu o mndu nyi wulalu ameng'anyisho na Ruwa kaweng'anyisho ipfo kundo ai.
43013032	Kokoya kiṟumi kya Ruwa kyamewono kiidi kya Mana nao Ruwa nyi echimng'anyisha Mana ai nao. Na imng'anyisha echimng'anyisha wulalu da.
43013033	Wana wako, njitsinda nanyo hando ha oweṟe da. Nyi mochinjipfula nalyo kivewa kidi chando njilewia wasongoru wa Wayuda ngahamba, ‘Kundo kulya njikuhendya moidima icha naho-pfo.’ Nanyo na wudo ngamuwia wulalu.
43013034	Nyi iwawaso lihya ngamuinengya kye mochikundana; kundanenyi chando; inyi njilemukunda, nanyo na wudo mbekundana.
43013035	Kindo oryo mndu ose echimanya nakyo kye nyi mui wa kiloshyonyi kyako nyi ikundana ili mochikunda mudo.”
43013036	Simon Petro kambia, “Hoi Mndumii, nyi ku uihenda?” Yesu kahalwo, “Kulya kundo njihenda iyo ochiidima injilatya-ho wulalupfo, kya indi ochinjilatya ili numa.”
43013037	Petro kambia, “Alewo Mndumii, kitewe njilaidima ikulatya wulalu nyi kyo iki? Njechireka moo foke njikuletse-pfo.”
43013038	Yesu kahalwo. “Nyi ukuṟeherye ipfa kipfa kyako? Nyi lohi kya lohi ngakuwia, olong'onyi lulamekapa nochinjikana kaṟaṟu.”
43014001	Yesu kawawia, “Ma mulanenewuke ipfo ngoon tsanu. Idikienyi Ruwa muwenjidikya na inyi.
43014002	Ipfo kanyi ka wande oko nyi kuipfo shidembo shifoi. Koka shila wudo njiwemuwia. Wulalu njikeri ihenda imteseheṟya-ho hando.
43014003	Na ili njihenda imteseheṟya-ho hando, nyi njechiwuya lingi njiche imwondwo na ipfo koko; kundu hando inyi njikeri mpfondo nanyo mochikaa.
43014004	Na kundu njihenda njia yeshikapfo muichi.”
43014005	Adi Toma kambia, “Ndumi, kundo uihenda iyo luichi manyalepfo, a nyi wuda lochimanya njia yo?”
43014006	Adi Yesu kahamba, “Inyi nyiyo njia, lohi na moo. Ma kwipfo msa echishika ko Wande alashitso nyi inyipfo.
43014007	Kokoya monjimanya inyi, nao Wande oko na muwemwichi-da. Na wulalu da mommanya na imbona.”
43014008	Adi Filipo kambia, “Hoi Mndumii, keluloṟe-wo Wande chuo, naso lochifuda.”
43014009	Adi Yesu kambia, Filipo kiheri ki kyose ngamekaa nanyo na iyo kulanjimanye? Ichu amenjiwona inyi ammaa iwona Wande. A kyawa kida ili ohamba, keluloṟe-wo Wande chu?
43014010	Alewo kulaidikye kye inyi njii-msanze na Wande nao Wande ai-msanze na inyi? Madedo ho ngamuwia moose manya hawukye koko njimonyipfo. Ni Wande chu ai kiidi kyako nyi awa moṟundya-ho mawuto hakye.
43014011	Kiwaṟi munjiidikye kye inyi njii-mlunge na Wande nao Wande ai-mlunge na inyi, Shila wudo njiidikienyi kipfa kya mawuto ho hako.
43014012	Ni lohi kya lohi ngamuwia, Mndu kanjiidikya inyi, mawuta ngawuta nao da echiwuta, na manenenene kota ho echihawuta, nyi kipfa inyi nyi ipfo ko Wande njihenda.
43014013	Na oryo kindo mochiterewa kui rina lyako inyi nikyo njechikiwuta kundu Wande nang'anyisho ipfo kiidi kya Mana.
43014014	Kindo moterewa kyakyo kui rina lyako njechimuwutya inyi.
43014015	Kokoya monjikunda nyi mochiwada mawawaso ho hako.
43014016	Na inyi njechiterewa Wande nao echimwenenga Mtarami ungi nawe mokaa nanyo itane mlungana.
43014017	Nyio Mumuyo o wukilohi, ichu wuyana wu wulaidima imbada kipfa wulawode meso hembona ma wuṟango wommanya. Nyo nyi mommanya kipfa nyi aimukaya kechitsinda mrimenyi yanu.
43014018	“Inyi ma njechimda-ho wangoendapfo, nyi njiicha-se na konu.
43014019	Kutsuhae kiheri sa kyangu wuhana wu wulenjiwona-se. Indi nyo ni mochinjiwona kipfa inyi njii na moo nanyo da mochikaa na moo.
43014020	Mkonu fulya ili fochishika ni mochimanya kye inyi njii-mlunge na Wande oko nanyo muiwalunge na inyi, na inyi njii-mlunge nanyo.
43014021	Mndu akuwode na mawawaso hako kawa moharinga nyio mndu anjikundi. Na mndu anjikundi nyi echikundo nyi Wande oko. Nao inyi njechimkunda na ikuloṟa nao.”
43014022	Nahong'u Yuda (chi mana o Iskariote-pfo ulya ungyi) kambia, “Alewo Mndumii, nyi kyawa kida ili uikuloṟa naso koda kulakuloṟa na wuyana wu?”
43014023	Yesu kahalwo kambia “Mndu kakaa-ho anjikundi nyi idedo lyo lyako echiliringa, nawo Wande chu oko echimkunda naso nyi lochicha ikaa kokye.
43014024	Mndu kada alanjikunda ma madedo ho hako aharingapfo. Na idedo lyo moliicho chi lyako inyi njimonyipfo kya indi nyi Wande ichu alenjiduma.
43014025	Isho nyisho ngammaa imuwia kiheri ki njii nanyo.
43014026	Indi Mkarishi chu nio Mumuyo Mwele, ichu Wande echimuduma kiwe kui rina lyako, o echimpfunda shindo shose na imtamuṟya kya shose njilemuwia inyi.”
43014027	“Nyi ofoṟo ngamudeya, nyi ofoṟo lu loko ngamusumba. Na msumbye foko chi fukeri cha fo wuyana wupfo. Mamlanenewuke, ngoo yanu ilatautau.
43014028	Nyi muleicho njechimuwia kye njihenda; na iwuya njechiwuya na konu. Ukoye muwenjikundi nyi muwechichihio ili njihenda ko Wande kipfa o nanjing'anyi inyi.
43014029	Na wulalu ngamaa imuwia ilindi kilameshika ikuwia kido kundu ili kyechiwa kido; muwute-ho iidikya.
43014030	Njikideda-se nanyo shindo shifoipfo kyamba mangi ii ya wuyana wu naicha. Koko inyi echiiidima kindopfo.
43014031	Kya indi kundu wuyana wu wuhende imanya kye njikundi Wande na chando Wande wuhende imanya kye njikundi Wande na chando Wande alenjiwawasa nyi wudo njiwuta. Kurenying'u luwuke aa luhende.”
43015001	“Inyi nyii msabibu fo lohi na Wande chu oko ai mndemi.
43015002	Oryo iṟamba lipaṟikye koko likada lilawika ndunda lyo aliruwuyaho. Na ili lii-pfo lyose liwika ndunda lyo alitasana liengeṟe iwika ndunda.
43015003	Nyo mulemmba watsane kui mweeke fo idedo lyo njilemuwia.
43015004	Kyekaenyi-ho mochilungana na inyi na inyi njiwekaa-ho njilunganyi nanyo. Kikawa chando iṟamba lilechidima iwika ndunda lii kyanya kyalyo lilakulungye na msabibu, nanyo na wudo da mochiidama iwika ndunda mulakulungye na inyipfo.”
43015005	“Inyi nyi msabibu nanyo mukawa nyi maṟamba hafo. Ichu akulungye na inyi na inyi ngawekulugna nao nyio awa mowika ndunda tsifoi. Tare nyio inyi moidima iwuta kindopfo.
43015006	Mndu oose kada alakaa kiidi kyako o echikumbo kleshe cha ṟamba lilawika lyikakumbo nja lyikawa mlalambodi. Wandu wakahasanya handu hamu wakahakumba modony hakakoṟo.
43015007	Kokoya mokaa-ho kiidi kyako inyi na madedo ho hako kokoya mokaa naho ipfo mrimenyi yanuu, oryo kindo moterewa mochiinengo.
43015008	Wande oko naing'anyisho kokoya mokumbia ndunda tsifoi na iwa wa kiloshionyi kyako.
43015009	Chando Wande alenjikunda na wudo inyi ngawemkunda nanyo. Kaenyi mukuwode na ikunda lyo lyako.
43015010	Kokoya moringa mawawaso ho hako nalyong'u mochikaa mukuwode na ikunda lyo lyako. Chando na inyi njileringa mawawaso ha Wande chu oko ngawekaa njikuwode na ikunda lyo lyake.
43015011	Ngamemuwia isho kundu msiha fu foko fukae ipfo mrimenyi yanu, na masiha fu fonu fuwe fui na mweena.
43015012	Iwawaso lyako lyo likeri liile, kekundanenyi muweni na wenyi chando njilewemukunda nyo.
43015013	Ma kuwode ikunda lyiidye mndu lyechiota ili lya mndu areka moo foke kimaduma kya mbuya tsakyepfo.
43015014	Nahong'u nyo nyi mukeri mbuya tsako kokoya mohenda iwuta kilya njilemuwawasainyi.
43015015	Chi njikimhamba-se masingapfo kipfa mndu isinga o amanya kindo menyi olyo awutapfo. Nyi ngammaa imsenda nyo mui mbuya cha kipfa isho njileicho shiwuka ko Wande chu oko nsho njilemuinenga shose.
43015016	Chi nyi mulenjisambuṟa inyipfo. Nyio inyi njilemsambuṟa nyo na imuduma mukuhendekye mochikumbya ndunda. Na shilya mokumbya sho shikae shilechisia, ili o Wande echimuenenga isho mochimterewa kui rina lyo lyako.
43015017	Iki ngambawasa nyi kiile, kekundanenyi muwenyi na wenyi.
43015018	“Kokoya wuyana wu womusuo manyen kye nyi wulewooka injisuo inyi wuka mawokionyi.
43015019	Kima muwei wa kiwuyana, wuyana wu wuwechimukunda nyo malai wandu wawo. Indi ili nyo wa mlai kiwuyana na inyi njilemusambuṟa njemletsa na wuyana-wu lyo lyatewa wuyana wu womsuo.
43015020	Kumbuonyi shilya njilemuwia: Kuipfo mndu isinga ang'anye menyi olyopfo. Komkoya nyi walenjiterengya inyi, nanyo na wudo wechimuterengya. Kukoye waweringa madedo hako na iho hanu nyi wechiharinga-da.
43015021	Kya indi ishi shose wechimuwutya nyi kipfa kya rina lyako inyi, kipfa walaichi ichu alenjiduma.
43015022	Kima njilawemche na ideda nawo wawehoyo owingo lo wuyamaṟipfo. Indi wulalu wakuwonya mweeke fokuwuta owingo lu lowopfo.
43015023	Mndu kanjisuo inyi nawesuo na Wande chu oko.
43015024	Kima njilawemetana ipfo kiidi kyawo ngata tsilya, tsilawemtano nyi mndu ungi wawekaa wai na owingo lo wunyamaṟipfo. Kya indi wulalu nyi wahawonyi da wakawensuo inyi na Wande chu oko wakawemsuo.
43015025	Kya indi kilehendaka kido kundu idedo lilya liinukye-ho lilya lii-ṟehye ipfo wuwawasony wowo lyehamba, ‘Walenjisuo isuo lilawode tewe.’ ”
43015026	“Ilindi Mkarishi echicha ichu njechimdumya inyi njii ko Wande nyio Mumuyo o wukilohi awukye ko Wande nao nyi echiwika-ho kiṟingishyo kyenjiṟingishya inyi.
43015027	Nanyo na wudo da mochiṟingishya cha kipfa muhendesanyi na inyi wokya mawokyonyi.”
43016001	“Kyanjienenga ngamuvia njido nyi kundu mulawone mohenda ipfuluko.
43016002	Wandu nyi wechimbuta siṟiny yawo ipfo masinagoginy hawo. Ee da, kushikye kiheri na oryo mndu amuwaha nahambe kye nyi awuta ado kindo kichihianyi na Ruwa.
43016003	Na kyatewa wawuta wado nyi kipfa walaichi ma Wande ma inyi walanjiichi.
43016004	Ili ngamuwia njido nyi kundu ilindi kiheri kyawo kyechishika muhende itamwo kyawo kye inyi njimonyi njilewoka imuwia njido.” “Njilemuwia mbonyitsi wokya mawokyenyipfo kipfa njiweri nanyo.
43016005	Na wulalu njikuhendya njiwuye ko ichu alenjiduma. Ma kulaipfo o kiidi kyanu monjiwesa nyiku uihenda.
43016006	Indi ili ngamuwia njido nanyo mukaichwo fowa ipfo mrimenyi yanu.
43016007	Na inyi ngamuwia kya lohi, Ili njihenda nyo mokuwutyaho kiira. Kyamba kokoya ngada njilahenda Mkarishi ulya echimchea nyopfo. Indi kiheri ngamaa ishika njechimduma konu.
43016008	Nao kamcha nyi echitoromisha wuyana wu kya wunyamaṟi na kya wuhoṟotsu na kya mwanduye fo Ruwa.
43016009	Kya wunyamaṟi nyi ili Walanjiidikya inyi;
43016010	kya wuhorotsu njikuhendya ko Wande nanyo mulakinjiwona-se.
43016011	Kya mwanduye nyi ili mangi ii ya wuyana wu ammaa iwonyo owingo.”
43016012	“Nyi njiwodese shindo shifoi shembia kya indi mulawechishiidima wulalu.
43016013	Indi kiheri ichu echicha ai Mumuyo o wukilohi, o echimuwiia mateteṟa momwitsa wukilohinyi wose, kyamba alechideda kui wuitiki wokye amonyi, kya indi shilya aicho nyisho echideda, na shilya shirie iwa nyisho echimwongoya.
43016014	O echinjing'anyisha inyi kyamba mbonyi tsi echimwongoya nyi kunu koko inyi echitsiwuta.
43016015	Shindo shose Wande awode nyi shako. Nkyo kyannenga ngamuwia, ‘Mbonyi tso Mumuyo Mwele echimwongoya nyi kunu koko echitsiwuta.’ ”
43016016	“Mwaanya sa kitutu nanyo mochinjiwonasepfo, na maanya fungi kitutu na mowuya injiwona.”
43016017	Nahong'u walya wa kiloshyonyi maata wakawiana wo wenyi na wenyi, “A ikyo aluwia nyi kiki ngesa? Mwaanya sa kitutu nanyo mochinjiwonasepfo na mwaanya sa kitutu na mowuya injiwona? Kawehamba, Njikuhendya ko Wande?”
43016018	Nahong'u wakahamba, “A ikyo ahamba kya mwaanya kitutu nyikyo iki ngesa? Luichi kindo ahambapfo.”
43016019	Yesu kamanya kye wakundi imbesa kawawia, “Kindo muiweṟiwetsa mowesana kyakyo nyi ili ngahamba, ‘Mwaanya sa kitutu nanyo mochinjiwonasepfo na mwaanya fungi kitutu na mowuya injiwona?’
43016020	Nyi lohi kya lohi ngamuwia, Kye nyo mochifuha na ikapa kilio na wuyana wu wochichihio. Nyo mochisokyo nyi fowa, kya indi fowa tso tsanu tsikae tsechihaluka msiha mwenyi.
43016021	Ili mndu mka mlemo arakwo nyi awawyo, nekewado nyi fowa kipfa kiheri kyake kefee kyamshika, indi mandi mana amfeo nakikumbwose mawina halyapfo kipfa kya sia iya imbode ya mndu amfeo wuyanenyi.
43016022	Nanyo na wudo da, kiheri kya wulalu muisokyo nyi fowa. Indi njechiwonana nanyo lingi, na mrima yanu yechichihio na msiha fu fonu kwipfo mndu eidima imsokasepfo.
43016023	Na mkonu fulya fukamshika mochinjiwesa-se kindopfo. Nyi lohi kya lohi ngamuwia, Kokoya moterewa Wande kindo kui rina lyako na kikawa ki nyi echimwenenga.
43016024	Mṟasa wulalu mulemeterewe kindo kui rina lyakopfo. Keterewenyi nalyo mochienengo na msiha fonu fuichwo pacha.”
43016025	“Shindo shi ngamededa nanyo njiwemkapya semeṟi. Indi kiheri kikeri icha njilakidedase nanyo njemkapya semeṟi, kya indi njechimwongoya mbonyi tsa Wande na pata.
43016026	Mkonu fo ili fochishika lyong'u mochiterewa kui rina lyako. Ma ngamuwia kye inyi njemuterewya ko Wandepfo.
43016027	Kyamba o Wande namukundi nyo amony cha kipfa nyi mulenjikunda mukawenjiidikya kye ipfo ko Ruwa njicheye.
43016028	Nyi ipfo ko Wande njiwukye ngacha na kunu wuyana, Wulalu ngada wuyana wu njiwuye na ko Wande chu.”
43016029	Wadi wa kiloshyonyi kyake wakahmba, “Ate wulalu odeda na pata ulakilukapya semeṟi.
43016030	Wulalu lomanya kye nyi uichi shindo shose ulahuṟi mndu mokuwesa. Nkyo kyaenenga lukaidikya kye nyi ipfo ko Ruwa ucheye.”
43016031	Yesu kawahalwo, “Oweṟe lu nyi moidikya?
43016032	Ambuyenyi kiheri kikeri icha na kilemcha kyechitewa muhende irahanyitso oryo mndu na kokye munjideye-ho njimonyi. Ma ngakaa-ho njimonyipfo kipfa Wande nakeri na inyi.
43016033	Ngamuwia isho kundu mukae muwode ofoṟo mukulungye na inyi. Ili mukeri kunu wuyana i muwodo nyi waale. Kya indi kukarishyenyi inyi ngambinza wuyana wu.”
43017001	Yesu akimaa ideda ishi shose kaambuya ruwehu kahamba, “Hoi Wande, aiki kiheri kyamshikang'u. Kunda ing'anyisha Mana chu opfo kundu Mana chu opfo nakung'anyishe iyo.
43017002	Kyamba uleinengya Mana chu itoṟya wandu wose kundu nawasumbe wose ulemwenenga moo fo mlungana.
43017003	Na moo fu fo mlungana fui-le, nyi wakumanye iyo kye nyi ukeri Ruwa lohi iyo kumonyi wawemanya na ichu ulemduma nyio Yesu Kristo.
43017004	Inyi njilekung'anyisha kunu wuyana; ngamwawutsia kuheo kilya unjienengye kyetana.
43017005	Na wulalu, Hoi Wande, njing'anyisha-ng'u ipfo oshangunyi lopfo kochinjienenga wuitoṟi wulya njiwewode ipfo kopfo lilyandi wuyana wu wulawemeumbo.
43017006	“Rina lyi lyapfo lyo njiletambaṟuya wandu wa ulewanjienenga na iwawuta kunu wuyana. Wawei wandu wapfo, na iyo kowanjienenga, nawo nyi wamewada idedo lyo lyapfo.
43017007	Wulalu wakamanya ishi shose unjienengye nyi ipfo kopfo shiwukye.
43017008	Kipfa madedo ha ulenjienenga nyi njilehawaenenga. Nawo wakahaambya; wakawuta-ho imanya kye nyi ipfo kopfo njicheye lohi, wakaidikya ke nyi iyo ulenjiduma.
43017009	“Nawo nyiwo njiwaterewya. Chi wuyana wu ngawuterewyapfo, kya indi nyi iwo ulenjinenga kipfa ili wakeri wapfo.
43017010	Na ishi shii shako shapfo na shapfo shikawewa shako da. Na ipfo kowo ngamhenda ing'anyisho.
43017011	Na inyi njikikeri-se kunu wuyanapfo. Nawo na kunu wuyana wakeri. Nao inyi nyi ikucheya na kopfo njii. Hoi Wande Mwele! Waringe wakae na rina lyo lyapfo, ilyo ulenjinenga inyi, kundu nawo wawe wamu chandu naso lui wamu.
43017012	Mandi njiwei nawo njilewa mowaringa wawe weindya rina lyo lyapfo ulenjienenga. Nyi njiwepfo njewalaya choowe, ma kwipfo umu owo aledekapfo shile nyi mana chu o odetso kundu kidedo kilya Kiele kiinukie.
43017013	Indi wulalu na ipfo kopfo njikuhendya, ngahamba ishi kunu wuyana, kundu msiha fu foko wakae nafo mrimenyi wafuwode fuawukye-ho necha.
43017014	Inyi njiwalimye idedo lyo lyapfo na wuyana wu wukawasuo kipfa walakeri na wa kipaṟika kya wuyana wu chando nao inyi njilakeri o kipaṟika kya wuyana wu.
43017015	Chi ngawaterewya kopfo kundu uwawute kunu wuyanapfo. Indi ngawaterewya kopfo uwaringe wakie ichu mbicho.
43017016	Wo chi wakeri wa kipaṟika kya wuyana wupfo chando nao inyi njilakeri o kipaṟika kya Wuyana wu.
43017017	Uwatane waele wafane wukilohi wulya. Idedo lyapfo lyong'u likeri wukilohi wulya.
43017018	Chando iyo ulenjiduma kunu wuyana nyi wudo na inyi ngawaduma kunu wuyana;
43017019	Nyi kimaduma kyawo ngakutana mwele inyi kundu nawo da wahende itano waele kui wukilohi wulya.”
43017020	“Indi chi iwa tupu ngawaterewyapfo. Nyi njiterewia-ho na walya wose wechinjiidikya kui mwongoye fowo.
43017021	Ngaterewa kye wose wawe wamu chando iyo, Hoi Wande, ui umu na inyi, Na inyi njii umu na iyo kundu nawo wawe kiidi kyadu. Wuyana wu wuteho iidikya kye nyi iyo ulenjiduma.
43017022	Inyi njilemmaa iwainengya wuitori wulya ulenjiinenga kundu wawe wamu chandu so lukeri wamu. Inyi njikae nawo na iyo ukae na inyi.
43017023	Washike iawutsyo mkae fokaa wamu kundu wuyana wumanye kye nyi iyo ulenjiduma; kowewakunda chandu ulenjikunda inyi.
43017024	‘Hoi Wande! Kya walya ulenjinenga, ngakunda kye wakae handu hamu na inyi ipfo kundo njikeri kundu wawone wuitoṟi wulya kulenjiinenga kui ikunda lyapfo uwenjikundi wokya wuyana wulawemeumbo.
43017025	Hoi Wande ui menyi wuhoṟotsu, wuyanawu wukuichi-pfo, kya indi inyi njikuichi. Iwa wakuichi kye nyi iyo ulenjiduma.
43017026	Inyi njilewamanyishia rina lyi lyapfo na njechikaa njechiwuta njido, kundu ikunda lyapfo uliwode koko fuwakaye ipfo mrimenyi yawo, na inyi njikae njimlunge nawo.’ ”
43018001	Nahong'u Yesu ekimaa ideda adi kakure-pfo arinanyi na walya wa kiloshyony kyake kaambada meda fo Kidiron kashika kundo kuwode kyungu kiikiṟihye. Yesu kahenda-pfo arianyi na wa kiloshyonyi kyake.
43018002	Nahong'u na Yuda ulya momṟingya aweichi handu halya cha kipfa mpfo kundo Yesu na wa kiloshyonyi kyake wawekekusanzya-ho kafoi.
43018003	Nahonu Yuda kahenda yondwo itorito lilya lya wasikari na waringi maata wa ipfo ko wakohanyi wang'anyi na Wafarisayo. Kacha napfo arianyi nawo warie shimunyi na taa na shisha.
43018004	Nahong'u Yesu ili emmanya shilya shemhoya shose kawuka-pfo kawawia, “A mndu mwimpfula nyi wu?”
43018005	Wakamhalwo, “Nyi Yesu ichu Mnasareti.” Kawawia, “Nyio inyi.” Nahong'u kukahoṟoka-pfo na Yuda ulya amṟingya arianyi nawo.
43018006	Nahong'u kekiwawia, “Nyio inyi,” wakawuya numa wakaho wanda.
43018007	Yesu kawawesa lya kawi, “A mndu mwimpfula nyi wu?” Nawo wakahamba, “Nyi Yesu chu Mnasareti.”
43018008	Yesu kahalwo. “Ngamembia, ke nyio inyi. Kyasia koka nyi inyi muinjipfula kekudeenyi-ng'u iwa wakuhendye.”
43018009	(Kikahenda kido kundu kilya alededa kihende iinukya kilya kyehamba, “Walya ulenjienenga wawe wako nyiledetsa-ho ma umupfo.”)
43018010	Simon Petro awewode oshu kalusomwo kalachwo isinga lya mkohanyi ang'anyi kamsunukuṟa-ho kudu ko kulyo, na isinga lilya rina lyake nyi Maliko.
43018011	Kyasia Yesu kawia Petro, “Kewihiṟa oshu lu na ipfo kiṟandenyi. Alewo! Kirahu ki Wande anjinengye alewo nyi ohamba njide njilanyo ngesa?”
43018012	Itorito lilya lya wasikari lirianyi na wanene wawo na waringi walya wa Wayuda wakawada Yesu wakampfunga.
43018013	Wakawoka imduo kulya ko Anna kyamba o akeri ndeyomka o Kayafa ulya akeri mkohanyi aanyi o maka fulya.
43018014	Na Kayafa nyio ulya aleinenga Wayuda chila iya echihamba, ke kyamuwia kira mndu umu napfe handu ha wandu wa sanga lyose.
43018015	Nahong'u Simon Petro wechiosha Yesu numa na o kiloshyonyi kyake ungi-ho. Na ichu ungi nyi aichianyi na mkohanyi ulya ang'anyi, kaida na ipfo ose-hu ko mkohanyi ulya ang'anyi handu hamu na Yesu.
43018016	Indi o Petro katirima oo kichuminyi ora lo nja. Nalyo ulya ungi o kiloshyonyi, ulya aichianyi na mkohanyi ulya ang'anyi kawuya na nja kadeda na mka ulya kisinga ai mringi o kichumi kilya kaitsa Petro na ipfo osehu.
43018017	Nalyo mka ulya kisinga mringi o kichumi kilya kawia Petro, “Na iyo chi uwei umu o wa kiloshyonyi kya mndu cho?” Nao Petro kahamba, “Chio inyipfo.”
43018018	Kukahoṟoka-pfo masinga na waringi walya wakamaa yatsa modo fo makaa kipfa kuweipfo mbeo wakaoda-ho. Na Petro kahoṟoka-pfo handu hamu nawo kechioḏa modo fulya.
43018019	Nahong'u mkohanyi ulya ang'anyi kawesa Yesu kya wa kiloshyonyi kyake na kya mloshye foke.
43018020	Yesu kamhalwo, “Inyi njiweloshye na pata wuyana wukaicho. Mafiri hose njiwelosha ipfo sinagogenyiyi na hekalunyi kundo Wayuda wechekekumbuhananya. Kuwode ma kindo ndehamba kya kiṟikapfo.
43018021	Nyi ki ili onjiwesa-se inyi? Kekuwesye iwo waleicho kindo njilewawia. Nyiwo iwo waichi chando mbeihamba.”
43018022	Kekihamba ado umu o waringi walya wahoṟoki-ho kakapa Yesu na okofi kahamba. “Ngesa nyi wudi ochihalwo mkohanyi ang'any?”
43018023	Yesu kamhalwo, “Koka ngamdeda owicho kehambang'u ikyo kiiho kiwicho. Indi koka na kya sungusihu nyi ki ili onjikapa?”
43018024	Kyasia Anna kasama Yesu ai mpfunge na kulya ko Kayafa mkohanyi ulya ang'anyi.
43018025	Nao Simon Petro kadeo echioda modo. Nalyo wakambia, “Na iyo da chi ukeri o kiloshyonyi kyake?” Nao kakana kahamba, “Chio inyipfo.”
43018026	Nahong'u masinga ha mkohanyi ang'anyi umu owo akeri mshari o ulya Petro emmanya kudu kulya kahamba, “Chi njilewekuwona ukeri nao alya kyungunyi?”
43018027	Nalyo Petro kakana lingi. Nalyo liyenyi olong'onyi lukakapa.
43018028	Nahong'u wakawuta Yesu kulya ko Kayafa wakamduo kulya osehu lo mba ya chila. Nalyo kiheri kya ngamenyi. Nawo wenyi ma walaide na ipfo mba ya chila walawone wechikuteṟefutsa kundu waidime ilya Pasaka.
43018029	Nalyo Pilato kacha na ipfo nja hando wai kahamba, “Kikumbo nyi kya iki murie kyecha ikumba mndu-chu?”
43018030	Wakahalwo wakambia, “Ukoe ichu alawei motana shiwicho luwechicha imdambika kunu kopfopfo.”
43018031	Nalyo Pilato kawawia, “Kyekumdayenyi nyo mkehenda yandwo mondu foke chando kisumuhanyi na mawawaso hanu.” Nalyo Wayuda wakambia, “Lu-wawikye momu fo iwaha mndupfo.” (
43018032	Nakyo kikahenda kido kundu idedo lilya lya Yesu lihende iinukya lilya alehamba lyetongya opfu lulya echihenda ipfa.)
43018033	Naho Pilato kaidase na ipfo mba ya chila kalaha-pfo Yesu kambia, “A iyo nyi ukeri Mangi ya Wayuda?”
43018034	Yesu kahalwo, “Ili odeda kudo nyi okiwuta kopfo kumonyi ang'u nyi wandu wengi wakuwia wado kyako?”
43018035	Pilato kahalwo, “A inyi mbo njikeri Myuda? Nyi mkambo fu fopfo na wakohanyi wa wang'anyi wamaa ikudambika kunu koko. A kindo uletana nkyo iki ngesa?”
43018036	Yesu kahalwo, “Wumangi woko wukeri wo kunu wuyana wupfo. Ukoe wumangi woko wuwei wo kunu wuyana wasoṟo wako koka walenjikapanya njilawone njedambiko Wayuda wo. Kya indi wulalu chando kikeri wumangi wu woko wukeri wo kunu-pfo.”
43018037	Naho Pilato kambia, “Nawo owei ng'u Mangi?” Yesu kahalwo, “Iyo omhamba nawo nji Mangi. Kyannenga ngafeo mndu nyi ikyo, kyawennenga ngacha na kunu wuyana nyi kundu njiṟingishie wukilohi. Oryo mndu ose ichu apaṟikye wukilohi echicho ru lyako.”
43018038	Adi Pilato kambia, “A wukilohi kiki wo?” Nao Pilato kekihamba ado kawuya-se na ipfo nja kundo Wayuda wai kawawia, “Njiwonyi owingo kokyepfo.
43018039	Indi kunu konu kuwode mbuka ya kacha kye njimpfunguye mndu ili lya Pasaka. Nahong'u mokunda-ng'u njimpfunguye Mangi ii ya Wayuda?”
43018040	Nalyo wakafunja kisangalale lingi wakahamba, “Chi ichupfo. Funguo Baraba.” Nao Baraba awekeri mndu mbahi.
43019001	Kikashika oo Pilato kaanduya Yesu kembawasya nakapo na ngowa tsa shiteecho.
43019002	Nalyo wasikari walya wakaoka oṟo ya msha wakambika mdonyi, wakamṟika nguo ya king'aring'ari.
43019003	Wakacha ihoṟoka oo sumuhana nao wakahamba, “Lokuiṟikiṟa Mangi ya Wayuda!” Wakawuya wakamkapa ngofi.
43019004	Naho Pilato kacha-se na nja kawawia, “Ambuya, ngamwende na iya nja kundo mukeri kundu mochiwuta-ho imanya ke njilaidima iwona owingo lokye.”
43019005	Nahong'u Yesu kacha na ipfo nja aṟee oṟo iya ya msha na nguo tsa king'aring'ari. Nalyo Pilato kawawia, “Ambuyenyi! Aichu mndu chu.”
43019006	Wakohanyi wang'anyi wekimbona na waringi walya wakafunja kisangalale wehamba, “Henda imkapya msalabehu, Henda imkapya msalabehu.” Pilato kawawia, “Kyekumdayenyi nyo mbembambya msalabehu cha kipfa inyi ndawona mti kokye.”
43019007	Wayuda wakamhalwo, “So luwode wuwawaso wo kikodu na kui wuwawaso wo nyi kimsumuhanyi ipfa kipfa amekutana Mana o Ruwa amonyi.”
43019008	Pilato kekiicho kihambo kido kaengeṟa yowuo.
43019009	Kawuya kaida-sa na kipfo mba ya chila kawia Yesu, “A iyo nyi o ku?” Kya indi Yesu nalamhalwo ma kindo.
43019010	Pilato kambia, “Nyi kuladeda na inyi? Ngesa nyi kulaichi njiwode pfinya yekulekya na pfinya yekuwambia msalapenyi?”
43019011	Yesu kamhalwo, “Kuwewode pfinya na inyi kima chila kuleinengo iwuka huye ko Ruwapfo. Nakyo kiinengye ichu anjidambikye kunu kopfo kawaḏa wunyamaṟi wung'anying'anyi.”
43019012	Wokya o Pilato kapfula mweeke fomlekya. Indi Wayuda wakasambahada wehamba, “Koka ochilekya ichu ukeri ma mbuya ya Kaisaripfo. Oryo mndu mokuhalwo Mangi amonyi nyi alehya Kaisari.”
43019013	Kyasia Pilato kekiicho madedo ho kaende Yesu na kipfo nja, kadamya alya lorikehu lo yanduya ipfo kundo koelaho Menge njiale maho. Na rina lyayo lya kiebri nyi Gabata.
43019014	Nahong'u mkonu fulya fuwei foikuteseheṟa ilya Pasaka saa ya kaṟandaṟu mfiri: Nalyo Pilato kawia Wayuda, “Aichung'u Mangi yanu.”
43019015	Wadi wakafunja kisangalale, Mduo mduo, mbambye msalabenyi. Pilato kawawia, “Ntane ngawambya Mangi yanu msalabehu?” Wakohanyi walya wang'anyi wakahalwo. Luwode Mangipfo sile nyi Kaisari amonyi.
43019016	Kikashika oo nalyo Pilato kadambikya Yesu mawokonyi nahende ikapyo msalabehu.
43019017	Wakahenda warie Yesu. Nao kahenda akudikye msalaba foke amonyi. Kawuka kulya mṟinyi kashika kundo koelaho nyi ko mbuonyi. (Na rina lya Kiebri nyi Goligota.)
43019018	Hando naapfo wakambambya msalabenyi, wakamsanza na wengi wawi, umu ora lo kulyo na ungi ora lo kumoso. Yesu kakaa oo makidi hawi.
43019019	Kyasia Pilato kaṟehya kiṟehyo kyeolongya kaikapya oo msalabehu huye. Na kindo kii-kirehye-ho nyi kikeri kiile “Yesu Mnasareti Mangi ya Wayuda.”
43019020	Naho kirehyo ki Wayuda wafoi wakakisoma kipfa alya Yesu awambyo msalabehu kuwekeri kufui na mṟinyi. Nakyo kiwei kiṟehye mdedye fo Kiebri, Kiroma, na kigriki.
43019021	Naho wakohanyi walya wang'anyi wa Wayuda wakawia Pilato, “Ma kulaṟehye kyehamba, ‘Nyi Mangi ya Wayuda,’ kya indi uṟehye, ke o nalehamba, ‘Nyi ai Mangi ya Wayuda.’ ”
43019022	Pilato kahalwo, “Kindo ngamṟehya akyo ngamṟehya.”
43019023	Kyasia wasikari walya wekiwambya Yesu msalabehu wakaira nguo tsakye, wakatsihawa njohawi tsiina orio msikari na ohawi lokye na kanzi iya naawo. Na kanzi iya ilawode opfumo ii njioke piu cha iṟimbi.
43019024	Wakawiana mndu na odoe, “Kyayo lulairandwo randwo lae, luwike nayo kuṟu kuhya yambuyo ho mndu echiduo.” Kikahenda kido kundu kochihoya Kiṟehio Kiele kilya kii-kiṟehye kyehamba, “Nyi walehawana nguo tsako na maṟaonyi hako wakawika naho kuṟu kuhya.” Wasikari walya nyi wudo walewuta.
43019025	Kyasia kulya kufui na msalapa fo Yesu kuhoṟoki-ho mae, na manomae o mae, Maria o Kileopa na Maria ulya o Magidala.
43019026	Nalyo Yesu kekiwona mae na ulya o kiloshyonyi ulya wakundanyi ahoṟoki-ho naho kawia mae, “Mka aichu manopfo.”
43019027	Kawuya kawia ulya o kiloshyonyi, “Aichu mayo.” Matsika saa nayo ulya o kiloshyonyi kamduo nakae kulya koke.
43019028	Kyasia Yesu kekimanya shose shamemarisikya kya Kirehio kilya Kiele shechihoya nao kahamba, “Njianga.”
43019029	Napfo kuu-kuwike-pfo nungu iwode mpfinyo fo mtarang'ao. Nalyo lienyi wakaira kyoonga mṟinga wakakikapya mpfinyo fulya futarang'ae wakakiwika iwalehu wakamlongoṟya kulya dumbunyi.
43019030	Naho Yesu kekififinda mwinyo fulya futarang'ae kahamba, “Kyamekumarisikyang'u.” Kang'odwo mdo kalekya moo.
43019031	Fuwei mkonu fo katanu nyifo fo kuṟeheṟa fusongoe mkonu fo Sabato, Wayuda wakakoya chi kicha mnying'a iya itsinde kulya msalabehu ili mkonu fo Sabatopfo. Na Sabato iya iwei nyi mkonu sa mnene fo ngoseṟa. Wayuda Wakacha iterewa Pilato mafuo halya ha walya wawambie msalabenyi hahende ifunjofunjo na mbihu yawo isotso-ho.
43019032	Naho wasikari wakacha-ho wakafunja ulya o kuwoka maḏende ho na ulya o kawi walya wawa-wambye msalabenyi kimu Yesu.
43019033	Wekishika oo ko Yesu wekiwona amepfa nawo walakimfunje madende ho.
43019034	Indi wasikari walya umu-ho kamtocha oo owari na pfumu nalyo kudi kukaewa-ho samu na mṟinga. (
43019035	Na ichu alekiwona nyi awa mokiṟingishya na kiṟingishyo kyo kyakye nyi kya lohi. Nao aichi nyi kya lohi adeda kundu nanyo muwange iidikya-ho.)
43019036	Na kyenenga kikawutika kido nyi kundu Kirehio Kiele kyechiinukya kyehamba, “Kuwode fuo lyakye lyechifunjo manya limu-pfo.”
43019037	Kukawekaa-pfo kingi kii-kiṟehye kyehamba, “Wakae wechiwona ichu walemtocha na pfumu.”
43019038	Naho shilya shekisia kukacha napfo Yosefu o kulya Arimatia akeri o kiloshyonyi kya Yesu kya kiṟika kipfa ili aowoye Wayuda. Kacheterewa Pilato moomu fosotsa-ho mnying'a fo Yesu. Pilato kamnenga momu. Nahong'u Yosefu kakuhendya-pfo kasotsa-ho mnying'a fo Yesu.
43019039	Kukawecha naho Nyikodemo ulya ewecha ko Yesu ili kio lya mbooko. Kacha arie msanzo fo mafuda hepfaama ha mbaṟi tsifoi: manemane na ubanyi shishikye kufui na ratili ihana.
43019040	Kyasia wakaira mnying'a fo Yesu wakafuoṟowya nguonyi tsa owiṟo wakasanganya-ho mafuda halya hepfaama chando mbuka tsa Wayuda tsiwewei tseṟika.
43019041	Kyasia kulya kundo Yesu ewambyo msalabehu nyi kwipfo kyungu kii-kiṟihye kitungutungu na ipfo kyungunyi kuwode-ho opanga lo iṟika lu uhya sa lulelembiko mndu.
43019042	Hando napfo wakahenda iṟika-pfo Yesu kipfa kya Mkuteseheṟye fulya fo Wayuda fo Pasaka; na kipfa ili opanga lulya luvewa kufui.
43020001	Nahong'u mkonu fulya fo Ruwa, ngamenyi kilawo na iwushiwushi, Maria ulya o Magidala kahenda ishika alya opangenyi. Kakoya iho lilya lyambuto oo momunyi fo opangenyi.
43020002	Nalyo kawikya mteṟa kashika kulya ko Petro na ulya o kiloshyonyi wawekotanyi na Yesu, kawawia, “Ate nyi wamira Mndumii-pfo opangenyi naso lulamanye ma kundo wahendye imlaṟa.”
43020003	Wadi Petro wakakure-pfo na ulya ungi o kiloshyonyi. Wakawada njia yeshika kulya opangenyi.
43020004	Wakahenda wechidicha wa wawi. Nalyo ulya ungi o kiloshyonyi kadicha kasongoya Petro, kawoka ikushikya alya opangenyi.
43020005	Nao aimehya-ho kawona nguo tsilya tsa owiṟo tsii-njiṟeṟye ipfo wanda, kya indi nalaide naho.
43020006	Naho Simon Petro kashika-pfo kecha oo numa yake adi kakuhendya ipfo opangenyi kawona nguo tsilya tsii-njiwike-ho.
43020007	Na kidami kilya kya mbiṟuko kiwei kipfunge alya mdonyi fo Yesu kila-kiṟye handu hamu na nguo tsilya, nyi kikeri hando hakyo kyenyi kii kikunjiṟye.
43020008	Nalyo na ulya ungi o kiloshyonyi ulya alewooka ishika alya opangenyi kaweanga napfo, ulya alewoka ishika alya opangenyi Kawona kakuidikya. (
43020009	Kyamba lyandi walandemanye kilya kii-kiṟeẖye kyehamba, kye nyi kii-kiteṟie nahende iṟuka awuka ko wapfu.)
43020010	Nahong'u walya wa kiloshyonyi wakakure-ho wakawuya na kanyi.
43020011	Kyasia mandi nalyo Maria kadeo ahoṟoki oo sumuhana na ipfo opangenyi kelia ipfo nja. Adi kelia kaimehya ipfo opangenyi.
43020012	Kawona wasu wa Ruwa wawi waṟee nguo njiili wadamye-ho. Ulya umu kakaa oo mdonyi na ungi madendenyi alyando mnying'a fo Yesu fuwei mlaṟe.
43020013	Nawo wakambia, “A iyo mka, nyi ki ili uilia?” Kawawia, “Nyi ili wamira Mndumii oko na inyi ndamanye-se hando wahendye imlaṟa.”
43020014	Kekihamba ado kaindukya numa kawona Yesu ahoṟoki-ho nao nalamanyie kye nyio Yesu.
43020015	Yesu kambia, “A nyi kiki olia, mka? Nyiwu uimpfula?” Nao kahamba lako nyi ulya moikalya kyungu kambia, “Koka nyi iyo umuirye-ho, Mndumii, kembiawo hando uhendye imlaṟa, na inyi njihende imwondwo-pfo.”
43020016	Adi Yesu ambia, “Maria.” Nao kainduka kambia kiebri, “Rabunyi.” Nakyo kii cha ili kohambo, “Maarya oko.”
43020017	Yesu kambia, “Ma kulawone koikuwasha na inyi. Kipfa ili ndamekudoya na kulya ko Wande. Kya indi uhende kulya ko wanawawama nowawie, Njikudoya na ipfo ko Ndeyako nao Ndeyanu na ko Ruwa oko nao Ruwa onu.”
43020018	Maria o Magidala adi kawehenda kacha iwia walya wa kiloshyonyi, “Inyi ngambona Mndumii.” Kawewaongoya na kilya ambia.
43020019	Nahong'u mfiri fo Ruwa kyukanyi na mongo ili impfunge ya mba iya ipfo kundo wa kiloshyonyi wakuwumbye nyi kipfa waowoye Wayuda. Kudi Yesu a ichu amcha kahoṟo kidi kyawo kawawia, “Kaenyi na ofoṟo.”
43020020	Kekihamba ado kawaloṟa mawoko na owari. Nalyo walya wa kilsohyonyi wakafuda mnu ili wawuya iwonana na Mndumii.
43020021	Yesu Kawuya kawawiase, “Kaenyi na opfoṟo. Chando Wande anjidumye na inyi na wudo ngawemduma nyo.”
43020022	Adeda ado kawaomoya kawawia, “Keambuyenyi Mumuyo Mwele.
43020023	Wesa mochiwahooṟya njonyamaṟo tsawo wametsihooṟyo, na wesa mochiwapfungiṟya njonyamaṟo tsawo wametsipfungiṟyo.”
43020024	Kya indi Toma (aleho o mbasa) ulya ai o ipfo kiidi kya walya ikumi na wawi alawei nawo lya mandi Yesu alecha.
43020025	Naho wa kiloshyonyi walya wengi wakambia, “So lombona Mndumii.” Nao Toma kawawia, “Ngamda njilambona ngoru tsa msomari ipfo mahinyi hake, njilambika ma kimnyo kyako ipfo ngoru-hu tsa msomari ma owoko loko ipfo owarinyi lokye njechikuidikya ma ngashika indipfo.”
43020026	Kyasia ili numa komeida-ho mfiri nyanya walya wa kiloshyonyi kyakye wawekeri-se ipfo mba na Toma ai ipfo kiidi kyawo. Kudi aichu Yesu acha-ho mongo ii-mfunge kahoroka ipfo kiidi kyawo, kahamba, “Kaenyi na ofoṟo.”
43020027	Kiidima kawia Toma, “Keende-ng'u kimnyo kyapfo na aa noweambuya na mawoko hako, uweende na owoko lopfo noluwike aa owarinyi loko. Ma kulawe mlemeshi iidikya kya indi uwe mwidiki.”
43020028	Toma kahalwo kambia, “Hoi Mndumii oko. Hoi Ruwa oko!”
43020029	Yesu kambia, “Omenjiwona n kyo kyakuenenga iidikya! Nanga iwo walalemewone indi wakaweidikya.”
43020030	Nahong'u kukawekaa-pfo ngata tsingi sa tsifoi Yesu aletana, walya wa kilsohyonyi watsiwonyi, natso tsilai njiṟehye kunu kitabunyi.
43020031	Kya indi itsi tsii-njiṟehye-ho kundu mukuutyeho iidikya kye Yesu akeri Kristo Mana o Ruwa, na ipfo kundo mwidikye mudi mushike ikoya-pfo moo kui pfinya ya rina lyo lyake.
43021001	Nahong'u ili numa Yesu kawuya ikuloṟa lingi na walya wa kiloshyonyi kyake kulya mawambao na nduwa ya lya kulya Tiberia. Na chando ekuloṟa nyi kikeri kiile.
43021002	Nyi Simon Petro wawekeri handu hamu na Toma (ulya alaho o mbasa) na Natanaeli o kulya Kana ya Galilaya na wana walya wa Sebedayo na wengi-se wawi wa ipfo kiloshyonyi kyake.
43021003	Simon Petro kawawia, “Njihenda dehya makunga.” Wakambia, “Natso luihenda lurianyi na iyo.” Wakakure wakadoya ngalawenyi. Nalyo kio kilya waladehe-ho ma kindo.
43021004	Naho komidima ikya Yesu kahoṟoka alya mawambao ha nduwa; kya indi walya wa kiloshyonyi walammanye kye nyio.
43021005	Nalyo Yesu kawawia, “Alewo, shiwana shako, momewona makunga ma lyimu?” Wakamhalwo, “Ote mbee, manya lyimu.”
43021006	Kawawia, “Kehenda ombotsenyi mdeho fo oo ora lo kulyo lo ngalawa nalyondi mochiwona makunga” Naho wakaombotsa-ho, mdeho iya nawo walaidime-se ifuirya huye kipfa kya kilula kya makunga.
43021007	Nalyo ulya o kiloshyonyi Yesu wakotanyi nao kawia Petro, “Ate nyi Mndumii!” Simon Petro kyekiicho nyi Mndumii kakupfunga nguo ya huye (kyamba aweṟee kidami kya kitsi tupu,) katoolya ipfo mṟingenyi.
43021008	Kya indi wa kiloshyonyi walya wengi wakacha wario nyi ngalawa iya ili walawekeri kuleshe na alya mawambao, hando haiho ha mkonu yehesha mahana hawi. Wakacha wechikurwo mdeho fulya fuichwo makunga.
43021009	Nahong'u wekidoya alya mawambao-hu wakawona kuu-kuatse modo fo makaa na ikunga liilileṟye-ho na mkate.
43021010	Yesu kawawia, “Makunga momdeha wulalu endenyi-pfo maata.”
43021011	Petro kahalukya-pfo kakuruya mdeho fulya ipfo mawambaohu nafo fuichwo makunga hang'anyi ihana na mkami hatanu na haṟaṟu. Naho ma ili halefo handi mdeho fulya ma fularanduke.
43021012	Yesu kawawia, “Kenjonyi, mususwo.” Nahong'u walya wa kiloshyonyi manya kulakae-pfo akarya imbesa, “A u?” Nyi ili wammanya nyi Mndumii.
43021013	Yesu kacha napfo kawada mkate kawaenengya na ikunga lilya nalyo.
43021014	Nalyo likawa lya kaṟaṟu Yesu alekuloṟa na walya wa kiloshyonyi ili ameṟuka awuka ko wapfu.
43021015	Wekimaa isuswo Yesu kawia Simon Petro, “Ngesa iyo Simon o Yohane, nonjikundi kota iwa?” Nao kahamba, “Ee-wo Mndumii, nawo oichi njikukundi.” Kambia, “Kelisa mahuṟuwi hako.”
43021016	Kawuya kambia lingi lya kawi, “Ngesa iyo Simon o Yohane, nonjikundi?” Nao kambia, “Ee-wo Mndumii, nawo oweichi njikukundi.” Kambia, “Kelisa shichondi shako.”
43021017	Kawuya kambia lingi lya kaṟaṟu, “Iyo Simon o Yohane, nonjikundi woe?” Petro kasokyo nyi fowa kipfa ili ambia lingi lya kaṟaṟu, “Nonjikundi?” Nao kambia, “Hoi Mndumii, nyi uichi shindo shose; kowemanya kye njikukundi.” Kambia, “Kelisa shichondi shako.
43021018	Nyi lohi kya lohi ngakuwia, Lilya mandi uwei mkoho nyi uwekupfunga mkanda kumonyi kokuhendya kundo okunda. Kya indi ili ochikaa nokuo nyi ochilesha mawoko hapfo na ungi nakupfunge echikuduo kundo ulakundi.” (
43021019	Na kyamwenenga kadeda ado kyemtongya opfu akaa naluwone naṟumishe nalo Ruwa nyi lochiwa lo mbaṟi njiki.) Ekimaa ihamba ado kambia, “Kenjiosha.”
43021020	Petro kainduka kawona ulya kiloshyonyi ulya Yesu wakotanyi nao oo numa. (Nao nyio ulya alekaa kechikuihetsa kipetehu kya Yesu lya walelya kilayo kilya kechimbesa, “Hoi Mndumii, a nyio wu aikuṟingya?”)
43021021	Nahong'u ili Petro alewona mndu ulya kawia Yesu, “A ichu kyake kyechiwa kida?”
43021022	Yesu kambia, “Kokoya ngakunda ichu nakae-pfo njitane ngawuya a ikyo kikuwode kyi iyo? Iyo kenjiosha tupu.”
43021023	Nahong'u nyipfondo kuwewukye mhambo fulya fuvedung'anye ipfo ko wanawawama foehamba, kye mndu chu o kiloshyonyi epfapfo. Na kindo Yesu alembia chi alembia epfapfo. Nyi alembia, “Kokoya ngakunda ichu nakae-pfo njitane ngawuya a ikyo kikuwode kyi iyo?”
43021024	Nahong'u nyio ichu o kiloshyonyi ai mṟinghishi moṟingishya isho shose kashiṟehya-ho. Natso nyi luichi kye kiṟingishyo kyake kii kya lohi.
43021025	Nahong'u kukawekaa-pfo na shindo shingi shifoi Yesu aletana. Nasho koya shiweṟehyo kui kimu kimu nyi njikusaṟye wuyana wu wose wuwechiidima iwada shitabu sho sheṟehyopfo.
44001001	Kitabu kilya kya kuwoka ndekiwika le Teofilo oko, nyi kya mbonyi tsa shindo shilya Yesu alewoka ishiwuta na ishilosha.
44001002	Itane mfiri fulya alewawasya wasu walya wake awasambuṟye kyando kyawo kui Mumuyo Mwele kadao huye.
44001003	Nawo nyiwo alemkuloṟa nawo numa ya mawawiṟo hake ke nyi ai na moo kui ngata sa tsifoi kechiwawonekya handu ha mkonu makumi haana na ideda nawo kya wumangi wo Ruwa.
44001004	Naho kekiwasanza ili lya ifurumya kawawasa ke walakure wawuke kulya Yerusalemu kya indi wawedye-pfo kyaasa kilya kya Wande, “Kilya mleongoyo nyi inyi.
44001005	Cha kipfa Yohane nyi alewa mopatisa kwi mṟinga indi nyo mochipatiso kwi Mumuyo Mwele ma kulatiṟe-se kafoi kiwokya mafiri hapfo.”
44001006	Na walya wasanzye-ho wakambesa, “Mandiho ngesa nyi ochiwuya ilawuya-se Israeli wumangi?”
44001007	Nao kawawia, “Chi kyanu kimusumuhanyi imanya shiheri na hando isho Wande awoshye sha pfinya yake amonyipfo.
44001008	Kya indi nyo mochiambya pfinya ili Mumuyo Mwele echimsokya. Nanyo nyi mochiwa waṟingishi wako ipfo Yerusalemu na Yudaya kose na Samaria itane mokoya mtsitsionyi fo masanga.”
44001009	Kekimaa ideda isho waiho wadi wechiambuya kairyo huye ipuchi likamambya limbuta maambuyenyi hawo.
44001010	Wakeri-ho wetuluya meso ruwehu kehenda wadi a walya wasoṟo wawi wahoṟoki alyando wai waṟee nguwo njikengemari.
44001011	Wakahamba, “Lanye wasoṟo wa Galilaya, nyikili muhoṟoki mdi iya mochiambuya ruwehu? Yesu chu awuto konu kedao ruwehu na wudo echikaa nache na chando mbembonyi kehenda na ipfo ruwehu.”
44001012	Kikasia wakawuya wechihenda Yerusalemu wawuka kulya fumvunyi lyewio nyi lya msinepfu likeri kufui na Yerusalemu lii haleshe cha hando ha ohendo lo sabato.
44001013	Nawo wekiida na mba wakado na ipfo kitangenyi kulyando wawedamye, nyi Petro na Yakobo na Yohane na Andrea na Filipo, na Toma na Bartolomayo na Matayo na Yakobo o Alifayo na Simon Selote na Yuda o Yakobo.
44001014	Iwa wose wawekeri-ho wakuwode kuingoo imu ipfo kiterewyonyi handu hamu na waka walya na Maria mae o Yesu na wanawamae.
44001015	Mafiri naho Petro kakure ipfo kiidi kya wanawawama, na msanzo fo marina hose fuweshikye ihana na makumi hawi, kahamba.
44001016	“A lanyewo wasoṟo na wanawawama, nyi kiwewaṟi kiṟehyo kiinutsyo, kilya Mumuyo Mwele adedye kacha kui dumbu lya Dawidi kya mbonyi tsa Yuda ulya alewa mosongoya walya walewada Yesu.
44001017	Nao nyi awei mwitale kimu naso kaweambya kihachi kya wupfuṟukanyi wu kimu naso.
44001018	Kyasia ichu nyi alehuṟa mdemi na mweke fo wueri wo wukika kaho wanda karandawuka, ndewu yake yose ikawundukya-ho.
44001019	Kikamanyika ko wandu wose wakeri Yerusalemu, dema lilya likatana lyadeeyo rina kui kishomo kyawo Hakelidama, (kodambuya nyi dema lya samu.)
44001020	Kyamba kii kiṟehye ipfo kitabunyi kya shiimbo sha Dawidi, ke kihamba kyake kiwe mrapu, ma kulakae-pfo mndu molaa-ho. Na kingi-se, ke wukaṟa woke wuambyo nyi ungi.
44001021	Kyasia-ng'u wulalu kikunding'u mndu o ipfo kiidi kya wasoṟo wo luwehende-sanyi nawo mafiri halya hose mandi Mndumii Yesu alewa mokuchea kodu na iwuka kodu.
44001022	Awokya wupatiso wo Yohane itane mfiri fulya alewuto kodu kedao huye, na kikaki umu owo natano mṟingishi o maṟukyonyi hake kimu naso.”
44001023	Kyasia wakahoṟotsa-ho wasoṟo wawi Yosefu alaho nyi Barsaba na rina lingi-se einengo nji Yusto, na ichu ungi nji Matia.
44001024	Wakaterewa wakahamba, “Hoi-wo Mndumii, iyo uichi ngoo tsa wandu wose, keluloṟe nyi uhya-ho umsangye ipfo kiidi kya iwa wawi.
44001025	Naduo hando ha wusu wo na wukaṟa wo aa ando Yuda apakye, kakuhendya hando hai hake kimoṟi.”
44001026	Wakawakapya kuṟu kuhya, kuṟu kuhya kukawada matia kasambuṟo ke nakae kimu na wasu walya ikumi na umu.
44002001	Kyasia koikishika mkonu fo Pentekoste wawekeri hando hamu wose wasanganyi.
44002002	Naho kudi peṟeseng'u kukacha ndiṟimo iwuka ruwehu ikeri cha ili owira loida sa lwapfinya ikaichuṟa ipfo mba kundo wadambye kose.
44002003	Kukawawonekya njolimi tsihawakanyi cha modo, nakyo kikakaa oo huyawo oryo umu owo.
44002004	Wakaichuṟo Mumuyo Mwele wose wakawoka ideda kui shishomo shingi chando Mumuyo ewainenga ideda.
44002005	Nahong'u kulya Yerusalemu kukeri-pfo Wayuda waowoye Ruwa wawukye mbaṟinyi yose ya wandu wa kunu shi ya ruwehu.
44002006	Kyasia ṟu lilya lekiida-ho mamwingi fo wandu walya fusangana-ho fukauma ndadya kipfa ili oryo mndu aicho wechideda kui kishomo kyake.
44002007	Wakatiṟi wose ando amu wakaṟihio wechiwiana, “Alae iwa waideda wose chi Wagalilaya!
44002008	Aka nyi kyawa kidang'u ili so loicho oryo mndu kishomo kyadu lu wafee nakyo?
44002009	So Waparti na Wamedi na Waleami naso lulee Mesopotamia na Yudaya na Kapadokia na Ponto na Asia.”
44002010	“Furigia na Pamfilia na Misiri na njora tsa Libia kufui na Kirene.
44002011	Natso wahenu luwukye Roma lui Wayuda na wapfunde wawo na Wakreta na Waarabu, iwa luwaichuo wechideda kui mdedye yadu wehamba ngata tsa Ruwa tsilya tsing'anyi.”
44002012	Wakatiṟi ando amu wose wakawa kiṟumaṟuma wakawiana mndu na odoe, “A ikyo nyi kirie iwa kida ngesa?”
44002013	Wengi-ho wakatalwo wakahamba, “Nyi wai ihutsu kipfuo kya mvinyo.”
44002014	Kyasia kukahoṟoka-ho Petro warianyi na walya ikumi na umu kairya ṟu lyake kahamba na iwawia, “Lanye wandu wa Wayuda nanyo mose mui kunu Yerusalemu. Kindo ki kyakunda itambaṟukya konu, keadanyenyi madedo hako.
44002015	Chi wudo chando mokusaṟapfo; wandu wa chi wanangopfo, kyamba wulalu nyi saa tsiṟaṟu tsa ngamenyi.
44002016	Kya indi kindo ki nyi kilya kii kidede kui dumbu lya mwikimbi Yoleli kehamba,
44002017	‘Ruwa ahambye, nyi kechiwa ili mafiri hefurumya njechipusya wandu wose Mumuyo oko. Na wana wanu wa womi na wa waka wechideda shisuku. Na wanake wanu wechiwona shiwonesyo. Na wameku wanu wechilodya ndodo.
44002018	Na mafiri ho njechipusuya shisinga shako shumi na shika Mumuyo oko, nawo wechihamba shii sha Mumuyo.
44002019	Ṟiho njechilekya ipfo ruwehu huye na shichano orukenyi iya wanda, samu na modo na tuṟukumbi ya mtsu.
44002020	Mnengeṟi fochihaluka fuwe meema na meri fuwe samu shisongoye mfiri fulya fo Mndumii fulya fung'anyi fochimanyisha shose.
44002021	Nakyo kiwe ke oryo molaha rina lya Mndumii nyio echikiṟo.’ ”
44002022	“Lanye womi Waisraeli kundenyi muanguye madedo-ho madu. Yesu chu o Nasareti nyi mndu aledumo konu nyi Ruwa kechimanyisho kui maṟihio na ngata na shichano shi, sha Ruwa aweshiwuta kui kuwoko koke kiidi kyanu chando muichi muwenyi.
44002023	Mndu chu ili awei mdambike-ho adi kui chila ya Ruwa njiwanze na kui mmanyie foke matsika kacha nyio mukambambya msalabenyi kui mawoko ha walya walaichi wuwawaso mkambaha.
44002024	Ruwa kamṟutsa kamwashuo mawawyonyi ha opfu kipfa kilawechiidi-mika nakae awodo nyi opfu.
44002025	Kyamba Dawidi amsenda kehamba kyake, ‘Njiwonyi Mndumii oshangunyi loko mkonu yose, kyamba ai awokonyi loko lo kulyo njilasingide.
44002026	Nkyo kyanenga ngoo yako iwodo nyi msiha na olimi loko luikesa. Na nyama tsi tsako tsechika tsikusirye.
44002027	Ke ochilekya moo foko fukae fuu mshinge kulya shipfo, manya ochida mwele opfo nakoye inyamaṟikapfo.
44002028	Omenjiloṟa njia tseshitsa kundo kuwode moo, ochinjihutsa sia njikeri oshangunyi kopfo.’ ”
44002029	“Lanye wanawa-wama, kenjiadanyienyi njidede oshangunyi lonu kya mku chu odu Dawidi ndawodo nyi wuowu, ke nyi alepfa kaṟiko, na kifu kyake kikeri kunu kodu na inu.
44002030	Kyasia amba mwikimbi nao aweichi ke Ruwa amliiye nyamu ke ipfo luwenyi lyake nyipfondo echiamtsa nadamye loṟikehu loke lo wuitoṟi.
44002031	Mpfondo alekuwutya-ho iwona kilya kirie iwa kadeda kya maṟukyenyi ha Kristo ke alechideo kulya shi ma mbihu foke fochipuopfo.
44002032	Yesu cho Ruwa nyi alemṟutsa naso lose nyi lui waṟingishi wake.
44002033	Kyasia amemaa idoso itane kuwokonyi ko kulyo ko Ruwa na yambya kiwantasyo kilya kya Mumuyo Mwele ko Wande kadika iki mukiwonyi na ikiicho wulalu.
44002034	Kyamba Dawidi aledo na ruwehupfo. Kyaindi amonyi alehamba, ‘Mndumii nyi alewia Mndumii oko, Damia kuwoko koko ko kulya.
44002035	Ntane ngamaa ileṟya wakituwa wapfo shi ya madende hapfo.’ ”
44002036	“Kyasia mba ya Israeli yose iketawuka imanya kya lohi, ke Ruwa nyi alemtana Mndumii na Kristo, Yesu cho mlembambya msalabenyi.”
44002037	Wekiicho wadi iki kikawakoṟa ngoo tsawo wakawia Petro na wasu walya wengi, “A luwikewo luda, lanye wanawawama wadu?”
44002038	Petro kawawia, “Dumbuyenyi, na oryo umu nahende ipatisyo rina lyo lya Yesu Kristo lyembonya mhoṟye fo njonyamaṟo tsanu mushike yambya kimasyo kya Mumuyo Mwele.
44002039	Kyamba kiwantasyo ki nyi kikyanu na wana wanu na wandu wose wa ombo na ombo wesa Ruwa Mndumii odu echiwalahya-ho.”
44002040	Kawaṟingishya na madedo hengi hafoi na iwatutuma kewawia, “Lekanenyi na kishari ki kya mtolo.”
44002041	Na walya waleambya idedo lyake na sia wakapatiso. Mfiri fulya kukaengeṟyo-ho wandu washika shiku shiṟaṟu.
44002042	Nawo wakawa wekuwada ipfo kiloshyonyi kya wasu na ipfo kipfunganyonyi ipfo kifunjonyi kya mkate na ipfo shiterewyonyi.
44002043	Oryo mndu kahoyo nyi wuowu ili ṟiho tsifoi na shichano shikawuto nyi wasu walya.
44002044	Na waidiki walya wawekeri wamu wose na iwada shindo shose kyando.
44002045	Na kilya waleki-huṟa na iwada kyawo kyo nyi walekumba wakahawya mkambo oryo ndu chando awewuṟye.
44002046	Na mfiri yose nyi wawetsindye ipfo hekalunyi wai na ngoo imu wechifunja mkate mba kui mba na yambya shelya shawo na sia na kui ngoo njikesi.
44002047	Wechiadapfuma Ruwa wakawa mowonya wandu wose ikunda. Na Mndumii kaengeṟaengeṟa siṟi ya walya wechihenda ikiṟo.
44003001	Mkonu fumu Petro wakadosana na kulya hekalunyi na Yohane saa kenda mandi kochihenda iterewo.
44003002	Naho kudi kukeri-ho msoṟo umu ai mhuli madende ho kui yendo wusunyi wo mae echihenda iwiko oo kichuminyi kya hekalu kechilaho nyi kilya kicha oryo mafiri hose kechieṟeṟya walya weida kulya hekalunyi shindo shemsaṟya.
44003003	Mndu chu kekiwona Petro na yohane wechiida na ipfo hekalunyi kawaterewa kindo kyemsaṟya.
44003004	Petro wakamtumya meso na Yohane kahamba, “Luambuye so.”
44003005	Nao kawaambuya mkangamya akusihye ke echienengo kindo nyiwo.
44003006	Petro kahamba, “Njiwode ma fesa ma sahabupfo. Kya indi kilya njiwode nyikyo sa njechikuinenga, Kui rina lya Yesu Kristo Mnasareti hoṟoka nochumie!”
44003007	Kambada owoko lo kulyo kamiṟumtsa, nalyo liyenyi njayo tsake na shilunga sha maungo ho shikawada pfinya.
44003008	Kaamka chiwu kahoṟoka kachumia, kaida na kulya hekalunyi kimu nawo kahenda ketoolatoola kaidapfuma Ruwa.
44003009	Wandu wose wakambona kechumia echiidapfuma Ruwa.
44003010	Wakammanya ke nyi ulya awedamya na iterewa shindo shemsaṟya alya kichuminyi kilya kicha kya hekalu wakawa mkahai na iṟihyo kya kindo kilya kilembutikya.
44003011	Kyasia arianyi na Petro na Yohane wandu wose wakaangusha na alyando wai kulya kidangashenyi kyelaho nyi kadangasha kya Solomon wai mkahai.
44003012	Petro kekiwona ado kahalwo wandu walya, “A lanye wasoṟo wa Israeli, nyiki ili muiṟihio mudi kya iki, ang'u nyi kili muilufunya meso so cha ili nyi so lutanye ichu nachumie kui pfinya tsadu so luwenyi ang'u na wuele wodu so?
44003013	Nyi Ruwa chu o Abrahamu akeri na o Isaki na o Yakobo, Ruwa chu o waku wadu nyi alewika mana ulya oke Yesu wuitoṟinyi, ulya mulemdambika mukawemkana alya oshangunyi lo Pilato lyandi kedumbwo ke nalekyo.
44003014	Nyo mlekana ichu Mwele ai na o Wusumhanyi mkakunda mwinengo mbahi ulya.
44003015	Kyasia nyo mlewaaha mangi iya ya moo na Ruwa nyi alemṟutsa opfunyi, naso nyi waringishi wa mbonyi tso.
44003016	Na mwidikye foidikya rina lya Yesu, ili akusirye nalyo, rina lyake nalyo lyaṟamtsa mndu chu mumbonyi na immanya. Mwidikye fomwidikya o mfo fowonesya mndu chu oru loke iya oshangunyi lonu mose.
44003017	Kyasiang'u lanyewo wanawawama, na ngamekumanya nyi mlewuta ishi mlaichi na waitoṟi wanu naawo.
44003018	Nyiyo njia Ruwa aleinutsya nayo shilya awesongoye ihamba kui dumbu lya waikimbi walya kya mawawyo ha Kristo.
44003019	Dumbuyenyi muilachike mrima yanu kundu njonyamaṟo tsanu tsiwuto-ho.
44003020	Nalyo lienenge shiheri shembihiṟya moo shiche shiwukye ko Mndumii, nao nahende imdumya ichu awemteṟye onu wokya kacha, Kristo nyio Yesu.
44003021	Nao nyi awewaṟi naamnbyo ruwehu itane shiheri shacha shilya shewihiṟa wuhya shindo shose, shilya Ruwa awededye kui dumbu lya waikimbi wake waweiho wokya mawokyony ha wuyana.
44003022	Mose nyi ahambye ke, Mndumii Ruwa odu echimwamtsya mwikimbi echiwuka kiidi kya wanawamanu cha inyi. Nyio ichu muwe mochimwadanya kya shindo shose echimwongoya.
44003023	Nakyo nyi kyechiwa ke oryo mndu alaadanya mwikimbi cho nyi echirumatso mkambonyi.
44003024	Ee nyi wudo na waikimbi wokya Samueli na walya waleituma numa yake wose wadedye wechiongwo mbonyi tsa mafiri ha.
44003025	Nyo mukeri wana wa waikimbi wo na wa mkundana fulya, fulya Ruwa awewikyanyi na waku wanu kechiwia Abrahamu ke, Na oshari lopfo iyo kiidi kyalo mbaṟi tsa wandu tsii kunu masangenyi mpfondo tsecha iwikyo one tsose.
44003026	Ruwa kekimaa iṟutsa Mana chu oke alesongwo imduma konu nyo kundu namwonyishe kemletsana oryo umu onu ipfo mawichonyi hake.”
44004001	Kyasia Petro na Yohane wechiongoya wado wandu wadi wakohanyi wanene wakawachea warianyi na mchili o hekalu na Wasadukayo.
44004002	Wo wawodo nyashi mnu kipfa ili wailosha wandu wechiongwo iṟuka lya wapfu lilewoneso nyi Yesu.
44004003	Wakawapfunga mawoko wakawashingya mba kukiweda ili lya ngama cha kipfa komshika iila.
44004004	Na walya weadanya dedo wafoi wakakuidikya na mfoe fo wasoṟo walya fukashika shiku shitanu.
44004005	Kyasia ili lya ngama ngamenyi wanene na wameku na walaanyi wa shitabu wakasanza kulya Yerusalemu.
44004006	Na Kayafa nao na Yohane na Aleksandria nawo wose wawei wa kisharinyi kya mkohanyi ang'anyi.
44004007	Wakawawika makiidi hawi hawo wakawawesa, “A nyi kui pfinya ya ku mlewuta mudo a nyi kui rina lya wu?”
44004008	Naho Petro kaichuṟo Mumuyo Mwele kawawia, “Lanye wanene na wandu na wameku.
44004009	Kokoya lohenda yanduyo inu kya mndu ulya mnyonge kya njia iya alechiṟo nayo.
44004010	Kemanyenyi nyo mose na wandu wa Israeli wose ke nyi kipfa kya rina lya Yesu Mnasareti ichu mlembambya msalabenyi Ruwa kamṟutsa wapfunyi, nyi kui rina lyo mndu chu ahoṟoki lya oshangunyi lonu ai na oru.
44004011	Nao nyio ichu iho lilya liweimine nyi nyo wewika mba, nalyo lyambiko-ho liwe inene lya kinga ndumbenyi.
44004012	Ma kukipfo-se ungi aende okiiopfo. Kyamba kulakeri ma rina lingi kunu shia ruwehu li inengye wandu liwanyi lukiṟo nyilyo.”
44004013	Kyasia wekiwona wuṟamtsu wo Petro na Yohane na imanya ke nyi wai wandu walai waloshe wo ilosho wakatiṟi mnu, wakawamanya ke nyi wawekeri kimu na Yesu.
44004014	Wakawewona mndu ulya elechiṟo ahoṟoki kimu nawo, walamanye ma kindo kyehalwo.
44004015	Wakawawawasa wawuke mba ya chila, nawo wakakusanza kiṟika.
44004016	Wakahamba, “Luwutye ki wandu wa? Kyamba nyi ṟiho imanyikye na pata waiwutye, imanyikye ko wandu wose wai Yerusalemu, manya lochiidima iikanapfo.
44004017	Kya indi kundu kindo ki kilahende idung'ana ko wandu le luwaoweshe walahambe-se mbonyi tsa rina li ko mndu ma kawa uhya oose.”
44004018	Wakawalaha wakawatutuma walawone wechihamba mbonyi ma walaloshe kya rina lya Yesu ma limu.
44004019	Petro na Yohane wakawahalwo wakawawia, “Kokoya nyi kisumhanyi imwadanya nyo kota Ruwa le kedumbwonyi iki nyo muwenyi.
44004020	Kyamba so lochiidima ida luladeda ikyo lulewona na iichopfo.”
44004021	Nawo wekimaa iwaowesha-se wakawalekya walawone njia yewahoṟuo kitewe nyi wandu cha kipfa wandu wose waweichimbiṟa Ruwa kya shilya shilewutika.
44004022	Kyamba mndu ulya alewutiyo ṟiho lilya lyemchiṟa maka yake nyi iweidye maka makumi haana.
44004023	Wekimaa ipfungwo wakahenda ko wandu wawo wakawaongoya mbonyi tsa shindo shilya shose walewio nyi wakohanyi wanene na wameku.
44004024	Nawo wekiicho wado wakairya Ruwa maṟu hawo kui ngoo imu wakahamba, “Hoi Mndumii, iyo uwikye ruwehu na wanda ii na ipalipali lilya na shindo shose shikeri-pfo.”
44004025	“Na iyo udedye kui Mumuyo Mwele na dumbu lya isinga lyapfo Dawidi mku chu odu kohamba, ‘Nyi Kili wa mbaṟi njihenu wapongana na mkambo ya wandu ikahia sha mai?
44004026	Wamangi wa wuyana watikiriana wakusanza, na waitoṟi wapfungana wakadeda kyama kyelemana na Mndumii na Kristo oke.’
44004027	Cha kipf̱a nyi lohi kunu mṟinyi fu Herode na Pontio Pilato handu hamu na wandu wa mbaṟi njihenu na wandu wa Israeli walesanza kya isinga lyapfo yele o Yesu ichu ulemshimbwo na mafuda.
44004028	Ili walewika wadi wakahenda iwuta kilya owoko lopfo na chila yapfo iweteseheṟye wokya kacha shiwewaṟi shiwutike.
44004029	Kyasiang'u hoi Mndumii, keambuya wo wulalu shiowesha shawo, notarame masinga hapfo, wadede idedo lyapfo wai na wukesi.
44004030	Nohoṟuo owoko lopfo lochiṟa wandu kundu shichano na ṟiho tsitanyike kui rina lya manopfo mwele o Yesu.”
44004031	Kukashika wekimaa iterewa Ruwa handu halya wawesanzye-ho hakadihina wakaichuṟo Mumuyo Mwele wakaongwo idedo lya Ruwa wai wakesi.
44004032	Na mfoheṟa ya waidiki walya wawei ngoo imu na mrima fumu. Nawo kulakae-ho ma umu kehamba shindo shilya awode nyi shake amonyi, kya indi wawewode shindo shose kyando.
44004033	Na wasu wakawa weṟingishya iṟuka lya Mndumii Yesu na pfinya ing'anyi, nawo wakawonesyana wucha wung'anyi wose.
44004034	Ma ipfo kiidi kyawo kuweipfo ma umu awewuṟye kindopfo; kyamba walya wose walekuhuṟya kihamba ang'u mba nyi waleshikumba wakaende wuhuṟu wo shindo shilya shilekumbo.
44004035	Wakacha iwuleṟya oo madendenyi ha wasu. Naho kikahawyo oryo mndu cha sa mndu awuṟye.
44004036	Kuwepfo na mndu Mlewi awukye Kipro, rina lyake Yosefu, aledeyo rina nyi wasu Barnaba, ikyo nyi ihamba, mana kiṟeenyi.
44004037	Nao awewode dema kalikumba kaende fesa iya kaileṟya oo madendenyi ha wasu.
44005001	Kyasia kukeri-pfo Msoṟo mu ewio rina lyake nyi Ananyia na mka oke nyi Sapfira. Kahenda ikumba kihamba kyake.
44005002	Kaṟoṟokwo-ho wuhuru wulya maata mka aichi, kacha arie-ho kiteeno kilya kakilerya oo madendenyi ha wasu.
44005003	Petro kambia, “lyo Ananyia, nyi kili Satana akuichwo ipfo ngoonyi yapfo icha iwia Mumuyo Mwele wongo na iṟoṟokwo wuhuru wo dema lyo maata?
44005004	Nyi kulawechiidima ikukaya nafo fui fopfo na ili fuwei mkumbe cha kiwei kyapfo kya oru lopfo? A ili kindo kido kikucheye ipfo mrimenyi fopfo nyi ki? Ma chi wandu owalembapfo chila Ruwa!”
44005005	Ananyia kekiicho ado adi kaho wanda kapfa. Wuowu wung'anyi wukahoya wandu walya waleicho iki wose.
44005006	Kukakure wanake wakamwira-ho wakamduo nja wakamṟika.
44005007	Oweṟe cha hando ha saa tsiṟaṟu mka ulya oke kawecha iida naho alaichi kilya kyambutika.
44005008	Petro kambesa, “Kenjiwia nyi mukumbye dema lyo wuhuru na iwo?” Nao kahamba, “Ee na kui wuhuru wo.”
44005009	Petro kambia, “A ikyo nyi kya iki ili mleidikyana mudi muwawi ke muche iseenga Mumuyo o Mndumii? Ambuya wandu walya wahenda iṟika mii opfo aiho oo mongo, nawo wechikuduo na iyo.”
44005010	Nalyo liyenyi kaho wanda oo madendenyi hake kapfa. Wanake walya wakaida naho wakakoya amepfa wakamduo nja wakahenda imṟika kufui na mii.
44005011	Nahong'u wuowu wung'anyi wukahoya siṟi yose na wandu wose waleicho ishi.
44005012	Na kui mawoko ha wasu kukatanyika shichano na maṟihio hafoi kiidi kya wandu. Nawo wose nyi wawekeri alya kidangashenyi kya Solomon wai na mhio fumu.
44005013	Na ipfo kiidi kya wandu wengi wose kwipfo ma umu alekaria ilungana nawopfo, wandu wakawahonerya mnu.
44005014	Kyasia kukahenda kochiengeṟyo-ho wandu waidikye Mndumii mamingi fung'anyi fo womi na waka.
44005015	Koikyo kukatana wandu waluo wawa moleṟyo ipfo njiehu tsing'anyi wawalaṟe njonyi-hu na shitaṟe-hu kundu Petro kacha kiṟishe kyake tupu kiwikye umu-ho owo mṟishe.
44005016	Nafo mamwingi fo mṟinyi ikeri kulya mbai mbai ya Yerusalemu wakasumbuhana wechiende waluo na iwo wai walise wukiwa nyi waṟufu wawicho, nawo wose wakachiṟo.
44005017	Kukakure mkohanyi ang'anyi na walya wose wawei kimu nao, iwo nyiwo wawei wa msanzyenyi fo Masadukayo, wakakure waichwo wunyeng'i.
44005018	Wakawada wasu wakawawika mbenyi ya mwapfungo.
44005019	Na malaika o Mndumii kacha kapfungwo mongo ya mba iya ya wapfungo kio kawawuta-pfo kahamba.
44005020	“Hendenyi muhoṟoke hekalunyi muwie wandu madedo ha hose ha moo fu.”
44005021	Nawo wekiicho iki wakahenda kilawo kulya hekalunyi wakawoka ilosha. Mkohanyi ang'anyi kacha arianyi na walya wake wakalaha chila iya ing'anyi sanza-pfo na wameku wasambuṟe waana wa Israeli wose wakaduma wandu kulya kipfungyonyi wawaendepfo.
44005022	Waṟundi walya wekishika-pfo walawawone kulya kipfungyonyi wakawuya wakaongoya wehamba.
44005023	“Mba ya wapfungo nawo iwenjipfunge neng'cha wyoo na waringi nawo wawehoṟoki alya mbele ya mongo; kya indi lupfungwo mongo lokoya-pfo mndupfo.”
44005024	Mchili o hekalu na wakohanyi walya wanene waicho wadi isho wakahoyo nyi ipfiio nyi mdo kipfa kyawo wakahamba, “Iki nyi kirie iwa-se kida ngesa?”
44005025	Kukacha-pfo mndu kawashitsya mbonyi ke wandu walya mlewashingya kulya mba ya wapfungo nyi kulya hekalunyi wai wahoṟoki wechilosha wandu.
44005026	Nahong'u mchili ulya kukure kahenda kimu na waṟundi walya wakawaende, indi chi kui pfinyapfo kyamba waleowuo wandu walache iwakumbya maho.
44005027	Wakawaende wakawaanduya ipfo mengenyi. Mkohanyi mnene kawawesa kehamba.
44005028	“Alae chi lulembawasa nyo na imtutuma munu ke mulaloshe mochisenda rina lyi, nanyo ambuyenyi momeichuṟa Yerusalemu shilosho shanu, nawo mukundi iluendye samu ya mndu ulya ikucheye huyadu.”
44005029	Petro kimu na wasu wakahalwo wakahamba, “Nyi kiwaṟi iindya Ruwa kota wandu.
44005030	Ruwa chu o waku wadu alemṟutsa Yesu ko wapfu nyio ichu mlembaha mochimmasa kidi-hu.
44005031	Nao nyio ichu Ruwa alemira na owoko loke lo kulyo kamtana mwitoṟi mokiṟa wandu nainenge Waisraeli mdumbuye na mhoṟye fo njonyamaṟo.
44005032	Natso nyi lukeri waṟingishi wa mbonytsi na Mumuyo Mwele aiho ichu Ruwa ainengye walya wamwidikye wose.”
44005033	Wekiicho wado kikawakoṟa ngoo tsawo wakakusaṟa kewawaha.
44005034	Kukakure-ho umu o chila iya ing'nyi nyi mndu Mfarisayo rina lyake nyi Gamalieli ai mlosha o mawawaso moindyo nyi wandu wose kawawasa ke wasu wadao kya nja oweṟe.
44005035	Kawawia, “Lanye wasoṟo wa Israeli, kuṟisenyi kya wandu wa kya kindo mochiwawutya.
44005036	Cha kipfa numa ya mafiri ha kulekure mndu elaho nyi Teuda kechikuhamba ke nyi mndu ang'anyi wandu wafoi washikie mahana haana wakamwosha. Kekiwoho wakarahanyika woose.
44005037	Numa kukakure mndu elaho Yuda Mgalilaya shiheri shilya sherehyo okamba wandu wafoi wakamwosha, kekipfa wakarahanyika woose.
44005038	Kyasiang'u wulalu ngambia le, Kuihia meṟenyi ko wandu wa. Walekyenyi wahende. Cha kipfa kokoya chila ii ang'u mawuto na hai nyi ha kiwandu nyi kechifunjika.
44005039	Kya indi kokoya nyi ikeri ya Ruwa mochiidima iifunjapfo. Mulache ikoyo nyi mui wekapana na Ruwa.” Nawo wakaidikya madedo halya hake.
44005040	Wakalaha wasu wakawakapa wakawawawasa waladede-se kui rina lya Yesu, wakawasama.
44005041	Nawo wakakure ipfo oshangunyi lo chila iya wai waṟamtsu cha kipfa kya isutso kipfa kya rina lya Yesu.
44005042	Nawo ma walakudeye waleehenda-se yongwo mbonyi tsa Yesu mafiri hose ipfo hekalunyi na kui mmba kui mmba.
44006001	Kyasia walya wa kiloshyonyi mfoe fowo wekihenda ifo mnu kukaamka-ho mununuwo fo Wagriki fonunuwya Waebri kipfa waka wawo walya wapfie mii walewa mohadimo ipfo kipfuṟukanyonyi kya oryo mfiri.
44006002	Nalyo walya ikumi na wawi wakalaha mkambo fulya fo wa kiloshyonyi handu hamu wakahamba, “Chi kichihiṟye so lude ihamba idedo lya Ruwa na ihenda iringa shidembo sha kandopfo.
44006003	Nkyo kimaduma le wanawawama, kekusambuṟyenyi ipfo kiidi kyanu sa wawode kiṟumi kicha waichuṟe Mumuyo Mwele wai na waṟango kundu luwadambikye kiṟundyo ki.
44006004	Natso lukae-ho lochiringa shiterewo na ipfuṟukanya idedo lilya.”
44006005	Kyasia kidedo ki kikachihia mkambo fulya fose, wakasambuṟa Stefano nyio mwidiki msanze menyi Mumuyo Mwele, na Filipo na Pirokoro na Nyikanori na Timon na Parmena na Nyikolao ahalukye kiyuda o kulya Antiokia.
44006006	Wakawahoṟotsa oshangunyi lo wasu. Nawo wakawaterewya wakawahekya mawoko.
44006007	Nahong'u idedo lya Ruwa likadung'ana, mtalie fo wa kiloshyonyi fukapfumbuka mnu kulya Yerusalemu, na wakohanyi wafoi wakahaluka wechiidikya.
44006008	Stefano kaichuṟo wutonga na pfinya ya Ruwa kawa mowuta ṟiho na shichano shing'anyi ipfo wandunyi.
44006009	Kya indi waata wa kisomyo kelaho nyi kya Malibertino na kya Wakirene na kya Waalekisanderia na kya walya wa Kilikia na Asia wakakure wakawesana na Stefano kya kirekyano.
44006010	Nawo walaidime iwingana na wuṟango woke ma na Mumuyo ulya awodo nyio echideda.
44006011	Wakatana wahenda itewa wandu wache ihamba, “Loicho mndu chu kechideda madedo heruma Mose kemsanza na Ruwa.”
44006012	Wakaamtsa wandu na wameku na walaanyi wa shitabu wakahenda imwaala wakambada wakamduo kulya njamenyi ing'anyi.
44006013	Wakahoṟotsa-ho wangochi wehamba sha wongo wahambe, “Mndu chu ekeda aladeda madedo hesutsa hando ha haele na njowawasopfo.
44006014	Cha kipfa lulemwicho kehamba ke Yesu cho Mnasareti nyi echinyamaṟa hando ha na ilacha shido shadu lui wainenge nyi Mose.”
44006015	Na walya wadamye ipfo njamenyi ing'nyi wakamwambuya wose wakawona oshangu loke lui cha lo malaika.
44007001	Kyasia Mkohanyi ulya ang'anyi kahamba, “A ngesa na wudo kii?”
44007002	Stefano kahamba, “Wanawawama wako na wawandie wako, kenjiadanyenyi! Ruwa chu menyi wuitoṟi alewonekya mku chu odu Abrahamu lyamandi ei kulya Mesopotamia alamehenda kulya Haranyi.
44007003	Kambia, ‘Kure kunu orukenyi lopfo na kowashari wapfo uhende isamya isangenyi kundo njechikuloṟa.’
44007004	Nalyong'u kasama kulya orukenyi lo Wakalidayo kacha ikaa Haranyi, kakure-pfo numa ndee amepfa, Ruwa kamsamiṟa-pfo kamsamiṟya sanga li mu-lee-ho nyo wulalu.
44007005	Nao alemnenga-ho kyedeya mndu kyoṟa ma hando ha ochayo lumupfo na kamteṟya ke nyi echimneenga luwe lo wuchili woke na oshari loke lo numa nao lawewode mana mandi hopfo.
44007006	Ruwa kahamba, ‘Adi ke oshari loke nyi wechisamia orukenyi lo wandu wengi, nawo nyi wechiwatana masinga hawo na iwawutya shiwicho hando ha maka mahanna haana.
44007007	Na mkambo fulya fo wandu wechiwatana masinga, inyi njechifuanduya, nyio Ruwa ahambye ado. Kikamewa ikyo wawukeng'u-pfo, nawo wache injipfuṟukanya hando ha.’
44007008	Kamnenga mkundana fo odino, Kikamewa ikyo Abrahamu kafee Isaki kamdina mkonu fo nyanya. Isaki kafee Yakobo kawemdina. Yakobo kafee waku walya wadu, walya ikumi na wawi kawewawutia ado.”
44007009	“Waku walya wadu wakanyenyia Yosefu wakamkumba wuhuru nadao Misiri. Ruwa kamkayapfo,
44007010	kambuta mawukiwenyi hake hose kamkundishya Farao ulya mangi ya Misiri kechimsumba wuṟango. Nao kambika mokalya Misiri yose na mba yake yose.
44007011	Kyasia kukacha njaa orukenyi lo Misiri lose na Kanaanyi na mawukiwa hang'anyi mnu, nawo waku walawone kindo kyelya.
44007012	Kukashika Yakobo kekiicho ke Misiri kwipfo nganu kaduma-pfo waku walya wadu kyaṟo kya kuwoka.
44007013	Na kyaṟo kya kawi Yosefu kakumanyisha ko wanawamae kukawemanyikya na Farao kiparika kya Yosefu.
44007014	Yosefu kaduma ke ndee o Yakobo nahende endo hamu na kishari kyose washikye wandu makumi mfungade na watanu.
44007015	Yakobo kasoka na Misiri wakapfia-pfo wo na waku walya wadu.
44007016	Wakadao wakashitso Shekemu wakaṟiko kulya kipfunyi kilya Abrahamu ehuṟa na fesa yake ko wana wa Emori kulya Shekemu.”
44007017	“Kyasia kiheri kilya Ruwa eteṟyana na Abrahamu kekishika itikiria kufui wandu walya wakapfumbuka na yengeṟeka mnu kulya Misiri.
44007018	Itane kokure-pfo mangi ingi sa alaweichi kya Yosefu.
44007019	Mangi chu kawutya waku wadu sha mtambo na iwatanya shiwicho kechiwawawasa ke wawihitse shiwana shawo shitutu kundu shilakae na moo.
44007020	Kiheri kyo Mose kafeo nao nyi awekundo nyi Ruwa kalelo na iringo hando ha meri iṟaṟu kanyi ko ndee.
44007021	Kekiwihitso mana o Farao o waka kamwira kamduo kamlela nawe cha mana oke.
44007022	Mose kalosho wuṟango wo Misiri wose kawa mbahanyi o madedo na mawuto.”
44007023	“Mose kekimaa maka makumi haana kaitiko nyi ngoo yake kehenda yambuya wanawamae wandu wa Israeli.
44007024	Kawona umu aweituṟo kamkaya kamtaya kirache kawaha Misiri ulya.
44007025	Nyi alekusaṟa ke lako wanawamae nyi wechimanya ke Ruwa nyi awainengye okiio kui owoko loke, kya indi walemanyapfo.
44007026	Ili lya ngama kawache-se kakoya wawi wechiloyana kakunda iwasansa na iwika-ho ofoṟo kewawia, ‘Lanye womi mui wana wa mka, nyi kiili muiwutiana kilasumhanyi?’
44007027	Kya indi ulya moafinyia odoe kamkumbalya mbai kambia, ‘Nyi o wu akuwikye nowe mwitoṟi moluchilia so?
44007028	Alae nyi ukundi injiwaha chando ule-waha Mmisiri ulya wukowu?’
44007029	Mose kadicha kitewe nyi idedo li kakaa ai msami orukenyi lo Wamadiamu kafee-pfo wana wawi.”
44007030	“Koikisia maka makumi haana malaika o Mndumii kambonekya kulya nuka ya Sinai ai olewonyi lo modo ipfo kingeṟenyi.
44007031	Mose kekimbona kaṟihyo kiwonesyo kilya nao kechitikiṟia afui ke nambuye kukaichyo ṟu lya Mndumii lyehamba.
44007032	‘Inyi nyi njii Ruwa o waku wapfo, njii Ruwa o Abrahamu na o Isaki na o Yakobo.’ Mose kadedema nalakarye yambuya-ho.
44007033	Mndumii kambia, ‘Wuta shadu sho shapfo cha kipfa iya hando uhoṟoki-ho nyi hando haele.
44007034	Nyi ngamewona kituro kya wandu wako kulya Misiri, ngaweicho na msumukyo fowo ngasoka njiche njiwawuteho. Na wulalu kendeng'u, njikuduma nohende kulya Misiri.’
44007035	Nyio Mose cho walewoka imleha wehamba ke o ku akuwikye nowe mwitoṟi moluchilia, nyiong'u aledumo nyi Ruwa nawe mwitoṟi moletsa wandu kui owoko lo malaika ulya alembonekya alya kingeṟenyi kilya.
44007036	Icho nyiong'u alewawuta kechitana ṟiho na shichano kulya orukenyi lo Misiri na kulya ipalipalinyi lya malale na kulya nuka hando ha maka makumi haana.
44007037	Mose cho nyio alewia wandu wa Israeli, ‘Ruwa echimwamtsya mwikimbi cha inyi ipfo kiidi kya wanawamanu.’
44007038	O nyio awerianyi na malaika ulya ipfo siṟinyi ya kulya nuka ulya ededa nao kulya fumvu-hu lya Sinai na waku walya wadu. Nyio aleambya madedo hawode moo naluinenge so.”
44007039	“Mndu chu waku wadu walekunda imwidikyapfo, kya indi nyi walemkunahya mbai wakawuya idosa macha ha Misiri ipfo ngoonyi tsawo.
44007040	Wakawia Aron, ‘Lutsanye ma-ruwa helusongoya, cha kipfa Mose cho aleluwuta kulya Misiri lulaichi kindo kimtowokyepfo.’
44007041	Mafiri halya wakatsana mfano fo ihache wakafuendye shidaso wakachihio nyi kilya wakiwikye na mawoko hawo wawenyi.”
44007042	Kyasia Ruwa kahamba, “Samanya kawada wapfurukanye matoṟito ha nginehu chando kii kiṟehye kitabunyi kya waikimbi, ‘Alae mulenjikoṟya inyi shemaya modonyi na njodambiko maka iya makumi haana kulya nuka lanye wasoṟo wa Israeli!
44007043	Ote, nyi hema lya Moloki muleliira-se na nyenyeri ya Ruwa lyanu Romfa; ntso njofano muletsana muwenyi kundu mutsiolokye wanda. Na inyi njechimusamiṟa muhende kuleshe mutano moshika Babilon.’
44007044	Shiheri shilya waku wadu wawei kulya nuka nyi wawewode hema lilya lya kiṟingishyo liwei chando ulya ededa na Mose awawasye ke wasungusie likeri cha ofano lulya aleluwona.
44007045	Nalyo nyilyo waku wadu walya wawei na Yosua waleliambya wakaliitsa na ipfo sangenyi lya mkambo ya wandu Ruwa alewafuna wechidicha oshangu lo waku wadu. Na wudo liwekaa shika mafiṟi ha Dawidi.
44007046	Nao akundikye Ruwa katerewa momu fowonya Ruwa o Yakobo handu hekaa.”
44007047	Kya indi nyio Solomon aleshika imbikya mba,
44007048	“Kya indi ichu ai huya shose ekekaa mba tsii njiwike na mawokopfo chando mwikimbi ahambye.
44007049	Ruwehu nyi oloṟika loko lo wuitoṟi na wanda ii nyi hando hako hehekya madende hako. Mndumii ahambye, ‘Nyi mba njiki mochinjiwikya? Nyi handu haki inyi njechiidima yonyonya-ho?
44007050	Chi owoko loko luwikye isho shose?’
44007051	Nyo nyi mui mudi na okuchu mulunganyi ilehya Mumuyo Mwele mulai wadine ngoo manya madu; chandu waku wanu wawewutye nanyo na wudo da.
44007052	Nyi ku kuwei mwikimbi waku wanu wakada walamterengya. Ee lae na iwaha wakawewaha walya weesongwo ihamba mbonyi tsa macheenyi ha ichu mhorotsu, ichu nyo mlewa wulalu watwaṟi wake na wawahi.
44007053	Njowawaso nyi muletsiambya kui kitutumyo kya wamalaika manya mulatsiwade.”
44007054	Kyasia wekiicho madedo halya wakahya ipfo ngoonyi wakamwimadya maheho.
44007055	Nao Stefano aichuo Mumuyo Mwele kaambuya kulya ruwehu kawona wuitoṟi wo Ruwa na Yesu ahoṟoki kuwoko ko kulyo ko Ruwa.
44007056	Kahamba, “Ambuya, njiwonyi kulya ruwehu kuṟuhukye na Mana ulya o mndu ahoṟoki ipfo ora lo kulyo lo Ruwa.”
44007057	Nawo wakasambahada mnu na ṟu ling'anyi wakapfinyika na madu hawo wakamrundukya wose wai na mhio fumu.
44007058	Wakamkunahya nja ya mṟi wakambaha wemkumbya maho. Na wangochi walya wakaleṟya nguo tsawo tsa huye alya madendenyi ha msoṟo o rika lya wandu awekeri-ho elaho rina lyake nyi Saulo.
44007059	Wakakumbya Stefano maho nao katerewa kahamba, “Hoi Mndumii Yesu, ambya mumuyo foko!”
44007060	Kapfiria ndi kalaha na ṟu ling'anyi kahamba “Hoi Mndumii! Ma kulawapfungiṟye-wo wunyamaṟi wu!” Kekihamba ado donyi kadonyikya madonyi kapfa.
44008001	Nao Saulo awei umu o walya walemdumbuya kyake ke nawoho. Mfiri fulya kukaamka kiterengyo king'anyi keterengya siṟi kulya Yerusalemu. Wose wakarahanyikya kulya shihongonyi sha Yudaya na Samaria. Wandu wedeo Yerusalemu na wasu.
44008002	Indi wandu weowuo Ruwa wakaira mnying'a fo Stefano wakahenda imṟika necha wakamkapya kilio king'any.
44008003	Saulo kawutya siṟi shifoi sheinyamara kechiida mba kui mba na ikuruo-pfo womi na waka na ihenda iwashingya mba ya wapfungo.
44008004	Na walya walerahanyikya ipfo na ipfo wakahenda wechiongwo idedo lilya.
44008005	Kyasia na Filipo kasoka kashika kulya mṟinyi fulya fo Samaria kawaongoya kya Kristo.
44008006	Wandu walya mamwingi wakakuwada mnu na shilya shileongoyo nyi Filipo wechiadanya na mrima msanze ili wawona na ṟiho tsilya tsechiwuto nyio.
44008007	Kyamba wandu wafoi wawewodo nyi mṟufu mbicho walehenda iletso ikawuka-ho yechifihiṟa mnu, na wahuli wafoi na wawetiliwanyi shiwungo wakahenda ichiṟo.
44008008	Kulya mṟinyi fulya kukakaa-pfo sia ing'anyi mnu.
44008009	Kukawekaa-pfo mndu ipfo mṟiny ewio rina lyake nyi Simon, awode wuhanga, nyi aweṟihishye mnu wandu wa oshari lo Wasamaria kechihamba ke nyio ai mnene.
44008010	Nao nyio aleadanyio nyi wose wokya mtutu itane ang'any wechihamba, “Simon nyi awode wuidimi wo Ruwa wulya wung'anyi.”
44008011	Na kitewe wamwadanye wado nyi kipfa nyi kiheri sa kileshe awemeṟihisha wandu na wuhanga woke.
44008012	Nahong'u wekiidikya Filipo kechiongwo ndumi ya sia ya wumangi wo Ruwa kui rina lya Yesu Kristo wakahenda ikupatisyo-ho womi na waka.
44008013	Nao Simon amonyi aleidikya kapatiso kakuwada na Filipo kaṟihisho mnu awona shichano na riho tsilya tsing'anyi tsiweiwutika.
44008014	Na wasu walya wei kulya Yerusalemu wekiicho ke Samaria yameidikya na yambya ideḏo lya Ruwa wakawadumya Petro na Yohane.
44008015	Wakasokya napfo wakawaterewya waambye Mumuyo Mwele.
44008016	Cha kipfa alawemewasokye ma umu owo shile nyi walepatisyo rina lya Mndumii Yesu.
44008017	Oweṟe nalo ili walewahekya mawoko nawo wakaambya Mumuyo Mwele.
44008018	Na Simon kekiwona ke wandu nyi wainengo Mumuyo Mwele kui ihekyo mawoko ha wasu kawaendie fesa.
44008019	Kahamba, “Njinengenyiwo na inyi pfinya yo kundu oryo mndu ngamhekya mawoko naambye Mumuyo Mwele.”
44008020	Petro kambia, “Fesa yapfo ihende ideka kimu na iyo ilindi ohia ke kisumbo kya Ruwa kechihuṟo na masaa.
44008021	Uwode ohawi ma kiteeno kya kindo kipfo cha kipfa ngoo yapfo iwode wuhoṟotsu oshangunyi lo Ruwapfo.
44008022	Kyasia wikang'u matumatu kya owicho lu lopfo noterewe Mndumii Ruwa, kundu kokoya kechiwa noloheṟo kya makusaṟo ha ha ngoo yapfo.
44008023	Cha kipfa njikuwonyi nyi uichuo mawawyo cha nduu uweimfunge sha mkika cha mhanda fo ngu.”
44008024	Simon kahalwo kahamba, “Kenjiterewenyi nyo ko Mndumii-kundu isho ohamba shilanjihoye ma kimu.”
44008025	Nawo wekimaa iṟingishya na yongwo idedo lya Mndumii wakawuya na Yerusalemu wechiongwo ndumi ya sia ya okio shihongonyi sha ko Wasamaria sa shifoi.
44008026	Kyasia malaika o Mndumii kacha ideda na Filipo kambia, “Kureho nohende kulya-kya ora lo kosoko kulya mkuwalenyi fusokye fuwuka Yerusalemu fukahenda soka na kulya Gaza, nyi kundo kuwode olele.”
44008027	Nao kakure-pfo kakuhendya napfo Naho adi a ulya mndu Mhabeshi ai mnzenge mheki o mangi iya mka Kandake o kulya Habeshi ai na mnjama oke awemdambikye kisa kyake kyose nakikalye. Nao awecheye kulya Yerusalemu iterewa-pfo.
44008028	Nao nyi iwuyang'u ai adamye igarinyi lyake kechisoma kitabu kya mwikimbi Yesaya.
44008029	Kyasia Mumuyo kawia Filipo, “Tikiria hafui na igari li nohendesane nalyo.”
44008030	Filipo kechisembelya naho kaicho kesoma kitabu kya mwikimbi Yesaya kambia, “Alae kyawekutambalahalukya ikyo uisoma?”
44008031	Nao kahamba, “A njiidime njida kulawode mndu echinloṟa njia?” Katerewa Filipo nadoye kulya igarinyi nadamye-pfo kimu nao.
44008032	Na kifunjo kya mṟeho awei ikisoma nyikyo iki, “Nyi aledao kishinjyonyi cha ichondi lilechifuha oshangunyi lo molioda, nyi wudo nao ma nalatambaṟuo dumbu lyake.
44008033	Ipfo kundo awekunyiṟye adi mondu foke fukaangatso. Nyi o wu echitichya kipaṟika kyake? Cha kipfa moo foke nyi fui mwire fulakae kunu shi.”
44008034	Mnzenge ulya kahalwo kawia Filipo, “Ngakuterewa njiwia, mwikimbi chu adeda madedo ha nyi kya wu ahamba; nyi mbonyi tsake o amony ang'u nyi kya mndu ungi?”
44008035	Nalyo Filipo katambaṟuo dumbu lyake kawoka alya kyasyonyi kya mṟeho fu kamwongoya ndumi ya sia ya Yesu.
44008036	Kyasia wechihenda wadi ipfo njienyi wakashika ikoya kundo ko mṟingenyi. Mnzenge ulya kahamba, “Ambuya aifu mṟinga, nyi kiki kyechinjiima njilapatso?” [
44008037	Filipo kahamba “Kombona amekuidikya kui mrima fopfo fose na kwipfo momu.” Nao kahalwo. “Ngaidikya Mana o Ruwa ke nyio Yesu Kristo.”]
44008038	Kawawasa igari litirimisho. Wakasokya kulya mṟingeny wo wa wawi o Filipo na Mnzenge ulya, kahenda impatisa.
44008039	Kikasia wekiwuka kulya mṟingenyi malaika o Mndumii kaira-ho Filipo kemmeṟutsa msenge ulya nalakimbone-se, kawada njia tsake a mchihie.
44008040	Filipo kawono kulya Azoto, nao kawa moidaida ipfo keongwo ndumi ya sia ya okiio mṟinyi yose katana ashika Kaisaria.
44009001	Kyasia na Saulo kakaa keikoro mikoro fokudosa oloyo na iwaha walya wa kiloshyonyi kya Mndumii Kahenda kulya ko mkohanyi ang'anyi.
44009002	Kambesa baruo tsehenda kulya Damasiko tsa kulya sinagogenyi, kundu, kakokya-pfo wandu wa njia ii wai womi ang'u waka, nawapfunge na iwaende na Yerusalemu.
44009003	Kyasia echihenda ashikye kufui na Damasiko idi ngela pereseng'u ikamdung'anyitsya sa riti iwuka ipfo ruwehu.
44009004	Nao kaho wanda kaicho ṟu lembia, “Saulo wu, Saulo wu! Nyi kili owa monjiterengya?”
44009005	Nao kahamba, “Iyo nyi iyo wu mndumii?” Nao kahamba “Inyi nyio Yesu ichu okemterengya iyo.
44009006	Kya indi kure nohende ipfo mṟinyi nochikaa uwio kindo kikuwaṟi iwuta.”
44009007	Na wasoṟo walya wawerianyi nao wakahoṟoka-ho waangalali, ṟu wakaliicho walawone mndu.
44009008	Saulo kakure alya wanda, kekitambaṟuo meso hake nalaidime iwona. Wakambada owoko wakamteteṟa wakamshitsa kulya Damasiko.
44009009	Kakaa-pfo mkonu iṟaṟu a mpfu meso, ma alalya kindo ma inyo.
44009010	Kyasia kulya Damasiko kukeri-pfo mndu o kiloshyony rina lyake nyi Ananyia. Mndumii kacha imbia oo kiwonyonyi, “Ananyia!” Nao kahamba, “Nyi iya njii hoi Mndumii.”
44009011	Mndumii kambia, “Kekure nohende kulya njienyi i njideye rina nyi njihoṟotsu noshihe mndu awio rina lyake nyi Saulo o kulya Tarso ipfo mba ko Yuda. Cha kipfa nyi aipfo aiterewa.
44009012	Nao nyi amewona mndu kiwonesyonyi ewio rina lyake nyi Ananyia keida na ipfo mba koke kecha imhekya owoko kundu nawuye-se iwona.”
44009013	Ananyia kahaluo, “Ale Mndumii, njileicho kya msoṟo chu njewio nyi wandu wafoi chando aletana wandu waele wapfo wa kulya Yerusalemu shindo shiwicho shifoi.
44009014	Na ili ai kunu na awewode pfinya awutye kulya ko wakohanyi wang'anyi yecha ipfunga iwo welaha rina lyapfo wose.”
44009015	Kya indi Mndumii kambia, “Wada njia uhende-pfo, kyamba o ichu nyi anjikerye kisha kyako ndekisambuṟa nahende iduo rina lyako sumuhana na wandu wa masangeny na wamangi na wana wa isiraeli.
44009016	Kyamba njechikaa njimloṟe shilya shimwendye nahende iwawiṟo kimaduma kya rina lyako chando kimbaṟi ishiwona shose.”
44009017	Kyasia Ananyia kakure kahenda iida na kulya mba iya kamhekya mawoko kahamba, “Saulo, mowowama oko, nyi Mndumii anjiduma o Yesu chu alekuwonekya kulya njienyi kochicha kundu uwuye-se iwona noichuṟo Mumuyo Mwele.”
44009018	Nalyo liyenyi kikamwowokya ipfo mesonyi hake cha nyi kuweho mawala kawuya iwona. Nao kakure kahenda ipatiso.
44009019	Kakulia kando kairika, kakaa kulya ko walya wa kiloshyonyi wa kulya Damasiko mfiri yeikena.
44009020	Nalyo liyenyi kaonguo kya Yesu kulya masinagogenyi ke o nyi Mana o Ruwa.
44009021	Walya waleicho ishi wakaṟihio mnu wose wakahamba, “Ichu chio ulya awei moterengya iwo welaha rina li kulya Yerusalemu? Na kimaduma cha ikyo kimwendie na kunu nyi kundu nawafunge na iwaduo ko wakohanyi wang'anyi.”
44009022	Indi Saulo kaitika iṟingishya kapfulutsa Wayuda walya wawei kulya Damasiko nyashi kechiwanza ke ichu nyi Kristo.
44009023	Ko-meidaho mfiri sa ifoi Wayuda walya wakasanza kyama ke wambahe.
44009024	Kya indi Paulo kamanya mtambo fowo wakawa wemlaya alya shichuminy mfiri na kio wambahe.
44009025	Walya wa kiloshyonyi wakamwira kio wakamrundutsa alya omombohu lo mṟi wakamsotsya wanda na itimba.
44009026	Nao kekishika kulya Yerusalemu kahesha ikulunga na walya wa kiloshyonyi, nawo wawekaa wemwowuo wose walaidikye ke nao nyi awei o kiloshyonyi.
44009027	Nyio Barnaba kamwambya kamdaya wasu kawaongoya chando alewona Mndumii kulya njieny ke nyio alededa nao na chando awei yongwo rina lya Yesu kulya Damasiko alawode wuowu.
44009028	Nao kakaa nawo handu hamu kulya Yerusalemu kechiida na iwuka. Kawa mokuhamba na pata ke nyi aihendelya rina lya Mndumii.
44009029	Kahenda ideda na siṟi ya Wagriki na iwingana nawo. Nawo wakadeda kyama ke wambahe.
44009030	Kyasia wanawawama wekimanya mbonyi tsi wakamduo kulya Kaisaria wakamdika Tarso.
44009031	Nahong'u siṟi tsikakukaya na ofoṟo kulya Yudaya kose na Galilaya na Samaria wakakulunga mbika imu wechichumia weowuo Mndumii wakawonyo mwengeṟya kui wuamtsu wo Mumuyo Mwele.
44009032	Kukashika nao Petro kechitengetatengeta njora tsose kahenda isoka na ko waele wawei kulya Lida.
44009033	Handu halya kawona-pfo mndu ewio rina lyake nyi Ainea. Awelee kitaṟehu maka nyanya cha kipfa awei mumu shiwungo sho.
44009034	Petro kambia, “Ainea, Yesu Kristo akuchiṟa. Kure noale kitaṟa kyapfo iyo kumonyi.” Oweṟe nalo kakure.
44009035	Na wandu wai kulya Lida wose na kulya Saronyi wakambona wakahalukya Mndumii.
44009036	Nahong'u na kulya Yope kuwepfo mka o kiloshyony ewio rina lyake nyi Tabita (nyi kimu na sariha.) Mka chu awei sa msanze mowuta mawuto mecha na isungusia shindo shetarama wakiwa.
44009037	Kukashika mafiri halya kaluo kapfa. Nawo wekiidima imsanja wakamleṟya kulya kai.
44009038	Nahong'u ili Lida koi kufui na Yope wa kiloshyonyi walya wameicho ke Petro nyipfondo ai. Nawo wakamdumya wandu wawi wemterewa ke nalatiṟe icha na kowo.
44009039	Petro kakure kaduana nawo. Kekishika-pfo wakamdosa na kulya kai. Waka wakusu wose wakacha ihoṟoka alyando ai wechifuha na imloṟa kanzu na nguo tsilya Tabita awetsiwikye mandi ei nawo.
44009040	Kyasia Petro kawafuna-ho wose kapfiria ndi katerewa aindukye mnying'a fulya kahamba, “Tabita kure!” Nao katambaṟuo meso hake kekiwona Petro kakuira kadamya.
44009041	Nao kambada owoko kamhoṟotsa. Kekiidima ilaha waele walya na waka walya wakusu kambika oo oshangunyi lowo ai na moo.
44009042	Kindo ki kikamanyika kulya Yope kulya mṟinyi fose wandu wafoi wakaidikya Mndumii.
44009043	Kiidima Petro kakaa kulya Yope mfiri ifoi ai kanyi ko mndu ewio rina lyake nyi Simon ai msusi o njonyi.
44010001	Kyasia kulya Kaisaria kuwekeri-pfo mndu ewio rina lyake nyi Kornelio mchili umu o siṟi iya ya wasikari yechilaho Kiitaliano.
44010002	Ai mndu mhendeli aowoye Ruwa o na wa kanyi koke wose echilekya mnu shindo shesaṟya wandu na iterewa kawelungana iterewa Ruwa.
44010003	Nao kawona na pata malaika o Ruwa oo kiwonesyonyi keida na ipfo mba koke kushikye saa kenda tsa mfiri kambia, “Kornelio!”
44010004	Nao kamwambuya a mṟihie kaowuo kahamba, “Nkyo iki kindo ki Mndumii?” kambia “Shiterewo shapfo na shilewekudooya shikashika kikumbuyonyi kya ipfo oshangunyi lo Ruwa na shisaṟyo shapfo.
44010005	Na wulalu kehendang'u duma wasoṟo kulya Yope nolahe-fo Simon ekelaho nyi Petro.
44010006	Nao ai mhenu o mundu umu rina lyake nyi Simon msusi onjonyi, awode mba yake alya mawambao ha ipalipali. Nyio sa echikuwia kilya kikuwaṟi iwuta.”
44010007	Malaika ulya aweideda nao kekikuhendya Kornelio kalaha waṟundi wake wa kanyi koke wawi na msikari umu ai mhendeli o walya wawekemfuṟukanya.
44010008	Kekiidima iwaongoya shose kawaduma wahende Yope.
44010009	Kyasia ili lya ngama ili walya warie njia yehenda napfo washikye kufui na mṟi fulya Petro kado na ipfo kitaangehu kya mba ihenda iterewa-pfo Ruwa ili saa ya kaṟandaṟu ya mfiri.
44010010	Aipfo adi kawado nyi njaa kalanga kyelya. Wechimsungusia kyelya nao katambahuka riso lya mrimenyi.
44010011	Kawona ruwehu kuṟuhukye na kindo kiimsokya kii cha nguo sa nnene kechisotsosotso na makechu ho ha haana kikatana kyashika wanda.
44010012	Ipfo kiidi kuipfo mando hai na moo ha mbaṟi tsose ha madende haana na mando hekuṟuo wanda na ndehe tsa shia ruwehu.
44010013	Na ṟu likamcheya lyehamba, “Kekure Petro noshinje nolye!”
44010014	Petro kahamba, “Manya, ote, hoi Mndumii! Cha kipfa ndalemlye maale kindo kya ngafu na kindo kilai kiharami.”
44010015	Na ṟu lilya likawuya imbia lya kawi, “Kindo Ruwa akiheṟemtsye iyo ulakilahe nyi kya ngafu.”
44010016	Kindo ki kikawutika kido kaṟaṟu. Kiidima kindo kilya kikadoso-se na ipfo ruwehu.
44010017	Kyasia Petro kekikusaṟa na iṟihiyo kya kiwonekyo kilya ke nyi kii kya iki wadi a walya wawei wadume nyi Kornelio wameidima iwesa mba ya Simon wakahoṟoka oo mbele ya mongo.
44010018	Wakalaha wechiwesa kokoya Simon elaho Petro akeri-pfo.
44010019	Nao Petro awei ikusaṟa kya kiwonekyo kilya. Mumuyo kashika imbia, “Aiwo wandu waṟaṟu waiho waikupfula iyo.
44010020	Kure soka-pfo nohende duana nawo, ma kulapfio nyi mdo cha kipfa nyi inyi njiwadumye.”
44010021	Petro kasoka-pfo kakoya wandu walya kawawia, “Aichu nyi inyi mukeri impfula. Nkyo kiki kimshitsye iya?”
44010022	Wakahamba, “Nyi Kornelio mchili mndu mhoṟotsu aowoye mnu Ruwa menyi kiṟumi kicha ipfo osharinyi lo Wayuda lose, o alewawaso nyi malaika mwele ke nadume wandu kopfo nohende kulya kanyi koke nakuadanye kindo ochimbia.”
44010023	Nahong'u kawalaha na mba kawaambya wai wahenu wake. Kikashika ili lya ngama petro kakure kaduana kimu nawo, na wanawawama maataho wawei kulya Yope wakaduana nao.
44010024	Ili lingi wakaafukya Kaisaria. Nao Kornelio nyi aweiho kechiwaweḏya asanzye na kishari kyake ipfo kanyikoke na wambuya wake walya wa kufui.
44010025	Petro kekishika kuidya napfo Kornelio kacha imwambya kakuhutsa wanda oo madendenyi hake kambikya wuindi.
44010026	Petro kamwirya huye kahamba, “Kure hoṟoka, inyi na mbei mndu.”
44010027	Wechideda nao kaida na mba kawonaho wandu sa wafoi wasanzye-ho.
44010028	Kawawia, “Nawo muichi ke mndu Myuda awode momu fowadana na mndu o mbaṟi ingi ma ihenda kokepfo. Kya indi Ruwa nyio alenjiloṟa ke njilatane mndu ma kawa wu ke nyi ai o ngafu ang'u nyi alai mharami.
44010029	Nkyo kimaduma ili ngalaho ndalehe indi ngacha. Kyasiang'u ngawesa nyi kindo kida munjilahie.”
44010030	Kornelio kahamba, “Inu nyi mkonu fo kaana ngambooka ikuotoya itane saa ii, na saa ya kenda njechiterewa kunu mba koko, cha ili ngawona mndu ahoṟoki oshangunyi loko aṟee nguo njikengemari,
44010031	kanjiwia, ‘Kornelio, shiterewo shapfo shamhenda yadanyo na shilekio shapfo shamekumbuyo ipfo oshngunyi lo Ruwa.
44010032	Kyasia duma wandu wahende kulya Yope nolaheho Simon elaho nyi Petro nache na iya. Nao nyi akeri mhenu o ipfo mba ya Simon msusi o njonyi alee mawambao ha ipalipali.’
44010033	Nahong'u oweṟe na lulya ngaduma wandu kopfo. Na iyo kowewuta necha ili omcha. Kyasiang'u aiwa so lose lukeri iya oshangunyi lo Ruwa luadanye isho umbwawase nyi Mndumii shose.”
44010034	Nahong'u Petro katambaṟuo dumbu lyake kahamba, “Nyi kya lohi ngatawuka imanya ke Ruwa ekeambuya wandu fanapfo.
44010035	Kya indi oryo mbaṟinyi ya wandu yose mndu aiho amowoye na iwuta sha wusumhanyi nyi echikundikya koke.
44010036	Aii ndumi aidikye wana wa Israeli wose echionguo ofoṟo luiwiko nyi Yesu Kristo. Nao nyio ai Mndumii o wandu wose.
44010037	Nyi muichi kilya kyake kilewutika kulya Yudaya yose awokye kulya Galilaya ilindi Yohane alemarisa yonguo wupatiso woke.
44010038	Nyio Yesu o Nasareti chando Ruwa alemshimbwo mafuda kui Mumuyo Mwele arie pfinya. Nao katengeta ipfo na ipfo kechiwuta ngata njicha na ichiṟa walya wawei walamye nyi Satan wose kyamba Ruwa awei kimu nao.
44010039	Natso nyi lukeri waṟingishi wa shindo aleshiwutya orukenyi lo Wayuda na ipfo Yerusalemu shose, ichu walembaha wakammasa kidihu.
44010040	Ichu Ruwa alemṟutsa mkonu fo kaṟaṟu kamnenga nawono.
44010041	Nawewono chi nyi wandu wosepfo, kya indi nyi wangochi walya wawei wasambuṟe nyi woko-so lulie na inyo kimu nao ili alemaa iṟuka wapfunyi.
44010042	Nao kaluwawasa luongoye wandu na iṟingishya ke ichu nyio mteṟye nyi Ruwa nawe modumbuya wai na moo na wapfu mondu fulya.
44010043	Nao ichu waikimbi wamhambye kya iṟingishya lyawo wose ke oryo mndu amwidikye nyi echiwonyo mhoṟye fo wunyamaṟi kui rina lyake.”
44010044	Kyasia Petro kechideda ado madedo ha kudi Mumuyo Mwele kasokya walya weadanya ndumi ii wose.
44010045	Na waidiki wadine walya werianyi na Petro wakasaangya kipfa ili kimasyo kya Mumuyo Mwele kyechipusuyo na wandu wa mbaṟi njihenu.
44010046	Kyamba walewaicho wechideda na njolimi njihya wechiichimbiṟa Ruwa. Nalyo Petro kahaluo kahamba,
44010047	“Ngesa na kwipfo mndu echiidima iima mṟinga wandu wa walechipatiso iwo wamwambya Mumuyo Mwele kimu cha so?”
44010048	Kawawasa ke wapatisyo rina lya Yesu Kristo. Nalyo wakamterewa natsinde kowo mkonu maata.
44011001	Kyasia wasu na wanawawama wai kulya Yudaya wakashitsyo mbonyi ke wandu wa mbaṟi njihenu nawo wameambya idedo lya Ruwa.
44011002	Petro kekido nahende Yerusalemu walya wadine wakarekyana nao.
44011003	Wehamba, “Nyi kuleida na ko wandu walawadine kolya nawo.”
44011004	Petro kawooka iwaongoya kya osaaṟe kahamba.
44011005	“Nyi njiwei kulya mṟinyi fo Yope njechiterewa ngatambahuka riso lya mrimenyi ngawona kiwonesyo kya kindo kii cha nguo nnene kyechisoka kiwuka ruwehu kyechisotso na makechu hakyo ha haana kikanjikoya.
44011006	Ngakiambuya mnu njechikusaṟa ngawona-pfo mando hai na moo ha madende haana hai mando ha ngeṟenyi na shindo shekekuruo wanda na ndehe tsa kunu shia ruwehu.
44011007	Ngaicho ṟu lyechinjiwia, ‘Kure Petro noshinje nolye!’
44011008	Ngahamba, ‘Manya, ote hoi Mndumii! Cha kipfa kindo kya ngafu ma kindo kilai kiharami kilemeide dumbunyi lyakopfo.’
44011009	Ṟu likambia lya kawi liwuka ruwehu, ‘Shishiheṟemtse nyi Ruwa ma kulashitane nyi shilai shiharami.’
44011010	Kindo ki kikawutika kido kaṟaṟu, kidima shindo shose shikakurwo na kulya huye-se shikadao ruwehu.
44011011	Ate, oweṟe lo wandu waṟaṟu wakahoṟoka oo moongo fo mba iya kundu mbekeri, wawei wadume koko wawuka Kaisaria.
44011012	Naho Mumuyo kanjiwia njiduane nawo ma ndawone njepfio nyi mdo. Nawo wanawawama wa waṟandaṟu wakaduana kimu na inyi. Lukahenda na kulya mba ya mndu ulya,
44011013	kaluongoya chando awonye malaika ahoṟoki ipfo mba koke kembia, ‘Duma wandu wahende kulya Yope nolahe-pfo Simon elaho nyi Petro.
44011014	Msa echikuwia madedo sa hechikuendye okiio iyo kimu na wa kanyi kopfo wose.’
44011015	Nahong'u ilindi njiweasa ideda njidi Mumuyo Mwele kawasokya cha lilyandi alusokya so lya kuwoka.
44011016	Na inyi ngakumbuo-ho idedo lilya lya Mndumii ehamba ke, ‘Yohane nyi alepatisa na mṟinga, kya indi nyo mochipatiso na Mumuyo mwele.’
44011017	Kyasiang'u ipfo kundo Ruwa amewainengawo kisumbo kilya kilya aleluinenga so ili waidikye Mndumii Yesu Kristo na ikusirya nao aka inyi nyi inyi wu njidime ilehya Ruwa!”
44011018	Wekiicho madedo halya wakatsia wakaṟumisha Ruwa wehamba, “Kyasia Ruwa ameinenga wandu wa mbaṟi njihenu mdumbuye fochiende moo.”
44011019	Kikasia walya werahanyika kitewo nyi mawukiwa halya hewoneka kiheri Stefano alewoho wakahenda wakatana washika kulya Foenike na kulya Kipro na Antiokia. Walaongwo idedo lilya ko mndu ungi shile nyi ko Wayuda wo wawenyi.
44011020	Ipfo kiidi kyawo kuwepfo womi wawukye kulya Kipro na Kirene nawo wekishika kulya Antiokia wakadeda na Wagriki wakaongwo ndumi ii ya sia ya Mndumii Yesu.
44011021	Nalo owoko lo Mndumii lukakaa nawo lukaenenga mfeṟa fo wandu fung'anyi fomshika iidikya fukahalukya Mndumii.
44011022	Kyasia ili oloho lo mbonyi tsi tsa wandu wo tsikashika madunyi ha siṟi iya ya Yerusalemu wakaduma Barnaba nahende natane ashika kulya Antiokia.
44011023	Nawo kekishika-pfo na iwona wutonga wo Ruwa wuiho kachihio kawatutuma wose ke wakunde ikuwada na Mndumii kui ngoo njiwanzi.
44011024	Cha kipfa awei mndu mcha amwichuṟe Mumuyo Mwele menyi wuidiki. Na mfeṟa fung'anyi fo wandu fukahalutsyo Mndumii.
44011025	Nahong'u kakure-pfo kahenda Tarso ipfula-pfo Paulo.
44011026	Kekimbona kamwende na Antiokia. Wakakaa wasanzi na siṟi ya hando ha maka fumu fose na ilosha wandu sa wafoi. Na kulewa na kulya Antiokia wa kiloshyonyi wakawooka idumbuyo rina nyi Wakristo.
44011027	Mafiri naho iho waikimbi wakasoka wawuka Yerusalemu wakashika Antiokia.
44011028	Kukahoṟoka umu-ho owo, rina lyake ewio nyi Agabo, kaloṟa kui pfinya ya Mumuyo Mwele ke nyi kuicha njaa sa ing'anyi ikiṟe idung'ana wuyana wose. Nayo nyi yeshika mafiri halya ha Kaisari Klaudio.
44011029	Na walya wa kiloshyonyi oryo mndu chando awemwonyishe wakasanga shedaya wanawawama wai kulya Yudaya sha ndarama.
44011030	Wakawuta wado wakadikya wameku walya kui owoko lo Barnaba na Saulo.
44012001	Kyasia matika nalyo mangi iya Herode kasotsa wa ipfo siṟinyi maata-ho mawoko kewatura.
44012002	Kawaha-ho Yakobo na oshu ulya akeri manomae o Yohane.
44012003	Kekiwona ke nyi kyachihia Wayuda kaengeṟa kawada na Petro. Nalyo kushikye kiheri kya mkate ilaimtarang'ashe.
44012004	Kekimaa imbada kamkumba kipfungyonyi, kamdambikya wasikari waana waana wamringe. Kahia nyi echimloṟa sumuhana na wandu kiheri Pasaka ilemida-ho.
44012005	Kyasiang'u Petro kakaa a mringe kulya mba ya wapfungo, kya indi kochilingana iterewo Ruwa nyi siṟi kipfa kyake.
44012006	Kyasia lyandi Herode arie imloṟa sumuhana na wandu lya kio kilya kisongoe Petro kalaa madonyi a mbike kiidi kya wasikari wawi a mpfunge na mshe iwi, na oo moongo kya nja kwiho waringi weringa mba iya ya wapfungo.
44012007	Naho kudi a ichu malaika o Mndumii kawonekya-ho na ipfo kiṟihenyi kukaaka ngela, kapang'alya Petro oo owarihu kambia, “Kekure wulalu kudi!” Na shipfunga shilya shikadawuka ipfo mawokonyi hake.
44012008	Malaika ulya kambia, “Kufunge noṟae shadu.” Kawuta ado. Kawuya imbia, “Urawuye nguo yapfo ya huye nowenjituma numa.”
44012009	Nao kaida na ipfo nja kamwituma numa. Ma nalamanye ke nyi mbonyi ya lohi injiwute nyi malaika, kahamba kulako nyi awona ndodo.
44012010	Wakaida kiringo kilya kya kuwoka na kilya kya kawi. Wakashika oo kichuminyi kya menya kya njia ya kulya mṟinyi. Kikawaṟuhukya ki kyenyi wakaida na mbele akyo. Wakaida njia ya kulya mṟinyi imu wakamaa. Adi peṟeseng'u malaika ulya kamda-ho.
44012011	Nahong'u Petro kekikupang'kyaho necha kahamba, “Wulalu ngamekumanyang'u kya lohi ke Mndumii nyio amduma malaika oke kanjiletsa owokony lo Herode na owedo lo wandu Wayuda lose.”
44012012	Nao kechikusaṟa adi kahenda kulya kundo mba ya Maria ii, ulya akerimae o Yohane ichu ewio rina lyake lya kawi Marko, napfo nyi kusanzye-pfo wandu wafoi wechiterewa.
44012013	Kyasia kekikapakapa mongo fo kichumi kisinga kika ewio rina lyake nyi Roda kacha yadanya.
44012014	Nao kekimanya ṟu li nyi lya Petro nalakiṟuhwo mongo fulya kipfa kya sia iya imbode kaangusha na ipfo mba kaongwo, “Petro nyi ahoṟoki oo mongo wai.”
44012015	Wakambia, “Nyi osukosuko ko!” Nao katimirya ke na wudo kii. Nawo wakahamba, “Ko mmalaika oke.”
44012016	Petro kaengeṟa ikapakapa, nawo wekiṟuhwo wakambona wakawa mkahai.
44012017	Nao kawakemya na owoko watsie. Kawaongoya chando Mndumii ambutie kulya mba ya wapfungo. Kawuya kahamba, “Kehenda kiongoyenyi Yakobo na wanawawama.” Kidima kakure-pfo kahenda kusamya kundo kungi.
44012018	Kukye wasikari walya wakaṟihio mnu chando kilya kya Petro kiwiie.
44012019	Nao Herode kekimpfula nalambone kawesa waringi walya kawawasa ke wawoho. Nao kasoka awuka kulya Yudaya kahenda kulya Kaisaria kakaapfo.
44012020	Nao aweshimbye mnu wandu wa kulya Tiro na Sidon. Nawo wakakusanza wakamdumya wemterewa; wakiidima iwada mbuya na Bilasto ulya ei mheki o mangi wakamterewa ofoṟo, kiwewye nyi wuhinji wohinjya shindo shelya ipfo wumanginyi woke.
44012021	Kikasia mfiri fumu-ho fuwei mteseheṟe Herode kakuṟika maṟao hake ha kiwumangi kadamya loṟeikehu loke lo wuitoṟi kawadedya.
44012022	Nawo wandu wakairya ṟu lyehamba, “Ru li nyi lya Ruwa chi lya mndu o wandupfo.”
44012023	Oweṟe cha ili malaika o Mndumii kamkapa nyi ili indi alalewikya Ruwa kiṟumi. Kalio nyi mashinu ai na moo kapfa.
44012024	Nalyo idedo lya Ruwa likang'ana lyedung'ana.
44012025	Na Barnaba na Saulo wekiidima iinutsya kihachi kilya wakawuka Yerusalemu wakawuya warie-pfo kimu nawo Yohane ulya elaho nyi Marko.
44013001	Na ipfo siṟinyi iya ikeri ipfo Antiokia koipfo waikimbi na walosha, nyiwo Barnaba na Simeon elaho Nyigeri na Lukio Mkirene na Manaen ulya ei odoya o mangi Herode, na Saulo.
44013002	Nawo ili wawei wasanze wewikya Mndumii wuindi na ikuotoya Mumuyo Mwele kahamba, “Njiwiluyenyi Barnaba na Saulo wahende ipfo kiṟundyonyi ndewalahya.”
44013003	Nahong'u wekiidima iterewa na ikuotoya wakawahekya mawoko wakawalekya wahende.
44013004	Kyasiang'u wandu wo wekimaa idumo nyi Mumuyo Mwele wakasokya kulya Seleukia, wawuka-pfo wakahenda kyaṟo kya ipalipalihu wakashika Kipro.
44013005	Wakeri kulya Salaminyi wakaongwo idedo lya Ruwa ipfo masinagogenyi ha Wayuda. Nawo wawerianyi na Yohane mowapfurukanya.
44013006	Wekiidima iidaida kiṟingitiny kya Kipro kyose itane washika Pafo wakawona-pfo mndu mhanga ai mwikimbi o wongo mndu Myuda rina lyake ewio nyi Bar-Yesu.
44013007	Mndu chu awekuwode na mchili o kulya Sergio paulo ai mndu sa awode wuṟango. O kalaha Barnaba na Saulo wache na koke kakunda yadanya idedo lya Ruwa.
44013008	Kya indi mhanga ulya Elima (ikyo nyikyo mdambuye fo rina lyake) karekyana nawo akundi itumhaṟa mchili ulya nade nalaidikye.
44013009	Kya indi Saulo ichu nao elaho nyi Paulo aichuo Mumuyo Mwele kamkuṟuya meso kambia.
44013010	“Iyo mndu uichuo mtambo na wuporu wose ui mana o Satana, mkituwa o wusumhanyinyi wose ulada ilemalema njia tsa Mndumii tsii njihoṟotsa
44013011	kyasia ambuya owoko lo mndumii lochikuwada, na iyo ochikaa-ho ui mpfu meso kulawonyi mnengeṟi kiheri kimu kiwe.” Kudi putikanyi ikamhoya na meema kaṟumbaṟumba na ipfula mndu mombada owoko namloṟe njia.
44013012	Nalyo mchili ulya kekiwona kilya kilewutika kaidikya echiṟihio kya mloshye fo Mndumii.
44013013	Kikasia Paulo na wodoe wakaira kyaṟo kya ngalawenyi wawuka kulya Pafo wakashika kulya Perga orukenyi lo Pamfilia. Yohane kalekana nawo kawuya na Yerusalemu.
44013014	Kya indi wo wakakure kulya Perga wakakyamya sanga wakashika kulya mṟinyi fo Antiokia nyifo fo Pisidia ili mfiri fo Sabato wakaida na sinagogenyi wakadamya.
44013015	Kyasia msomye fo kuwoka fo wuwawaso na fo kawi fo waikimbi yekimaa isomo wanene wa sinagoge wakawadumya kewawia, “Hoi womi mui wanawawama! Kokoya muwode idedo lyewanza mkambo fu kulihambyenyi.”
44013016	Kukakure Paulo kawakemya na owoko kahamba, “Lanye wasoṟo wa Israeli nanyo muiho mui weowuo Ruwa kenjiadanyenyi!
44013017	Ruwa o mkambo fu fo Israeli alesambuṟa waku walya wadu katorisha mkambo fu kiheri wei wasami kulya orukenyi lo Misiri kawawuta-fo na owoko lwapfinya kawaduo njia.
44013018	Kawalisya kulya nuka maka iwe makumi haana.
44013019	Nao keiidima irumatsa mkambo ya wandu mfungade ipfo orukenyi lo Kanaanyi kawainenga teri iya iwe kyoṟa kyawo.
44013020	Kukaida-ho maka mahana haana na makumi hatanu. Kukashika oo kawawikya wachili tane ahoya Samueli awei mwikimbi.
44013021	Napfondo wakaterewa wainengo mangi. Ruwa kawainenga Saulo mana o Kisi mndu o osharinyi lo Benyamin hando ha maka makumi haana.
44013022	Kekiidima imbuta-ho icho kawaamtsya Dawidi nawe mangi yawo kamṟingishya kehamba, ‘Ngawona Dawidi ai mana Isai echiwa mowuta shilya inyi njikundi shose.’
44013023	Ipfo luwenyi lya mndu cho Ruwa aleamtsya-pfo wandu wa Israeli mokiṟa nyio Yesu chando aweteṟye kyasa.
44013024	Nao alawendekure Yohane alesonguo yongoya mkambo fo Israeli fose wupatiso wo idumbuya.
44013025	Nao Yohane kechiinutsya ohendo loke alehamba, ‘Mohia ki kyako ke inyi nyi wu? Inyi chiopfo. Kya indi ambuyenyi nyi kukeri icha umu numa yako msa njilamshikye impfunguo ngowa tsa shadu shake.’ ”
44013026	“Lanye womi, mui wanawawama, mui wana wa oshari lo Abrahamu na iwo wa ipfo kiidi kyanu mui weowuo Ruwa, pfo konu nyo idedo li lya okiio lu lii idike!
44013027	Kyamba iwo walee kulya Yerusalemu na wanene wawo ili walawemwichi o wakamwanduya, na wudo walemwinutsya madedo halya ha waikimbi hekesomo oryo sabato.
44013028	Ma wawuṟa mti fo imbaha wakaterewa Pilato da nambahe.
44013029	Kukashika wekimaa shose chando shiwei shiṟehye kyake wakamsotsa alya kidihu wakamlaṟa ṟungunyi.
44013030	Kya indi Ruwa kamṟutsa wapfunyi.
44013031	Kawa mokuloṟa mfiri ifoi na walya wawedoe nao wawuka Galilaya wakashika Yerusalemu. Nawo nyiwo iwo wakering'u wangochi wake wemṟingishya oshangunyi lo wandu wulalu.
44013032	Natso nyi lui imwongoya ndumi ya sia kya kyaasa kilya waku walya wadu weinengo.
44013033	Ke Ruwa nyio alelushitsya so wana wawo kyaasa ki ili keṟutsa Yesu ko wapfu, chando kii kiṟehye kiimbony kya Dawidi kya kawi kyehamba, ‘Iyo nyi mana oko inyi ngamekufee inu.’
44013034	Kimnengye alemṟutsa nyi kundu nalakoye inyamaṟika ma indi. Nyi wudi aṟingishye kehamba, ‘Njechimuinenga nyo mbuka ya Dawidi ilechilachika.’
44013035	Nkyondo ahambye hando hengi, ‘Ochilekya mwele opfo nakoye inyamaṟikapfo.’
44013036	Kya Dawidi o kekimarisa ipfuṟukanya chila ya Ruwa ipfo rikenyi lyake nyi alehenda ilaa kalaṟo hando hamu na waku wake kakoya iwona inyamaṟika.
44013037	Kya kake ichu aleṟutso nyi Ruwa o nalekoya iwona inyamaṟikapfo.
44013038	Kyasiang'u nyo womi mui wanawawama, iki kimanyike konu ke nyio ichu ainengye muiongoyo mhoṟye fo njonyamaṟo.
44013039	Na kimaduma kya ichu msa amwidikye nyi echitalo ke nyi alawode mti shindo shilya shose mulaweidima italya wusumhanyi na mweke fo wuwawaso wo Mose.
44013040	Kekuṟisenying'u kundu kilya kii kidede nyi waikimbi kilamhoye nyo.
44013041	‘Ambuyenyi nyo wemina! Ṟihionyi muhende ideka. Kipfa ngatana ngata mafiri ha hanu, ngata ii mulechiidikya manya le ma mndu kamdambuya munu!’ ”
44013042	Ili wambuya idamya wandu wakaterewa ke wahendewio mbonyi tsi lingi Sabato iya ingi.
44013043	Kisanzyo kyose kekiinuka sinagongeny Wayuda wafoi na wandu wa kichong'u kya siṟi yawo wahendeli wakaoshana na Paulo na Barnaba. Nawo wakawalosha na iwatutuma ke wakae wakuwode na wutonga wu wo Ruwa.
44013044	Kukashika ili lya Sabato ingi wandu weengi mnu kufui na mṟi foose wakakusanzya ke waadanye idedo lya Ruwa.
44013045	Kya indi Wayuda wekiwona mamwingi fulya wakaichuo wunyenyi wakarekyana na Paulo kya shilya ahambye wechiruma.
44013046	Paulo na Barnaba wakadeda na wukahari wakahamba, “Nyi kiwei ke nyi kiwari idedo lya Ruwa likembooka yongoyo konu. Kya indi kyamba molitangaluya kuleshe na idumbuo modumbuo kyanu muwenyi ke mulasumhanye moo fu fo mlungana, ambuyenyi aiwa luhalukya wa mbaṟi njihenu.
44013047	Kyamba nyi wudo lu wawawase nyi Mndumii, ‘Nyi njikuwikye nowe saa ya wandu wa mbaṟi njihenu nowawiie okiio itane mtsitsinyi fo wanda ii.’ ”
44013048	Wandu wa mbaṟi njihenu wekiicho wado wakachihio wakaichika idedo lya Mndumii wakaidikya nawo nyiwo iwo wawemteseheṟyo moo fu fo mlungana.
44013049	Nahong'u idedo lya Mndumii likadung'ana kulya orukenyi lulya lose.
44013050	Kya indi Wayuda wakaamtsa wuṟingi wakatewa waka wa wasuṟi walya wa kichong'u kya siṟi yawo na wanene wa mṟi wahende pfulukopfuluko wechiterengya Paulo na Barnaba na iwafuna kulya mṟasenyi yawo.
44013051	Nawo wakawakutiakutia kiluli kya ipfo madende hawo wakahenda Ikonio.
44013052	Na walya wa kiloshyonyi weichuo sia na Mumuyo Mwele.
44014001	Na kulya Ikonio na wudo kukahendeka, wakahenda sinagogenyi lya Wayuda wakaongwo-pfo wado, naho mamwingi sa fung'anyi fo ko Wayuda na fo Wagriki wakaidikya.
44014002	Kya indi Wayuda walya walaidikye wo wakaamtsa wandu wa mbaṟi njihenu na isutsa wanawawama kowo.
44014003	Kyasia wakakaa-pfo kiheri kileshe wechionguo mndumii kui wukahari nao Mndumii aweiwakanya iṟingi-shya idedo lilya lya wutonga woke kechiwainenga pfinya yetana ngata na maṟihyo kui mawoko hawo.
44014004	Kya indi mamwingi fo wandu wa kulya mṟinyi fukahawukana kawi, iwa wakaka ora lo Wayuda na iwa ora lo ko wasu.
44014005	Naho kukaamka kilafumbi ipfo ko wandu wa mbaṟi njihenu na Wayuda na wanene wawo ke wahende iwatura na iwakumbya maho.
44014006	Kikasia wekishikyo nyi mbonyi tsi wakadichya mṟinyi ya Likaonyia na Lisitra na Deribe na kundo kulya kuṟasanyi naho.
44014007	Wakakaa-pfo wechionguo ndumi ya sia ya okiio.
44014008	Kyasia na ipfo Lisitra kuweipfo mndu mfafa o madende awei mhuli madende ho wokya awoneka ko mae alelemchumie ma limu.
44014009	Mndu cho kawa moadanya ipfo kundo Paulo echideda. Nao kamwambuya kawona ke ai na mkusirye fo ichiṟo.
44014010	Kadeda na ṟu ling'anyi kambia, “Horoka na madende hapfo sumuhana!” Kohoṟoka faṟa kachumia.
44014011	Mamwingi fulya fo wandu wekiwona kilya Paulo atana wakairya maṟu hawo wehamba kui Kilikaonyia, “Ate Maruwa hamefanana na wandu wai, naho hamelusokya kunu kodu wai.”
44014012	Wakadeya Barnaba rina nyi Zeusi na Paulo wakamlaha nyi Hermesi cha kipfa nyio awei mdedi.
44014013	Nao mkohanyi o Seusi o hekalu lilya liwei alya mbele ya mṟi kaende-ho pung'a nao oṟo tsii njioke tsa shiwaṟo tsechopa kichumi kinene kya mṟi arie iwika shidaso kimu na mamwingi fulya.
44014014	Kya indi wasu walya Barnaba na Paulo wekimanya ikyo wakaranduo nguo tsawo wakarundukya ipfo kiidi kya wandu wakafihiṟa.
44014015	Wechihamba, “Lanye womi, a nyi kindo kiki mkeri iwuta? So luwei wandu wepfa chanyo luimwongoya ndumi ya sia ya okiio kundu muhaluke mulekane na shindo shi sha maai muhalukye Ruwa chu menyi moo ichu awikye ruwehu na wanda ii na ipalipali na shindo shose shikeri-ho.
44014016	Nao nyio marika halya hammaa isehyana nyi alelekya mkambo ya wandu ihendekye njia tsayo imenyi.
44014017	Ma ili kiwei kidi nalekuda alakuṟingishya amonyi kui mecha hake awutye wandupfo kawa momwendie mvuo nginehu na imwinenga shiheri shesambuo kechimwihutsa ngoo tsanu shelya na sia.”
44014018	Kyasia wechihamba wado wakakiṟa ilemo iima mamwingi iya ya wandu kundu walawadasie.
44014019	Kukashika-pfo Wayuda wawuka Antiokia na Ikonio. Wo wakatukura mamwingi iya wakatana wakumbia Paulo maho wakamkuruya kulya mbele ya mṟi wakusaṟie ke nyi amepfa.
44014020	Walya wa kiloshyonyi wekicha wechimṟingichya kakure-ho hakuhendya kulya mṟinyi. Na ili lya ngama kawuka-pfo kahenda na Barnaba wakahenda shika Deribe.
44014021	Kikashika wekimaa yongwo ndumi ya sia ya okiio kulya mṟinyi fulya na iwonapfo wechiidikya sa wafoi wakawuya na kulya Lisitra na ikonyio na Antiokia.
44014022	Wechiwanza mrima ya wa kiloshyonyi na iwatutuma ke wakae necha mwidikyenyi na ke nyi kiluwaṟi ikuidya shiwirenyi shiingi mtano na lushike wumanginyi wo Ruwa.
44014023	Wakawasaya wameku wasongoru kui siṟi kui siṟi wakawadambikya Mndumii chu wawemwidikye wechiterewya-ho na ikuotoya.
44014024	Wakahenda ikyama kulya Pisidia wakashika Pamfilia.
44014025	Wekiidima yonguo idedo kulya Perga wakasoka tane washika Atalia.
44014026	Wawuka-pfo wakahenda kyaṟo kya ipalipali-hu kyehenda Antiokia. Ipfo mpfondo weterewyo wutonga wo Ruwa kya kyando kilya wawememaa ikiinutsya.
44014027	Wekiafukya wakalaha kisanzyo kya siṟi yose wakawaongoya hilya Ruwa awutye ai nawo shose na ke nyi alepfunguya wandu wa mbaṟi njihenu mongo fo mwidikye.
44014028	Wakatsinda-pfo kimu na wa kiloshyonyi kiheri sa kileshe.
44015001	Kukasoka wandu wawuka kulya Yudaya wakacha ilosha wanawawama ke mulamedino odino lu luwawase nyi Mose mochiidima iwonyo okiiopfo.
44015002	Nakyo kikaamtsa Paulo na Barnaba wakaloyana nawo na irekyana nawo kyumu. Lyefurumia wakawawasa ke Paulo na Barnaba wahende ido na kulya Yerusalemu kimu na wengi-ho wa ipfo kiidi kyawo waduo-pfo mbony tsa nganu ii ko wasu na wameku waipfo.
44015003	Kyasia wammaa ipfungyo kichau nyi siṟi wakado wakakyama ipfo orukenyi lo Foenike na Samaria wechiongwo-pfo mbonyi tsa mahalukyonyi ha wandu wa mbaṟi njihenu wakachihiṟa wanawawama mnu.
44015004	Nawo wekiafukya Yerusalemu wakaambyo necha nyi siṟi na wasu na wameku wakawaongoya shilya Ruwa aleshiwuta ai nawo shose.
44015005	Kya indi maata-ho wa ipfo kambenyi lya Wafarisayo walya weidikye wakakure wakahamba, “Na kikaki nyi kiwaṟi iwadina na iwawawasya wawade shilya shii shiwike nyi Mose.”
44015006	Wasu na wameku wakasanza wakusaṟe kidedo ki.
44015007	Koikikaa-ho mawesano hafoi Petro kakure kawawia, “Lanye womi wanawawama, nyo nawo muichi ke na mkonu iya ya kuwoka oo kiidi kyanu Ruwa nyi alewawasya dumbu lyako lyechitarama wandu wa mbaṟi njihenu wahende iicho ndumi ya sia ya okiio na iidikya.
44015008	Nao Ruwa ichu aichi ngoo tsa wandu kawawikya kiṟinghishyo kewainenga Mumuyo Mwele kimu naso.
44015009	Manya alewika-ho mletsano kiidi kyadu so nawopfo kaweheṟemtsa ngoo tsawo kui mwidikye.
44015010	Kyasiang'u le nyi kiili muihesha Ruwa na ipfungya wa kiloshyonyi kidi kya nzingonyi, sa wande yadu ma so luleleidima ikiduo.
44015011	Kya indi lukusirye ke nyi wutonga wo Mndumii Yesu wuwen nyi woluinenga lohenda ikiṟo njia imu nawo.”
44015012	Kyasia mamwingi fose fukatsia wakaadanya Barnaba na Paulo wechiwaongoya oloho lo shichano na maṟihio halya Ruwa alehawuta ko wandu wa mbaṟi njihenu ai nawo.
44015013	Na iwo wekitsia Yakobo kahaluo kahamba, “Lanye womi wanawawama, kenjiadanyenyi.
44015014	Simeon ameluongoya chando Ruwa aleasa isenguda wandu wahenu nakuwonye-ho mkambo fuu mdumbuye rina lyake.
44015015	Na madedo ha waikimbi na haidikyanyi na iho chando kii kiṟehye.
44015016	Isho shikameida njechiwuya-se. Nyio inyi njechiwika-se mba ya Dawidi ihoiye, na masanjiko hayo na njechihasungusia iwuye-se ihoṟoka necha.
44015017	Kundu mtsuhaṟo fo wandu futsuheye wahende iwado macha hepfula Mndumii hamu na mkambo yose ya wandu wai waendye rina lyako lyewakaya. Nyio Mndumii ahambye ado kechikiwuta.
44015018	Nakyo kimanyikye ke kii kido matsi mawokyonyi ha wuyana.”
44015019	“Nkyo kimaduma inyi ngadumbwo njidi; Ma lulawone lochipfulwopfulwo walya walemhalukya Ruwa ipfo mkambonyi ya wandu.
44015020	Kya indi luwaṟehye baruo yehamba, ke wakuletsane na isho sha ngafu shii shidambikye mafanano wawekuletsana na waṟuhui na shindo shi shiotsuo na samu.
44015021	Kyamba kiheri sa kileshe madedo ha Mose hawode waimhamba oryo mṟinyi ya wandu ili ekesomyo-ho ipfo masinagogenyi oryo mkonu fo Sabato.”
44015022	Kikashika oo wasu na wameku wasongoru waleidikyana kimu na siṟi yose ke wasambuṟe wandu ipfo kiidi kyawo na iwaduma wahende Antiokia kimu na Paulo na Barnaba. Na Sila, nyi wandu wasongoru ipfo kiidi kya wanawawama.
44015023	Wakaṟehya baruo wawaendie na mawoko hawo, nayo ihambye idi, “So wasu na wameku lui wanawawaama lo mwiṟikiṟa nyo wanawawaama wadu mui ipfo Antiokia na Siria na Kilikia muwukye mkambonyi ii mhenu.
44015024	Nyi lomeicho ke nyi wandu wawukie kunu kodu wakacha na konu walawewadume nyiso nyi wamemuwinyisha na madedo hawo na ipfulwo mrima yanu.
44015025	Nkyo kimaduma lomwidikyana na ngoo imu ke lusambuṟe wandu na iwaduma konu handu hamu na wakunde wadu Barnaba na Paulo.
44015026	Nawo nyiwo womi walisye moo yawo wukiwa kimaduma kya rina lya Mndumii odu Yesu Kristo.
44015027	Kyasiang'u nyi lomduma Yuda na Sila wechicha imbia madedo naaho iho ki madumbu hawo.
44015028	Kyamba luledumbwo na mweke fo Mumuyo Mwele ke lulamudike mhanda shile nyi ishi shiwuṟyo-ho.
44015029	Mukae mochilehana na shindo shii shidasye mfanano na samu na shindo shii shiotsuo na wuṟuhui. Mukakuima isho le nyi mowuta necha. Kekaeny na kipwo.”
44015030	Kikasia wekimaa isamo wakasoka wakashika kulya Antiokia wakasanza siṟi yose wakawainenga baruo iya.
44015031	Wakaisoma wakachihio mnu kipfa iwawihiṟye idi moo.
44015032	Na Yuda na Sila nawo wawenyi wawei waikimbi wakaikimba wanawawama kui madedo hafoi wakawakarisha necha.
44015033	Nawo wekikaa-pfo kiheri kya oweṟe sa luarie wakasamo nyi wanawawama kui ofoṟo wawuye na ko walya wawadumye. [
44015034	Kya indi Sila o kikamchihia ikaa-pfo.]
44015035	Na Paulo na Barnaba wakakaa kulya Antiokia wechionguo ndumi ya sia ya idedo lya Mndumii kimu na wandu wengi sa weengi.
44015036	Kokisia-ho mfiri mangu Paulo kawia Barnaba, “Ndeipfo. Luwuye isenguda wanawawama wulalu oryo mṟi kundo luwaongoye idedo lya Mndumii lumanye nyi waipfo wada.”
44015037	Kyasia Barnaba kakunda iheda arianyi na Yohane ulya echilaho nyi Marko nahende kimu nawo.
44015038	Kya indi Paulo kahamba ke ichu alepaṟakana nawo kulya Pamfilia alatsinda nawo kyandonyi asumuhanyi ihenda nawopfo.
44015039	Kukakaa-ho kiloyano wakatana walekana Barnaba kaduo Marko kaida ngalawenyi kahenda Kipro.
44015040	Na Paulo kasanga Sila kakure kechiwawasyo nyi wanawawama wutonga wo Mndumii.
44015041	Kahenda isenguda Siria na Kilikia kakapa siṟi owanzo.
44016001	Kyasia Paulo kashika Deribe na Lisitra. Na ipfo koipfo o kiloshyonyi umu ewio rina lyake Timoteo ai mana o mka Myuda mwidiki na ndee nyi wei Mgriki.
44016002	Timoteo cho awei mṟingishye mhendeli nyi wanawawama wai kulya Lisitra na Ikonio.
44016003	Paulo kakunda ichu nahende imwimya kambada kamdina kimaduma nyi kya Wayuda walya wekeri mṟinyi iya, kyamba wose weichi ke ndee nyi Mgriki.
44016004	Kikasia wechiida kulya mṟinyi iya wakawawawasya mdumbuye iya ya wasu na wameku wasongoru wa kulya Yerusalemu wairinge necha.
44016005	Nahong'u siṟi tsilya tsikahenda kuwangya mwidikyenyi tsikaweengeṟa ing'ana mtalie fowo oryo mkonu.
44016006	Wakakyamya Furigia na Galatia wakaimo nyi Mumuyo Mwele ke walaongwo idedo ipfo Asia.
44016007	Wekishika yafukya Misia wakahesha ke wahende Bitinia na Mumuyo o Yesu nalawawikye momu.
44016008	Kyasia wakaida Misia wakasokya Troa.
44016009	Nahong'u ili kio Paulo kawonesyo kiwonesyo kya mndu o kulya Makedonyia ahoṟoki-ho kamterewa kahamba, “Keambadyawo kya kunu Makedonyia uluikanyewo so!”
44016010	Kikasia kekimaaa iwona kiwonesyo kilya oweṟe nalo lukakunda ikure luhende Makedonyia lutawukye imanya ke nyi Ruwa alulahye napfo kundu luhende iwaongoya ndumi ya sia ya okiio.
44016011	Nahong'u lukaira kyaṟo kya ngalawenyi luwuka Troa lukashika Samotrake na mteṟa fumu, ili lya ngama lukashika Neapoli.
44016012	Na wuka ipfo lukashika Filipi nyifo mṟi mnene fo kihongo kilya kya Makedonyia fuu mlaṟe nyi Waroma. Lukakaa mṟinyi ifu mkonu maata.
44016013	Koikishika mkonu fo Sabato lukawuka na nja ya kichumi kya mṟi lukahenda wamba ya meda lukusaṟye ke hando ho nyi kuiho hando ha shiterewyo. Lukadamia lukadeda na waka wawesanzi-ho.
44016014	Mka umu ewio rina lyake nyi Lidia ai mka mokumba nguo tsa king'aring'ari ai o kikunyi kya Tiatira aowoye Ruwa kaluadanya. Nao Mndumii kamtambaṟwo ngoo naringe necha madedo halya hechidedo nyi Paulo.
44016015	Kekiidima ipatiso o na wa kany koke kaluterewa kahamba, “Kokoya momenjikooya ke nawo njii mwidiki o Mndumii kekuidyenyi na kunu kanyi koko mukae-pfo.” Kaluitikaitika.
44016016	Kikashika mandi lochihenda handu halya ha shiterewyo kisinga kika kyikalukumbuhana kiwodo nyi mumuyo fo wulasha msa awembonya wenyi wake mbucha sa ing'anyi kui wulashi woke.
44016017	O awekeoshana na Paulo naso numa kefihiṟa mnu kechihamba, “Aiwa wasoṟo wai masinga ha Ruwa chu o huye wai wemuongoya njia ya okiio!”
44016018	Kawa mowuta ado mfiri ifoi. Na Paulo kapfuluko kainduka kawia mumuyo ulya, “Ngakuwawasa kui rina lya Yesu Kristo, wuka ko mndu chu!” Kambuka saa na iya.
44016019	Kikasia wenyi wake wekiwona ke kikusiryo kya mbucha yawo kyamewadekya wakawada Paulo na Sila wakawakuruo wakawashitsa mengenyi ya mṟi oshangunyi lo wanene.
44016020	Wakawadaya wachili wakahamba, “Wandu wa wawa mopfuluopfuluo mṟi fodu, nawo nyi Wayuda.
44016021	Na yonguo wekeonguo mbonyi tsa shido sa shilawaṟi kodu ke lushiambye na ishiwuta lui Waroma.”
44016022	Mamwingi fo wandu nafo fukawashimbya na wachili wakawaatuo nguo tsawo kui pfinya wakawawasa wakapo na shiteecho.
44016023	Nawo wekiidima iwakapa ngapo sa tsifoi wakawashingya mba ya wapfungo wakawawasa mringi o mba ya wapfungo nawaringe na riso lya kyambuṟe.
44016024	Nao kekiwawaso adi kawakumba kulya kiṟihenyi kya kiidi kawapfunga madende ho na matima.
44016025	Kya indi kio aa madumbwo hawi Paulo na Sila waweiterewa Ruwa na imwimbya shiimbo shemṟumisha na wapfungo walya wengi waiho wechiadanya.
44016026	Pereseng'u kukaida kidihingashi sa king'anyi na njomombo tsa mba iya ya wapfungo tsikatana tsawolawola na oweṟe mongo ikaṟuhuka na shipfunga shilya sha wandu wapfunge wose shikadawuka.
44016027	Kyasia mringi ulya o mba ya wapfungo pang'u kapang'ka kawona mongo ya mba ya wapfungo ke nyi iṟuhukye kasomwo oshu ke nakuwahe akusaṟye ke kulako wandu walya wapfunge wose nyi wamedicha.
44016028	Naho Paulo kakoṟoṟoma ilaha na ṟu ling'anyi echihamba, “Manya kulakutanye kiwicho, kyamba nahondo lui lose.”
44016029	Nao kaduma taa kakupunguṟa kulya kiidi kechidedema kui wuowu kakuhutsa wanda na kyamu oo maḏendenyi ha Paulo na Sila.
44016030	Kawaende na nja kahamba, “Hoi wandumii wako, nyi kiki kinjikoe iwuta njikekukiṟyowo?”
44016031	Nawo wakambia, “Keidikya Mndumii Yesu Kristo nalyo mochikukiṟyo na kanyi kopfo.”
44016032	Wakawuya wakamwongoya idedo lya Mndumii wo na wa kanyi koke wose.
44016033	Kawaambya saa na iya ya kio kawasanja kulyando wawewakape kahenda kupatisyo wo na wa kanyi koke wose oweṟe na lulya.
44016034	Kawaende na ipfo mba koke kawaomoya shelya kachihio mnu wo na wa kanyi koke wose cha kipfa lyandi awonyi akuidikye Ruwa.
44016035	Koikitambaṟuka waitoṟi wakaduma warundi wehamba, “Lekia wandu wo wakuhendye.”
44016036	Mringi ulya o mba ya wapfungo kaongoya Paulo madedo ha ke waitoṟi nyi waduma wandu wemfunguo. Kyasia wulalu kuwukyenyi na nja mukuhendye na ofoṟo.
44016037	Na Paulo kawawia, “Nyi walelukapa oshangunyilo wandu wose kulawode ma lomeanduyo, naso lui Waroma, wakawelukumba kipfungonyi, na wulalu wakundi iluwuta-pfo kui kiṟika? Manya! Chi wudopfo, wache wo wawenyi wache iluwutapfo.”
44016038	Waṟundi walya wakahenda wakashitsya waitoṟi walya madedo ha. Nawo wakaowuo waicho ke nyi Waroma.
44016039	Wakacha wakawalembalemba wakawaduo na nja, wakawaterewa wawuke kulya mṟinyi fulya.
44016040	Nawo wakawuka kipfungonyi wakaida na kanyi ko Lidia. Wekiidima iwonana na wanawawama wakawawihiṟya moo wakakuhendyang'u.
44017001	Wekimaa ikuidya ipfo Amfipoli na Apolonyia wakashika Tesalonyikye, napfo kuweipfo sinagoge lya Wayuda.
44017002	Nao Paulo kawuta chando aichiwie kahenda kowo ipfo mba kechideda nawo Sabato tsiṟaṟu kya shilya shii shiṟehye mṟehonyi fulya.
44017003	Kawa mowatambaṟuya na iwadambuya ke nyi kiwewaṟi Kristo nahende iwawiṟo na iṟuka ko wapfu kaweṟingishya kehamba, “Yesu chu njimuongoya mbonyi tsake nyo nyio Kristo.”
44017004	Maata-ho wakaidikya wakasanzya ora lo Paulo na Sila na Wagriki wahendeli sa wafoi na waka wa wanene chi weikenapfo.
44017005	Na Wayuda walya wakalang'aa mnu wakahuṟa wambafu maata weketsinda ipfo tumo wakasanza mamwingi fo wandu wakaamtsa kitohyo kulya mṟinyi wakaringitia mba ya Yason wechiwapfula-ho wahende iwaduo oshangunyi lo wandu wa mṟi.
44017006	Wamda walawakoya-pfo wakakuruo-pfo Yason kimu na wanawawama maata wakawaduo oshangunyi lo waitoṟi wa mṟi wakafihiṟa wakahamba, “Wandu wa wapfuluye wuyana wameshika na kunu.
44017007	Na Yason kawaambya koke. Na iwa wose nyi wewuta shikapanyi na njowawaso tsa Kaisari wehamba ke nyi kwipfo mangi ingi elaho nyi Yesu.”
44017008	Wakapfulutsapfulutsa mamwingi fulya fo wandu na waitoṟi wa mṟi ili waleicho isho.
44017009	Wekimaa yambia fesa ya mriteke Yason na waodoe waleiwika yeritekya wuhendeli wowo wakawalekia.
44017010	Oweṟe cha ili na kio kilya wanawawama wakaduo Paulo na Sila kulya Beroya. Wekishika-pfo wakahenda sinagogeny lya Wayuda.
44017011	Nawo wandu wa nyi wawei na sonu kota walya wa Tesalonyikye, nyi waleambya idedo na wulalutsu wose wakawa wesumasuma ipfo mṟehonyi mfiri yose kundu wawone koka shindo sho nyi wudo shii lohi.
44017012	Nahonu wawo wafoi wakaidikya, na waka wa Wagriki wasuṟi na wasoṟo chi waangupfo.
44017013	Kya indi Wayuda wa kulya Tesalonyikye wekishikio nyi mbonyi ke idedo lya Ruwa liongoyo nyi Paulo kulya Beroya wakahenda-pfo wechipfulutsa wandu na iwadosya nyashi.
44017014	Oweṟe naalo wanawawama walya wakaduo Paulo kyaṟo kyemshitsa ohambeny lo ipalipali, kya indi Sila na Timoteo wo wakatsinda-pfo.
44017015	Nawo waleimya Paulo wakamshitsa Atene. Wekiidima yambya iwawaso lyedaya Sila na Timoteo ke ma walakeleo-pfo walamwosha owinyi wakakuwuya na kowo.
44017016	Paulo aipfo adi kechiwawedya kulya Atene kawona chando mṟi fulya fuichwo njofano, mumuyo foke fukapfuluko mnu.
44017017	Naho kawa modeda na Wayuda na iwo waowoye Ruwa ipfo sinagogenyi, na wudo mfiri yose ipfo tumo oryo sa wamekumbuhanana nao.
44017018	Nahong'u wandu wa wulanyi wo Epikuro maata-ho na wa wulanyi wo Stoa wakasumbuhanana nao. Kuwepfo wehamba, “A mndu chu o Makideda nkyo iki akundi hamba?” Wengi wakahamba, “Nyi ai cha nyi moongwo mbonyi tsa waṟufu wahenu.” Nyi kipfa aweionguo ndumi ya sia ya Yesu na ya maṟukyonyi.
44017019	Kyasia wakammbada wakamduo kitoṟohu kya Aresi hando hededya chila wakahamba, “A ngesa lochiidima kumanyawo mloshye fu mhya nyi fo iki ifu ochekyelosha?
44017020	Kyamba oendye madu hadu kindo kihenu, kyasia lukakundang'u imanya kindo ki nyi kyo iki uiluwia.”
44017021	Nyi ilindi Waatene na wahenu waipfo walawode kyama kya kindo ma kimu shile nyi ilekya mbonyi na yadanya mbonyi tsa kindo kihya.
44017022	Kyasia Paulo kahoṟoka alya kitoṟohu kya Aresi makiidi hawi kahamba, “Lanye womi wa Atene, njiwonyi nyo muwodo mnu nyi macha hewikya maruwa wuindi kya shindo shose.
44017023	Lyandi mbeidaida kunu konu njechiambuya hando hanu hewikaho wuindi ndekoya rasyonyi lii liṟehyeho ke Ili lii lya Ruwa lilaichio. Kyasiang'u ichu nyo mokembikya wuindi ma mulamwichi rina nyio ichu njimwongoya.
44017024	Ruwa chu awikye wuyana wu na shindo shose shikeri-ho o ili ai Mndumii menyi ruwehu na wanda ii nechekeku kaya mahekalunyi haa mawike na mawokopfo.
44017025	Ma echiwa ipfuṟukanyo nyi mawoko ha wandupfo cha ili awewuṟye kindo ma kimu. Cha kipfa nyio ainenga wose moo na yomuo mumuyo na shindo shose pyu.
44017026	Nao nyio awikye ichu umu mopaṟa mkambo ya wandu yose wakahenda ilaa masangeny ha wanda ii hose, kekimaa iwateṟya maheri na mṟasa ya mkae yawo.
44017027	Kundu wahende ipfula Ruwa na kikawa nyi kui iwadawada watane wamkoya. Nao kyake oryo mndu chando lukeri aa nyi akeri ma kuleshe naopfo.
44017028	Kyamba nyio ailuwawa ili lukukerye luwei na moo na ikupaya-paya-ho na ikukaya-ho luweiho. Na chando wateṟi wa shiimbo wa kikonu walewehamba ke, O naso luwei wa mbaṟi yake.
44017029	Kyasiang'u kokoya so lui wa mbaṟi ya Ruwa ma lulakae lokusaṟa ke Ruwa afananyi na sahabu ang'u fesa ang'u iho nyisho shindo shii shisungusie kui wuarya na wuṟango wo wandu.
44017030	Kyasiang'u Ruwa nyi awetsirilye matika halya kuiho wutondotondo. Kya indi komshika iya mandi ha wulalu nao awang'u motutuma wandu kudo kose ke wailachike mrima yawo.
44017031	Nyi ili indi akuteṟye na mkonu foke msa arie icha idumbo nafo mondu fo wuyana wose kya wuhoṟotsu nafudumbuo na msoṟo ulya akumbikye-ho kechiitsya wandu wose mweke fomwidikya ili alemṟutsa wapfunyi.”
44017032	Kyasia wekiicho kilya kya maṟukyenyi ha wapfu walya maata-ho wakakihalwo seko. Wengi-ho wakahamba, “Kyakyo lukundi icha ikuadanya lingi.”
44017033	Kikasia Paulo kakure-ho kasamana nawo.
44017034	Na wandumii maata-ho wo wakawadana nao wakashika iidikya. Ipfo kiidi kyawo kuwepfo meku o menge ya kitoṟo kya Aresi umu-ho rina lyake nyi Dionyiso na mka umu rina lyake nyi Damari na wandu wengi kimu nawo.
44018001	Kyasia kidima Paulo kalekana na kulya Atene kahenda kashika Korinto.
44018002	Kakoya-pfo mndu Myuda ewio rina lyake nyi Akila amfeye kulya Ponto, nao acheye kandi awuka Italia kimu na mka oke Prisikila na kipfa Kaisari Klaudio ewawasa ke Wayuda wose wasame wawuke Roma. Naho kahenda kawaiṟikiṟa.
44018003	Nawo nao ili wupfuru wowo wuwei wumu kakaa kowo wechiṟunda handu hamu. Kyamba wei waarya wesungusia mahema.
44018004	Kyasia kawa molosha ipfo sinagogenyi oryo mkonu fo Sabato kechiidiki-shaidikisha Wayuda na Wagriki.
44018005	Kikasia Sila na Timoteo wekisoka wawuka Makedonyia Paulo kaṟungamisha mwongoye na kamu kechiṟingishya Wayuda ke Yesu nyio Kristo.
44018006	Wekilehana nao na iruma kakutakuta nguo tsake kawawia “Mondu fo samu yanu ihoye mdo yanu ii menyi. Inyi njii mharami nayo. Wokya wulalu ngaindukya mkambo ya wandu ingi.”
44018007	Kawuka-pfo kahenda ikaa kanyi ko mndu ewio rina lyake nyi Tito Yusto aowoye Ruwa, mba yake iweṟasanyi na sinagoge.
44018008	Na Kirisipo mnene o sinagoge lilya kaidikya Mndumii wo na wa kanyi koke wose. Wakorinto weengi wakaaadanya idedo wakaidikya wakapatiso.
44018009	Nao Mndumii kadeda na Paulo kui kiwonesyo kya kio kechimbia, “Ma kulawone kochiowuo, kya indi deda tupu ma ulatsie.
44018010	Kyamba inyi njikeri na iyo. Ma kuipfo echikupaya na ikulisa wukiwopfo. Cha kipfa inyi njiwode wandu wai wako sa weengi kunu mṟinyi ifu.”
44018011	Kakaa-pfo hando ha maka fumu na meri iṟandaṟu kawalosha idedo lya Ruwa.
44018012	Nahong'u kiheri kilya Galio alewada wuchili wo kulya Akaya Wayuda walya walesangana kyekumba Paulo wakamduo mengenyi.
44018013	Wehamba, “Mndu chu nyi awa mokuruo wandu kundu wawikye Ruwa wuindi njia ikapanyi na njowawaso tsadu.”
44018014	Oweṟe Paulo arie itambaṟuo dumbu Galio kawia Wayuda walya, “Lanye Wayuda, kima kindo mokiende kiwei kya wukika ang'u wumbafu inyi njiwechimwadanya sumuhana na chile.
44018015	Kya indi ili kyamba nyi mawesanao ha opfundo na marina na mawiko ha ipfo konu nyo muwenyi, ikyo kiringenyi muwenyi, inyi njilakundi iwa modumbwo mondu fo shindo shido.”
44018016	Kawafuna alya mengenyi.
44018017	Nawo wose wakarundukya Sostene mnene o sinagoge wakamkapa alya mengeny na Galio nalasaṟe ke ikyo nyi kindo kyawuto.
44018018	Paulo kaengeṟa ikaa-pfo mfiri ifoi kidima kasamana na wanawawama kahenda kyaṟo kya ngalawenyi kyahenda Siria. Na Prisikila na Akila wakaduana nao kekimaa yoda mdo foke kulya Kenkirea kyamba nyi awewode mbiana.
44018019	Wakashika Efeso kawada-pfo. O amonyi kahenda sinagogenyi kadeda na Wayuda.
44018020	Wakamterewa ke nakae-pfo kiheri kifoifoi nalakunde.
44018021	Nyi alesamana nawo kehamba, “Ruwa kanjiwonya mwaanya njechiwuya na konu kyaṟo kingi.”
44018022	Kekimaa iwuka Kaisaria kado kaiṟikiṟa siṟi iya kasokya Antiokia.
44018023	Kikashika kekikaa-pfo kiheri kimu kawuka-pfo kaida sangenyi lya Galatia na Furigia mṟi kui mṟi kechikapa wa kiloshyonyi owanzo.
44018024	Kyasia mndu Myuda rina lyake ewio nyi Apolo amfeye Aleksandria kashika kulya Efeso ai mlaanyi molaya shindo shose awei na mbahanyi ipfo mṟehonyi.
44018025	Mndu chu awei mloshe njia ya Mndumii, nao ili aakye adi mumuyonyi foke kahenda ideda na ilosha kui osaṟe mbonyi tsa Yesu. Nao nyi aweichi wupatiso wo Yohane tupu.
44018026	Kawoka ideḏa ipfo sinagogeny ai na wuṟamtsu. Kukatana Akila na Prisikila wamwicho wakamduo kowo wakamwoṟowoyaoṟowoya njia ya Ruwa sungusihu lya wueṟa.
44018027	Nao kekikunda yambada ipalipali nahende Akaya wanawawama wakamdimisha wakamṟehya baruo ko walya wa kiloshyonyi yehamba ke wamwambye. Kekishikapfo kaikanya waidiki kawashitsa necha kui wutonga wu wurianyi nao.
44018028	Kyamba nyi alewinza Wayuda na kamu na kamu oshangunyi lo wandu wose kechiwaloṟa kui madedo ha mṟeho ke Yesu nyio Kristo.
44019001	Kikashika Apolo akeri kulya Korinto Paulo kekikuidya njorukenyi tsilya tsa huye kashika Efeso kakumbuhanana-pfo na wa kiloshyonyi maata.
44019002	Kawawesa, “Muleambya Mumuyo Mwele lya mandi mulehaluka?” Wakamhalwo, “Ote, ma iicho ke nyi kuipfo Mumuyo Mwele lulemeichopfo.”
44019003	Nao kahamba, “Aka nyi mui wapatise kui wupatiso wuki?” Wakahamba, “Nyi kui wupatiso wo Yohane.”
44019004	Paulo kahamba, “Yohane aweipatsa kui wupatiso wo idumbuya kechiwia wandu waidikye ulya akeri icha numa yake nyio Yesu.”
44019005	Wekiicho isho wakapatisyo rina lya Mndumii Yesu.
44019006	Nalyo ili indi Paulo alewahekya awoko Mumuyo Mwele kawachea wakawoka ideda na njolimi njihya na ihamba shisuku.
44019007	Na mfoye fowo waweshikye wasoṟo ikumi na wawi.
44019008	Kahenda sinagogenyi kadeda-pfo na wukahari echiongoyana na wandu handu ha meri iṟaṟu na iwakuruo waidikye kya shilya sha wumanginyi wo Ruwa.
44019009	Kya indi ili wandu maata walekuumiṟya mrima wechileha iidikya na isutsa njia ii oshangunyi lo kisanzyo kya wandu kalekana nawo kasanza wa kiloshyonyi kyanya kawa moonguo ipfo kisomyonyi kya mndu ewio rina nyi Tirano mkonu yose.
44019010	Kikahendeka kido kulya Asia wakaicho idedo lya Mndumii kui Wayuda na kui Wagriki.
44019011	Nahonu Ruwa kawuta ngata tsing'anyi tsa pfinya kui mawoko ha Paulo tsilaweichyo kacha.
44019012	Kukatana wandu waluo waendyo shidami na nguo tsikuwashye na mbihu foke na ndaṟe tsawo tsikawawuka na waṟufu wawicho wakasama.
44019013	Kuweiho na Wayuda maata wahanga watangitangi wawekeiṟaṟia waṟufu wawicho, nawo wakahesha isendya rina lya Mndumii Yesu walya wewaosose nyi waṟufu wawicho wehamba, “Ngamwitika kui Yesu cho akeri yongoyo nyi Paulo.”
44019014	Na iwo walewuta isho nyi wei wana mfungade wa Sikewa mndu Myuda mkohanyi ang'anyi.
44019015	Mṟufu ulya mbicho kawahaluo, “Yesu njimwichi na Paulo ngammanya, kya indi nyo nyi waki?”
44019016	Na mndu ulya awemosose nyi mṟufu mbicho kawarundukya kawakapa wa wawi kawaapfinya adi wakatana wawuka kulya mba wedicha wai kitaṟe wai wafaṟefaṟe.
44019017	Mbonyi ii ikadung'anya Wayuda wose na Wagriki wei kulya Efeso wakahoyo mnu nyi fowa wose, rina lya Mndumii Yesu likahenda ing'anyisho mnu.
44019018	Na waidiki wafoi wakacha wakatocha njonyamaṟo na ihamba shindo shilya wawekewuta.
44019019	Na wafoi wa walya waweikupayapaya na shindo sha uhanga luwicho wakasanya shitabu shilya shawo wakashikoṟa na modo oshangunyi lo wandu wose. Wakasanza mtalie fo wuhuru makumi hatanu.
44019020	Nyi wudo idedo likang'ana na ikuwangya-ho kui pfinya ya Mndumii.
44019021	Isho shekimarisika Paulo kakuteṟya mrimenyi foke isenguda Makedonyia na Akaya nashike ihenda Yerusalemu kahamba, “Ngamekaa ipfo nyi kinjiwaṟi ishika iwona na Roma.”
44019022	Kyasia kaduma wawi wa walya wechimpfuṟukanya ke wasonguo ihenda Makedonyia nawo nyi woko Timoteo na Erasto, o amonyi kakaa-se kulya Asia kyoweṟe.
44019023	Nahong'u matika nalyo kukaamka kipfupfulu sa kinene kimaduma kya mbonyi tsa njia ii.
44019024	Kyamba kuwepfo mndu rina lyake ewio nyi Demetrio nyi mpfuru mtsanyi o fesa echitsana njofano tsa hekalu lya Artemisi kawa mowonya waarya walya mbucha sa ifoi.
44019025	Nao nyio kawasanya handu hamu wose sanza-pfo na wengi wawode kirundyo kimu nao kahamba, “Lanye-wo womi muichi ke wumasi wodu nyi luwutie ipfo kiṟundyonyi iki.
44019026	Nanyo muwonying'u na iicho muicho ke chi kunu Efeso tupu kya indi na Asia yose pyu Paulo cho ameidikisha wandu weengi na iwahaluo mhio yawo kechihamba ke maruwa chiho haa matsane na mawokopfo.
44019027	Ma chi kiṟundyo kyadu kirieng'u ihenda imeneka tupupfo, kya indi na hekalu li lya ruwa mka ang'anyi adi lyo liyenyi likering'u ihenda lilakisaṟo ke nyi kindopfo, ma mng'ano foke fumenyi, ifu fuiwikyo wuindi nyi wa Asia yose na wa wuyana wu nyi fokiṟa ihenda ifurunjika.”
44019028	Kyasia wekiicho wado wakadosa nyashi ya nduika wakafihiṟa wakahamba, “Artemisi o Efeso nawo ang'anyi!”
44019029	Kyasia mṟi fulya fukadung'ana kipfulupfulu fose wakakambia wakawingia na hando halya hesanzya-ho mkambo wechikamada napfo na Gayo na Aristariko wai wandu wa Makedonyia wecheye-pfo kimu na Paulo.
44019030	Nao Paulo kechihamba na-hende na ipfo kiidi kya msanzye fulya, wa kiloshyonyi walamlekie.
44019031	Na wanene wa wuchili wo Asia maata-ho wei mbuya sa njicha tsake nawo wakamdikya wuikimbi wechimtutuma ke nalakuloṟe ipfo kisanzyonyi.
44019032	Naho wengi wawefuha wadi na wengi nyi wudi, kyamba kisanzyo ki kilawewode mochilia na wo wafoi-ho walamanye ma tewe yekusanzya-ho.
44019033	Kyasia ipfo mamwinginyi wakawada Aleksandria Wayuda walembika mdonyi na Aleksandria kawakemia na owoko arie ikanya kisanzyo kyo Wayuda.
44019034	Kya indi wekimmanya ke nyi ai Myuda wakasambahada wose na ṟu ling'anyi limu cha hando ha saa tsiwi wechifihiṟa na ihamba, “Artemisi o Efeso nawo ang'anyi.”
44019035	Nahong'u mṟehi o mṟinyi kekimaa iwaoloṟa kahenda ideda nawo kehamba, “Lanye wasoṟo wa Efeso, nyi mndu mki alaichi ke mṟi fu fo Efeso nyifo mringi o hekalu lya Artemisi menyi mng'ano fui na mringi moringa mfano fulya fuolokye ruwehu?
44019036	Kyasiang'u kya mbang'u shindo sho shileiwa ikano nyi kimuwaṟi mukutsie, mulawone mochiwuta kindo kya wudimidimi.
44019037	Kyamba momende wandu wa walaiwie shindo sha hekalu ma iruma ruwa lyanu ika.
44019038	Kyasiang'u kokoya Demetrio na waarya wengi wawode kyeanduya mndu, menge nteṟye na tsiipfo na wachili na waipfo wakumbane-ho.
44019039	Kya indi kokoya muwode kyeidya ikyo nyi kyechisunguzio nyi kisanzyo kii-kilahe necha.
44019040	Kyamba nyi lokiṟa yendyo mondu so fo itahachya ofoṟo lo sanga kitewe nyi shindo shi sha inu. Kulaipfo ma kimaduma luwechiidima ikuwuta-ho na mweke fokyo ipfo mondunyi fo kisanzyo ki.”
44019041	Kekiidima ihamba ado kafunja kisanzyo kilya.
44020001	Kitohyo kilya kekiida Paulo kalaha wa kiloshyonyi kawasanza kyewakapya owanzo kasamana nawo kawuka-ho kehenda Makedonyia.
44020002	Na kekimaa iida shihongo shilya na iwawihiṟya moo kechihamba mbonyi kafoi kashika Ugriki.
44020003	Kekimarisa-pfo meri iṟaṟu Wayuda wakamwida kiṟoṟowa ilindi awerie ihenda Siria na njia ya ipalipali naho kawuya na njia yelenga kya Makedonyia.
44020004	Wandu waleduana nao shika Asia nyi Sopateri, mana o Puro mndu Mberoya, na Aristariko na Sekundo wai Watesalonyikye, na Gayo awukye Deribe na Timoteo na Tikiko na Tirofimo wai wa Asia.
44020005	Iwa wawemsongwo wakaluweda Troa.
44020006	Natso lukaira kyaṟo kya ipalipali, mkonu iya ya Pasaka ilemsia, lukawuka Filipi lukawakoya Troa kyaṟo kya konu itanu lukakaa-pfo mkonu mfungade.
44020007	Kikashika mfiri fo kuwoka fo mfungade ili luwei wasanze kyefunja mkate Paulo kawawia mbonyi akundi iira kyaṟo nahende ili lya ngama kaitika madedo hake itane koshika kio madumbwo hawi.
44020008	Napfo kuwepfo taa sa tsifoi kulya kai kundo luwesanzi.
44020009	Nahong'u manake umu elaho nyi Eutiko adamye itiṟishenyi kahombya mnu kipfa Paulo elunga mnu ideda kaoloka awuka kai-hu lya kaṟaṟu kahenda iiro-ho ampfa.
44020010	Paulo kasoka kamhoya kamchunguṟya kahamba, “Kutsienyi mulatohye kyamba moo foke nawo fui nao.”
44020011	Kyasia kawuya ido na kai kafunja mkate kalya, kaengeṟa ideda nawo shifoi itane koshika kilawo, nalyo kakure ihenda.
44020012	Nawo wakahenda yende manake ulya ai na moo wakakaa wai wawihiṟye moo.
44020013	So lukasonguo iida na ngalawenyi lukahenda lukashika Aso lukundi yambya Paulo hando ho, kipfa nao nyi wudo awewawasye o amonyi kakunda ihenda kyaṟo kya madende.
44020014	Kekilukoya kulya Aso lukamwambya lukashika Mitilene.
44020015	Lukawukapfo lukaida ngalawenyi ili lya ngama lukashika hando haambatsanyi na Kio. Ili lingi lukaafukia Samo na ili lya ngama lukashika Mileto.
44020016	Nyi ili indi aweteṟye keida Efeso ai ngalawenyi nalashike ikeleo kulya Asia, kyamba aweidimadima akundi ishika Yerusalemu Pentekoste kokoya kyaidimika.
44020017	Paulo ai Mileto kaduma mndu nahende Efeso kalaha-pfo wameku wa siṟi.
44020018	Wekicha yafukya koke kawawia, “Nawo muichi wokya mkonu fulya ndewoka ipfuṟukanya Asia njiwei msanze nanyo kiheri kyo kyose.
44020019	Chando njiweisingya Mndumii kui ikunyiṟa lose na itonyitsya mchenyeṟe na shihesho shilya shilenjihoya kitewe nyi okuchu lo Wayuda walya.
44020020	Nyi mwichi ke njilemṟika nyo idedo ma limu lii kiiṟa kyanupfo. Kya indi njiweimwongoya na imulosha ma njiwei patehu ma njiwewa ipfo mba.
44020021	Njechiṟingishya Wayuda na Wagriki kya mdumbuye wakucheye nafo Ruwa na kya mwidikye wakuihetse na Mndumii odu Yesu.
44020022	Kyasia ambuyenyi wulalu ngawada njia ihenda Yerusalemu njii mpfunge nyi Mumuyo ndamanye ma kindo kyekaa kintowokye-pfo.
44020023	Shile nyi Mumuyo Mwele awa mombia mṟinyi kui mṟi kehamba ke nyi shiwoho shikeri injiweda-pfo na shiwira.
44020024	Kya indi njiiringa moo foko fuwembiia mlodopfo. Kilya njiiringa nyi kingi, nyi kundu njekaa njikumarisye ohendo loko lo kipfuṟukanyo kilya njii mdambikye nyi Mndumii Yesu kyeṟingishya ndumi njicha ya wutonga wo Ruwa.”
44020025	“Na inyi njimonyi wulalu ngamanya ke nyo mose njilemwongoya wumangi njechiida ipfo na ipfo nyi mochikiwonana-se na kyamu kyakopfo.
44020026	Nkyo kimaduma ngamṟingishya nyo mose mkonu fu fo inu, ke inyi njiwode mti fo samu ya mndu ma wu ma wupfo; njii mharami.
44020027	Kyamba njilekushowa nde ndamwongoya kya chila ya Ruwa yosepfo.
44020028	Kekuṟisenying'u nyo muwenyi, mbelisa na ipoo lyose ilyo Mumuyo Mwele ambikye kiidi kyalyo wakaṟa kundu mochilisa wuarya siṟi ii ya Ruwa alekuwonya kui samu ya Mana ake amonyi.
44020029	Inyi na njiichi ke ngammaa ihenda mashite ha ngeṟenyi malang'a hechicha na konu halechiwado nyi sonu kya ipoo lipfo.
44020030	Ma ipfo kiidi kyanu muweny kochiamka-pfo weḏeda kya mkika wechikuruya wa kiloshyonyi ora lo kowo.
44020031	Nkyo kimaduma kelaenying'u dembo na itamwo mbekutamuya chando njileikimba oryo mndu chandu mukeri ose njechimutonyitsya mchenyeṟe ngamaa maka iṟaṟu kio na mfiri njilalekane-ho.”
44020032	“Kyasiang'u wulalu le ngamudambikyang'u Ruwa mukae wawanze nyi idedo lyo lya wutonga woke. Nyio Ruwa aidima imupfunga muwe mba na imwenenga kyoṟa kimu ipfo kundo wailishe wake wose wale̱.
44020033	Na inyi njilepfula-ho ma fesa ma sahabu ma mṟae ya mndupfo.
44020034	Nyo mbeichi muwenyi ke mawoko ho hako nyiho halenjitambahanya shindo shako shinshikye na sha wodoya wako.
44020035	Na ishi shose njiwei mupfungya nasho mtaato kundu nanyo mukuwinyishe ipfuṟukanya wafafa mochikumbwo kilya Mndumii Yesu ahambye ke, ‘Nanga iinenga kota yambya.’ ”
44020036	Kekiidima ihamba ado kapfira ndi katerewa nawo wose hando hamu.
44020037	Wakafuha mnu wose wakahoya Paulo ipfo nzingony wakamhekya momu.
44020038	Na kyeinenga wakahoyo mnu nyi fowa nyi kidedo kilya awawia ke nyi wechikaa wawonane-se nao kyamu kyakepfo. Wakahenda imwimia wakamshitsa ngalawenyi.
44021001	Kikashika loikimaa ilekana nawo na iira kyaṟo kyadu kya ngalawenyi lukashika Kosi na mteṟa fumu na ili lya ngama lukashika Rodo na wukapfo lukashika Patara.
44021002	Lukawona ngalawa yechiambada ishike Foenike lukadoya-pfo lukaira kyaṟo.
44021003	Na loikiwona Kipro lukaida kya ora lo kumoso, lukahenda lukashika Siria lukasokya Tiro. Kyamba mpfondo ngalawa iya yadu iwesotsya mhanda yayo.
44021004	Lokiwona wa kiloshyonyi lukakaa-pfo mkonu mfungade, nawo wakawia Paulo kui mweke fo Mumuyo Mwele ke nalado na Yerusalemu.
44021005	Loikimaa iinutsya mafiri halya lukakure lukahenda. Na wandu wose handu hamu na waka na wana wawo wakaluimya lukatana loshika mbele ya mṟi lukapfiria ndi alya mbai ya ipalipali lochiterewa.
44021006	Lomemaa isamana lukadoya ngalawenyi, nawo wakawuya na kowo.
44021007	Kyasia loikimarisa kyaṟo kyadu wuka Tiro lukashika Pitolemai, lukaiṟikiṟa wana wawama lukakaa kowo mkonu fumu.
44021008	Kukye ngamenyi lukahenda lukawuka-pfo lukashika Kaisaria, lukahenda ko Filipo moongwo ndumi ii ya sia awei umu o walya mfungade lukakaa koke.
44021009	Mndu chu awewoḏe wana wake wawaka waana wechihamba shisuku.
44021010	Kyasia lokikaa-pfo mfiri sa ifoi mwikimbi kacha ewio rina lyake nyi Agabo kasoka awuka Yudaya.
44021011	Kaluchea so kawada ngometa ya Paulo kakupfunga nayo amonyi madende ho na mawoko ho kahamba, “Mumuyo Mwele ahamba adi, mndu menyi ngometa ii Wayuda nyi wudong'u wechimpfunga ipfo Yerusalemu na imdambika mawokonyi ha wandu wa mbaṟi njihenu.”
44021012	Luicho ishi so na wandu wa hando halya lukaterewa Paulo nalado nahende Yerusalemu.
44021013	Paulo kahaluo, “Muiwika muda, ifuha na injifunya ngoo? Kyamba inyi njikuteseheṟye kya ipfungo na njiwekuṟeheṟye ma ihenda iwoho kyewikya rina lya Mndumii Yesu wuindi.”
44021014	Nahong'u amleha kilya lombia lukakutsia lukahamba, “Kilya Mndumii amdumbuya kyake naakyo kiwutike.”
44021015	Mafiri halya hekiida lukaira shindo shadu lukado luhende Yerusalemu.
44021016	Wa kiloshyonyi wa kulya Kaisaria maata-ho wakaduana naso ihenda napfo, wakaluduo ko mndu ewio rina lyake nyi Mnason luleṟye ndichi ipfo kanyi koke, ei mndu o Kipro mwidiki o kuwoka.
44021017	Loikishika Yerusalemu wanawawama wakaluambya na sia.
44021018	Kukashika ili lya ngama Paulo kaida na ko Yakobo kimu naso na wameku wasongoru wose mpfondo wawei.
44021019	Kekimaa iwaiṟikiṟa kawaongoya shilya shose kimu kimu isho Ruwa awetanye ko wandu wa mbaṟi njihenu kui kipfuṟukanyo kyake.
44021020	Waicho wado wakaṟumisha Ruwa wakambia, “Monowama odu na uwonyi Wayuda wo waidikye chando washikye shiku nawo wose wawodo nyi nyashi yekapanya wuwawaso.
44021021	Nawo walewio kyapfo ke nyi uilosha Wayuda wose iwo wai ipfo kiidi kya wa mbaṟi nyihenu wuṟingi woṟingya Mose kochiwawia waladine wana wawo manya walahendelye shido shi.
44021022	Nyi luwike luda ngesa nyi ili wechiicho wose ke omcha.
44021023	Kyasiang'u keidikyawo iki luikuwia, Kunu kodu kwipfo wandu waana waa wapfunge nyi kyasa wawikye Ruwa.
44021024	Duo wandu wo nokuilishe kimu nawo, nowainenge fesa waidime iwuta njui tsawo. Mpfondo wandu wose wechiwuta-ho imanya ke mbonyi tsilya walewio tsapfo tsose, ke chi kindopfo, kya indi iyo kumonyi okechumia kyomboho ochiringa necha wuwawaso wu.
44021025	Kya waidiki walya wawukye mkambonyi ya wahenu lulememaa idumbwo na iṟehya baruo ke wakae wechikuṟisa kya shindo shi shidasye mfanano na kya samu na kindo kiotswo na kya wuṟuhui.”
44021026	Nalyo ili lya ngama Paulo kakusanza na wasoṟo walya kechikuilisha kimu nawo. Kilemba kido kahenda hekalunyi kehamba-ho imarisya lilya lya mkonu iya ya kiilishyo, kushike iwiko-ho kidaso kimaduma kya oryo umu owo.
44021027	Kyasia mfiri iya mfungade yekishika kufui na iinutsyo Wayuda wakambona walya wacheye kulya Asia wakambona kulya hekalunyi wakahaya wandu wose wakambada wakafihiṟa.
44021028	“Lanye wasoṟo wa Israeli, kenjonyi muche wikya ngaya! A ichu mndu aanga molosha oryo mndu ose kundo kose kya isutsa mkambo fu na wuwawaso wu na kundo ku kwele. Na kinene ya isho nyio aitsye Wagriki na hekalunyi kafanyitsa ado kundo ku kwele.”
44021029	Nyi ilindi wawembona Tirofimo Mwefeso ulya ai kimu nao kulya mṟinyi, wakakumbwo kulako Paulo nyi amemwitsa na hekalunyi.
44021030	Mṟi fose fukawa kipfulupfulu wandu wakakambya ikusanza handu hamu wakawada Paulo wakamkuruo na ipfo nja wambuta hekalunyi. Oweṟe lo mongo ikashingo.
44021031	Waiho wadi warie imbaha mbonyi tsikashikya mchili mnene o siṟi yose ya wasikari ke mṟi fose fo Yerusalemu fomba kipfulupfulu rambatanyi.
44021032	Oweṟe naalo kaira wasikari na wachili wawo kasoka ihenda iwaosha echikambya. Nawo wekiwona mchili chu mnene na wasikari wakada walakikape Paulo.
44021033	Mchili mnene katikiria afui kambada kawawasa ke napfungo na mshe iwi. Kawesa mbeo wu na kindo atanye mbekyo kiki.
44021034	Na ipfo mamwinginyi wakafihiṟa wehamba wadi na wengi wakahamba wadi. Kekiwona alaidima imanya lohi ke nyi mbonyi tsa iki kipfa kya kifahyo kilya kawawasa nahende idao kulya otiriwenyi lo wasikari.
44021035	Kekishika shiteṟenyi nado na huye wasikari wakamwira womwira kipfa kya wuapfinya wo mamwingi fulya.
44021036	Cha kipfa kamba sa inene lya wandu walemwiwata wefihiṟa, “Wuta-ho mndu chu!”
44021037	Nao Paulo kechiitso na kulya otiṟiwenyi kawia mchili chu mnene, “Njikuwodye momu njikuwie idedo?” Nao kahamba, “A uichi Kigriki?
44021038	Akawo iyo chi Mmisiri ulya aleamtsa wuṟingi na wandu walya shiku shiina mkonu ii, walya welaho wawahi kawaduo kulya nuka?”
44021039	Paulo kahamba, “Inyi nyi mndu Myuda njiwukye Tarso mṟi fo Kilikia, njii menyi kidembo kya ipfo mṟinyi fulai mfari. Ngakuterewa umbikie momu njikudedye na wandu wa.”
44021040	Kyasia kekimbikya momu Paulo kahoṟoka alya shiterenyi kakemya wandu walya na owoko. Komtsia sau kadeda nawo kui kishomo kya Kiebri kehamba.
44022001	“Lanye womi mui wanawawama wako na wawande wako, kenjiadanyenyi, njihalwowo kyako aa oshangunyi lonu wulalu.”
44022002	Wekiicho ke adeda nawo kui kishomo kya Kiebri wakaengeṟa itsia. Nao kahamba.
44022003	“Inyi nyi mndu o Kiyuda, njilefeo Tarso mṟi fo Kilikia, indi itoṟisho ngatoṟishyo kunu mṟinyi ifu njiwedamye madendenyi ha Gamalieli ngalosho wuwawaso wo waku sungusihu na ikapanya Ruwa mbaṟi ii mui nayo nyo inu tichi.
44022004	Ili njiwei moterengya wandu wa njia ii njihya itane ngawashitsa opfunyi ngawapfunga na iwawika kipfungonyi kui womi na kui waka.
44022005	Chando mkohanyi ang'anyi aidima iṟingishya hamu na menge ya wameku wasongoru yose. Nao nyiwo walennenga na baruo ya ko wanawawama ngahenda nayo Damasiko ke njiende-pfo walya wekeri-pfo njiwaende na Yerusalemu waa wapfunge wache ihoṟwo.”
44022006	“Kikashika njechihenda njishike itikiria Damasiko kiheri kya kingoto peṟeseng'u ngeela ing'anyi iwuka ruwehu ikanjidung'anyitsya sa riti.
44022007	Ngaho wanda ngaicho ṟu lyenjiwia, ‘Saulo-wu, Saulo-wu, nyi kiili owa monjiterengya?’
44022008	Ngahaluo, ‘Iyo nyi iyo wu hoi Mndumii?’ Kanjiwia, ‘Inyi nyio Yesu o Nasareti ichu okemterengya iyo.’
44022009	Na walya warianyi na inyi walewona ngeela iya kya indi ṟu lya ulya aweideda na inyi waleliichopfo.
44022010	Ngahamba, ‘Hoi Mndumii, nyi kiki kinjiwaṟi iwuta?’ Mndumii kanjiwia, ‘Kure nohende Damasiko, mpfondo ochiwio kya shilya shose u mteseheṟye ke noshiwute.’
44022011	Na inyi ili njilepfa meso kitewe nyi sa ya ngeela iya ngateteṟo njiwodo owoko nyi walya warianyi na inyi ngashika Damasiko.”
44022012	Nahong'u kuwepfo mndu ewio rina lyake nyi Ananyia mndu mohendelya necha wuwawaso awei mbikye kiṟingishyo kicha nyi Wayuda wose wekeri kulya.
44022013	O kanjichea kahoṟoka afui na inyi kanjiwia, “Manowama, Saulo, ambwo!” Oweṟe na lulya ngampaluya meso hako.
44022014	Nao kahamba, “Ruwa o waku wadu nyi akusangye nomanye chila yake na iwona mhoṟotsu ulya na iicho ṟu liwukye dumbunyi lyake.
44022015	Kipfa nyi ochiwa mongochi oke ko wandu wose moṟingishya isho omeshiwona na ishiicho shose.
44022016	Kyasia wulalu nyi kyo iki uwedya? Kure hoṟoka nopatiso nosambe njonyamaṟo tsapfo ochilaha rina lyo lyake.”
44022017	Kikashika njekimaa iwuya na Yerusalemu njechiterewa ipfo hekalunyi ngakoya njii mkaonyi fo Mumuyo.
44022018	Ngambona kenjiwia, “Faṟa kure nowuke kunu Yerusalemu owinyi, cha kipfa wechikuidikya kiṟingishyo kyapfo kyenjiringishya inyifo.”
44022019	Na inyi ngahamba, “Hoi Mndumii, nyi waichi wawenyi ke nyio inyi njiwekewa mopfunga walya wakuidikye na iwakapa ipfo masinagogenyi hawo.
44022020	Na ipfo kundo samu ya mongochi ulya opfo o Stefano yechipusuo na inyi njiweho moadanya mondu na idumbwo kyake na iringa nguo tsa walya wembaha.”
44022021	Nao kanjiwia, “Kuhendye kyamba inyi njechikuduma kuleshe ko wandu wa mbaṟi njiehenu.”
44022022	Wakamwadanya mṟasa idedo lilya wakairya maṟu hawo wehamba, “Wuta mndu chu orukenyi, kyamba nawaṟi nakae na moopfo.”
44022023	Wakafihiṟa wado wechikumba nguo tsawo na yolya-olya kiluli huye.
44022024	Mchili ulya mnene kawawasa naendo na otiṟiwenyi kechihamba nahende iweso kechikapo kundu kitewe kilya kyewatewa wamfihiṟya wado kimanyike necha.
44022025	Wekiidima impfunga na shiwoho Paulo kawia mchili ahoṟoki afui nao, “Alae nawo kisumhanyi ikapa mndu Mroma nao alameanduyo kuwoka?”
44022026	Mchili ulya naicho ado kahenda iwia mchili ulya ang'anyi kambia, “Nyi kiki urie iwuta? Kyamba mndu chu nyi Mroma.”
44022027	Kukacha mchili chu ang'anyi kambia, “Kenjiwia nyi ui Mroma?” Kahamba, “Ee.”
44022028	Mchili chu ang'anyi kahaluo, “Inyi nji wonye kidembo ki kya Wuroma kui ilekya fesa tsifoi.” Paulo kahamba, “Inyi njikiwode wokya ifeo lyako.”
44022029	Ikyo kikatewa walya wawekuteseheṟye kembesa na finya wakakure-ho wakamda oweṟe nalo. Na mchili ulya ang'anyi kahoyo nyi wuowu kekimanya nyi Mroma, na ili indi amempfunga.
44022030	Ili lya ngama akundi imanya ṟingishi nyi kimaduma ki akumbo nyi Wayuda kampfunguo kawawasa wakohanyi wanene na wa menge yawo wose wakusanze kasotsa Paulo kowo kemhoṟokya oshangunyi lowo.
44023001	Paulo kaambuya chila iya kahamba, “Lanye womi mui wanawawama! Shika mkonu fo inu nyi ngamhendelya Ruwa wuhendeli wohendelya mkambo foke ngo tsa mrima foko tsihoṟoki necha kulawode ipuo.”
44023002	Mkohanyi chu ang'anyi Ananyia kawawasa walya wahoṟoki afui nao wamkape dumbu lyo.
44023003	Naho Paulo kambia, “Ruwa echikukapa iyo ui omombo luushie ila! Iyo udamye yandwo kyako kiituwanyi na njowawaso, na iyo kowawasa njikapo kiṟunduma kya njowawaso?”
44023004	Walya wahoṟoki afui wakahamba, “Alae nyio mkohanyi ang'anyi o Ruwa uimdedya kudi!”
44023005	Paulo kahamba, “Ngamanya ke o nyi mkohanyi ang'anyipfo, wanawawama. Kyamba nyi kii kiṟehye, Ma kuladedye mnene o mkambo fopfo shiwicho.”
44023006	Naho Paulo kekimanya ke kyenga kimu kya wa chila ii nyi Wafarisayo na kyenga kimu nyi Wasadukayo kairya ṟu lyake chilenyi iya kahamba, “Hoi womi mui wanawawama, inyi nyi Mfarisayo njii mana o Mfarisayo! Njikeri yanduyo kimaduma nyi ili njikusirye na maṟukyonyi ha wapfu.”
44023007	Kekimaa ideda ado kukakaa-ho mpaṟakano sa fung'anyi fo Wafarisayo na Wasadukayo, mamwingi fulya fukadumbukana kawi.
44023008	Nyi ili indi Wasadukayo wechihamba kwipfo maṟukyonyi ma malaika ma mumuyopfo. Na Wafarisayo wo wechihamba ee shii-pfo shi shiwi.
44023009	Kukakaa-ho kifihiṟo sa kinene. Walanyi wa ora lo Wafarisayo wakahoṟoka wakadeda mnu wehamba, “Luwonyi-ho kiwicho kya mndu chu manyalepfo. Kulako nyi mumuyo ang'u nyi malaika adedye nao.”
44023010	Kiloyano sa king'anyi kyekiamka-ho mchili ulya ang'anyi kaowuo kulako nyi wechirandwo Paulo, kawawasa wasikari wasoke wamletse mawoko hawo wamdose na kulya otiṟiwenyi.
44023011	Kio kilya Mndumii kamchea kahoṟoka afui nao kembia, “Kuwuyo nyi moo. Kyamba chando uleṟingishya mbonyi tsako kunu Yerusalemu na wudo kikuwaṟi nohende itsiṟingishya kuḏo kulya Roma.”
44023012	Koikikya ngamenyi kuwepfo Wayuda wakalya mma wakakupfunga na nyamu wehamba, walalye kindo ma inyo mṟinga itane wamaa iwaha Paulo.
44023013	Na iwo waleliiana wado nyamu waweshikye wandu makumi haana na kota.
44023014	Nawo wakahenda ko wakohanyi wang'anyi na wameku waosongoru wakahamba, “Nyi lukupfungye na nyamu ke lulanonze kindo na kutane lomaa iwaha Paulo.
44023015	Kyasiang'u wulalu nyo kimu na wameku wa chila muitikeitike mchili cho ang'anyi namsotse na iya konu cha ili mkundi imanya mbonyi tsake necha lya wuera. Natso luiho lukuṟeheṟye imbaha alamemushikya nyo.”
44023016	Muho o Paulo kaicho mbonyi tsa kyama kyawo kaida na kulya otiṟiwenyi kaongoya Paulo mbonyi tsilya.
44023017	Paulo kalaha-ho mchili umu kambia, “Duo manake ichu ko mchili ang'anyi, nyi awode kindo akundi imbia.”
44023018	Kyasia kambuta kamduo ko mchili ang'anyi kambia, “Paulo ulya mpfunge anjilaha akundi ke njikuendye manake chu, nyi awode kindo akundi ikuwia wai.”
44023019	Mchili ulya ang'anyi kambada owoko kahenda nao kihadi kambia kyaada,
44023020	“Nyi kindo kida ikyo ukundi injiwia?” Kambia “Nyi Wayuda wameidikyana kekuterewa nosotse Paulo na wanda ngama nomende mengenyi yawo cha ili nyi wakundi imanya mbonyi tsake kya ṟingishihu lya wueṟa.
44023021	Kyasia na iyo ma ulaidikye. Kyamba wandu waida makumi haana wamwalye walie mma ke walechilya manya inyo kindo itane wammaa imbaha, nawo wulalu waiho wakuṟeheṟye wechiwedya kyasa kopfo.”
44023022	Kikasia mchili ulya ang'anyi kalekya manake ulya nakuhendye kembawasa, “Ke ma ulakiwie mndu ma kawa wu ke omenjiwia ishi.”
44023023	Kalaha wachili wawi kawawia, “Sungusienyi wasikari mahana hawi wehenda kulya Kaisaria na wasikari wa frasi-hu makumi mfungade na wa mapfumu mahana hawi kiheri kya saa ya kaṟaṟu ya kio.
44023024	Na mchungu maata yalo yedosyaho Paulo wamduo wamshitse kipuo ko Felisi mchili mwitoṟi o oruka.”
44023025	Kamṟehya na baruo aile.
44023026	“Inyi Klaudio Lisia ngakudikya iyo Felisi ui mwitoṟio o sanga mamtsu kiiṟikiṟo kyako kya sia.
44023027	Mndu chu nyi alewado nyi Wayuda kashika kufui nawoho nyiwo ngahenda-pfo na siṟi ya wasikari ngamletsa-ho njekimanya mbonyi ke o nyi Mroma.
44023028	Na inyi njikunda imanya kimaduma nyi kiki wakamkumba ngamsotsa ngamduo mengenyi yawo.
44023029	Ngawona ke kindo wamkumbye nyi kipfa kya mawesano ha wuwawaso wowo. Manya kuwode ma kindo ma kimu aa mkumbe nakyo kemhutsya iwoho ang'u ma ipfungopfo.
44023030	Na inyi njekiikimboke nyi arie yokyo mtambo nyi Wayuda nalyo ngamdika kopfo owinyi. Ngawawasa na walya wemkumba ke wache ideda mbonyi tsake sumuhana na iyo.”
44023031	Kikasia wasikari walya wakaduo Paulo chando walewawaso wakamshitsa kulya Antipatri na kio.
44023032	Kukye ngamenyi wakadea wa frasi-hu wahende kimu nao, nawo wakawuya na otiṟiwenyi lowo.
44023033	Na walya wekishika kulya Kaisaria wakainengya mchili ulya mwitoṟi baruo iya wakamdambikya na Paulo.
44023034	Nao kekiidima iisoma kambesa kundo awukye nyi wuchilinyi wuki. Kawio nyi wo Kilikia.
44023035	Nahong'u kahamba, “Njechiadanya mondu fopfo iliindi na walya wekukumba wechicha.” Kyasia kawawasa ke naringyo kulya mba ya chila ya mangi Herode.
44024001	Koikiida-ho mkonu itanu Ananyia mkohanyi ulya ang'anyi kasoka arianyi na mata-ho wa wameku wasongoru wakasotsana nao kimu na mdedi umu rina lyake ewio nyi Tertulo, wakadeda na mchili chu mwitoṟi kya Paulo.
44024002	Nahong'u o kekilaho naho Tertulo kawoka imkumba kahamba.
44024003	“Lukuwonye wuhoya sa wufoi ipfo shi yapfo le, hoi Felisi odu ung'anyi kudi. Na kui riso lyapfo lya kyambuṟe shindo sha kunu mkambonyi ifu shikaengeṟa ihenda ichia. Kyasia isho shose loshiambya luikuana oryo shiheri na hando hose.
44024004	Kya indi njilaengeṟe ikurohya, Ngakuterewa ukuluadanyewo madedo hadu sa maangu kui wuhoo wopfo.
44024005	Kyamba lombona mndu chu m mwambutsi sa mbicho awa moamtsa mapaṟatsano kiidi kya Wayuda wose iwo wadung'anye wuyana wu wose, nao nyio msongoru o siṟi ya Wanasareti iya ikuwikye kyanya.
44024006	Alemhesha na ifanyitsa hekalu ngafu, nyihondo lukambada, [lukakunda imwanduya kui wuwawaso wadu.
44024007	Kya indi mchili Lisia kashika-ho kalumsoka na pfinya ing'anyi ipfo mawokonyi hadu
44024008	kawawasa walya wemkumba wache na kopfo.] Iyo kumonyi ochiidima imbesa nomanye kya shindo shilya lumkumba nasho so.”
44024009	Wayuda nawo wakakusanza nao wehamba ke na wudo shikeri.
44024010	Na Paulo ili mchili chu mwitoṟi amkemya ke nadede kahaluo, “Ili ngamekumanya ke iyo nyi omekaa ochichilia mkambo fu hando ha maka sa ifoi nkyondo ngakudedya-ho kyako njimonyi na ngoo njikesi.
44024011	Nyi kyangu kyapfo kyetichya ke kulameida-ho mkonu ngoseṟa ya ikumi na iwi wokya mandi njiledo ihenda Yerusalemu njiwike-pfo wuindi.
44024012	Nawo walanjiwone njechideda na mndu ipfo hekalunyi ang'u ma njechiamtsa kitohyo ipfo wandunyi, manya ipfo masinangogenyi manya hando hengi ha ipfo mṟinyi.
44024013	Ma wechiidima iwanza shindo sho wacha nkumba nasho wulalupfo.
44024014	Kya indi ngahamba na pata aa oshangunyi lopfo ke njikeri iwikya Ruwa chu o waku wadu wauindi njechichumia njia ii wekeilaha ya siṟi ikuwikye kyanya kui idikya ishi shose shiidikyanyi na wuwawaso na isho shii shiṟehye nyi waikimbi.
44024015	Ili njiwode mkusirye njikusirye nafo Ruwa ke kochikaa-pfo maṟukyonyi ha wapfu wai wa wuhoṟotsu na walai wa wuhoṟotsu, ma koka nyiwo nawo wakeri nafo.
44024016	Nakyo nyikyo kyannenga njikuitike inyi njimonyi njikae na ngo tsa mrimenyi tsii njihoṟotsu sumuhana na Ruwa na wandu kya oryo shindo shose.”
44024017	“Komeida-ho maka ifoi njilewuya na mkambonyi fo wandu wako njiwaendye njodambiko na shidaso.
44024018	Nasho nyisho walenjikoya ipfo hekalunyi njishirie njii mwilishe njimonyi manya njilamsanzye-pfo na wandu mamwingi ma yamtsa-ho kifahyo.
44024019	Kya indi walya walenjiwonapfo nyi Wayuda wengi wawukye Asia. Nyi kiwawari wo wakae iya sumhana na iyo wanjikumbe koka wawoḏe ideda ma lida ma lida lyenjikumba inyi.
44024020	Ang'u wandu wa wawenyi wakuhambye nyi deko liki waliwonye koko lilya ndehoṟoki ipfo mengenyi iya.
44024021	Shile nyi kipfa kya dedo limu lilya mandi ndefihiṟa njihoṟoki makiidi hawi hawo njehamba, ‘Nyi kipfa kya maṟukyonyi ha wapfu nkyondo njianduyo oshangunyi lonu njidi inu.’ ”
44024022	Kyasia Felisi kawatiṟimishya mdumbuye nyi kipfa aweichi necha kya njia ii kahamba, “Lisia mchili ulya o wasikari ili echisoka na kunu nawo njechidumbwo kya madedo hanu.”
44024023	Nahong'u kawawasa mchili ulya mtutu ke naringe Paulo nakae akuachie nalaime na wandu wake ma umu-ho mocha imtarama ma mocha imsahya.
44024024	Kyasia komeida-ho mfiri sa maangu kukacha-ho Felisi warianyi na mka ulya oke Drusila o ipfo mbaṟiny ya Wayuda. Kalaha-ho Paulo kamwadanya kededa kya idikya Kristo.
44024025	Kyasia ili ashika yongwo mbonyi tsa wuhoṟotsu na tsa wukeha na tsa kiheo kya mondu fochikaa fuche naho Felisi kawuko m madima kahamba, “Kekuhendyeng'u wulalu, ngawona mkonu njechikudumya-se.”
44024026	Nao nyi awekusihye ke nyi echinengo fesa nyi Paulo kundu nampfunguo. Nkyo kitewe kawa momlaha kafoi kakapa nao sumu.
44024027	Koikiida-ho maka iwi Felisi kasehya-ho Porkio Festo wuchili woke. Na Felisi kakunda ikulopa na Wayuda kada Paulo ai mpfunge.
44025001	Kikasia Festo kekikuidya na ipfo wuchilinyi woke kukaida-ho mkonu iṟaṟu kado na kulya Yerusalemu awuka kulya Kaisaria.
44025002	Nawo wakohanyi wang'anyi na wasongoru wa Wayuda wakamchea kyeira mondu fo Paulo wakamwanjarya na imterewa.
44025003	Ke nawawutye kicha kyewachihiṟa nawawase naendo na Yerusalemu. Nawo nyi wadedye kyama kyehenda kumbahya kulya njiehu.
44025004	Festo kahaluo ke Paulo echiringyo kulya Kaisaria, nao amonyi nyi akuṟeheṟye ihenda-pfo mkonu fo afui.
44025005	Kahamba, “Kyasia wandumii wanu wasoke kimu na inyi wahende imkumba kokoya kuwode-pfo kimwendye owingo.”
44025006	Kekimaa-pfo ikaa kowo mfiri maata ilaidye nyanya ang'u ikumi kasoka na kulya Kaisaria. Ili lya ngama kadamya ipfo loṟike-hu loanduya kawawasa Paulo naendo.
44025007	Wayuda walya walesoka wawuka Yerusalemu wekicha wakamṟingichia wakaende-ho ngumba tsifoi sa njilemeri tsemkumba sa walaleidima itsiwanza.
44025008	Paulo kakudedya kyake adi, ke, “Inyi njinyamaṟye kindo kya wuwawaso wo Wayuda ma kya hekalu ma kya Kaisaripfo.”
44025009	Kyasia Festo kakunda ikulopa ko Wayuda kawesa Paulo, “Ngesa nawo kunda ihenda kudoya na kulya Yerusalemu noche idumbuyo-pfo mondu fo mbonyi tso nyi inyi?”
44025010	Paulo kahamba, “Njihoṟoki iya mengenyi ii njidose nyi Kaisari, nyiho hando hanjiwaṟi njidumbuyo-ho mondu fo. Njiwode kindo njidekyo Wayudanyi na chando uwekuichye mnu necha.
44025011	Kokoya njidekyo ang'u koka njitanye kindo kyenjiwonya mti funjiendye njihende iwoho njilehye ipfapfo. Kya indi kokoya idedo li wankumba nalyo lilai lya lohi kwipfo msa echiidima injidambika mawokonyi hawo kui kikundapfo. Mondu foko fuhende kuwuuyo Kaisari.”
44025012	Kikasia Festo kekiidima ideda na wandu wa chila kahaluo, “Omekunda mondu fopfo fuhende kuwuuyo Kaisari, kyasia nochikuhendyang'u ko Kaisari.”
44025013	Koikiida-ho mkonu maata mangi Agripa na Berenyike arianyi nao wakacha na kulya Kaisaria wache iiṟikiṟa Festo.
44025014	Nawo wamkaa-pfo mkonu maata Festo kaongoya mangi mbonyi tsa Paulo kehamba, “Iya kukeri-ho mndu amde kipfungonyi nyi Felisi.
44025015	Na inyi kiheri mbekeri Yerusalemu wakohanyi wanene na wameku wasongoru wa Wayuda wakanjichea kededa kipfa kyake wakaterewa nawonyo wudeheli.
44025016	Na inyi ngawahaluo ke chi mbuka ya Waroma idambika mndu ma kawa wu ke nawoho mndu cho alamewonana na walya wemkumba kyamu kui kyamupfo na iinengo mwaanya fokudedya-ho kyake kehaluo ngumba tsakepfo.
44025017	Kyasiang'u wekisanzya iya na inyi ndatirime, kya indi ili lya ngama ngadamya loṟike-hu loanduya ngawawasa mndu cho naendo-ho.
44025018	Na walya wemkumba wekimṟingichia walamkumbe na kindo kya wukika kyende mondu lohi chando mbekusaṟie.
44025019	Kya indi wawewode mawesano hawo kya mwidikye fowo wawenyi na kya mbonyi tsa mndu elaho Yesu msa alemmaa ipfa msa Paulo ekewa mohamba ke nyi ai na moo.
44025020	Na inyi ngapfiio nyi mdo kya ipfula ṟingishi ya mbonyi ii ngambesa kokoya akundi ihenda Yerusalemu nahende yanduyo-pfo kya shindo shi.
44025021	Kya indi ili Paulo akuhodye ipfo kundo ahambye ke nadeo naanduyo nyi ichu ang'nyi ngawawasa ke naringo ntane ngamdika ko Kaisari.”
44025022	Agripa kawia Festo, “Inyi na mbekundi njiadanye mndu chu.” Kahamba, “Nawo ochimwadanya ngama.”
44025023	Kyasia ili lya ngama Agripa wakacha na Berenyike waṟee maṟao ha wuitoṟi wakaida na mba ya maanduyano kimu na wachili na wandu wasongoru wa mṟi. Festo kawawasa Paulo naendo.
44025024	Festo kahamba, “Mangi Agripa nanyo mose mukeri iya kimu naso, muwonyi mndu chu, kyake msa wuingi wo Wayuda wose walenjiisima ipfo Yerusalemu na kunu na wudo-se wechifihiṟa ke nawaṟi nakae-se na moopfo.
44025025	Na inyi njekiwona ke alatanye kindo kyembonya iwoho nao amonyi kekikunda yanduyo nyi ichu ang'anyi ngakudumbuya kemduo koke.
44025026	Na inyi ndawode idedo lya ṟingishi-hu lyeṟehya Mndumii. Nkyo kimaduma ngamende na iya sumhana na oshangunyi lonu, mnu nyi lopfo iyo mangi Agripa, kundu kamemaa iweso mbonyi tsake njiwute-ho iwona idedo lyeṟehya.
44025027	Kyamba ngawona ke nyi kindo kilechiwa idika mpfungo, kulaiho kyeloṟa ngumba tsilya akumbo natso.”
44026001	Nahong'u Agripa kawia Paulo. “Na uwode momu fo ikudedya kyapfo.” Naho Paulo kairya owoko loke kakudedya-ho adi.
44026002	“Hoi mangi Agripa, nanga inyi, ili njiwonyo mwaanya fokudedya inu sumhana na iyo kya shindo shilya njii mkumbe nasho nyi Wayuda.
44026003	Cha kipfa iyo uichi mnu necha mbuka tsa Wayuda na mawesano hawo hose chando wawode. Nkyondo ngakuterewa ke ukunde injiadanya na itirisia.
44026004	Kyasia Wayuda wose nyi waichi ohendo lo moo foko wokya wukoho woko chando fuhendekye ipfo mkambonyi foko na ipfo Yerusalemu.
44026005	Nawo wammanya wokya kacha ke nawo mbekeri Mfarisayo o kamba lilya lyesimiria na kamu wuindi wu wodu kiwe wawechikunda iṟingishya ikyo.
44026006	Ma wulalu da njihoṟoki iya njianduyo kipfa kya mkusirye fokusirya kyasa kilya waku wadu wawewawikye nyi Ruwa.
44026007	Nakyo nyikyo kinengye mkambo fu fodu fo njoshaṟi tsi ikumi na tsiwi tsechipfuṟukanya Ruwa na itambahana mfiri na kio ili wakusirye ke kishike yawutysyo. Na inyi ng'u njikumbo nyi Wayuda kipfa kya mkusirye fo wai, hoi mangi.
44026008	A nki ili lyasaṟo n nyo ke nyi idedo lilechiidikya ke Ruwa echiṟutsa wapfu?”
44026009	“Nao inyi na njiwekudumbuye koko ke nyi kiwaṟi iwikya mwongoye fo rina lya Yesu o Nasareti tunja na mweke fo shindo shifoi.
44026010	Na itana njiweshitana kulya Yerusalemu ngamhenda ipfunga wafoi wa waele walya na iwakumba shipfungyonyi njekiwawaso nyi wakohanyi wang'anyi, nawo ili wawei yanduyo kyehenda iwoho njiwekeende naho kiho kilya (kyeidikya ke wawoho).
44026011	Na ipfo masinagogenyi njiweiwakapa kafoi na iwaitika wasese Yesu njechiaaka mnu iwaterengya ngatana ngashika mṟinyi ya wuhenunyi.”
44026012	“Nakyo kikannenga njechihenda Damasiko njiwode baruo ya wakohanyi wang'anyi irie pfinya yawo.
44026013	Oo mangi, ili mfiri kingoto tichi njikeri ipfo njienyi ngawona ngela iwuka ruwehu iidye sa ya mnengeṟi ikanjidung'anyitsia sa riti inyi na walya wawerianyi na inyi.
44026014	Lukaho wanda lose na inyi ngaicho ṟu lyenjilaha kui mdedye fo Kiebri lyehamba, ‘Saulo wu, Saulo wu! Nyi ki ili uinjiterengya? Nyi kyumu kyafo ikapa ndeecho na masehe.’
44026015	Na inyi ngahamba, ‘A iyo nyi iyo wu, hoi Mndumii?’ Mndumii kanjiwia, ‘Nyi inyi Yesu, ichu iyo uinjiterengya.
44026016	Kya indi kure nohoṟoke, cha kipfa nyi ngakuwonekya kimaduma nyi le, njikutane nowe mṟundi oko moṟingishya shilya ushiwonye na shilya njechikuloṟa.
44026017	Nyi ngakusambuṟa iyo ipfo mkambonyi fu na mkambonyi iya ingi ngakuduma kowo.
44026018	Nowaambuṟe meso hawo, waindukye sa, wawuke wuitoṟinyi wo Satan wahalukye Ruwa, waambye mhoṟye fo manyamaṟo na iwada kyoṟa, kii kya walya wai wailishe kui mwidikye fonjiidikya inyi.’ ”
44026019	“Agripa, ikyo kikanenga njilakuhode iidikya kiwonesyo ki kya ruwehu.
44026020	Indi ndehenda yongoya wandu ke wadumbuye na ihalukya Ruwa wawe wewuta mawuto hasumhanye mdumbye fowo; ndewoka iwaongoya njido ipfo Damasiko na ipfo Yerusalemu itane sanga lya Yudaya lyose na mkambo ya wandu ingi.
44026021	Kifa kya ikyo Wayuda wakanjiwada ipfo hekalunyi wakahesha injiwaha.
44026022	Kyasia njekikuwonya ngaya iwukye ko Ruwa nkyo kinjiwodye-ho ngashika inu tichi njechiṟingishya watutu na wanene, manya njilahambe idedo lingi shile na halya waikimbi na Mose wawehambye ke hechikaa hainukye.
44026023	Ke Kristo kiheri amaa iwawiṟo na iwiko msongoru kui iṟutso ko wapfu nawe moongwo mbonyi tsa sa ko mkambo fu na ko iya ya wahenu.”
44026024	Akeri-ho kechikudedya adi Festo kadeda na ṟu ling'anyi kahamba, “Paulo nyi uwodo nyi wusuko! Isomasoma lyapfo lya kafoi n lyo lilepfulwo mdo fopfo.”
44026025	Kya indi Paulo kahamba, “Oo Festo oko ung'anyi kudi! Njiwodo nyi wusukopfo, indi njideda madedo ha lohi haa mapfamye faa.
44026026	Cha kipfa nao mangi na aichi mbonyi tsa shindo shi, na inyi ngaidima ikudedya nao njii mkesi kyamba njichi na kamu ke kulaipfo idedo ma limu lya iho alaiichi, cha kipfa kindo ki kilawutikye kundo ko mbai.
44026027	Iyo mangi Agripa, uidikye waikimbi? Inyi na njichi ke nyi uwaidikye.”
44026028	Agripa kawia Paulo, “Omshika kufui unjiisime njiwe mkristo.”
44026029	Paulo kamhaluo, “Njiterewa Ruwa ke ma kishike kufui ma kidoe msaṟi naenenge iwo wose wanjiadanya inu chi iyo tupupfo wawe cha inyi wuta-pfo shipfungo shi.”
44026030	Nahong'u mangi na mchili ulya na Berenyike na walya wawedamye kimu nawo wakakure.
44026031	Wakateshuka, na kya aleshe kitutu wechiwiana wakahamba, “Mndu cho nawode kindo atanye kembonya iwoho manya ipfungopfo.”
44026032	Agripa kawia Festo, “Mndu cho awechipfunguo nokoye alawemekulahye ko Kaisari.”
44027001	Kikasia kekidumbwo ke luhenda kyaṟo kya Italia wakawika Paulo na wapfungo wengi-se maata mawokonyi ha mchili o siṟi ya Kaisari elaho rina lyake nyi Yulio.
44027002	Lukadoya ngalawenyi ya Adaramiti iwekeri-ho yehenda ishike ipfo mamṟinyi ha chombenyi lya Asia, lukaira mta; Aristariko Mmakedonyia o kulya Tesalonyikye arianyi naso.
44027003	Ili lya ngama lukashika Sidon. Yulio kawutya Paulo kicha mnu kambikya momu fo ihenda ko mbuya tsake yembeṟyo-pfo nyiwo.
44027004	Wuka-pfo lukaira mta lukaida shi ya Kipro kundu lulenge otanu kipfa njotanu tsiwei tsa ngumbuhana.
44027005	Lukaida ipalipali lya ora lo Kilikia na pamfilia lukashika Mira mṟi fo Likia.
44027006	Na ipfo mchili ulya kakoya-pfo ngalawa ya Aleksandria ikuṟehyeṟye ihenda ishike Italia, kaludosya-pfo.
44027007	Lukahenda kyaṟo kya ombohomboho komiida-ho mkonu sa ifoi lukashika ora lo Nido otanu luweiluima. Lukaida seri ya Kreta lushikie kufui na Salmone.
44027008	Lukaida kui ngataṟa lochiwambaṟa kya chombenyi lukashika kundo kochihambo Maowonyi mecha. Kufui naho kukeri mṟi fochilaho Lasaya.
44027009	Komeida-ho maheri sa hafoi na kyaṟo kyammba kiwode ngataṟa wulalu, kipfa mfiri yekuotoya iwemeida Paulo kawatutuma.
44027010	Kawawia, “Lanye womi, njiwonyi ke kyaṟo ki nyi kyechiwa kya mawukiwa na shihutsa shifoi, chi kya nzohoṟa na ngalawa tupu pfo indi na kya moo yadu daa.”
44027011	Kya indi mchili ulya kaidikya kya ulya moduo ngalwa iya na menyi oyo kota kilya kya Paulo, alehamba.
44027012	Na ili indi ṟuko lilya lilawesumhanyi necha wandu wakae-ho kiheri kya mbeo wafoi wakahamba ke kichie iwuka kundo ku kundu kyaṟo kishike Foenike kokoya kyechiidimika, na ikaa wakae-pfo shiheri sha mbeo; napfo nyi ṟukonyi lya Kreta liringa njotanu tsa ora lo kyukanyi.
44027013	Na otanu lo ora lo kingoto loikiwoka ida kitutu wakusaṟye ke wamewona mwaanya fo chila yawo wakaira kyaṟo wakaduo ngalawa kufui na Kreta ipfo kya chombenyi.
44027014	Koiida-ho kidemvu sa kitutu otanu lo pfinya lo mbaṟi ya owira lukaiamkya lolaho mweeka mlandari.
44027015	Ngalawa ikadao cha kipfa ilaleidima ikapana na otanu lukailekya lukadao.
44027016	Lukadao mnu lukashika kufui na kiṟingiti kyelaho Kauda lukakumba mnu pfinya lukaidima iira kingalawa kilya kya mbai luwekiṟa ihenda ifoyo.
44027017	Wekiidima iira wakaṟunda na shitarama shilya wechipfunga ngalawa na ngoi weitsa ipfo shi yayo. Nawo ili waleowuo ke walashike ishitso mṟasa ipalipali lya Sirite wakaala shihia sheduo ngalawa wakawekudayo wadi.
44027018	Na kyamba luweikapo mnu nyi owira lulya ili lya ngama wakawoka ikumba nzohoṟa ipalipalinyi.
44027019	Ili lya Kaṟaṟu lukakumba shihia sha ngalawa kui mawoko hadu luwenyi.
44027020	Mkonu ifoi ilemsia mnengeṟi na nyenyeri tsila woneka lukawuta-ho macha hekia.
44027021	Nawo ili kulemsia-pfo mfiri ifoi walalya kindo Paulo kahoṟoka kiidi kyawo kahamba, “Lanye wasoṟo, nyi kiwechiwa nanga nokoe mulenjiidikya mukada mulaire mta kulya Kreta na iwona ngatara tsi na kihutsa ki.
44027022	Na wulalu njimwinenga chila, wuyonyi nyi moo, cha kipfa kulaipfo moo ma fumu kiidi kyanu sa fochideka shile na galawa ii nahong'u.
44027023	Cha kipfa kio kya inu malaika o Ruwa chu inyi njii mndu oke nao nyio njekemṟundya alenjichea.
44027024	Nao kanjiwia, ‘Ma kulaowuo Paulo! Nyi kikuwaṟi ihenda hoṟoka oshangunyi lo Kaisari. Kingi-se ambuya Ruwa amemaa ikuenenga wandu wa wai kyaṟonyi kimu na iyo wose.’
44027025	Kyasia ng'u le womi, sambukenyi. Cha kipfa njiidikye Ruwa ke nawo kyechiwa kido chando ndewio.
44027026	Kya indi na lukaki na lupwitsyo kiṟingiti-hu kimu.”
44027027	Koikishika kio kya ikumi na kaana lochidao ipfo na ipfo ipalipali hu lya Adria ili kio madumbwo hawi waphuṟukanyi wa ngalawa wakakusaṟa ke wameshika itikiria kundo kuhadutsu.
44027028	Wakaolotsa kiheṟa wakawona shiheṟo makumi hawi sha wuleshe wo mṟingenyi, wakahendahenda kitutu wakaolotsa-se kiheṟa wakakoya shiheṟo ikumi na shitanu.
44027029	Wakawuta-ho yowuo washike ipwitsyo hando hawode ngarahamba wakaolotsa shitirimisha ngalawa shiina wakaterewa kukye.
44027030	Na wapfuṟu-kanyi walya wa ngalawa wo wawerie ihenda idicha na ida-ho ngalawa wakasotsya kingalawa kilya kya mbai ipalipalinyi cha ili wakundi yolotsa shitirimisha ngalawa sha kusongwo.
44027031	Paulo kawia mchili na wasikari, “Iwa walamekaa kunu ngalawenyi mochiidima ikiapfo.”
44027032	Nalyo wasikari wakadumbwo shiwoho sha kingalawa kilya wakakilekia kiho.
44027033	Napfo koikishika itambaṟuka Paulo kawawasa wose walye shelya kehamba, “Inu nyi mkonu fo ikumi na kaana mochiweda na ikuotoya mulalya kindo ma kitutu.
44027034	Kyasiang'u ngambawasa ke mulye shelya, kyamba nkyo kyechimwendie wuṟamtsu, cha kipfa kulaipfo ma ochui lo ipfo mdonyi yanu lochideka.”
44027035	Kekimaa ideda adi kaira mkate kaana Ruwa oshangunyi lowo wose kafufunja kawoka ilya.
44027036	Wakasambuka wose wakalya shelya shawo wawenyi.
44027037	Natso chando luwekeri ngalawenyi luweshitsye wandu mahana hawi na makumi mfungade na waṟandaṟu.
44027038	Wekiihuda wakaanguṟa nzohoṟa ya ngalawenyi wakaṟukuta ngano ipalipalinyi.
44027039	Kukye walamanye oruka lulya shile nyi walewona ndumba imu-ho iwode kyambado wakadeda chila ke waitse naho ngalawa kokoya kyechiwa.
44027040	Wakadumbwo ngoi tsa shitirimisha ngalawa wakashida ipalipalinyi, wakaleheṟwo shiwoho sha shiindutsa ngalawa wakadosa ikungo lilya itutu kundu liwade otanu wakahenda na kya alya kyambadonyi.
44027041	Kya indi wakakoya hando kihongo kya sanga kimandye mṟingenyi wakananza-ho ngalawa. Kulya kusongwo kukawado kukawanga tapu kulakupaye, kya indi kulya kya numa kukafunjika kui pfinya tsa masinanu.
44027042	Chila ya wasikari ikawa ke nyi wapfungo wawoho mndu nalashike ikukumba mṟingenyi na idicha.
44027043	Kya indi mchili ulya ili ekundi iletsa Paulo kawaima walawute chando wakuteseheṟye kawawasa walya waichi iigelea mṟinge-hu wakuolotse ipalipalinyi kuwoka washike teri-hu.
44027044	Na walya watsuhae wakukiṟe wechikuwada iwa maṟaṟo-hu na iwa shindo-hu shingi sha ngalawenyi. Na wudo wandu wose wakawuta-ho yafukya oruke-hu na kipuo.
44028001	Loikiidima yashuka lukamanya ke kiṟingiti kilya nyi kyechilaho Malita.
44028002	Na wandu walya walee-pfo wakaluwutya shicha shiilewetsye. Nyi waleatsa modo wakaludamiṟa lose kipfa kya mvuo iwekapye na kipfa kya mbeo.
44028003	Paulo amsana ngu kikonde katsiwika kulya rikonyi kukawuka-pfo njoka yedicha modo fulya ikamwoṟowya owoko loke.
44028004	Wandu walya wekiwona indo lilya likumasye ipfo kuwokonyi wakawiana, “Mndu chu naashukye iwa mndu mbahipfo. Ma chando ameashuka kulya ipalipalinyi motaa kirache amda nakae na moopfo.”
44028005	Nao kaikutiakutia kulya modonyi nalatano kindo nyiyo.
44028006	Wakamtuluya meso wakusaṟie ke nyi aishimba ang'u naho wanda pu aa mfu. Wamemtuluya meso mnu na iwona ke lyamtana kindo ma ntapfo wakailacha mahio hawo wakahamba ke ichu nyi Ruwa.
44028007	Kufui na hando halya kuwekeri-ho kihamba kya mnene o kiṟingiti kilya ewio rina lyake nyi Publio. Mndu chu kaluambya na kyamu kiila kalutana wahenu wake hando ha mkonu iṟaṟu.
44028008	Kikashika ndee o Publio kakoyo aluo ndaṟe ya modo na yaraka samu. Paulo kaida na ipfo koke katerewa kamhekya mawoko kamchiṟa.
44028009	Isho shekitanyika wengi wawewodo nyi ndaṟe tsawo kulya kiṟingitinyi wakacha wakachiṟo.
44028010	Nawo wakaluwikya wuindi na iluinenga shindo sha mwaano. Natso loikikure ke luire-se mta wakalusama na shindo shilya luweshihuṟi shose.
44028011	Komeida-ho meri iṟaṟu lukahenda kyaṟo kya ngalawenyi ya Aleksandria iwentirimishye kiheri kya mbeo kulya kiringitinyi irie ofano lo wambasa walya.
44028012	Lukashika Sirakusa lukakaa-ho mkonu iṟaṟu.
44028013	Luwuka ipfo lukahaluka lukashika Regiumu. Komeida-ho mkonu fumu otanu lo ora lo kingoto lukawiwita lukaenenga loafukya Puteoli komsia mkonu iwi tupu.
44028014	Ipfo lukakoya-pfo wanawa-wama lukaterewo nyiwo ke lukae-pfo mkonu mfungade. Na wudo lukashika Roma.
44028015	Na wanawawama wa ipfo wekiicho mbonyi tsadu wakacha iluambya wakashika tumo ya Apio na kundo kulaho Mkahawa Iṟaṟu. Paulo kekiwawona kaidapfuma Ruwa kasambuka.
44028016	Loikikuidya na ipfo Roma mchili ulya kadambikya wapfungo ipfo mawokonyi ha mchili o waringi wa Kaisari, kya indi Paulo o alewikyo momu fokukaya amonyi kimu na askari momringa.
44028017	Kikasia komeida-ho mkonu iṟaṟu kalaha wanene wa Wayuda wache kisanzyonyi. Wekimaa icha kawawia, “Lanye mui womi na wanawawama, na kikawa ke njilatanye kindo kyetahachya mkambo fu fodu ma mbuka tsa waku wadu na njimdambike mawokonyi ha Waroma nji mpfunge njiwuto Yerusalemu.
44028018	Nawo wamemaa injiwesa wakundi injipfunguo kyamba kulawepfo kitewe ma kimu kyetewa njiwooho.
44028019	Kya indi Wayuda wekideda mnu ipfo mondunyifu ngaitiko ikulahya ko Kaisari. Chi kikeri ke nyi mbewode kidedo kyecha ikumba wandu wa mbaṟi yakonyi.
44028020	Kyasia nkyo kimaduma inyi ngamlaha muche luwonane na ideda kimu. Kyamba kyatewa njii mpfunge na mshe fu nyi mkusirye fo Israeli.”
44028021	Nawo wakamhalwo, “So lulemeambye baruo tsiwode mbonyi tsapfo tsiwuka Yudaya-pfo. Manya kwipfo monowama ma umu ashikye kunu echiluongoya kyapfo kii kiwicho ma ilukapya sumu kyapfopfo.
44028022	Kya indi lukundi iicho kopfo iyo chando uwonyi. Kyamba kya siṟi ii ikuwikye idi kyanya nyi luichi ke nyi ikeri ileholeho hando hose.”
44028023	Wekimaa iteṟyana nao mkonu wakacha na koke kulyando awelaa wandu sa wafoi kawaongoya neng'cha na iṟingishya wumangi wo Ruwa kechiwadambuya kya Yesu na mweke fo wuwawaso wo Mose na fo waikimbi awoka ngamenyi kashika kyukanyi.
44028024	Maata-ho wakaidikya shilya shilededo na maata walaidikye.
44028025	Na ili walaweidikyanyi wo wenyi na wenyi wakakuhendya kowo Paulo kekimaa ihamba idedo li limu ke, “Mumuyo Mwele alededa necha na waku walya wanu kui dumbu lya mwikimbi Yesaya.
44028026	Kechihamba, Henda ko mkambo fu nowawie, licho na mochiicho na madu manya mochimanyapfo. Na yambwo na mochiambwo manya mulechiwona kindo.
44028027	Kyamba ngoo tsa wandu wa tsii njiumiṟe na madu hawo nyi wai walemeri yadanya, na meso hawo nyi wahapfumbye walashike iwona kui meso hawo nyi iicho kui madu hawo na itawuo kui ngoo tsawo na iilacha mahio hawo kundu njiwakiṟe.
44028028	Kyasia iki kimanyike-ng'u ipfo konu wokya wulalu, ke okiio lu lo Ruwa lui udike ko wa mbaṟi njihenu. Nawo na wechiluadanya.” [
44028029	Kekimaa ihamba isho Wayuda wakakuhendya kowo wechiwesana sa shingi wo wenyi na wenyi.]
44028030	Paulo kakaa-pfo hando ha maka iwi iambanyi alee ipfo mbenyi koke kundo echilaa, kawa moambya wandu wose wawekewa momcheya.
44028031	Kechiongwo mbonyi tsa wumangi wo Ruwa na ilosha kya Mndumii Yesu kui wukesi wuingi nalaimo nyi mndu.
45001001	Nyio inyi Paulo njii isinga lya Yesu Kristo msu msambuṟe nji-mdahuye Ndumi ya Ruwa ya Sia ya okiio.
45001002	Nyiyo aweiteṟye na mweeke fo waikimbi walya wakye ipfo Maṟehyonyi Maele.
45001003	Ya mana chu oke apaṟikye osharinyi lo Dawidi kui nyama.
45001004	Ambike-ho Mana o Ruwa Menyi pfinya kui Mumuyo mosumba wuele likawa kui iṟuka wapfunyi, nyio Yesu Kristo Mndumii odu.
45001005	Nao nyio alelusaṟya kaluinenga wudumi wohendelishya rina lyo lyake wuidiki ipfo mkambonyi ya wandu yose.
45001006	Mpfondo nanyo muipfo mui wasambuṟe wa Yesu Kristo.
45001007	Ngamwiṟikiṟa nyo mukeri ipfo Roma mose mui wakunde wa Ruwa, wasambuṟe waele. Wutonga wukae nanyo na ofoṟo luwukye ipfo ko Ruwa Nde yadu na ko Mndumii Yesu Kristo.
45001008	Kya kuwoka ngaana Ruwa oko njikuwawie na Yesu Kristo kimaduma kyanu mose kyamba wuidiki wonu wukeri ihambo wuyana kose.
45001009	Kyamba Ruwa chu njimṟundya kui mrima fose foko njechionguo Ndumi ya Sia ya Mana chu okye nyio awa mṟingishi oko moṟingishya kye njimukumbwo nyo kitsitsi.
45001010	Oryo mandi njiterewa njikeri iwesa Ruwa kulako njechiwonyo mwaanya foshika konu.
45001011	Kyamba njiwodo macha hewonana nanyo njimwendye kyemuwanza kii-kiwike nyi Mumuyo.
45001012	Nalyo nyilyo liwe nyi iwanzana iidikya lyanu linjiwanze na iidikia lyako lyimmbanze nyo.
45001013	Indi njikundi mumanye, wanawawama, kye njiwelangie kafoi icha na ipfo konu cha ipfo mkambonyi iya ingi, kya indi ngaimo shika inu.
45001014	Inyi na njii mosile o Wagriki na o wa mdedie mhenu, o waṟango na o walai waṟango.
45001015	Nyi wudo njilangie ionguo Ndumi ya Sia ya okiio na konu ipfo Roma.
45001016	Kyamba inyi njilapfia sonu kya Ndumi yo ya Sia ya okiio, kyamba nyi ikeri pfinya ya Ruwa yewonya oryo mwidiki oletso iasie na mndu Myuda na mndu Mgriki.
45001017	Kyamba kotambahaluyo nayo wuhoṟotsu wuwukye ko Ruwa wokuwada kundo kuwode wuidiki wochiduo mndu wuidikinyi, chando kyikiṟehie, ke Mndu mhoṟotsu nyi echikaa awode moo fuṟukye wuidikinyi.
45001018	Kyamba tuuke ya Ruwa yahenda imanyisho ichee ruwehu yechiolokya oryo wukika wo wandu na wutahachi wowo iwo wekeshingya wukilohi wulya njia kui tewe lya wutahachi.
45001019	Kipfa isho sha Ruwa shewa imanya na shiwataṟambukye kyamba Ruwa nyi alewatambaṟuya.
45001020	Kyamba isho shake shilowa yambuya sho shekyewono wokya awikie wuyana shishiwike nyio wehanahana kyasho; nasho nyi shiile, pfinya yake ilunganyi ikaa na mkaike foke fui fo Ruwa amonyi kikaenenga walawonyo mwaanya fokapa nene.
45001021	Kitewe nyi kipfa ili waweichi Ruwa, indi walawemwindya cha Ruwa manya imwaana, kya indi wakahenda ihanahana uhamu wo wongo, na mdo fowo fukatushia fukawa meema.
45001022	Ipfo kundo wakutanye walaanyi mpfondo watondokye.
45001023	Wusuṟi wu wo Ruwa alechisia wo wakawuilacha na mfano fofanana na mndu o wandu ekesia na fo malehe na fo mando na fo shindo shekekupupurwo.
45001024	Nkyo kitewe Ruwa alewalekia wahende dao nyi lango tsawo tsewaduo ngafunyi washike yendye mbihu yawo wusutsu kowo wawenyi.
45001025	Wo walekuilachya wukilohi wo Ruwa na wongo, wakawikya kitsane wuindi na ikiterewa wakada mtsanyi mokiwika ai moidapfumo mlungana. Amenyi.
45001026	Nkyo kimaduma Ruwa alewalekia wahende iwado nyi wulanga wuendie wusutsu; na waka wawo wakailacha mbutie fulya fuwaṟi na sa fulawaṟi.
45001027	Na womi na wudo wakaweda ikaa na waka wawo chando kiwaṟi wechiaka-aka na ilangana wo wenyi na wenyi, womi wakawewuta na womi mbutie fulai na sonu, wakakuwonya wueri wusumhanyi wo wunyamaṟi wowo kowo wawenyi.
45001028	Nawo chando wawepiṟye ikaa na Ruwa ipfo kundo akuwatambaṟuye na wudo o Ruwa nyi alewalekia wahende furunjikya mhie yawo wechiwuta shilya ishiwuta.
45001029	Wakaichuo wutahachi wo orio mbaṟi na wunyenyi na wuwahi na isohuo mondu na yoka mtambo na maupahapaha na maweweda.
45001030	Nyi wekeduo wandu aaṟu, wesuo Ruwa, wai waami, wechumia useṟeṟi wai wa mtengelele, wandu wasumi, wepiṟa wafee.
45001031	Kindo kilai nawo nyi osaṟe, nyi wuhendeli, kindo kilai nawo nyi sonu, kindo kilai nawo nyi iichio mndu wukiwa.
45001032	Ma ili waichi kilya Ruwa awikye-ho kye wewuta wadi ate wawoho. Nawo naa wekewuta wado chi wo wawenyi tupupfo kyaindi wekeichika na walya wekewuta wado.
45002001	Nkyo kyaenenga hoi iyo, ui mndu o wandu, ma kowa wu, ulaidima ikuwuta-ho ili uidedya ungi; kyamba ipfo kundo odedya ungi mpfondo okuwonya owingo iyo kumonyi, kyamba isho ukeri ideda kyasho nyisho nasho iyo kumonyi ukeri iwuta.
45002002	Indi luichi ke mdumbuye fulya Ruwa afudumbuya walya wewuta shindo shido nyi fuidikyanyi na kilya kii lohi.
45002003	Aka wo iyo ui mndu o wandu, mowonya owingo iwo wengi wewuta wado na iyo kumonyi okewuta kudo, alae nyi okusaṟa kye nyi ochikia ipfo kundo Ruwa adumbuo mondu ko?
45002004	Ang'u ngesa upiṟye wuwongoya woke na wutsitsa na wuleeli wufoi wudi kulamanye ke wucha wu wo Ruwa wokuitika udumbuye umhalukye kui mrima?
45002005	Na orikiki lu lopfo na wuumu wo ngoo ilakunda imhalukya sho shekuwiia tewe okuruwia kumonyi tuuke ya Mkonu fulya fo tuuke fomanyisha mdumbuyo fusumhanyi fo Ruwa.
45002006	Natae oryo mndu ose wueri wo mawuto hake.
45002007	Iwo watsinda wewuta kilya kii kicha wepfula moo fo mlungana echiwaenenga wuitoṟi na kiṟumi na moo fulechisia.
45002008	Indi iwo wengi wawode ikukunda walaidikye kilya kiilohi indi wakaidikya mawicho wo wechihoyo nyashi na tuuke ya Ruwa.
45002009	Kiwi na fowa na mawawio shechiwada oryo mrima fo mndu ose mowuta sha wuwicho, wokya Myuda shika Mgriki.
45002010	Indi Ruwa nechiinenga wuitoṟi na kiṟumi na ofoṟo shechisokya oryo mndu mowuta kilya ki kicha, wokya Myuda shika Mgriki.
45002011	Kyamba Ruwa ekyeambuya fana ya mndu-pfo.
45002012	Kyamba iwo wawetahachie walaweichi wuwawaso wo Mose na wachideka kulawode wuwawaso, na walya wawetahachie waichi wuwawaso nyi wechidumbuyo mondu na mweke fo wuwawaso.
45002013	Kyamba chi iwo waicho wuwawaso wawa wahoṟotsu ipfo sumhana na Ruwapfo, shila nyi iwo wai wewuta wuwawaso wechitano wahoṟotsu.
45002014	Kyamba ili wa mkambo iya ilawode wuwawaso wekewuta kui madoenyi hawo isho wuwawaso wuhambie kyasia-ng'u wuwawawaso wawenyi.
45002015	Wo wamanyishye ke iwuta lilya wuwawaso wulya wuliwawasye likeri iṟehye ngoonyi tsawo wai waliṟingishye kui ngo tsa mrimenyi yawo na kui mahio hekeanduyana na yanguṟyana njowingo.
45002016	Kuwe mkonu fulya ilindi Ruwa echianduya kui mweke fo Yesu Kristo kya shilya sha wandu shii-shiṟike. Nyiyo ndumi njimdume nayo.
45002017	Aka-wo iyo, kokoya okusenda Myuda ochikuihetsa wuwawaso-hu na ikushela kye ui na Ruwa.
45002018	Komanya kilya Ruwa awawasye kochiletsana sheletsana ui-mpfunde na wuwawaso.
45002019	Kokusirya iyo kumonyi kye uwei msongoru o wapfie meso, na sa ko walya wai meemenyi.
45002020	Kuwewa mtoṟishi motoṟisha walaichi kindo, mlosha o walatimie ili wuwawaso wukupfungye mtaato fo wutichi na wukilohi.
45002021	A kikawa kido kolosha wengi koda ulakulosha iyo kumonyi? Kowa moongwo; ma kulaiwe, na iyo kowuya iwa?
45002022	Kowewa mohamba; kulaṟuhuye, na iyo koṟuhuya? Iyo koleha mfano ya maruwa ha wongo kowewa mokapa naho mbucha?
45002023	Nyi okuichika kye nowode wuwawaso wo Ruwa, kowewa moendye Ruwa wusutsu ochiumbuya wuwawaso wu.
45002024	Chando Madedo Maele hahambye “Rina lya Ruwa lyekeanga mosalucho ipfo mkambonyi ya wandu kipfa kyanu nyo Wayuda.”
45002025	Kyamba odino lui lucha kokoya owa mowuta shilya shii-shiwawase, indi kokoya okeumbuya wuwawaso odino lopfo lomba cha ili ulai mdine kima uladedino.
45002026	Kokoya nyi wudo kii na ichu alai mdine kawa moringa shilya shii shiwawase nyi wuwawaso, nechiwa cha ili amdine.
45002027	Na ichu moawutsya uwawaso alai-mdine nyame-hu nyi echikuwonya owingo iyo owa motahachya wuwawaso na ukukerye na mṟeho fulya na odino ma chandu walai wadine.
45002028	Kyamba Myuda chi ichu afanyi Myuda kya nja-pfo manya odino lo Myuda chi ilu luwonyo ludo ipfo nyamenyipfo.
45002029	Kya indi sa ai Myuda o lohi nyi ichu akukerye adi Myuda kya mmba na odino nyi lukukerye ipfo kundo ngoo iinjitsane. Likawa kui Mumuyo likawewa kui mweke fo iwawaso. Na mndu ai adi kiichiko kyake ewikyo kiwukye ko wandupfo shila nyi ko Ruwa amonyi.
45003001	Kikawa kido Myuda wawodeki kya ngoseṟa kota wandu wengi? Na odino lulya loekya ki?
45003002	Mwidye fu a fui-pfo foringa njora tsose. Kya kuwoka Wayuda nyi waiwadambikye mbia tsa Ruwa.
45003003	A nyi ki-wo ili kuweipfo waleletsihendelya? Alae wuṟingi wu wowo wushike iwuta-ho wuhendeli wo Ruwa ko?
45003004	Oo! Manyale Ruwa nyi mhendeli kiheri kyose indi oryo mndu o wandu ai mowongo chando ku-kuṟehye, “E-wo Ruwa, oryo mandi omededa.”
45003005	Indi kokoya wutahachi wu wodu wowikya wudi wuhoṟotsu wo Ruwa kiṟingishyo luhambe luda ngesa? Kulako Ruwa nekedeko echilekia tuuke yake iluhoye ko? Ngadeda njido mbaṟi ya kiwandu.
45003006	O Manyale! Aka shile nyi wudo nyi wuda Ruwa awechianduya wuyana wu?
45003007	Indi kokoya kiwulohi kya Ruwa kyawutia tewe lyehenda yengeṟya wuitoṟi ipfo hando inyi njii mowongo a nyiki-se inyi njianduyo cha ili njii mnyamaṟi ngesa?
45003008	Kyimu cha ihamba, “Luwute wuwicho kundu luwone mecha?” Wengi nyi wudo ili kwipfo wailuiria wongo na ilusutsa kye nyi wudo lokelosha. Wo wechianduyo owingo lusumhanyi.
45003009	Kwipfo mndu ma umu aimhendelyipfo? A nyi wuda-se ngesa! So Wayuda lulimbie ngesa? Chi kosepfo. Kyamba lulesonguo ikumba na Wayuda na Wagriki kye nyi wai-walamye nyi wunyamaṟi wose.
45003010	Chando kuu-kuṟehye, “Kulaipfo ai mhoṟotsu manya umu.
45003011	Kulaipfo awode osaaṟe kulaipfo ai mopfula Ruwa.
45003012	Wama ihenda itandawuka wose wakalehela wose kakapi. Kulaipfo sa ekewuta kilya kii kicha manya umu.
45003013	Oṟo lowo nyi kipfu kiwedye mnying'a, njolimi tsawo nyi wekelemba natso, ipfo shi-ya momu yawo nyi wuṟoi wo manjoka wuu-wuṟike-pfo.
45003014	Dumbu lya-wo liichwo shirumo na shipusiṟo.
45003015	Madende hawo hedichya ipusuo samu.
45003016	Ipfo kundo wamekuidya-ho kodeoho mawaṟi na mawawiṟo.
45003017	Na njia yewika ofoṟo walaimanye.
45003018	Ipfo kowo wawode yowuo Ruwa manyale-pfo.”
45003019	Kya indi luichi kye isho wuwawaso wuhambye nyi woshiwia walya wai shi ya wuwawaso kundu oryo dumbu lipfumbo na wuyana wose wuwone wuu-wuhutsye owingo sumuhana na Ruwa.
45003020	Kipfa kulaipfo mndu o wandu awetano mhoṟotsu oshanguyi lo Ruwa kui mweke fo mawuto ha-mawawase, kyamba wuwawaso wu kindo wukiendie nyi imanyisha mndu wunyamaṟi wokye.
45003021	Na wulalu wuhoṟotsu wo Ruwa womhenda imanyisho tare wuwawaso indi wuu-wuwikye kiṟingishyo nyi wuwawaso-wo na waikimbi wo.
45003022	Ruwa neketana wandu wahoṟotsu oshangunyi lokye kui wuidiki woidikya Yesu Kristo iwo wamwidikye wadi wose, kyamba kulaipfo mletsano.
45003023	Kyamba wandu woose wawenyamaṟie na iwuṟa wawewuṟye ngeela ya Ruwa.
45003024	Nyi wai-watane wahoṟotsu ki wutonga wokye walawewika-ho kindo likawa na oletso lulya luleendo nyi Kristo Yesu.
45003025	Nao nyio Ruwa alemtana njoko yeoloṟa mondu fulya, iwe kui samu yake ko iwo womemwidikya. Nalewuta ado kundu namanyishe wuhoṟotsu wu wokye na kya mwidyo fulya aweidya matahachyo halya ha kacha mwidyo.
45003026	Nyiho naho Ruwa alewa mokukarishya kyaho kundu namanyishye-ho wuhoṟotsu wu woke, kiheri kya wulalu kumanyike-ho ke nyio amonyi ai mhoṟotsu kawewa motana na ichu aidikye Yesu mhoṟotsu.
45003027	A mwaanya fokushela ku foya ngesa? Nyi fumbikye hima. Nyi kui mweke fo wuwawaso wuki? Nyi wulya woringa iawutsia mawuto ngesa? Manyale, kya indi nyi kipfa luidikie.
45003028	Nyihondo lokuwutya-ho ihamba ke mndu o wandu aitano mhoṟotsu ili awa mwidiki kulawode nyi iawutsia mawuto hamaringe nyi wuwawaso wulya.
45003029	Alae Ruwa nyi o Wayuda tupu ko? Chi nao mkambo ingi riti wo? E-ko na o mkambo ingi riti!
45003030	Ruwa nyi umu echitana ichu mdine nawe mhoṟotsu kui wudiki na ichu alai mdine nawe wa mhoṟotsu kui wuidiki.
45003031	Ashika kikawa kido luilache wuwawaso luwike-ho wuidiki ngesa? O ma-le kya indi nyi ikapya wuwawaso owanzo lukeri.
45004001	Aka luhambe luda kya nde yadu Abrahamu ngesa? Ke nyi luwemkoya ai mku odu molualutsa kui mbihu ngea?
45004002	Kokoya Abrahamu ametano mhoṟotsu kui mweke fo shilya o awutye, nyi awode-ho kyekuṟumisha, kya kakye echikushela sumuhana na Ruwa pfo.
45004003	Kyamba kilya kii-kiṟehye kyo kyehamba kida? Kyehamba ke Abrahamu nyi aleidikya Ruwa, nao Ruwa kamtana mhorotsu.
45004004	Mndu moṟundya ungi, weri woke alekewutalyo kyemsaṟya kya indi nyi wusumhanyi wokye.
45004005	Indi mndu alawa moṟundya-woṟunda kawa moidikya kekusirya Ruwa ichu awa motana mndu alasumhanyi nawe mhoṟotsu nao nyio kui wuidiki wu woke atano mhorotsu.
45004006	Na wudo na Dawidi ahambye kya sia ya mndu Ruwa amtanyie mhoṟotsu kulai ko mawuto.
45004007	Nyi ahambye, “Nanga iwa waiwahoṟye matahachyo hawo njonyamaṟo tsawo tsikaangatso.
45004008	Nanga msoṟo ulya Mndumii alaikumbuose manyamaṟo hakye!”
45004009	Nanga ii nyi ya wadine tupu ang'u nyi na ya walawadine ngesa? Na ko walya walawadine daa. Kyamba lomhamba kye, “Abrahamu nyi aleidikia nao Ruwa kamtana uhoṟotsu.”
45004010	Kyasia Abrahamu nyi aleitalyo ada ngesa? Ngesa nyi lyandi amedino a lyandi alawemdino? Chi lya amdinopfo, na lya alawemdino.
45004011	Na kichano kya odino kyo alekiambya kiwe kichano kya wuhoṟotsu wulya wuwemba kui mweke fo wuidiki wulya awei nawo mandi alawendedino, kundu nawe mku o walai wadine wechiidikya wakashika italio wuhoṟotsu wu.
45004012	Nawewa na mku o wa-wadine iwa walai wadine wadi kya indi na wekyeosha njia iya iya ya njayo tsa wuidiki ndeyadu Abrahamu awewuwode lyandi alawemdino.
45004013	Kyamba kyaasa kilya kyeteṟya Abrahamu ang'u luwa lyake ke wakudaaye wuyana wu, kyoṟa kyo kilawei-kiteṟye kui mweeke fo wuwawaso kya indi kui mweeke fo wuidiki wotalio wuhoṟotsu.
45004014	Kyamba kukoye walya wakuwodie wuwawaso-hu wawei waoṟi weoṟa wuyana, wuidiki wuwechiwa wo maai na kyaasa-kyo kya Ruwa chi kindo-pfo.
45004015	Kyamba wuwawaso wokyeende mondu kya indi ipfo kundo kulawwode wuwawaso kwipfo yumbuyapfo.
45004016	Nkyo kimaduma kyose kiwe kui wuidiki kikuhendekye njia ya wutonga, kundu kyaasa kilya kiwe kituwe kituwie oryo luwa lyoose chi iya ipaṟikye ipfo wuwawasonyi tupupfo kya indi na iya ipaṟikye wuidikinyi wo Abrahamu ichu akeri mku odu lose.
45004017	Kisumhanye kilya kii-kiṟehye, “Ngamekuwika mku o mkambo ifoi.” Kikawa kido ipfo sumuhana na Ruwa cha Abrahamu awemwidikye ichu ai moṟutsa wapfu na kui idedo lyakye shindo shilaiho shikawewa.
45004018	Ipfo kundu kulawewode kowedya Abrahamu aleidikya kechiwedya kye nashike iwa mku o mkambo ifoi kisumhanye kilya kii-kihambe, “Nyi wudi-ng'u luwa lyapfo lyechifo cha nyenyeri.”
45004019	Alalehele wuidikinyi wokye machandu aweichi ke mbihu fokye fomkachuka ashitsye kufui maka ihana manya wusu wo Sara chando wuwekachukye cha mhumba.
45004020	Indi alepfio nyi mdo kya kyaasa kilya kya Ruwa nade alakiidikyapfo, nyi elewanga wuidikinyi kechiwikya Ruwa mng'ano.
45004021	Kawekusihya pyu kye Ruwa ai na pfinya yeawutsya kyaasa aleteṟya.
45004022	Nalyo nyilyo kalitalio wuhoṟotsu.
45004023	Indi ilyo lyehamba, “Kalitalio wuhoṟotsu” chi kimaduma kyakye amonyi tupu-pfo.
45004024	Kya indi lii-iṟehye na kimaduma kyadu so lushike ilitalio ludi lochikusihya na Ruwa-chu aṟutsye Yesu Mndumii odu ipfo ko wapfu.
45004025	Nyio icho ammaa ihenda idambiko kimarete kya matahachyo hadu kashika iṟutso kipfa kya wuhoṟotsu wodu.
45005001	Kyasia ili lui-watane ludi wahoṟotsu na mweke fo wuidiki nyi luwode ofoṟo lo ko Ruwa lui-uwikeho nyi Yesu Kristo Mndumii odu.
45005002	Nao nyio aluinengye mtengele fulya foluduo ipfo kundo kuwode wutonga-wu wo Ruwa lukuilikishye nawo na ikuṟumisha kui owedi lowedya wuitoṟi wo Ruwa.
45005003	Ma chi kya ikyo tupupfo, kya indi lui wakyesi ipfo shiwirenyi kipfa nyi luichi shiwira shekeende ikuhoda.
45005004	Na ikuhoda-li lyeke̱nde otsano na otsano-lu loke̱nde owedi.
45005005	Na owede-lu lohutsa sonupfo kipfa ikunda lya Ruwa liikualya ngoonyi tsadu kui Mumuyo Mwele ichu lui-wasumbe.
45005006	Kyamba Kristo amelupfia so kiheri luwefafae kawepfia walemeshi walemanyi na Ruwa matika na halya.
45005007	Chi kii kiangu ipfa keletsa mndu asumhanyipfo. Kya ichu ai mcha amonyi kofia kuweipfo ekaria ilekia-ho moo.
45005008	Indi Ruwa nyi amanyishye ikunda lyake alukundi nalyo so ipfo kundo Kristo alelupfia kiheri luwei-se wanyamaṟi.
45005009	Kikawa kido naso lui-watane wahoṟotsu wulalu oshangunyi lo Ruwa kui pfinya ya samu iya yake, nyi wuda kya ngoseṟa lochikaa luhende iletso nyio tuuke iya ya Ruwa.
45005010	Kyamba kokoya lomhenda yoloṟyo Ruwa kui ipfa lya Mana-chu oke lilyandi luwei kituwenyi, nyi wuda kya ngoseṟa lochikaa luiwaringe ipfo kundo aitsinda na moo ili lui-waoloṟye ludi.
45005011	Manya chi ikyo lukuwawye na Mndumii odu Yesu Kristo lukamaayambya mwoloṟye-fu wulalu kui mweke foke.
45005012	Nakyo kihendekye kidi, ke wunyamaṟi wulecha na kunu wuyana kitewe kya mndu umu, na opfu lukacha kitewe nyi wunyamaṟi, nakyo kikaenenga opfu lomhenda idung'ana wandu wose nyi kipfa wanyamaṟie wose.
45005013	Kyamba wunyamaṟi wuwei kunu wuyana kiheri kulawewode wuwawaso, indi wunyamaṟi wulahenda italo alyando kulaipfo wuwawaso.
45005014	Kya indi wokya Adamu shika Mose nyi opfu luwei mangi achilie na walya walawenyamaṟye cha Adamu aleumbuya mawawaso ha Ruwa. Nao Adamu nyio awehambie ichu echikaa nache.
45005015	Kya indi kiiho na kiira chi shihianyipfo, kyamba kokoya yumbuya lya ichu umu litewye washike ihenda ipfa wadi wafoi nyi wuda kya ngoseṟa wutonga wo Ruwa na ohawi lo wutonga wurio nyi mndu-chu umu Yesu Kristo wusuṟie wafoi walya.
45005016	Na kisumbo-ki kya Ruwa kilafananyi na wunyamari wulya wo mndu ulya umu. Kyamba ipfo kundo ulya umu alemhenda yanduyo kukawuka-ho mdumbuye folunga ipfunga kitsitsi, indi kisumbo ki kya wutonga ili kyamcha kitewe nyi marendemko ha wandu wafoi, kyo kyaende msumhantsie fowatana wahoṟotsu.
45005017	Nkya lohi wunyamaṟi wo mndu ichu umu wuletewa opfu luchilie wose kimarete kya ichu umu-ho, nyi wuda kya ngoseṟa iwa weambya mfeṟa fo wutonga na fo kisumbo kya wuhoṟotsu wulya nyi wechiwa mangi tsekuachia na moo wakuwode na ichu umu nyio Yesu Kristo.
45005018	Nahong'u kihendyekye kidi; kye chando iho lya ichu umu lyendie wandu wose owingo nyi wudo ipfo kundo ichu umu awehoṟoki-ho kechihendelya shose kuendyo wandu wose kihoṟotsa moo.
45005019	Cha kipfa chando walya wafoi wamhenda itano wanyamaṟi kitewe nyi wulemi wulya wo mndu-cho umu, na wudo na walya wafoi wechitano wahoṟotsu kimaduma nyi wutechi wo ichu umu-ho.
45005020	Indi wuwawaso wulya wuweoshye-ho wofeṟya iho lilya. Indi ipfo kundo wunyamaṟi womfo, mpfondo wutonga woshika ifo kawi wochilimba.
45005021	Nyi kyawa kido kundu chando wunyamaṟi wuwei mangi yededa na pfinya ya opfu nyi wudo wutonga wuwe mangi ipfo mengenyi ya wuhoṟotsu wochiwika moo fo mlungana fo ipfo Mndumii-hu odu Yesu Kristo.
45006001	Aka luihamba luda ngesa? Lukae lochiwuta kya wunyamari, kundu wotonga wushike ifo ko? O, manyale.
45006002	So lukamaa iwiia wunyamaṟi wapfu, nyi wuda luwuye-se ikaa nawo lingi ngesa?
45006003	Ang'u mokaa mulaichi ke so ili luiwapatisye Kristo Yesu nyi lui wapatisye opfu loke?
45006004	Kikawa kido nyi lui-waṟike kimu nao opfunyi kulya kui wupatiso kundu chando Kristo aleweṟutso wapfunyi kui wuitoṟi wo Wande na wudo so lukae-ho lochihendekya luirie moo mhya.
45006005	Kyamba kokoya lomehenda ilungyo kila kya opfu lulya loke, na kya iṟuka lyake na lochihenda ikilungyo.
45006006	Kilya lukiichi kikeri kiile; ke wumndu wodu lui-wawike nawo, wo womaa ihenda ikapyo msalabe-hu kimu nao kundu mbihu-fu fuichiwie inyamaṟa fudi fuhende irumara so lulakisingye-se wunyamaṟi.
45006007	Kyamba alyando mndu o wandu amhenda ipfa nyi aimdumbwo mwaanya fonyamaṟa.
45006008	Indi kokoya lomhenda ipfa kimu na Kristo nyi luidikie kye lochikaa nao.
45006009	Nyi luichi ke Kristo alemerutso wapfunyi ekifasepfo, opfu lokimwidimasepfo.
45006010	Kyamba kilya alepfa kyakyo nyi alepfa kya wunyamaṟi ili limu lyedumbwo teṟe, indi iki kimbode ili ai-ho na moo nyi kii-le; ke nyi ai mopfuṟukanya nafo Ruwa.
45006011	Nanyo na wudo kewekuitalenyi mui wandu wawewiia wunyamaṟi wapfu, na moo muwode nyi mukuwodye nafo Kristo-hu Yesu mochipfuṟukanya nafo Ruwa.
45006012	Ko ikyo mulalekie wunyamaṟi wuchilie mbihu mopfa yanu yechikaa ipfe muwechiidikyana na lango tsafo.
45006013	Ma mulawone mochidambikya wunyamaṟi shiwungo shanu shiwe shihia sha wukika, kya indi kudambikenyi nyo muwenyi Ruwa cha wandu warie moo waweṟukie nafo wapfunyi, na shiwungo shanu shiwiie Ruwa shihia sha wuhoṟotsu.
45006014	Kyamba wunyamaṟi wulechimwidimase, kyamba mulai shi ya wuwawaso kya indi nyi mukeri shi ya wutonga.
45006015	Alewo kiwukye-ho nyi ki? Ke luwute kya wunyamaṟi kipfa ili lulai shi ya wuwawaso kya indi lukakaa shi ya wutonga? O, chi wudopfo.
45006016	Aka mulaichi ke ichu mochikumdambikya cha masinga kyemwanguya madu nao nyio mombia masinga hake mochimwanguya madu kiwe kya wunyamaṟi woduo opfunyi kiwe kya wuidiki woende wuhoṟotsu oshangunyi lo Ruwa.
45006017	Indi Ruwa nawikyo mwaano ki kipfa muwesia ikaa masinga ha wunyamaṟi mukashika yanguya madu mateteṟa-chu mompfunda muiwadambikye kokye mukuwode-ho na mrima msanze.
45006018	Indi mlewuto wusingenyi wo wunyamaṟi nyi musingye wuhoṟotsu wu.(
45006019	Ngadeda njidi kiwandu kipfa mofafaa kui nyama tsanu;) Kyamba chando muwewedambikye shiwungo shanu shiwe shesingya ngafu na wukika wofeṟya-ho wukika, nyi wudo muwe mochidambikya shiwungo shanu wulalu shiwe shechisingya wuhoṟotsu-wu wuduo kiilishyonyi.
45006020	Kyamba ilindi muwei masinga ha wunyamaṟi mandi-ha muwechi chandu kimuwaṟi iwa wahoṟotsu pfo.
45006021	Nyi kiira kiki mulewona ho mandi halya? Chi kiwei kya mbaṟi imwinengye mopfia kyayo sonu wulalu? Cha kipfa kiira kyakyo nyi opfu.
45006022	Indi wulalu ili momeletso na wunyamaṟi mukatano masinga ha Ruwa; nyi muwode-ng'u kiira wulalu kimwendie iilisho na kiheṟi kyefurumia nyi moo fo mlungana.
45006023	Kyamba wueri wosingya wunyamaṟi nyi opfu, indi kilya Ruwa aisumba nakyo mndu oke nyi moo fo mlungana fukukerye Kristo-hu Yesu Mndumii odu.
45007001	Ang'u mulaichi, wanawawama, kyamba njiideda nanyo sa muichi mawawaso. Mawawaso haitoṟye mndu ili mandi ai-ho na moo?
45007002	Kyamba mndu mka amwalikyo mii nyi apfungyo mii nyi wuwawaso ili mandi mii aiho na moo hose; kya indi mii chu kamekupfia, mka-cho amuitorye-se nyi wuwawaso womfungya miiacho-pfo.
45007003	Kiwukye-ho nyi kii-le; ke kiheri mii ai-ho na moo mka cho kadao nyi mii ungi nyi echiwio kye nyi ai mokiṟuhuyo; kya indi kombona mii amekupfia nyi alekio nyi wuwawaso wompfungya mii cho, kakudayo nyi mii ungi echiwio-se ke nyi ai mokiṟuhuyopfo.
45007004	Nanyo wanawawama wako, na wudong'u, mulewohyo kyemletsa na wuwawaso wu kui mweeke fo mbihu fo Kristo; mui wake ichu aleṟutsa auka wapfunyi luwe lochipfuṟukanya Ruwa mapfuṟukanyo.
45007005	Kyamba lyandi luwei wandu wa kimbihu nyi olakilakilo lo maumbuyo hewutyo tewe ipfo wuwawasonyi, nyilo luweiṟunda ipfo shiwungonyi sho shadu shechiuendye opfu.
45007006	Indi wulalu luwode mkuachie lulawaitoṟie nyi wuwawaso-wo lukapfa opfu loluletsa kilya kilupfungye kundu lukae-ho lochipfuṟukanya Ruwa lulawukye mumuyo, lulakuwode-se na mṟeho fo kacha.
45007007	Ili kii kido luhambe luda ngesa? Wuwawaso nyiwo wunyamaṟi? Ote-ko. Kya indi shile wuwawaso inyi njiwe manya wunyamaṟi-pfo. Ma njiwechimanya lango chando tsikeripfo chila wuwawaso wuhamhe. “Ma kulalange.”
45007008	Indi wunyamaṟi wulekuihetsa na iwawaso wukaamtsa lango tsa mbaṟi tsose tsiwei na inyi. Kyamba chila wuwawaso wuiho wunyamaṟi wupfiye.
45007009	Na inyi njiwewekukerye-ho na moo kacha kulaweiho wuwawaso; indi wuwawaso woikicha na wunyamaṟi wukaaluka.
45007010	Na inyi ngaendyo opfu kukanjihoya ke wuwawaso-wo wuwenjiwia okiiyo wowuuya injiendie opfu.
45007011	Kyamba wunyamaṟi wulekuihetsa na iwawaso wukanjilemba wukanjiendie opfu kui mweeke folyo.
45007012	Kyasiang'u wuwawaso nyi wui wulele na isho wushiwawasye shii shiele shirie wuhoṟotsu na wucha.
45007013	Alae kilya kya wucha nyi kiwenjiwiia kya opfu? Ote-ko; kya indi kundu wunyamaṟi-wu, ipfo kundo wuwenjiendie opfu mfondo wumanyikeho na pata ke nyi wunyamaṟi, na iwawaso liwe lyechiitika wunyamaṟi wuhende inyamaṟa wofeeṟa njowingo.
45007014	Kyamba luichi ke wuwawaso wurio nyi mumuyo. Indi inyi njii o kiwuyana njiimbikye isinga lya wunyamaṟi.
45007015	Njiichi kindo njiwuta-pfo; kyamba kilya njikundi njiikiwutapfo kya indi kilya njisuo nkyo njekekiwuta.
45007016	Kyasia komkoya ndakundi ikyo njekewuta na ngaidikya ke wuwawaso nyi wuwucha.
45007017	Indi wulalu chi o inyi njiiwuta-se njidipfo kya indi nyi wunyamaṟi-wu wukuwode na inyi.
45007018	Kyamba njiichi kye kunu koko nafo nyi mbihu fu foko tsako kuwode-ho kii kichapfo. Kyamba ikunda kilya kisumhanyi ee njikundi indi ikiwuta ote, kyalema.
45007019	Kyamba ikyi kisumhanyi njikikundi chiikyo njekewutapfo, kya indi ikyo kiwicho njisuo nyikyo sa njekewuta.
45007020	Indi komkoya ikyo njilakundi nyikyo sa njekewuta, chio inyi njii-ho-se mokiwutapfo, chila nyi wunyamaṟi-wo wuikiwuta, iwu wui kiidi kyako.
45007021	Ili kii kido nyi ngatamuo imanya ke ili njii-ho mokunda iwuta kii kicha nyi kwiho monjichilia, nyikyo kiwicho kilya kiwodanyi na inyi.
45007022	Kyamba njichihianyi na wuwawaso wo Ruwa kui wumndu woko wo kyammba.
45007023	Indi njiwonyi kwipfo wungi wuiwawaso ipfo shiwungonyi shako wochiwahana na wulya wowawasa mhie foko. Wo wukanjitana mpfunge o ipfo wuwawasonyi wo wunyamaṟi wuiwawasa ipfo shiwungonyi shako.
45007024	Apa, inyi nyi kisaya! Ichu ekaa nanletse mbihu-fu funjiduo opfunyi nyi wu?
45007025	Mwano fuwe fochiwikyo Ruwa chu echiidima lukuwawie na Yesu Kristo Mndumii odu. Ili kii kido na inyi njiwekaa na shilya shi shako njimonyi, njiwe mopfurukanya wuwawaso wo Ruwa kunu wuṟangonyi indi kimmbihu njikae njepfuṟukanya wuwawaso wo wunyamaṟi.
45008001	Kyasia ili kii kido wulalu kwiho oseso lohoya walya wai Kristo-hu Yesu-pfo.
45008002	Kyamba wuwawaso-wu wo Mumuyo moende moo fukeri Kristo-hu Yesu, nyiwo wulenjiletsa na wuwawaso wulya woende wunyamaṟi na opfu.
45008003	Kilya wunyamaṟi wulaweidima ili wuwei-wufafaṟe wudi nyi nyama, nyio Ruwa alekiwuta. Kechiduma Mana-chu oke amonyi, awa mfano fo nyama chaso tsirie wunyamaṟi, na kitewe alemduma na kya wunyamaṟi, kawonya wunyamaṟi-wu wukuwode ipfo nyamehu owingo.
45008004	Kiwehendekye kido kundu chile tsa wuwawaso tsishike yawutsyo nyiso lulekechumia mchumie fui-mhendeshe nyi nyama tsa mndu o wandu, indi luichumia mchumie kui pfinya ya Mumuyo.
45008005	Kyamba iwa wai wa mbuka ya nyama wo wekyechilio nyi shii sha nyama tso, indi iwa wai wa mbuka ya Mumuyo, wo wekyechilio nyi shii sha wai wa mbuka ya Mumuyo, wo wekehia shii sha Mumuyo.
45008006	Kyamba shilya nyama-tso tsekekuelengya, nyi shiduo opfunyi, indi shilya Mumuyo fokekuelengya sho shiwika moo na ofoṟo.
45008007	Kipfa shilya nyama-tso tsekekuelengya shiende kituwa na Ruwa kyamba tsilaindye wuwawaso wo Ruwa madu, manya tsilaidima iwuta tsido.
45008008	Indi iwo wakukerye-ho mkao ya nyama waidima ichihiana na Ruwapfo.
45008009	Indi nyo mukeri wa mkao fo nyamapfo kya indi mukeri wa mkao fo Mumuyo, komkoya Mumuyo o Ruwa aikukaya konu ketsinda nanyo. Mndu alai na Mumuyo o Kristo ichu chi o Kristo-pfo.
45008010	Indi komkoya Kristo akuwode nanyo, mbihu-i yanu yechipfa kipfa kya wunyamaṟi, indi Mumuyo fui moo fuimbike ipfo konu kundo momtano wahoṟotsu.
45008011	Indi komkooya Mumuyo o ichu aleṟutsa Yesu wapfunyi aikukaya konu ketsinda nanyo, mṟutsi-chu aṟutsye Yesu Kristo wapfunyi nechimtana na mbihu yanu ii mfari-moo, iwe meny-moo kipfa kya Mumuyo-cho oke ai kiidi kyanu.
45008012	Ili kii kido wanawawama nyi lukeri welya sile, indi sile tso tsilakeri tsa nyama tsadu, luwechikapya moo luiwaitike nyitso.
45008013	Kyamba kokooya mokapya moo mui-waitike nyi nyama tsanu mokunda ipfa. Indi komkoya mowaha mbutie ya nyama tsanu njiwicho mui-waitike nyi Mumuyo nyi mochiwada moo.
45008014	Kyamba iwa wose wadao nyi Mumuyo o Ruwa nyiwo wai wana wa Ruwa.
45008015	Kyamba nyi mulaleambya Mumuyo fo wusinga foamtsa-se lingi wuowu chi wudopfo, kya indi nyi muleambya Mumuyo o wuwana moluenenga ilaha; hoi Aba, hoi Wande.
45008016	Nao Mumuyo-cho nyi akusanzye na mumuyo-fu fodu kya iṟingishya kye nyi lui wana wa Ruwa.
45008017	Indi kyamba so lukeri wana wa Ruwa nyi lui na waoṟi luchiambia mboṟa tsa Ruwa; lukamba waoṟi nyi lui na waoṟi weoṟa hamu na Kristo kiwe lohenda ikisokiso nao kundu lushike iwiko na wuitoṟinyi wumu nao.
45008018	Kyamba ngahamba mawawyo ha ki-wulalu halaṟingananyi na wuitoṟi wulya lochikaa luwutambaṟuyo.
45008019	Cha kipfa mweṟeṟukye fo mbika ii fuwedye mnu ke wana-wa wa Ruwa washike ihenda itambaṟuka.
45008020	Kyamba mbika-ii indambikye masionyi chi kipfa iwekundi ihendeke idipfo, kya indi nyi kipfa kya Ruwa ichu moidambika-ho. Iwewa kya owedi.
45008021	Cha kipfa na shiwumbe shi shechikaa shihende yashuo wusingawu wo mkae yepuo ishike ikoya mkuachie fo wuitoṟi-wu wana wa Ruwa wawode.
45008022	Kyamba luichi ke shiwumbe shi shoose shikeri itsika shiwodo nyi kinangananga shika wulalu cha ha okora.
45008023	Manya chi shiwumbe shi tupupfo, kya indi naso luwenyi lui na Mumuyo chu, ili luwode mbetesa iya ya Ruwa lutano wana ipfo matalayonyi ha mbihu fodu.
45008024	Kyamba ikiṟo nyi lomekiṟo kya owedi. Indi kyeweda kikamboneka iweda lyahenda isia; kyamba mndu kindo kilya akiwonyi nyi akiweda-se ki?
45008025	Indi lukamba mowedya ikyo lulawonyi nyi lokiwedya lochikutirisia.
45008026	Na wudo na Mumuyo akeri iludara keluwikya ngaya hando lufafaa; kyamba so lulaichi chandu kiluwaṟi iterewa hando kiwuṟie isumhantso, kya indi Mumuyo amonyi ailuikayaho na masumukyo halechiwa ihamba.
45008027	Indi msa motichya ngoo tsa wandu nyio sa aichi chuṟe tsa Mumuyo ai moterewya wandu wa Ruwa akundi.
45008028	Na luichi kya shindo shose Ruwa nekyeṟunda hamu na walya, wamkundi na iwaonyisha wucha wose, nawo nyiwo wai-walahe kui kyama kilya kyake.
45008029	Kitewe nyi kipfa iwo alesonguo iwamanya kawesonguo na iwasambuṟa wawe wefanana na mfananye fo Mana-chu oke, kundu o nawe wawae o wana wa wee limu wafoi.
45008030	Na iwo alesonguo iwasambuṟa nyiwo alewalaha, na iwo o nyiwo alewatana wahoṟotsu; oshangunyi lokye; indi iwo alemaa iwatana wahoṟotsu wadi nawo nyiwo alewasumba wuitoṟi.
45008031	Aka luhambe-se luda kya iki? Komkoya Ruwa ailuikaya aka ichu alufoye nyi wu?
45008032	Ruwa Amda alanunya ma Mana-chu oke kimumu mfi katana amdambika kipfa kyadu so lose, nyi wuda echida alaluinenga shicha shose, nalusumbe nasho ngesa?
45008033	Ichu echianduya iwa wai-wasambuṟe nyi Ruwa nyi wu? Ruwa aiho awa mletsi!
45008034	Ichu echihutsya owingo nyi wu? Kwipfo-pfo? Kristo Yesu aiho, nyio sa alepfa na kya ngoseṟa nyi aleṟutso, awuka ko wapfu, o akukerye ipfo ko kulyo ko Ruwa Kawa moluterewya-ho so!
45008035	Ichu echiluletsana na ikunda lya Kristo nyi wu ngesa? Ngesa kiwe nyi shiwira ang'u ikisokiso, ang'u iterengyo, ang'u nyi njaa ang'u nyi iwuṟa nguo, ang'u nyi ndenga; ang'u ifunyo oshu?
45008036	Kihendekye chando kii-kiṟehye, “Nyi kitewe kyapfo loanga mowoho taṟaraa puti; lukatano cha ili lui machondi heshinja.”
45008037	Kya indi kya shindo sho kose shindo-shi shiluwode nyi lokia-ho lui wawinzi lukuwawie na ichu alukundi adi.
45008038	Kyamba njikusihye kye ma opfu ma moo ma wamalaika ma waitoṟi ma isho shiiho wulalu ma isho shekaa shiwe ili numa ma maapfinya mawe.
45008039	Ma kilya kikuilikishye ngine-hu ma kilya kisokye ipfo shi ma mbika ingi njiwe shilechiidima iluletsana na mkundana fo Ruwa alukundi nafo furianyi na Kristo Yesu Mndumii odu.
45009001	Njiideda kya lohi njii Kristo-hu, njihamba wongopfo, na ngo tsa mrimenyi foko tsii-njiwanze nyi Mumuyo Mwele tso tsanjiikanya ihoṟotsa kiṟingishyo ki.
45009002	Ke njiwodo mnu mfowa na mawawio ipfo ngoonyi na wukiwa wochitochatocha kitsitsi kipfa kya wandu wako lui samu imu.
45009003	Kyamba njiwekundi ke inyi njimonyi njitano msese kyewa lyenenga wanawawama wako wa mkambo fumu na inyi wawehenda ikiṟo.
45009004	Wo nyiwo wai Waisraeli sa Ruwa alewasambuṟa wawe wana wakye, kawasumba wuitoṟi na mkundana fulya na wuwawaso wulya na wuindi woindya Ruwa na shyasa shilya.
45009005	Na waku walya na wawo, na ipfo kowo Kristo achee apaṟikye kowo ili amefeo mndu, nyio Ruwa mokaa huya-shose moichimbiṟo mlungana. Amenyi.
45009006	Manya chi cha ili idedo lya Ruwa lilachikiepfo. Kyamba chi wandu wose iwo wapaṟikye ko Israeli wai wambuṟe wa Ruwapfo.
45009007	Cha kipfa chi iwa wai luwa lya Abrahamu wakeri wana wosepfo, Chando Madedo Maele hahambye “Luwa lyapfo nyi lyechiuka ko Isaki.”
45009008	Lyo likeri lile; ke wana wawafee kimbihu chiwo wai wana wa Ruwapfo chila nyi wana wawafee kui kyaasenyi nyiwo sa waitalo ke wai luwa.
45009009	Kyamba kyaasa kilya nyi, “Alya cha wulalu njechiicha-se njikoye Sara awode mana.”
45009010	Kya indi chi ikyo kyake tupupfo, na kya Rebeka ili awekupfungye wamboṟa awuta ko ichu umu nyio ndeyadu so Isaki.
45009011	Kyamba kyawo ma indi wana walawendefeo ma walawendewuta kiwe kii kicha kiwe kii kiporu kashika iwio kyewadumbuya, kundu kyama kya Ruwa kyesambuṟa kikae-ho kechitoṟya.
45009012	Kilahendeke kyechiwa na mweke fo ngaata tsa mndu kya indi kiwukye ko Ruwa ichu modika ndaho kikyenyi, nakyo kiwei kiile, ke wawae nyi echisingya manawo.
45009013	Na wudo ku-kuṟehie ke, “Yakobo nyio njilemkunda indi Esau nyio njilemleha.”
45009014	Aka luhambe luda? Kulako Ruwa nyi aledeko? Manya-le
45009015	kyamba nyi awie Mose, “Njechisaṟia ichu njechikunda imsaṟia.”
45009016	Alewo koka na wudo kii kindo-kyo kyawa ikundo nyi mndu ang'u iidikyo nyiopfo kya indi kii kya Ruwa mosaṟya amonyi.
45009017	Kyamba Maṟehyo Maele hahambye kya Farao, “ Kitewe ngakuwika mangi nyi kundu njimanyishye kopfo pfinya yako mbode na rina lyako liweongoya ipfo orukenyi kose.”
45009018	Kyasia ng'u Ruwa nekesaṟia icho ose akunda imsaria; ichu amdumbuya kyemumiṟa nyi aimumiṟa.
45009019	Kulako nyi ochireeka na inyi nonjiwie, “Nyi kiili Ruwa awonya-se mndu owingo? Kyamba nyi o ku awehodana na kyama kyake?”
45009020	Hoo iyo ui mndu o wandu; nyi ukeri o ku koanduyana na Ruwa? Aka kindo kiwumbe kitane kyawia mokiwumba, “Nyi kiili untanye kudi?”
45009021	Mowumba chi awode pfinya na wumba nakuwutye chando akundi kumu kakuwumbya kihia kyechia kumu kakuwumbya-ho sa kyefana.
45009022	Indi Ruwa narie imanyishya shihia shilya shimpfulutsya nyashi tuuke yake, na iloṟa-ho kilya akuidimye nyi ashilelye na wuleeli wung'anyi ma shishitsye ihenda rumatso.
45009023	Nyi kundu nawemanyishya-ho mfoe fo wuitoṟi wokye alya shihie-hu shirio nyi wutonga wokye isho alesonguo ishiteseheṟya wuitoṟi wulya.
45009024	Nawo nyiso so alelulaha lupaṟikye chi ko Wayuda tupupfo kya indi na ipfo mkambonyi ya wahenu.
45009025	Kiidikyanyi na kilya ahambye kui dumbu lya Hosea; “Njechilaha fulawei mkambo fuwe mkambo foko. Na ichu alawei mkunde nawe Mkunde oko.
45009026	Na mwikimbi ipfo kundo wawekewio, Nyo mukeri wandu wakopfo mpfondo wechikaa wasendo wana wa Ruwa menyi-moo.”
45009027	Na Yesaya apoṟohoṟya Israeli, “Kukoye mfoye fo wana wa Israeli wueshikya cha mbuṟusanga tsa mbai ya ipalipali lya wuyana sa wechikiṟo-ho nyi waangu tupu.
45009028	Kyamba Mndumii nyi echimarisa iwika kitanyo na limu na idumbwo teṟe ipfo sangenyi lyoose.”
45009029	Kiwe chando Yesaya alewesonguo ihamba, “Kima Mndumii Menyi-Matoṟito alawelutsuhaṟya luwa nyi luwewa cha Wasodomu na ifanana na Wagomora.”
45009030	Aka luhambe luda? Nyi kikeri kiile wa mkambo mhenu walawewingya wuhoṟotsu, oshangunyi lo Ruwa wo wakawada wuhoṟotsu, oshangunyi lo Ruwa, kui wuidiki.
45009031	Indi Israeli ili iweiwingya wuhoṟotsu oshangonyi lo Ruwa ikusirye na wuwawaso ileshika ikoya wuwawasopfo.
45009032	Nyi ki kyaduma? Nyi kipfa ilawekuwode kiwanje-hu kya wuidiki indi iwekuwode kiwanje-hu kya mawuta ikakapa mtuulya alya iho-hu lya mtuulya.
45009033	Chando Madedo Maele hahambie, “Ambuya a ulya ngaleṟya iho lyekapya mtuulya kulya Sionyi na piita ya iho yedekesha. Mdu moidikia ichu ai iho lyo echisukapfo.”
45010001	Ee-wo wanawawama, macha ha mrima hanjiwodye kyawo njiwaterewya ko Ruwa wahende wonyo okiio.
45010002	Kyamba nyi ngawawikya kiṟingishyo kye nyi wekekapa mtambakira wechipfula Ruwa, indi chi kya osaṟefo.
45010003	Kyamba ili walaweichi wuhoṟotsu wo Ruwa wakawetambahanya ikulikisha-ho wowo wawenyi nkyo kiletewa walakutambe na wuhoṟotsu wu wo Ruwa.
45010004	Kyamba mtsitsyonyi fo wuwawaso nao Kristo moendie oryo mwidiki wuhoṟotsu oshangunyi lo Ruwa.
45010005	Kyamba kilya Mose ahambye kya wuhoṟotsu oshangunyi lo wuwewonyo kui mweeke fo wuwawaso kikeri kiile ke, “Nyi mtanyi mowutana chandu mawawaso hahambie nyio mndu echiwada moo na mweeke fowo.”
45010006	Kya indi wuhoṟotsu-wu oshangunyi lo Ruwa wuṟukye wuidikinyi wo wuhambye wudi, “Kulawone koihamba, mrimenyi fopfo, nyi o ku echidoya ruvehu?” (Lyo liwewa isotsa Kristo na wanda.)
45010007	“Ang'u nyi o ku echisoka na kulya ko wapfu.” (Lyo liwewa idosa Kristo ipfo ko wapfu naendo na huye.)
45010008	Madedo Maele hahambye. “Idedo lyo lya Ruwa lii afui, naiyo nyi likukerye ipfo dumbunyi lyapfo na ipfo ngoonyi yapfo.”
45010009	Kipfa komkooya kohamba na dumbu lyapfo kye Yesu nyio Mndumii na iidikya koidikya ipfo ngoonyi yapfo ke Ruwa nyi alemṟutsa ipfo wapfunyi nyi ochikiṟo.
45010010	Kyamba lumwidikya kui mrima liende wuhoṟotsu oshangunyi lo Ruwa; na imhamba kui dumbu liwonye mndu okiio.
45010011	Kyamba Madedo Maele hahambie, “Oryo mndu ose echimwidikya o echikaa nahoyo nyi sonupfo.”
45010012	Nyiko wandu wose; kwiho mletsano foletsana Wayuda na Wagrikipfo. Kyamba ichu umu nyio Mndumii owo wose nyi aisuṟia iwo wechimterewa wose.
45010013	Kyamba Madedo Maele hahambie “Oryo mndu echiterewa kui rina lya Mndumii nyi echikiṟo.”
45010014	Aka wechiidima imlaha wada walamwidikye ngesa? Indi wamwidikye wada walandeshikio mmbonyinyi tsake ngesa? Indi washikio wada mmbonyi tsake kulaiho mowaongoya ngesa?
45010015	A wandu waongwo wada walaiwadume ngesa? Chando kiikiṟehye ke, “Apa ndifo tsa waende ndumi ya Sia chando tsaona.”
45010016	Kya indi chi wose waleambia Ndumi ya Siapfo. Kyamba Yesaya ahambye, “Hoi Mndumii, nyio-wu aleidikya ndumi yadu?”
45010017	Kyasia wuidiki nyi wokeamtso nyi ndumi, indi ndumi nyi ikurye na idedo lya Kristo.
45010018	Ang'u njiwesenyi njihambe, Ngesa nyi waleleicho ndumi-yo? Ee-ko. Waleicho Kuwukye mangelele hawo hakadung'ana wanda ii kose, na madedo hawo hakatana hashika kulyando mtsitsio fo wuyana.
45010019	Ang'u njiwese-se, Kulako Waisraeli walaweichi ngesa? Nao nyi Mose alemhamba, “Inyi njechimutewa muhende inyeng'a wandu walai mkambo, mhenu inenga mukunyashe kya mkambo-fu fulaweimpfunde.”
45010020	Na Yesaya kawekaria kehamba, “Nyi njilekunda ikoyo nyi walya walawekenjipfula, ngawewonekya walya walawewesie mbonyi tsako.”
45010021	Indi Israeli kaiwia, “Njiwetsinda mkonu fose njechileshia mkambo hako mawoko fulanjidikye fukawewa mlemeshi.”
45011001	Ili nyi wudi kii ngahamba, Aka Ruwa nyi alekufunya wandu wake ngesa? Ote ko. Kyamba na inyi njii Mwisraeli njipaṟikye ipfo luwenyi lya Abrahamu njii o kishari kya Benyamin.
45011002	Ruwa afunye mkambo foke alemsambuṟa kachapfo. Ang'u mulaichi kilya Madedo Maele hahambia kya Elia ili alenunuwia Ruwa kechianduya Israeli kehamba.
45011003	“Hoi Mndumii, wamewaha waikimbi wapfo wakawesanya marasyo hapfo; na inyi mmonyi njitsihee-ho; nawo nyi injiṟinjawia moo fu wakeri.”
45011004	Ruwa nalemhaluo ada? “Na njikutsiheṟye-ho wasoṟo shiku mfungade sa welalepfirya Baali ndi.”
45011005	Nyi wudo kuwei na wulalu, kutsuhe mtsuharo sa Ruwa afusamburie njia ya wutonga.
45011006	Indi nyi njia ya wutonga wokye chi kui mawuto ha mndupfo. Kima shila wudo wutonga wuwekaa wui wutongapfo.
45011007	Kikuwukye-ho ki kyemanya ngesa? Waisraeli walekoya kilya waweikipfula-pfo mtsuhaṟo fulya nyi fulekikoya. Indi walya wengi wakakuumiṟa.
45011008	Chando kuu-kuṟehye, “Ruwa nyi alewaenengya mumuyo fo ihombya na meso halaambwo na madu halaicho shika mkonu fo inu.”
45011009	Na Dawidi nyi ahambye, “Kidembo kyawo kyelya kando kiwawiie mshihodi na mdeho, kiwahalukie hando hewalahutsa watayoho kiṟaache.
45011010	Meso hawo hahutsyo meema walawone kindo, na mhongo yawo uileme mlungana.”
45011011	Akale Kulako Wayuda nyi walekapa mtuulya itane warumara ngesa? Oo manya-le. Kya indi ipfo kundu warendemkye mpfondo na mkambo iya mhenu ilewonyo-ho okiio, nalo luhende iwamtsya Wayuda nawo wanyenyi wowanyenyia.
45011012	Indi komkoya iteremka lyawo lyamesuṟisha lidi wuyana na iho lyawo likawesuṟisha mkambo iya mhenu, nyi wuda kya ngoseṟa Wuholotsu wowo wochisurisha wengi mnu.
45011013	Nyi ngadeda nanyo mui wa mkambo mhenu. Ma ili nji-mdume njiwe msu ko mkambo mhenu na njiiwikya wupfuṟukanyi wu woko mng'ano.
45011014	Njechitambahanya yamtsa macha ha wa orukyenyi loko wamunyenyie kulako njechikiṟa-ho maata wawo.
45011015	Kyamba kokoya ipfo kundu wamhenda ileho-wo kukuwukye-ho kisanza wuyana na Ruwa, nyi-ki kyechiwuka ipfo kundo wehenda yambyo nyi Ruwa? Wapfu wechiṟuka!
45011016	Komkoya kipeṟengu kya mkate kii kiele, na mkate fo foose mso fo mruwe fui mwele na komkoya mri fo ikidi fumcha na maṟamba ho naho hamecha.
45011017	Indi komkoya maṟamba halya maata-ho ha msinepfu mcha halepahuo handu halya kukadongio ho iṟamba lya msinepfu fongeṟenyi. Kowa malungyo-ho na mru fo na malenda ha msinepfu,
45011018	kulapiṟe Ma kulakushelye oo maṟambenyi; indi kokunda ikushela manya chi iyo urie mru fo pfo nyifo sa fukurie iyo.
45011019	Kyasia nyi ochikuhambya-ng'u, “Maṟamba nyi ha-mapahwo-ng'u kundu njiodongyo-ho inyi.”
45011020	Na kicha; ho halemepahwo nyi kipfa halaweidikye, indi iyo uhoṟoki-ho kui pfinya ya mwidikye. Ma ulakung'anyishe, indi owuo.
45011021	Kyamba kokoya Ruwa amekeda alalindya Wayuda walya wai cha maṟamba halya ha kikaya, echikulindya iyopfo.
45011022	Kyasia keweringang'u woloru wo Ruwa na wunesi wokye. Wunesi nyi wuhoye walya warendemkye, indi wuoluṟu wo Ruwa wokukaya iyo kiwe ochikutamba na wuoloru-wu; shile nyi wudo na iyo na ochipahwo-ho.
45011023	Na Wayuda da wakada wupiṟi wowo wakaidikia Ruwa na wechikaa wadongyo-ho; Kyamba Ruwa nawode pfinya echiidima-se iwadongya-ho nawo.
45011024	Kyamba komkoya iyo ulepahwo ipfo msinepfunyi fui fo ngeṟenyi kowewuya idongyo ipfo msinepfunyi fulya mcha kulasumhana kikaya kyafo, nyi wuda kya wueṟa Wayuda wo wai wa kikya kyafo wechiwuya idongyo ipfo msinepfunyi fui fowo wawenyi.
45011025	Kyasia, wanawawama, njikundi mukae mulaichi kyama kyikoomepfo, mulawone mokusirya na wuṟango wonu wuwenyi kipfa wumi wokuumiṟa wo Wayuda waweny wo wulemhoya Israeli nyi wo oweṟe, kyayo itane wandu wa mkambo mhenu washikia Ruwa na menu yamhenda ishika iwonyo okiio.
45011026	Kikamewa kido na Israeli yose yechihenda ikiṟo, chando kuu-kuṟehye, “Nyi kulya Sionyi kochiwuka-ho mkira. Nyio sa echiletsa Yakobo wulemeshi wulya.
45011027	Nyifo mkundano foko njiwada nawo ilindi njechiwuta-ho manyamaṟo hawo.”
45011028	Kipfa kya ili waileha Ndumi ya Sia. Wayuda wai wakituwa wa Ruwa kui kiira kyanu, mkambo ingi lyo limanyikya konu, indi sumuhana na msambuṟye fulya wai wakunde wa Ruwa, lyo limanyikye ko waku wawo.
45011029	Kyamba shisumbo sha wutonga wo Ruwa na ndaho yake, sho sheteṟeshukasho.
45011030	Kyamba chando nyo muwelemye Ruwa ili kacha, indi wulalu momeenengo osaṟyo lokye iliindi wo wakaa welema.
45011031	Nyi wudo nawo nyi walemba walemeshi wulalu kipfa mohenda isaṟyo nyo, kundu wahende isaṟyo nawo wokya wulalu.
45011032	Kyamba Ruwa nyi asunguwanye wose ipfo kundo walemanye nao kundu nawawonye wose osaṟyo loke.
45011033	Apa wuleshe wo wusuṟi wo Ruwa na wo wuṟango woke na wulaanyi. Mdumbuye yake yedumbwo mondu chando shilechiwa isonjokoṟa chando tsilechiwa ihesho chandu kuikurehye.
45011034	Nyi o ku alememanya mahio ha Mndumii? Ang'u nyi wu awei mnjama oke?
45011035	Ang'u nyi o ku alesongwo imnenga kindo nawede echiwihiṟyo?
45011036	Kipfa nyio ai kimaenyi kya shindo shose, nao ai moshiwanzya mkaenyi, na kokye shechikaa shiinukye shose. Wuitoṟi nyi woke wokaa mlungana. Amenyi.
45012001	Ngashika aa ngamtutuma-ng'u, wanawawama, njiimwitike nyi osaṟyo lu lo Ruwa, kye mudambike mbihu yo yanu iwe kidaso kyele kii na moo kichihianyi na Ruwa; kiwe wuindi wonu wusumhanyi.
45012002	Ma mulawone mokuwakisha na wuyana-wu wo kiwulalu, kya indi muhende kuhalwo mochikulawukya mhie, kundu muidime iidikyana na kilya Ruwa akundi, kilya kii kicha kichihiṟye, kyawukye swai.
45012003	Kisumbo njii-msumbe nakyo kyanjienenga njiwie oryo mndu ose akeri ipfo konu, ke nalahie kyake kyekung'anyisha kyeng'anya kilya kimsuhananye, kya indi nahie-ho kyeidikya kidembo kyake chando Ruwa ahawye oryo mndu kiheo kya mwidikye.
45012004	Kyamba chando so lui na mbihu fuwode shiwungo shifoi, indi shiwungosho shilai shiwawasye iṟunda lya mbaṟi imu shose.
45012005	Nyi wudo naso lufoi ludi nyi lukeri mbihu fumu fuu-msanze Kristo-hu, indi kyadu so luikayana shiwungo.
45012006	Na shisumbo so lui-wasumbe shirianyi na wutonga wulya, sho shii shingi na shingi. Msa amsumbe wuikimbi naikimbe kisumhanye wuidiki.
45012007	Msa amsumbe waṟundi narunde. Msa amsumbe wuloshi naloshe.
45012008	Msa amsumbe chila yewhiria wengi moo nawewuta ado. Kwipfo ai motutuma, nawekaa echitutuma; kwipfo Sa ai mohawia wengi shindo awode nahawe ai msalari, kwipfo ai mosaṟya, nakae-ho echiṟamka. Na mosaria nasarie na sia.
45012009	Mkundie fukae fulawode wulembetseṟi. Tangaluonying'u kilya kii kiwicho, mukuwawe na kilya kii kicha.
45012010	Mkundana fonu fokundana fuwe fo wakanyi kamu, ngapano moira iwe yewikyana wuindi.
45012011	Mulalehele ihidya siṟi, mwakye-akye mrimenyi yanu mochisingya Mndumii.
45012012	Ipfo kikusihyonyi kyanu mbechihio, ipfo shiwirenyi mukuhode, ipfo wuindinyi woiterewa mukae-pfo kiheri kyose.
45012013	Mudaṟane na wandu wa Ruwa kya shindo wawuṟye, mukukambiṟe ihida wahenu kui wulalutsa.
45012014	Walya waimterengya muwawikye ona. Ee-wo iwawikya ona, ma mulawasese.
45012015	Kewechihionyi kimu na iwo wawachihie, muwelia na iwo welia.
45012016	Muwe mochikayana kui mhie fumu koorio mndu, mulawone mochihia kya shidembo shesonguo, kya indi muchumie muwodanyi na walya watutu. Mulakutane waṟango nyo muwenyi.
45012017	Kiwicho mndu aimbutia mulawone mochimtaa na kiwicho kingi; muwe mochikusaṟa isho shii shicha ipfo sumuhana na wandu wose.
45012018	Kokoya kyewa-ho kui pfinya yo nyo murie, kewadyenying'u wandu wose ofoṟo.
45012019	Wana wa wama, Ma mulatae kiṟaache deyenyi Ruwa, kyamba kui kurehye kiraache nyi kyako inyi, nyio inyi njechitaa. Nyi wudo Mndumii ahambye.
45012020	Kya indi iyo mkituwa opfo kawado nyi njaa kewemnenge shelya, kawado n nyoda kewemrutse mṟinga; kowika kudo nyi ochimsanya okaa lwakye oo mdo-hu foke.
45012021	Ulakunde iwinzo nyi kilya kii kiwicho, kya indi kilya kii kiwicho ukiwinze ochiwuta kii kicha.
45013001	Oryo mndu nawe moanguya wanene wo waitoṟie oruka madu, kyamba kulaiho wuitoṟi shile na iwo wuwukye ko Ruwa; waitoṟi-wo wakeri-ho m wawawikye-ho nyi Ruwa.
45013002	Nkyo kimaduma mndu molemana na mawawaso ha waitoṟi wo, nyi alemanyi na kilya Ruwa akiwikye. Indi walemanyi-wo nyi wechikuwonya wudeheli wawenyi.
45013003	Kyamba wanene wa mengenyi wo walaendye mndu wuowu kya ko wandu wecha, kya indi nyi waende wuowu kya ko wandu wawicho Kokoya ulakundi iowuo waitoṟi wuta mecha nao nechikuṟumisha.
45013004	Kyamba nyi wukukerye-ho mpfruṟukanyi mokupfuṟukanya iyo kya wucha. Indi komkoya owuta kii kiwicho owuo, kyamba walakupfungye oshu kya wulya; kyamba nyi wukeri mpfuṟukanyi o Ruwa mowonya mndu awutye owicho wudeheli wurio nyi tuuke iya ya Ruwa.
45013005	Ko ikyo kiwaṟi iindia wanene wadu, chi kipfa kya tuuke iya ya Ruwa tupupfo, kya indi na kipfa kya ngo tsa mrima.
45013006	Nkyo kimaduma mokyetaa na okamba, wasongoru wo kyamba wakukerye wechiṟundya Ruwa iawutsia iṟunda lyawo.
45013007	Kewenengenyi wose kiwasumhanye, mowesa okamba, mtaenyi okamba, sa ai mosuhuṟa, muwemsuhuṟya, sa aoweshye muvemowuo, moindyo kewemwindyenyi.
45013008	Mulakae na sile ya mndu ma iwe ya iki, shile na iya ya ikundana; kyamba icho mokunda odoe nyio aawutsye wuwawaso.
45013009	Kyamba ili lihambye; ulaṟuhuye, ulawaahe, ulaiwe, ulalange, ma kokooya kwipfo iwawaso lingi ma likawa lihya, nyi hamawunge-wunge na idedo-li, kye kunda odoo chandu ukukundi iyo kumonyi.
45013010	Mndu akundi odoe ekembutia kiwichopfo. Nahong'u ikunda odoya lyo lyekeawutsya wuwawaso.
45013011	Wikyenyi mudo mui wandu waichi heri kye saa yamshika yekure-ng'u madonyi; kyamba oletso lodu wulalu nyi lui afui na kota lyandi lulewoka iidikya.
45013012	Kio kyaitika ihenda mfiri nyi icha fukeri. Ili kii kido lukuatwo mawuto hose ha meema luṟae shisha sha sa.
45013013	Luchumie lui na sonu njicha tsisumhanye mfiri, lulawone lokaa na tsilya mbicho tsa ringinyi ma tsa wunanzinyi ma tsa wumeluki ma tsa sheeṟe ma tsa isohuo mondu ma tsa idosa nyashi.
45013014	Kya indi kuṟaaenyi Mndumii Yesu Kristo, mfo mṟaae fonu, mukuṟise kundu iwetesya moo lilawone lyechiamtsa lango mbicho.
45014001	Msa afafae wuidiki kewemambyenyi mulawone mochimitika hando akangashia.
45014002	Wandu wailachikanyi: Ichu umu nyi akusirye kyelya shindo shose na ichu ungi afafae adi kui wuidiki nyi ekelya mboha tupu.
45014003	Ichu ekelya shelya shose nalawone kechimina ichu alalya shose. Ma ichu ekyelya mboha tupu nalawone kechihutsya ichu ekelya shelya shose owingo; kyamba Ruwa nyi awemwambye nao.
45014004	A iyo nyi o wu notane oanduya mṟundi o mndu ungi? Nyi Mndumii okye amonyi ekembanza mafuo hakye ang'u imwolotsa wanda; indi nyi echihoṟoka kyamba Mndumii ai na pfinya yemhoṟotsa.
45014005	Mndu nekeidima iwona mfiri mliwe fumcha kota ingi, ichu ungi ekeindya mfiri yoose chando yambanyi: Oryo mndu nakuwangye necha mhionyi foke fumenyi.
45014006	Ichu ekyeindia mkonu mliwe nyi ekefuwiluya iindia Mndumii; na ichu molya shelya nyi awelia Mndumii oke, kyamba nyi aidapfuma-ho Ruwa. Na ichu ekekuotoya ilya nyi awekuotoya ichihiṟa Mndumii na idapfuma kaidafuma Ruwa.
45014007	Kyamba kodu kulaipfo mokulisiṟa na moo foke amonyi, ma kulaipfo mokupfia opfu loke amonyi.
45014008	Kyamba ili mandi lui-ho na moo nyio Mndumii luimpfuṟukanya nafo, ili mandi loshika ihenda ipfa, nyio Mndumii lohenda impfia. Kyasia lukaa-ho na moo ang'u lukapfa na luwei wa Mndumii.
45014009	Kimaduma kya ikyo Kristo alepfa kawuya kaṟuka, nyi kundu nawe Mwitoṟi o iwo wapfie na iwo wai na moo.
45014010	A iyo nyi kiili oanduya manomayo? Ang'u iyo, nyi kiili uminye manomayo? Kyamba so lose nyi lochikaa lushike ihoṟoka alya mbai ya loṟika lo ianduyo lo Ruwa.
45014011	Kyamba kuu-kuṟehye; Mndumii ahambye, so inyi njii na moo, orio mndu nechinjipfiria ndi na oryo olimi lochichika ke inyi nyi Ruwa.
45014012	Kikawa kido oryo mndu odu nyi echikaa nahoṟokye kii kyake o amonyi ipfo oshungunyi lo Ruwa.
45014013	Nahong'u kya indi muitike ideda kya iki, ke kulakae-ho echiendie manomae tewe ang'u paṟi lya mrima ang'u imtewa nawute wunyamaṟi.
45014014	Inyi njiichi njikusihye Mndumii Yesu kye kwipfo kindo kirie tewepfo.
45014015	Kyamba kokoya manomayo ahenda iwichuṟo nyi mlie fopfo okichumia mhendo furio nyi ikundapfo. Manya kulawone kochidekesha kui mlie fu fopfo ichu alepfio nyi Kristo.
45014016	Kilya kyanu kii kicha mulalekye kiisalucho.
45014017	Kyamba Wumangi wo Ruwa chi wukeri mlie na mnyoepfo, kya indi nyi wukeri wuhoṟotsu na ofoṟo na wukesi wokuṟamkya-ho kui Mumuyo Mwele.
45014018	Kyamba ichu akuwodye na ikyo awa mopfuṟukanya-ho Kristo nyio sa achihiṟye Ruwa kawekundo nyi wandu.
45014019	Ili nyi wudo kii luwingye isho shiende ofoṟo na isho shepfungana so luwenyi na wenyi.
45014020	Ma kulawone kochifurunja irunda lya Ruwa kui marekyano ha mlie fo shelya. Shelya shoose shii shiheṟemtsu kya indi ko ichu echilya kindo kepfio nyi mdo, ipfo kokye kyechiwa nyi wunyamaṟi.
45014021	Kiwe kicha-ho nyi koda kulalya nyama; ma inyo mpfinyo; ma ilya kyelya kingi kyekeendye manomayo ikapya-ho mtuulya.
45014022	Nyi mwidikye uifukaya wocho? Ufukaye kya ora lo-kopfo ukeri oshangunyi Ruwa. Nanga icho alakuendye owingo amonyi lo Ruwa. Nanga icho alakuendye owingo amonyi ipfo kundo akudumbuya kya kindo kiwe.
45014023	Indi ichu echilya kepfiopfio mdo o nyi ai mbonye owingo, kipfa awuta kilai-kiamtse nyi mwidikye. Na oryo kindo kilechiwuto na mweke fo mwidikye kyo kii wunyamaṟi.
45015001	Indi so luwangi wuidikinyi kiluwaṟi idaṟana na waleheshi walya hando wafafae, lulawone lochikulisiṟa luwenyi.
45015002	Oryo mndu odu nawe molisiṟa odoe na kilya kii kicha kiwe kyechimira.
45015003	Kyamba nao Kristo alalekulisiṟa amonyi, kya indi kiwehendekye kuu-kuṟehye, “Shiisalucho sha walya walekuisalucha iyo nyio inyi shikanjihoya.”
45015004	Kyamba shilya shileṟehyo mbooko nyi shilemmaa iṟehyo shelulosha-so, kundu lukuwutye ikaa lochikusihya ipfo kundo mṟeho-yo ihambye ikukarishya lya waidiki wa kacha yechiluwihiṟya nalyo moo.
45015005	Nao Ruwa chu ai mokarisha na iwihiṟya moo namuenenge muwe mochikusaṟa kimu nyo muwenyi na weny, kiwe kyechihiana na Yesu Kristo.
45015006	Kundu muwe mochiwikya Ruwa mng'ano, ichu ai Nde o Mndumii odu Yesu Kristo, fuwe fochiwikyo-ho kui mrima ii msanze cha ili kui-ho modeda umu mfi.
45015007	Nkyo kimwitike muhende yambyana nyo muwenyi na wenyi chando na Kristo alewemuambya nyo kyewikya Ruwa mng'ano.
45015008	Kyamba ngamuwia Kristo nyi alewa mopfuṟukanya Wayuda kemanyisha-ho kiwulohi kya Ruwa nainutsye-ho shaasa Ruwa shilya waku walya walewikyo,
45015009	kundu mkambo iya mhenu waṟumishe Ruwa kipfa kya osaṟio loke lowasaṟya. Chando kuu-kuṟehye, Nkyo kyaenenga njechikuṟumisha ipfo mkambonyi mhenu na iimbya kiṟumi kya rina lyapfo.
45015010	Kukawuya kukahambo-se; Nyo mkambo mhenu ke chihionyi kimu na mkambo fu foke.
45015011	Na lingi-se, “Keichikenyi Mndumii nyo yoose mbaṟi tsa wandu, mkambo yo iwe yechimwichika yose.”
45015012	Na lingi-se Yesaya ahambye, “Kochicha mndu kuwuka kisharinyi kya Yese, msa echiikolonya mkambo ya wandu, nao nyio wa mkambo-ii wechimwidikia.”
45015013	Nao Ruwa-chu mokusihyo adi nawe mombonya nyo mfeṟa fo oryo msiha fose na ofoṟo shirianyi na mwidikye fomwidikya kundu mukusuṟye necha mui na mkusihye kui pfinya ya Mumuyo Mwele.
45015014	Na inyi mmonyi, wanawawama, njikusirya kyanu nyo ke muwelukye wutechi welu mukaichuo wulaanyi wose mukatana moidima iloshana muwenyi.
45015015	Indi njilawode wuowu ngaṟehya mbonyi kui shinengele cha ili njimtamra njiimchihie nyi wutonga njimsumbe nyi Ruwa.
45015016	Mumanye ke inyi njii mwongoi o Kristo Yesu a-mdume ko mkambo ya wandu mhenu njiwe mowoongoya Ndumi ya Sia ya Ruwa ya okiio, kundu wa mbaṟi tsingi tsa wandu wawe odambiko luchihianyi na Ruwa lui-uheṟemtse nyi Mumuyo Mwele.
45015017	Mpfo kundo kiṟumi kya wusongoṟu woko kiwukye iki njiwode ipfo Kristo-hu Yesu wopfuṟukanya shilya shii sha Ruwa.
45015018	Kyamba njilakarya ihamba kindo shile nyi shilya Kristo aletana anjiwode kihia kyake kyeangushya mkambo mhenu madu kui ideda na iwuta.
45015019	Kikawa kui pfinya ya shichano na maṟiho shiweiwiko nyi Mumuyo Mwele, fo Ruwa. Kui ichumia lyako orio handu, wokya Yerusalemu ngashika Iliriko, ngaonguo Ndumi ya Sia ya Kristo kui Wusalari.
45015020	Indi ngakunyasha njidi kye njechiongoya Ndumi ii ya Sia kundo kulandesendyo rina lya Kristo, njilawone njechihenda iwika mba ipfo kundo ungi awehye-ho otende.
45015021	Kya indi kihendekye chando kuukuṟehye, “Iwo walandeongoyo mbonyi tsake wahende imbona, na iwo welandeicho kyake wahende immanya.”
45015022	Nakyo nyikyo kiwenjishingye njia kafoi yeshika konu.
45015023	Indi wulalu ngamemarisa iṟunda kunu; na kyamba kafoi mbewodo nyi macha heshika konu; njiicha wulalu.
45015024	Mbekundi iwonana nanyo njechiida ihenda Hispanyia njiwoneho na kyentarama ipfo kyaṟonyi ngamaa isuṟa nanyo macha.
45015025	Indi wulalu njiihenda Yerusalemu itarama wandu wa Ruwa walya ngaya.
45015026	Siṟi tsa Makedonyia na Akaaya waleteṟia ilekia kitarama ketarama wandu wa Ruwa wai wakiwa ipfo Yerusalemu.
45015027	Nyi kiwachihiṟye kihendeke kidi, na wakerye-ho na wasile wawo; kyamba ili wa mkabo mhenu wamesanzyo iambia mboṟa tsa kimrima sha Wayuda nyi kiwewawaṟi wawewaikanya Wayuda wo na shichoṟe shawo sha kimbihu.
45015028	Nahong'u ngamemarisa iki na iwikya osano luwewatowokye ludi mhuri foko ipfo kowo njechiira kyaṟo kyehenda Hispanyia njiide konu.
45015029	Na njichi ngacha na konu njechicha njirie mofoeṟa fo ona luwukye ko Kristo.
45015030	Nanyo wanawawama, ngamterewa mnu njikuwode na Mndumii odu Yesu Kristo na ikunda lya Mumuyo ke muwe mochikusanza na inyi ngapanonyi monjiterewya ko Ruwa.
45015031	Kundu njihendeletso walemeshi walya wa ipfo Yudaya na osano loko loendye Yerusalemu luhende ichihiana na wandu walya wa Ruwa.
45015032	Kundu njishike konu njiwodo nyi sia njechiwihiṟyo moo hamu nanyo chandu Ruwa akundi.
45015033	Na Ruwa-chu menyi ofoṟo nakae nanyo mose. Amenyi.
45016001	Ngakunda imumanyisha Foibe mshiki odu, ai mrundi siṟinyi ya Kenkirea.
45016002	Kundenyi imwambya mui-wasanze na Mndumii chandu kiwaṟi wandu wa Ruwa mumtarame oryo hando awuṟie-ho nahende ihoṟokyo; cha kipfa nao nyi awei motarama sa wafoi kawenjitarama na inyi.
45016003	Njiiṟikiṟyenyi Pirisika na Akila iwa wai wakyando wako wa Kristo-hu Yesu.
45016004	Nyiwo sa werekye moo yawo wawenyi kyeletsa moo foko, ma chi inyi njimwaana mmonyi tupupfo sile nyiso na siṟi tsa mkambo iya mhenu tsose.
45016005	Njiiṟikiṟyenyi na siṟi iya wekyekusanza mbenyi tsawo. Kewenjiiṟikyṟienyi Epaineto mkunde oko, nyio sa aleasa ihalukya Kristo ipfo Asia.
45016006	Munjiiṟikiṟye Maria icho alekuwinyisha mnu kelupfuṟukanya.
45016007	Muwenjiiṟikiṟya-wo Andironyiko na Yunyia washari wako waweei wapfunge kipfungonyi hamu na inyi, nyiwo wandu wamanyikie wa kiidi kya wasu wakawenjisongoya na iwa wandu wa Kristo.
45016008	Njiiṟikiṟyenyi Ampiliato mkunde oko o Mndumii-hu.
45016009	Njiiṟikiṟyenyi Uribano mokyando oko o Kristo-hu na Stakisi mkunde oko.
45016010	Muwenjiiṟikiṟya Apele icho na mtaanye mndu mkristo, kewenjiiṟikiṟyenyi walya wai kanyi ko Aristobulo.
45016011	Muwenjiiṟikiṟya Herodion mshari oko. Muwenjiiṟikiṟya iwo wa mba ya Narikiso wai wa Mndumii.
45016012	Kenjiiṟikiṟyenyi Trufaina na Trifosa wawei wapfurukanyi wa Mndumii. Muwenjiiṟikiṟya Peri mkunde ichu awewinye mnu kya Mndumii.
45016013	Muwenjiiṟikiṟya Rufo ichu ngohoda inganyi mnu a-msambuṟye Mndumii na mae cho ai mae na wama.
45016014	Kewenjiṟikiṟienyi Asinyikrito na Filegonyi na Herime na Patiroba na Herima na wanawamadu wai hamu nawo.
45016015	Muwenjiiṟikiṟya Filologo na Yulia na Neri na mshiki oke na Olimpa na wandu wose wa Ruwa wai handu hamu nawo.
45016016	Muiṟikiṟane nyo muwenyi na wenyi mochihekyana momu kui mhekye mwele. Siṟi tsa Kristo tsose tsamwiṟikiṟa.
45016017	Lanye wanawawama, ngamtutuma muringe mnu weitsaho mpaṟakano weitsa shipaṟatsana na shilahutsa shilya shikapanyi na opfundo lulya mui-wapfunde, mukushowe mnu kyawo.
45016018	Kyamba iwo wai wadichi, Mndumii odu Kristo waimṟundyapfo, kya indi nyi wekeṟundya ndewu tsawo wakalemba ngoo tsa wandu wai malala wechideda madedo mecha na sumu tseloda.
45016019	Kyamba nyi mumanyikye kose kya wuhendeli wonu; nkyo kyanjienenga ngachihio kyanu. Njikundi muwe waṟango ko mbonyi njicha; mulawode paṟi ko mbonyi njiwicho.
45016020	Na Ruwa-cho menyi ofoṟo nyi echikaa natseneheṟye Satan ipfo shiya madende hanu owinyi. Wutonga wo Mndumii odu Yesu wukae nanyo.
45016021	Timoteo mokyando oko nyi wamwiṟikiṟa na Lukio na Yason na Sosipatro nyiwo washari wako.
45016022	Nao inyi Tertio moṟehya baruo ii kui Mndumii na ngamwiṟikiṟa.
45016023	Gayo ichu akeri oṟicho loko na lo siṟi yose na amwiṟikiṟa. Erasto-chu mheki o mṟi wamwiṟikiṟa na Kwarto monowama. [
45016024	Wutonga wo Mndumii odu Yesu Kristo wukae nanyo mose. Amenyi.]
45016025	Ruwa nyio aidima imukapya owanzo kechimteteṟa na Ndumi ya Sia ya Okiio yehamba Yesu Kristo nyiyo ii njikeri iiongoya na otambahaluo lo kyaama kilya kiwekaa kiweikikoome maheri halya halunganyi.
45016026	Indi kikahenda imanyisho kiheri kya wulalu na mweeke fo Mṟeho iya ya waikimbi, kui iwawasa lya Ruwa-chu o mlungana lyewawusa yanguya wuidiki madu, iwu wuu-wuṟingishye mkambo mhenu yose.
45016027	Nyio Ruwa ai mṟango o amonyi nakae echiwikyo mng'ano kui Yesu Kristo maheri hose halunganyi. Amenyi.
46001001	Inyi Paulo njii msu o Kristo Yesu njiimsambuṟe njido kui kyama kya Ruwa, so na Sostene manowama.
46001002	Loiṟikiṟa siṟi ya Ruwa ikeri ipfo Korinto luweiṟikiṟa iwa wai-waheṟemtse kui Kristo Yesu, wai wa kikale wasambuṟe wo na wengi wose welaha rina lya Mndumii odu Yesu Kristo oryo handu ha kowo na kodu.
46001003	Wutonga wukae nanyo na ofoṟo shiwukye ko Ruwa Wande odu na ko Mndumii Yesu Kristo.
46001004	Njiiana Ruwa oko kitsitsi kimaduma kyanu kipfa kya osaṟyo lo Ruwa mui-waenenge ipfo kundo mukuwode na Kristo Yesu.
46001005	Kyamba musuṟie kya oryo kindo mukuwode nao kiwe kya oryo idedo kiwewa kya oryo mtambahalukye.
46001006	Kikatanyika kui kiṟingishyo kyehamba Kristo ili kilembanzyo kido ipfo konu.
46001007	Nakyo kikaenenga mulatiyo nyi kisumbo ma kida ma kida mukakaa mochiwedya ikuloṟa lya Mndumii odu Yesu Kristo.
46001008	Nao nyio echiwa momkapya owanzo itane masiiyonyi mulawonyo tewe mkonu fulya fo Mndumii odu Yesu Kristo.
46001009	Ruwa ai mhendeli, nao nyio amemlahya kilunganyonyi kyelungana na Manoke Yesu Kristo Mndumii odu.
46001010	Indi ngamututuma lanye wanawawama kui rina lya Mndumii odu Yesu Kristo ke muwe mochideda kimu mose, ipfo konu kulakae-pfo ndutsano kya indi mukae-ho mui-waṟeheṟye mhie fumu na mdumbuye fumu.
46001011	Kyamba njii-mmanyishye nyi walya wai wa mba ya Kloe kyanu wanawawama wako, ke ipfo konu kuipfo wuṟingi.
46001012	Indi hando ngahongya-ho na ha-le; ke oryo mndu o konu ekehamba kiwungi, umu, inyi njii o Paulo, na ungi, inyi njii o Apolo, na ungi, inyi njii o Kefa na ungi, inyi njii o Kristo.
46001013	Alae! Kristo nyi ahawukanyi? Paulo nyi ambambye msalabenyi kimaduma kyanu? Ang'u nyi muiwapatisie rina lya Paulo ko?
46001014	Njiiana Ruwa kipfa ndapatisye mndu ipfo konu shile Krispo na Gayo.
46001015	Kulashike ihamba ke momepatisyo rina lyako inyi.
46001016	Indi ipatisa njilempatisase na wa mba ya Stefano. Ngoseṟa ya iwo njiichi kokoya njipatisye mndu ungipfo.
46001017	Kyamba Kristo alanjitanye msu nyi kundu njipatise, kya indi nyi kundu njiongwo ndumi ya sia yo okiio. Nalyo lilawe kui madedo ha wuṟango kundu msalaba fo Kristo fulahendewiro.
46001018	Kyamba ndumi ya msalaba ikerye iwo wehenda deka wutambashi, kya indi kyadu so wehenda kiṟo ikulukerye finya ya Ruwa.
46001019	Kyamba kii-kiṟehye kii-le; Njechirumatsa wuṟango wo iwo wai waṟango na ikombetsa wulaanyi wo iwo welaya shindo.
46001020	Mndu mṟango nyi ku aya? Mndu mlaanyi o shitabu nyi ku aya? Mndu mwiichi motambahanya njo-pfundo tsa maindi ha nyi ku-aya?
46001021	Cha kipfa ipfo kundo wuyana wu wulawemanya Ruwa kui wuṟango wowo nyi kuwewode wuṟango wo Ruwa kikachihiana na Ruwa ikiṟa waidiki kui mwongoye fusolongi.
46001022	Cha kipfa Wayuda wekewesa shichano na Wagriki waipfula wuṟango.
46001023	Kya indi so luionguo Kristo ambambie msalabe-hu. Lyo lyaenenga Wayuda wekapa tuulya likawia wa mkambo mhenu wutondo.
46001024	Kya indi iwo wai-walahe ma wai Wayuda ma wai Wagriki kowo Kristo aiwawiia pfinya ya Ruwa na wuṟango wo Ruwa.
46001025	Kipfa kilya kii kya wutondo kichee ko Ruwa kyo ki na wuṟango wukaida wo wandu na kilya kii kya wufafa kirianyi na Ruwa kyo kii na pfinya ikaida ya wandu.
46001026	Keambuyenyi ndaho yanu, wanawawama wako, nyi kuwode waṟango wa kiwandu wafoipfo ma wenyi pfinya ma wai wasongoru.
46001027	Kya indi shilya shii-shitane sha wutondo nyi wuyana wu nyisho Ruwa ameshisambuṟa shesonusha waṟango, na shilya shifafa sha iya wuyana nyi sho Ruwa alesanga nahutsye nasho shilya shiapfinya sonu.
46001028	Na shilya shilawei na kiṟumi kunu wuyana na shilya siwei shipiṟe nyisho Ruwa kashisanga shilawei kindo kundu nahaluo shilya shii kindo maai.
46001029	Kikahendeka kido kundu kulakae-ho mndu ai nyama echikushela ipfo sumuhana na Ruwa.
46001030	Na ipfo koke kwenyi kimaenyi kyanu kikeri ili mui Kristo-hu Yesu, nyio amelutaanyo nyi Ruwa wuṟango na wuhoṟotsu na wuiilisho na oletso.
46001031	Kihendeke chandu kii-kiṟehye ke; Mokushela nakushele kui Mndumii.
46002001	Na inyi lyandi ndecha na konu-le wanawawama, njechimwongoya kiṟingishyo kii-kiwike nyi Ruwa njilalecha na mtandawuko fo madedo na fo wuṟango.
46002002	Kyamba njilalehamba njiichi kindo ipfo konu shile nyi Yesu Kristo nao nyi ili ambambye adi msalabenyi.
46002003	Njiwekukerye konu na mkao fo wufafa na wuowu na mdedema.
46002004	Na ili njiweideda na yonguo ma njileidimaidima na wuṟango woitika iwinapfo kya indi njiwemanyishya-ho Mumuyo na pfinya.
46002005	Kundu mwidikye fonu fulakae wuṟango-hu wo ki-wandu kya indi wuwe fu-mbike kui pfinya ya Ruwa.
46002006	Sha wuṟango na lushiwode sheongoya walya wai waholoki, indi wuṟango wu wulai wo maindi ha ki-wulalu manya wo waitoṟi wa ki-wulalu ki kyerumara.
46002007	Kya indi luihamba wuṟango wo Ruwa wo kisenyi wui wukoome wusa Ruwa aweteṟye. Maheri halawendewiko woluwonya so wuitoṟi.
46002008	Kyawo waitoṟi wa maindi ha ki-wulalu walawewuichi ma umu-ho. Cha kipfa nokoe wawewuichi wawechiwambya Mndumii menyi wuitori msalabenyipfo.
46002009	Kyakyo kikeri chando kiikiṟehye, “Shilya riso lya mndu lilawewona ma kudu kulaweicho, manya shilaweida na ngoonyi ya mndu o wandu, nyisho Ruwa aweshiṟeheṟye walya wamkundi.”
46002010	Natso nyio Ruwa alelutaṟa-mbuya kui Mumuyo. Kyamba mumuyo asumye shose na shiṟike sha kisenyi kya Ruwa.
46002011	Kyamba ipfo wandunyi nyi o ku aichi shilya shiwode mndu shile nyi mumuyo fo mndu fui nao? Nyi wudo na shilya sha Ruwa kulaipfo msa aichi shile Mumuyo o Ruwa.
46002012	Natso lulaleambya mumuyo fo wuyana, kya indi nyi Mumuyo awukye ko Ruwa kundu lukuwutye-ho imanya shilya luiwasumbe nyi Ruwa chando shii.
46002013	Nasho nyisho luideda kyasho chi kui madedo ha-masungusie na wuṟango wo kiwandu, kya indi ha-mawike nyi Mumuyo, lochilinganyisha shilya sha Mumuyo na mweke fo Mumuyo.
46002014	Indi mndu o mhendeshye fo kiwandu ekeambyana na shilya shii sha Mumuyo o Ruwapfo, kyamba shembiia wutondo nalaidime ishimanya, kipfa shekewa itichyo kui njia ya Mumuyo tupu.
46002015	Indi mndu msumbe Mumuyo eketichya shose nao amonyi alawa itichio nyi mndu.
46002016	Kyamba nyi o ku aichi mhie ya Mndumii awechimloṟa njia. Indi so lui na mhie fo Kristo.
46003001	Na inji le, wanawawama wako, njileidima ideda nanyo cha wa kimumuyopfo kya indi cha wa kimbihu, cha wanangu wa kikristo.
46003002	Njilemurutsa maruwa njilalemwinenga kyelya kyumu kipfa mulawemekiidime. Ee ma wulalu moekiidima-pfo.
46003003	Kyamba ma wulalu da mukeri-se wa-kimbihu. Kyamba ili ipfo konu kuwode wunyenyi na wuṟingi chi mui wa-kimbihu mochikuhendeshya mbaṟi ya kiwandu?
46003004	Nyi kokoya kwipfo ehamba, inyi njii o Paulo, na ungi ehaba, inyi njii o Apolo, chi ideda mbaṟi ya kiwandu mui?
46003005	Alewo Apolo nyi ai ki, na Paulo nyi ai ki? Nyi wakeri wapfuṟu-kanyi mulemidikisho nyiwo na oryo ose aweiṟunda kiheo kilya Mndumii alemnenga.
46003006	Inyi ndewaya Apolo kanosa, kya indi moalutsa shose nyio Ruwa.
46003007	Kokoya nyi wudo kii mowaya chi kindopfo ma ichu monosa chila Ruwa moalutsa nyio.
46003008	Kya indi mowaya na monosa wahianyi, na oryo owo echiwona woṟunda woke wumsumhanye o wuidikyanyi na mawina hake.
46003009	Kyamba so luiṟunda kimu na Ruwa, nyo mui ndonga ya Ruwa, mui wiko lya Ruwa.
46003010	Kui kiheo kya wutonga wo Ruwa njii-msumbe nyi ngamewika kiwanja cha mpfuru mṟango na ungi kawika-ho mba. Kya indi oryo ose moiwika-ho naṟunde na osaṟe.
46003011	Kyamba kulaipfo mndu aidima iwika kiwanja kingi shie nyi kilya kilemmaa iwiko, nyikyo Yesu Kristo.
46003012	Na kokoya mndu awika kiwanje-hu ki sahabu ang'u fesa ang'u maho maili pang'a ang'u shidi ang'u nyatsi ang'u mamwahiṟo.
46003013	Kyasia kiṟundyo kya oryo mndu kyechiwoneka na pata, kyamba mkonu fulya fulya fochikimanyisha kipfa nyi fochikuwonekya furie modo, na modo fu fumenyi nyi fochihamba kiṟundyo kya oryo mndu ke nyi kiwei kya mbaṟi nki.
46003014	Kiṟundyo kya mndu awikye-ho kikakaa-ho kiwangi echiambya woṟunda woke.
46003015	Kiṟundyo kya mdu kikasenekya echiwudetsyo, indi o amonyi echiletso likawa cha lya mndu mokiia modo.
46003016	Mulaichi ke, nyo nyi hekalu lya Ruwa na ke, Mumuyo mwele ai mokaa nanyo sho?
46003017	Kokoya mndu anyamaṟa hekalu lya Ruwa, na Ruwa echinyamaṟa mdu cho. Kyamba hekalu lya Ruwa lii yele, nalyo nyi nyo.
46003018	Kulakae-pfo echikulemba amonyi. Kokoya kwiipfo konu akuwona amonyi ke aa mṟango na maindi ha kiwulalu, nakuwiie tondo nakuwutie-ho ihenda ṟanguo.
46003019	Kyamba wuṟango wo wuyana wu nyi wutondo ipfo sumuhana na Ruwa. Kyamba kii-kiṟehye kii-le, “O nyio mochawilia waṟango ipfo mlemekonyi yawo.”
46003020	Na lingi-se lyehamba, “Mndumii aichi makusaṟo ha waṟango ke nyi hai ha maai.”
46003021	Kokoya nyi wudo kii kulakae-pfo echiku-shela na mndu o wandu kyamba nyi hanu hose.
46003022	Liwe nyi Paulo, liwe nyi Apolo, liwe nyi Kefa, liwe nyi wuyana wu, liwe nyi moo, liwe nyi opfu liwe nyi shindo shi-ho liwe nyi shilya shekaa shiwe, shose nyi shanu.
46003023	Nanyo nyi mui wa Kristo, na Kristo nyi o Ruwa.
46004001	Na wudo so oryo mndu nalutane waṟundi wa Kristo na waheki wa kyama ki-koome kya Ruwa.
46004002	Kikawa kido kitsuhae kyeringa waheki nyi nashike iwono ai mteechi.
46004003	Kokoya ngahenda idumbuyo n-nyo mdumbuye mliwe ang'u nyi ngadumbuyo nyi menge ya kiwandu kiwe lyo likerye inyi kindo sa kitutu. Ma inyi ngakudumbuya mdumbuye njimonyipfo.
46004004	Kyamba njilaichi kitewe. Kya indi ki kyansumhantsakyo, modumbuo kyako nyi Mndumii.
46004005	Nkyo kimaduma mulahende idumbuo kiheri kilandewiṟa itane Mndumii ache ichu echiendie senyi shindo shii-shiṟikishe meemenyi na itambaṟuya necha patehu chila tsikuwode ngoonyi Mandi na halya oryo mndu ose kiṟumi kilya kimsumhanye nyi echiwikyo nyi Ruwa.
46004006	Nasho wanawawama, ngameshihalutsya ora lo kodu so na Apolo kimaduma kyanu, kundu mukuwutye kodu imanya ke kulatole shilya shii-shiṟehye, kundu ichu umu nalakushelye-ho kya ichu umu kechilehana na wengi kya ichu ungi.
46004007	Kyamba nyi o ku akuwika iyo mdonyi. Nyi kiki ukiwode ulakiambye? Na kiwe nyi ukiambye nyi kyaki ukushela cha nyi kulakiambye?
46004008	Mulemmaa ihuda mulemmaa ikusuṟia mulemmaa iwada wumangi tare so? Na kiwechiwa nanga mukawewona wumangi wu kundu naso lukae wumanginyi wu handu hamu nanyo.
46004009	Kyamba ngahamba ke Ruwa alutanye so wasu luwe wandu wakinga numa luwe wepfa lukamewiia wuyana ṟiho lyeṟihisha wamalaika na wandu.
46004010	So lui matondo kimaduma kya Kristo, indi nyo mui waṟango kui Kristo. So nyi wafafa indi nyo nyi wawanzi. Nyo mui na kiṟumi kicha so lui na wusutsu.
46004011	Luwodo nyi njaa na nyoda shika saa ii lui nayo wulalu tichi lu wakuye maṟao lukapo ngapo lulawode kanyi kokaa.
46004012	Luiwina lochiluya moo kui maṟunda ha mawoko hadu luwenyi. Hando lohenda irumo nyi lowika-ho ona, hando lohenda iterengyo nyi lokutirisia.
46004013	Hando lohenda iiryo kui wongo nyi lokededa kya wucha. Lui-watane maseheṟo ha wuyana luwembiia wose kindo kya manyeena shika inu.
46004014	Ishi chi ngashiṟehya kundu njimhutsye sonupfo, kya indi kundu njimtutume nasho mui wana wako wakunde.
46004015	Ma muwei na waichi wemwichia Kristo shiku na shiku chi muwode mudi na wemfee wafoipfo, kyamba nyio inyi njilemfee njii Kristo-hu kui ndumi ya sia ya okiio.
46004016	Nkyo kyantewa ngamtutuma ke muwe mokuwakisha na inyi.
46004017	Nkyo kimaduma ndeduma Timoteo ipfo konu ai mana oko mkunde ai na mhendeli o Mndumii-hu, nyio echimkumbuṟa mhendeshye yako ya Kristo-hu iya njekeilosha oryo siṟinyi hando hose.
46004018	Kwipfo wakuṟumbashie cha ili ndaicha na konu.
46004019	Indi njechicha na konu owinyi Mndumii kamkunda njechikaa njitichie kilya wakuidimye chi kilya wakudedye.
46004020	Kyamba wumangi wo Ruwa wukukerye kundo kudedopfo kya indi nyi ipfo kundo kuwuto.
46004021	Kilya mukundi nyi kiki? Njiche konu njirie iṟiiga ang'u njiche njirio nyi mkundye na mumuyo mwoloṟu?
46005001	Koichyo kundo kose ke konu kuwode wuṟuhui, na wuṟuhui wu nyi wo mbaṟi ileewa isenda ma ipfo ko wandu walaidikye wai, mndu nakae na mka o ndee.
46005002	Nanyo mokutumbashya mulakunda ikuinadya kundo nahende iwuto ipfo kiidi kyanu icho atanye kindo kyo.
46005003	Na inyi ma ndakeri-ho kui mbihu indi njikukerye-ho kui mumuyo njilemmaa idumbuya mndu-chu aletana kindo kiwicho kido mdumbuye cha ili njiweiho.
46005004	Ngadeda kui rina lya mndumii Yesu luwodanyi nyo na mumuyo foko hamu na pfinya ya Mndumii odu Yesu.
46005005	Kyedambikya Satan mndu cho mbihu fohoṟuo kundu mrima fukiṟo mkonu fulya fo Mndumii.
46005006	Ili mukutumbashye mudi chi kichapfo. Mulaichi ke kitarang'asha sa kitutu kidutsye mbumba fo mso fose mtarang'ao?
46005007	Kyasia muahye kitarang'asha kilya kiku na nja kundu muwe mbumba mhya chando mui mulaiwawike kitarang'asha. Cha kipfa na pasaka yadu ilemmaa ishinjo, nyio Kristo.
46005008	Nakyo kyaenenga luachikie mkonu mnene iya yadu, chi kui kitarang'asha kilya kiku manya kui kitarang'asha kya wuporu na wuwicho kya indi kui shilaishitarang'ashe sha wusalari na wulohi.
46005009	Njilemṟehya na baruo iya ke ma mulasangane na waṟuhui.
46005010	Chi ngamhamba nayo waṟuhui wakeri na wuyana wu ang'u manyinyi ang'u wasoki ang'u weindya maruwa ha wongo wai nawo. Kiwei kido kiwemwitika muwuke iya wuyana.
46005011	Kya indi wulalu kilya njilemṟehya kiwei kii-le, ke mulasangane na mndu a mlahe manowama nao awa mṟuhui ang'u inyinyi ang'u moindya maruwa ha wongo ang'u mokiruma ang'u makinango ang'u msoki. Mndu o mbaṟi ii ma ilya mulaidikye ilya nao.
46005012	Kipfa nyi kiki kimbode njidumbuye wa ora lo nya mdumbuye? Chi kyanu kyewonaya wa ora lo kya mba mdumbuye sho?
46005013	Indi iwo wakeri ora lo nja nyi Ruwa echiwawonya mdumbuye. Funenyimbafu ulya ipfo kiidi kyanu.
46006001	Alae. Mndu o konu awode kindo kededa na odoe nawo ekarya imwanduya ipfo ko wa mkika nalache oshangunyi lo walya wai waele?
46006002	Ma mulaichi ke walya wai waele wechiwonya wuyana wu mdumbuye fowo? Na kokoya wuyana wu woshika iwonyo mdumbuye ipfo kundo nyo muwode menge akashika mulasumhanye yadanya mondu ii mangu idi?
46006003	Mulaichi ke nyi lochiwonya wamalika mdumbuye, denyi ishi sheluya moo!
46006004	Akawo nyo ili muwode kyeanduyana kya shindo sheluya moo nyi mokedamiṟa-ho walya walawode kiṟumi ipfo siṟinyi?
46006005	Ngahamba njido njimhutsye sonu. Na wudi muwuṟye mndu ai mṟango o ipfo kiidi kyanu awechiidima iletsana mndu na manomae.
46006006	Kya indi mndu manowama ekeanduyana na manomae nakyo nyi ipfo patenyilya walaidikye.
46006007	Nalyo ili muwodianyi mudi mondu muwenyi na wenyi nalyo liyenyi limwendie kihutsa. Kimaduma nyiki mulakunda iwutyo sha wukika? Kimaduma nyi ki mulakunda isoko?
46006008	Kya indi nyo muwenyi mokewuta sha wukika na isoka mokesoka. Na wandu walya mokewawutia mudo nyi wanawamanu.
46006009	A mulaichi ke wewuta sha wukika nyi walechioṟa wumangi wo Ruwa? Ma mulakulembe. Makiṟuhuya na mkiṟuhuyo wechioṟa wumangi wo Ruwapfo, manya weindya maruwa ha wongo; manya wetahachia wali, manya wesutsa wukika ang'u wumi.
46006010	Manya waiwi, manya wenyi-wuehi, manya makinango, manya makiruma, manya wasoki.
46006011	Na wa mbaṟi itsi muwekeri maata wanu. Kya indi momesanjo. Kya indi momeilisho. Kya indi momesumhantso kui rina lya Mndumii Yesu Kristo na kui Mumuyo o Ruwa odu.
46006012	Shindo shose njikuwodie kyasho momu, kya indi chi shose shanjiwiia kya wuchapfo. Shose njikuwodei kyasho momu, kya indi njilawone njehenda ilimbo nyi kiliwe.
46006013	Shindo shelya nyi sha ndewu nayo ndewu nyi ya shindo shelya. Nao Ruwa echishikombetsa shi shiwi, ndewu na shelya. Indi mbihu fo mndu fuu-mbike fuwe fo wuṟuhuipfo kya indi nyi fo Mndumii, nao Mndumii nyi menyi mbihu fu.
46006014	Na Ruwa kashika iṟutsa Mndumii nyi echishika iṟutsa naso kui pfinya yake.
46006015	Mulaichi ke mbihu yanu nyi yo shiwungo sha Kristo? Akashika shiwungo sho sha Kristo wulalu njishiire njihende ishihaluo shiwungo sha makiṟuhuyo? Manya!
46006016	Mulaichi ke ichu alungana na makiṟuhuyo nyi amewa mbihu fumu nao? Cha kipfa ahambye, walya wawi wechiwa mbihu fumu.
46006017	Kya indi ichu alunganyi na Mndumii nyi amba mumuyo fumu nao.
46006018	Dichenyi wuṟuhui. Oryo wunyamaṟi mndu awuta na wukeri kya nja ya mbihu foke. Kya indi ichu aṟuhuya nyi atanya mbihu foke amonyi wunyamaṟi.
46006019	Ang'u mulaichi ke mbihu fonu nyi fomba hekalu lya Mumuyo Mwele aikaa nanyo, ichu muleinengo nyi Ruwa. Nanyo chi mukeri wanu muwenyipfo.
46006020	Cha kipfa muiwahuṟe na mtalo fo kisale. Kyo kimwitike muhende iṟumisha Ruwa chu kui mbihu fonu.
46007001	Kyasia kya shindo shilya mulenjiṟehya ngamhaluo ke nyi nanga msoṟo nalakuwashe na mndu mka.
46007002	Kya indi kyeringa wuṟuhui oryo mndu nawade mka oke amonyina oryo mka nakae na mii oke amonyi.
46007003	Mii nainenge mka oke kilya kimbaṟi, shiwudo nao mka naweinenga mii kilya kyake kimbaṟi.
46007004	Mka naitoṟye mbihu fokepfo kya indi nyi mii, shiwudo na mii naitoṟye mbihu fokepfo kya indi nyi mka.
46007005	Ma mulaimane shile nyi kui ikuteṟyana mwaanya kundu mukuwonye nafo suku tsetsinda kiterewonyi. Numa muwewuyanase kundu Satan nalashike imtewa kui iwuṟa lyanu lyewuṟa kiheo.
46007006	Indi ngahamba iki kyeikimba, chi ngakiwawasapfo.
46007007	Kyako inyi njikundi nyi kiile ke wandu wose wawe cha inyi njimonyi. Kya indi oryo mndu ose ai msumbe nyi Ruwa kii kyake amonyi ichu nyi wudi na ichu nyi wudi.
46007008	Indi ngawia iwo walamealika na iwo wapfie mii njiile, nyi kicha wakukaye chando inyi njikeri.
46007009	Kya indi kokoya walaidima ikuima wakualikye. Kyamba nyi kii kicha yalika kota yaaka.
46007010	Kya indi iwo walemmaa yalikana le ngawawasa, na iwawasa li chi lyakopfo indi nyi lya Mdumii, ke mka nalalekane na mii oke.
46007011	Indi komkoya amlekana nao na nakae ado alaaliko ang'u nahoṟyane na mii. Nao mii nalawone echisama mka oke.
46007012	Kya indi wandu wengi ngawawia inyi chi Mndumii-pfo ke kokoya mndu manowama awode mka oke alai mwidiki nao mka chu akundi kukaya nao nalamsame.
46007013	Na mka mliwe awode mii alai mwidiki na mii chu akundi ikukaya nao nalade msoṟo chu.
46007014	Kyamba msoṟo chu alai mwidiki nyi aimwilishe kui manowama chu. Shila wudo wana wanu wawei wa ngafu, indi wulalu wai waele.
46007015	Kya indi ichu alai mwidiki kalekana nakulekanye. Hando ho manowama mndumii ang'u mka nampfungiṟyepfo. Kilya Ruwa alulahye so nakyo nyi kiidikyano.
46007016	Cha kipfa nyi uichi kuda, iyo mka, koka ochikiṟa miopfo? Ang'u iyo mndumiinyi uichi kuda kokoya ochikiṟa mka opfo?
46007017	Maṟi oryo mndu ose nachumie chando Mndumii amteṟye; chando Ruwa amlahye nyi wudo nahendeke. Nkyo ikyo njekewawasya siṟi tsose.
46007018	Mndu kamelaho awei mdine nalakiṟike; mndu kamelaho alai mdine nalahende idino.
46007019	Kiende kiṟumi chi mkae fui mdinepfo ma chi mkae fulai mdinepfo, indi ihendelya mawawaso ha Ruwa.
46007020	Oryo mndu ose nakae mkae iya awei nayo iliindi amshike henda ilaho.
46007021	Komelaho ui isinga ma kulawone kosuo. Ma koshika iwonyo mwaanya fohenda lekio kukundye ikaa.
46007022	Kyamba ichu amhenda ilahyo Mndumii ai isinga nyi amba mtalae o Mndumii. Na wudo ichu amelaho ai makuachia nyi awewiia Kristo isinga.
46007023	Mui wahuṟe na wuhuṟu wo kisale, mulawone mochiwiia wandu masinga.
46007024	Oryo mndu le, wanawawama, mkae fulya awei nafo iliindi amshika ilaho nyifo nakae nafo ai na Ruwa.
46007025	Kya marokya kyo njiwode iwawaso lya Mndumii-pfo, indi ngahamba mhie yako njii mtane mhendeli kui isaṟya lya Mndumii.
46007026	Na iki ngahamba kii kicha kimaduma kya mafirita ha ki-wulalu kikeri kii-le ke kiwe kicha mndu nakae mkae ai nayo.
46007027	Nyi ui mpfungye mka? Ma kulakunde ipfunguo. Kumdeye kudi kulampfungye mka? Ma kulapfule mka.
46007028	Indi ma kokoya oalika uwode mtipfo. Na rokya likakualikyo liwode mtipfo. Kya indi wandu wo wai wado wechirohyo m mawina ha nyamenyi, na inyi ngakunda ihawaringa.
46007029	Kya indi ngahamba-le, wanawawama, mwaanya fo iheri li nyi itika inyia fukeri. Mandi hatsuhae walya wawode waka wawe cha ili nyi walawode.
46007030	Na walya wailia wawe cha ili walailia, na walya waichihio wawe cha ili walaichihio, na walya waihuṟa shindo cha ili walai wenyisho.
46007031	Na walya wailuya moo na mweke fo wuyana wu walawone wechiwulia ngula. Kyamba mbikye fo wuyana wu nyi isia fukeri.
46007032	Na inyi njikundi mukae mulakurohye. Ichu alaalikye ekekuwinyisha kya Mndumii ke nyi wuda echichihiṟa Mndumii.
46007033	Kya indi ichu aalikye nyi ekekuwinyisha na sha wuyana wu ke nyi wuda echichihiṟa mka oke, kawa mokuletsana adi amonyi.
46007034	Na mka alai na mii na rokya na wudi aikuwinyisha na kya Mndumii, kundu nawe mwele kui mbihu na kui mumuyo. Indi ichu amalike nyi ekekuwinyisha na sha wuyana wu ke nyi wuda echichihiṟa mii.
46007035	Na iki ngadeda kundu kiwe kiira konu muwenyi, chi kundu njimkumbye kiwoho kyemchuruwuyapfo kya indi kundu mudamie Mndumii-hu tsee mui na wuwongoyi wose wulaweṟukye.
46007036	Kya indi na kawa wu kawona akiṟa yendie rokya lyake wusutsu aimkuya rikonyina wudo kuwode-ho wuitiki wowuta kindo nahende iwuta kilya akunda. Chi atahachia handopfo, wakualikyane.
46007037	Indi ichu ahoṟoki na ngoo yake ii njiwanzi nalawode kitikimapfo kya indi ai na chile tsewuta kyake akunda nao akuteseheṟye mrimenyi foke fumenyi naringe rokya lyake nyi awuta necha.
46007038	Nkyo kimaduma ichu moalikya rokya lyake nyi awuta necha; na ichu alaalikya rokya lyake nyi awuta necha kota.
46007039	Mka nyi ai mlungye mii mandi ho mii ai-ho na moo hose. Indi mii kamhenda ipfa nyi amlekyo ihenda yalikyo nyi oryo mndu amkunda kihendewutika kui Mndumii da.
46007040	Kya indi nanga lya wueṟa kokoya akukaya chando akeri, nyi wudo inyi ngawona. Na ngahamba na inyi njii na Mumuyo o Mndumii.
46008001	Na kya nyama tsiinjidasye maruwa ha wongo; na luichi ke so lose lui wenyi-wuṟango. Wuṟango nyi wokeende ikutumbasha indi ikunda nyi lyekepfunga mba.
46008002	Kokoya mndu akumbuo ke ai na wuṟango woemanya kindo o amemanya njia wuṟango woṟunda nayopfo.
46008003	Chila nyi mndu akundi Ruwa; ichu nyi ammanye nyio.
46008004	Kyasia kya mlie folya nyama tsilya tsiinjidasye maruwa ha wongo na luichi ke maruwa ha wongo hakeri wuyana lohipfo, na ke kulaipfo Ruwa shile ichu umu.
46008005	Cha kipfa ma kokoya kuipfo wehambo maruwa kiwe nyi ruwehu ang'u nyi wuyana chando-ng'u kuwode wai maruwa wafoi na wandumii wafoi.
46008006	Kya indi so luwode Ruwa umu ai Wande. Nyio kimaenyi kya shose shii-ho na kiwuyonyi kyadu na ipfo koke. Luwode na Mndumii umu nyio Yesu Kristo. Kui mweke foke shindo shilemmba shose, naso na kui mweke foke.
46008007	Kya indi wuṟango wu wukeri na wosepfo. Kwipfo weketsilya cha ili tsiinjidambikye maruwa ha wongo lohi, ngo tsa mrimenyi yawo, ili tsiinyifafa tsidi, tsikahenda ifanyitso.
46008008	Kya indi kando kaa na wucha wolusanza na Ruwapfo. Lukalya lui na wo mwengeṟyapfo, lukada lulalya lohenda iwunyiṟyopfo.
46008009	Ke kuṟisenyi mulawone mkuachie fonu fuwe fochiendie walya wai wafafa kihutsa.
46008010	Kyamba mndu kakuwona iyo menyi wuṟango wu kudamye kiliyonyi ipfo kundo wadambikye shidaso shilya alae ngo tsa mrima fo mndu cho afafaa adi chi tsechikapyo owanzo natane alya tsiinjidambikye maruwa ha wongo?
46008011	Na ulya mfafa kahenda idetso nyi wuṟango wu wopfo, nao ai nyi manowama msa Kristo alempfia.
46008012	Na wudo ili muitahachia wanawawama wo na ikapa ngo tsa mrimenyi yawo ifafaa idi, nyio Kristo mukeri imtahachya.
46008013	Nkyo kimaduma kiti kyelya kidekeshe manowama oko nyide ndalye nyama itane mlungana, ndashike tewa manowama oko nakape tuulya.
46009001	Alae inyi chi makuachia? Inyi chi msu? Chi njiwonye Yesu Kristo Mndumii odu? Nyo chi mui itana lyako njitanye Mndumii-hu?
46009002	Kokoya inyi ndai msu o ko wengi kya indi njii msu konu nyo. Kyamba kitisiṟo kyemanyisha wusu woko nyi nyo ipfo Mndumii-hu.
46009003	Kiṟohwo kyako njekeṟohwo iwo wenjihesha nyi wudo kikeri.
46009004	Alae chi lui na pfinya yehenda ilya na inyo?
46009005	Chi lui na pfinya yekualikya mka ai manowama arianyi naso wamae wa Mndumii na Kefa?
46009006	Ang'u alae nyi inyi njimonyi na Barnaba lulai na momu foda maṟunda heluya moo?
46009007	Nyi asikari mki ekehenda shidenyi ma indi echikutaya wueri woke amonyi? Nyi o ku ekedonga msabibu alechilya mandunda hayo? Ang'u nyi o ku echilisa poo alechinyo maruwa ha poo lilya?
46009008	Alae njideda isho kya mbuka tsa wandu ang'u wuwawaso nawo wuhambye ishowo?
46009009	Kyamba ipfo wuwawasonyi wo Mose kuukuṟehye kuile, “Ma kulawone kochipfunga mbe dumbu yechituura ngano.” Alae Ruwa nyi akusaṟa kya mbe?
46009010	Ang'u chi adeda isho kipfa kyadu tichi? Ee-ng'u nyi shii-shiṟehye kipfa kyadu kyehamba ke mdemi nawe modema kui mkusihye nao motuura ngano nawewa motuura kui mkusihye fo kuwonya ohawi lumsumhanye.
46009011	Kikamba so lumdongye nyo shii sha Mumuyo, alae nyi kindo sa kinene kokoya losambuo shindo-hu shanyu shii sha mbihu?
46009012	Kokoya wengi waiho wawode pfinya yekuwutya-ho ohawi lowo ipfo konu a so chi lya wueṟa? Kya indi so lulekuachia na pfinya iipfe, indi lokukarishya kya shindo shose kundu lulawone luwechiwikya ndumi ya sia ya Kristo tunja.
46009013	Mulaichi ke walya wepfuṟukanya sha hekalunyi nyi wekelya ohawi luwukye kosho, na walya wedasya-ho shidaso nyi wekehawyo sha rasionyi?
46009014	Na Mndumii na wudo awawasye ke walya weonguo ndumi ya sia ya okiio wakuwonye keluya moo kiwukye mwongoyenya.
46009015	Indi inyi njiwekutambye na pfinya i ma kya kimupfo. Manya chi ngaṟehya isho kundu kinyiwiie kidi inyipfo. Nanga njikupfie! Kuwode mndu ma kawa wu echifurunja kiṟumi kyakopfo.
46009016	Kyamba ma kikawa njiongwo ndumi ya sia ya okiio lyo linjiendie kiṟumipfo. Kyamba lyo limbode lii kitikima. Ochia loko kokoya ndaiongwo.
46009017	Cha kipfa ngatana iki kui ikunda lyako njiwode woṟunda woko. Kokoya kilai nyi ikunda lyako, kya indi wukaṟa wu na njimdambikye.
46009018	Ngashika oo woṟunda woko nyi wo iki? Nyiwo iwu, ke ili nyonguo ngalekya ndumi ya sia ya okiio njilatao, ndawese-ho kilya kimsumhanye kya kiheo kya ndumi ya sia yo.
46009019	Na ipfo kundo ngamba njido makuachia kya wandu wose nyi hodno njilekutana isinga lyesingya wose kundu njiwonye wandu wafoi lya wueṟa okiio lu.
46009020	Na ngamewiia Wayuda cha mndu Myuda kundu njikuwonye Wayuda. Nyiwewiia walya wai shi ya wuwawaso cha njii shi ya wuwawaso kundu njikuwonye wai shi ya wuwawaso.
46009021	Walya walai shiya wuwawaso na ngamewawiia cha ili njilai shi ya wuwawaso. Nao inyi njilawuṟye wuwawaso wo Ruwa, kya indi njikuilikishye wuwawasonyi wo Kristo. Nyi njilewawiia njidi-le kundu njikuwonye walai shi ya wuwawaso.
46009022	Walya wefafaa njilewawiia mfafa nao inyi kundu njikuwonye iwo wafafa. Nyiwo wandu wose njiwe mawiia mkao yawo yose kundu njiwute-ho ikiṟa wandu kui njia tsose.
46009023	Na inyi ngawuta isho shose kimaduma kya ndumi ya sia ya okiio kundu njiwe mokyando oyo.
46009024	A mulaichi ke walya wetangyana kya ikapa mteeṟa nyi wekewikya mteeṟa ipfo pate-hu wose, kya indi mokoya kirekyo kilya nyi umu. Wikyenyi-ng'u mudo mteeṟa kundu mukiwade.
46009025	Na oryo morekyana nyi ekekuotoya kya shindo shose, kyasia nawo iwo nyi kundu waambye oṟo ya kiṟumi iya yechisia, kya indi so nyi kundu luwade iya ilechisia.
46009026	Na inyi da njikapa mteeṟa njido chi cha mndu arichahyapfo, na inyi na wudo ili njikapa na nzina chi ngakapa njiashe hando hekapapfo.
46009027	Kya indi nyitsana mbihu foko na ifuidikisha, kilawe ke ngammaa yongoya wengi na inyi njimonyi njiwe imndu lyekumbalyo ipfo.
46010001	Kyamba-le, wanawama, njilakundi mude mulamanya ke wandeyadu nyi wawei shi ya-puchi lilya wose, wakaida ipfo ipalipalinyi wose.
46010002	Wakashika ipatisyo Mose ipfo shi ya puchi lilya na ipfo mṟingenyi wose.
46010003	Nawo wose wawekeri ilya kando kamu kawei Mumuyo.
46010004	Wawenyo wose na mnyo se fumu fuwei Mumuyo cha kipfa wawekekunyoya kiwukye ngaṟahambenyi ya Mumuyo iweitumanyi nawo. Nayo ngaṟahamba iya nyiyo Kristo.
46010005	Kya indi kyawo wafoi walechihiana na Ruwapfo, wakahutso wanda kulya nuka.
46010006	Ishi nyi shilewa sha mbetesa yadu kundu so lulawe welanga shiwicho chando wo wawelangie.
46010007	Ma mulawe weindya maruwa hengi chando kuwewode kowo kii-kiṟehye kyawo kyehamba, mkambo fo wandu fukadamya fochilya na inyo kidima wakakure wahende ishina.
46010008	Manya lulawe wemeluka chando kowo kuweipfo wemelukye wadi wakaoloka oweṟe lo mkonu fumu wandu washikye shiku makumi hawi na shiṟaṟu.
46010009	Manya lulataanye Mndumii chando kowo kuweipfo wawemtaanye wakakombetso nyi njoka.
46010010	Manya mulakuinung'unu chando kowo kuweipfo walekuinung'unu wakarumatso nyi morumatsa.
46010011	Ishi shilesanzyo iwutika ipfo kowo kui mbetesa indi shiishiṟehye kipfa kya wuikimbi womwikimba nyo mui-washitsye maheri hamandie.
46010012	Nkyo kimaduma msa mohamba ke nyi ahoṟoki nakuṟise nalawone echiho.
46010013	Kiweipfo kihesho kilemhoya kilawei kya kiwandupfo. Na Ruwa ai mhendeli alechimda muhesho kidye mng'ang'ana fonu, kya indi handu hamu na kihesho kilya kawika-ho na mongo fowukia, kundu muidime ikutirisia.
46010014	Nkyo kimwitike, nyo wakunde wako, mudiche wuindi woindya maruwa ha wongo.
46010015	Ngadeda nanyo mui wandu waichi, keheshenyi ikyo njideda.
46010016	Kirahu kilya kya ona luikionyisha chi kulusanzye samu ya Kristo? A mkate fulya luifufunya chi fulusanzye mbihu fo Kristo?
46010017	Kyamba mkate nyi fo fumu, naso lufoi li mbihu fumu, kyamba so lose luihawyo mkate fulya fumu.
46010018	Keringenyi Israeli iya iwiie kui ifeo lya nyama. Walya wailya shidaso shilya chi walungana na rasio iya?
46010019	Alewo nyi ki njihamba? Ke nyi kidaso kiwe kindo ko? Ang'u mfano fuwe kindo ko?
46010020	Chi wudopfo. Kya shilya wekeshidasa nyi waishidasya wasatan manya chi Ruwapfo. Kya indi inyi njilakundi muwe wa kita kimu na wasatan.
46010021	Moidima isanza inyo kirahu kya Mndumii na kya wasatanyipfo. Moidima isanza kidembo kya mezenyi ya Mndumii na kya mezenyi ya wasatanyipfo.
46010022	Ang'u nokunda ipfulutsa Mndumii nyashi? Nyi loidima imwota o ko?
46010023	Shindo shose njikuwodie kyasho momu, kya indi chi shose shanjiwiia kya wuchapfo. Shindo shose njikuwodie kyasho momu kya indi chi shose shapfunga mbapfo.
46010024	Ma mndu nalawone kechipfula kilya kichihianyi nao amonyi, kya indi napfule kichihianyi na odoe.
46010025	Shose shekekumbo ipfo mchangalenyi yekumba nyama mukulie da kulawode mowesa kundu kuwukie mochiringa ngo tsa mrimenyi.
46010026	Kyamba wanda ii menyi oyo nyio Mndumii sanza na mena foyo.
46010027	Mndu o walya walaidikye kamlaha nanyo mukakunda ihenda-pfo kulienyi oryo kindo wamuwikya mulechiwesa kundo kuwukye mochiringa ngo tsa mrimenyi.
46010028	Indi kokoya mndu ahenda imbia, “Nyama ii nyi nyama nyidase” ma mulailye nyi kimaduma kya ichu mosenda na kimaduma kya ngo tsa mrimenyi.
46010029	Ngoo tsa mrima ngatsihamba chi tsa fopfo iyopfo, kya indi nyi tsa fo ulya ungi. A nyi kitewe mkuachie foko fuhendekapo nyi ngoo tsa mrima fo mndu ungi?
46010030	Kokoya ngakulia ohawi loko njechiana nyi ki njihenderumo kipfa kya kindo njikiadapfuma?
46010031	Kyasia-ng'u ili muilya ang'u muinyo ang'u muiwuta kindo ma kida ma kida shiwutenyi shose shewikya Ruwa kiṟumi.
46010032	Mukae-ho mulawiie wandu tewe ma Wayuda ma Wagriki na wa siṟi ya Ruwa.
46010033	Chando nao inyi nyekechihiana na wose kya shindo shose njilaipfula kilya kinchihiṟye inyi indi kilya kichihiṟye walya wafoi kundu wahende ikiṟo.
46011001	Muwe waitung'ati wako chando inyi njii o Kristo.
46011002	Na ngamwichika, wanawawama, nyi kipfa monjikumbuo kya shindo shose mukuwode necha na njowawaso tsilya njilemwinenga.
46011003	Kya indi njikundi mumanye ke mdo fo oryo mndumii nyi Kristo, na mdo fo mka nyi mii, na mdo fo Kristo nyi Ruwa.
46011004	Oryo mndu msoṟo kashika iterewa anu kashika ideda awodo Mumuyo nao aṟee kindo kisokye mdonyi nyi asutsa mdo foke.
46011005	Kya indi oryo mndu mka kashika iterewa ang'u ideda awodo m Mumuyo alawoshye mdo foke nyi asutsa mpfo foke. Kyamba nyi awa umu tichi na ichu atsikie njui tsake.
46011006	Kyamba kokoya mka alakunda ikushikya na nahende isemo na kamu. Kya indi ili ihenda isemo ang'u itsiko lyo liendie mndu mka wusutsu na nakae amshikye.
46011007	Mndu msoṟo o alawuṟye ishikya mdo kyamba nyi ai mfano fo Ruwa mohamba ngela yake. Kya indi mndu mka ai mohamba ngela ya mndumii.
46011008	Kyamba mndumii alapaṟikye ko mka indi nyi mka apaṟikye ko mndumii.
46011009	Manya chi mndumii aletano kimaduma kya mkapfo, indi nyi mka kashika itano kimaduma kya mndumii.
46011010	Nkyondo kiwaṟi mka nakae na kichano kyeitoṟyo ipfo mdonyi foke kipfa kya wasu walya.
46011011	Ma kikamba kido indi ipfo Mndumii-hu mndu mka awa kindo shile mndumiipfo, manya mndumiia awewa kindo shile mkapfo.
46011012	Kyamba chando mka apaṟikye ko mndumii, nyi wudo da na mndumii ekefeo nyi mndu mka. Nasho ili shii shido nyi shii shiwike nyi Ruwa shose.
46011013	Kedumbwonyi muwenyi, nyi kisumhanyi mndu mka nahambe kiterewo kyeterewa Ruwa alaimshikye ko?
46011014	Alae, chi wumba liyenyi limloshye ke mndumii kalekya nyui tsilee nyi akuendye wusutsu?
46011015	Indi mndu mka awode njui nileshe nyi kiichiko kyake. Cha kipfa amwinenge nyui tso nleshe tsimbiie maṟao hemshikya.
46011016	Indi kokoya kwipfo ahamba nawike-ho nganu, so luwode kido cha ikyopfo, manya siṟi tsa Ruwa ote.
46011017	Ili njiwawasa njidi kuwode-pfo handu halawa iichika, nyi kipfa mokesanza kilai kya kiira indi kya kihutsa.
46011018	Kya kuwoka ngaicho wai ke ippfo konu ili mokusanza kui siṟi nyi kuwode mapaṟakano. Nakyo ngakiidikya kyenga.
46011019	Kyamba nyi kuwaṟi iwoneka maletsano ifo konyu kundu walya waidima ikusiryo wamanyike na pata ipfo hamu kulaidimika kekulia kilayo kya Mndumii.
46011020	Kyamba ipfo kilionyi oryo mndu ekepfukapfuka iwada kilya kii kyake kikyenyi,
46011021	na ichu awodo n njaa, na ichu nyi a mnanzi.
46011022	Ale! Mulawode mba tsekulia-pfo na ikunyoya? Ang'u mopiṟa siṟi ya Ruwa na ihutsya walya walawode kindo sonu? Njimuwie njida ngesa? Njimwichike ko? Kya ikyo njemwichikanyi.
46011023	Kyamba nyio Mndumii amenjienenga imanya shilya njilemmaa imudambikya nyo, nasho shii shidi, ke Mndumii odu Yesu kio kilya aleṟingyo nyi alewada mkate.
46011024	Kekiidima yaana kafufunja shifunyo kahamba, Aifu mbihu foko fohenda idambikyo kipfa kyanu. Muwe mowuta mudo kenjikumbuo.
46011025	Na wudo nakyo kirahu kilya kilayo kyamlio kechihamba, Kirahu ki nyi mma mhya ya ipfo samunyi yako; muwe mochiwuta mudi oryo mandi monyoya-ho mochinjikumbuo.
46011026	Kyamba oryo mandi molya mkate fu na inyo kirahu ki mukeri ihamba opfu lo Mndumii itane echiwuya.
46011027	Nkyo kyaenenga oryo molya mkate fu ang'u inyo kirahu kya Mndumii alashisumhanye nyi atahachie mbihu fo Mndumii na samu yake.
46011028	Indi mndu o wandu nakutaanye amonyi, kammaa nache echilya kya mkate fu nawenyo kya kirahu-ki.
46011029	Kyamba ichu ailya na inyo alaichi mbihu fu fuipfo nyi akulia wadeheli na iwukunyoya.
46011030	Nkyo kimaduma ipfo konu kwipfo wafoi waluo, wai wanyonge, na wandu sa weengi walee.
46011031	Indi kima luwekuanduya so luwenyi luwechidehelyopfo.
46011032	Kya indi ili loshika idehelyo nyi Mndumii nyi lohenda itoṟisho kundu lulaseso handu hamu na wuyana wu.
46011033	Nkyo kimwenenge, wanawawama wako, ili moshika ikusanza kilionyi muwe moahiwedyana.
46011034	Kokoya kwipfo mndu awodo nyi njaa nakulie ipfo kanyi, mulashike ikusanza liendye wudeheli. Shingi shadeo-pfo nyi njechishisungusia ili njecha.
46012001	Kya shisumbo sha Mumuyo le, wanawawama, njikundi mude mulamanyapfo.
46012002	Muichi lyandi muwekeri wahenu nyi mowekedao ko mfanano ilawode mdedye cha ili mokuruo-pfo.
46012003	Nkyo kimaduma ngammanyishya ke kulaipfo modeda awodo nyi Mumuyo o Ruwa awechihamba Yesu naseso, na kulaipfo aidima ihamba, Yesu ai Mndumii shile awodo nyi Mumuyo Mwele.
46012004	Nyi kuwode makamba ha shisumbo sha Mumuyo, indi Mumuyo nyio menyi.
46012005	Kuwode makamba ha mapfuṟukanya, na Mndumii nyio amonyi.
46012006	Kuwade makamba ha matanyo kya indi nyi Ruwa ai motana shi shose arie wose.
46012007	Indi oryo mndu aenengo mdambuye fo Mumuyo kundu kuwonekeho kiira.
46012008	Kyamba ichu umu amnengo nyi Mumuyo ideda wuṟango, na ichu ungi ideda wulaanyi kui mweke fo Mumuyo ulya ulya.
46012009	Ungi amnenge wuidiki kui Mumuyo ulya ulya, na ungi aimsumbe pfinya tsechiṟa waluo kui Mumuyo ichu umu.
46012010	Na ungi amnenge iwuta ngata tsa pfinya, na ungi ihamba wuikimbi na ungi itichya wuilachi wo Mumuyo iya iipfo, na ungi aimnenge mdedye ya shiṟuma, na ungi amnenge wuṟango wodambuya shiṟuma shilya.
46012011	Indi isho shose nyi Mumuyo ichu umu ose ashitanye echihawya oryo umu kikoke chando akunda.
46012012	Kyamba chando mbihu fo mndu fui, nyi fo fumu na shiwungo shafo nyi shifoi, indi shiwungo sha mbihu shifoi shidi shikeri mbihu fu fumu sho shose, nyi wudo na Kristo ai.
46012013	Kyamba so lose lulempatisyo mbihu fumu kui Mumuyo umu, kiwe luui Wayuda ang'u kiwe lui Wagriki, kiwe lui masinga ang'u kiwe lui masumba. Nyi luiwarutsye Mumuyo chu umu so lose.
46012014	Kyamba na mbihu fo mndu fulakeri kiwungo kimu indi shofoi.
46012015	Kima odende luweihamba, ili ndakeri owoko njikeri o mbihupfo, kyo kiwechitewa lulakae lui lo mbihupfo.
46012016	Ma kudu kima kuweihamba, ili ndakeri riso njikeri o mbihupfo lyo liwechitewa kulakae kui ko mbihupfo.
46012017	Kima mbihu fuwei riso fose a iicho kindo liwechiwa naki ko? Kima fuwei kudu fose na irumishya opfamo liwechiwa na ki ko?
46012018	Indi wulalu Ruwa awewikya shiwungo shi oryo kimu kyasho kya ipfo mbihunyi chando alekunda.
46012019	Kya indi kima shiwei sha ofano lumu shose, a mbihu nyi fuwechiwono ku?
46012020	Indi-ng'u wulalu shiwungo nyi shifoi, indi mbihu nyifo fumu.
46012021	Na riso lilaidima iwia owoko, njikutiie iyonyi. Manya mdo fulaidima iwia madende, nyimutie nyonyi.
46012022	Kya indi lya wueṟa mnu, shiwungo sha mbihu, shilya shifanyi cha ili shii shifafa kota shingi nyisho lushiwuṟye kya wuitiki.
46012023	Na shilya loshitana shikiwae kiṟumi sho lokeshisoṟowitsya na tsirie kiweṟe kya ngoseṟa, na shilya shadu shiwode wuṟenze sho shirie wuindi wo ngoseṟa.
46012024	Indi shilya shadu sha sonu njicha sho shii na tiiepfo. Kya indi Ruwa ametomboshana adi mbihu kashika iwikya kiwungo kikiwa kiṟumi kisonguo.
46012025	Kundu mbihu manya fulahendehoyo mpaṟakano, kya indi shiwungo shiinduṟane shishenyi na shenyi.
46012026	Na kokoya kiwungo kimu kyahenda iwawyo shingi shose shawayo hamu nakyo; kokoya kuipfo kiwungo kyawikyo mng'ano shahenda ichihio hamu nakyo shose.
46012027	Nanyo mukeri mbihu fo Kristo mukuhawie-ho shiwungo.
46012028	Na kwipfo Ruwa awawikye ipfo siṟinyi, lyesonguo nyi wasu, lya kawi nyi waikimbi, lya kaṟaṟu nyi wedambuo, lingi nyi wewuta ngata tsa pfinya, lingi nyi warie pfinya tsechiṟa waluo, lingi nyi waeki, lingi nyi waiṟichi, lingi nyi wededa mdedye ya shiṟuma.
46012029	Alae nyi wai wedambuo wose ko? Alae nyi wai wewuta ngata tsa pfinya wose ko?
46012030	Alae nyi wai warie pfinya tsechiṟa waluo wose ko? Alae wai wededa mdedye ya shiṟuma wose ko? Alae nyi wai wetambahaluya shiṟuma wose ko?
46012031	Indi lalakyenyishisumbo shilya shi shicha lya wueṟa. Na kutsuhae nyia ingi ierie tsingi tsose nayo ngahenda imloṟa.
46013001	Ma ngadeda shishomo sha wandu na sha wamalaika, na inyi njiwuṟye ikunda njiwewa cha manga fodihina na cha mangalili hededa.
46013002	Ma mbewode shisuku njiweichi shindo sha kisenyi shose na wulaanyi wose, mbewode na mwidikye foteshuo mafumwu, na inyi ndawode ikunda njikeri kindopfo.
46013003	Ma mbechihawya wakiwa mataa hako hose ngawedambikya na mbihu foko fuhende koṟo, na inyi njiwewuṟye ikunda na isho shinjiwukia-ho kindosho.
46013004	Ikunda nyi liwode wuleeli. Ikunda nyi lyekewongoya wandu. Ikunda chi liwode wulang'apfo, manya lyekekushelapfo.
46013005	Malikutumbashielyo. Ikunda chi litahachye sonulyo, ma lyekepfula kiira kyalyopfo, ma lyechiwa itawishotawishopfo, ma lyekeitalya mawicholyo.
46013006	Lyo lilawa ichihiṟo nyi wukika, kya indi liichihio oryo kundu likumbuhananye kilya kii-lohi.
46013007	Lyo nyi lishikye shose, nyi lihendelye shose, nyi liwedye shose, nyi likamadye shose.
46013008	Ikunda lyechisia manyalelyo; shisuku nasho shechihenda idumbuka, na ideda na shiṟuma nalyo lyeshika imanda, na wulaanyi wolanya shindo wo wochidumbuka.
46013009	Kyamba wulaanyi wodu nyi wo mbetesa, na shisuku shadu na sha mbetesa.
46013010	Kya indi ili mandi wuholotsi wulya womcha na mbetesa yechisia nawo.
46013011	Ili njiwei mkoku njilededa cha mkoku ngameṟanguoṟanguo cha mkoku na ihia kimkoku. Ili ngamba msoṟo ngamekuatuo wukoku wose.
46013012	Kiheri kya wulalu lushiwonyi cha mfano ya kilolenyi shii mangeṟingesha, indi kiheri kya numa lochishiwona oshangu kui oshangu; kiheri kya wulalu imanya lyako likeri lya mbetesa, kya indi ili numa njechikimanya kyose chando na inyi ngamanyo.
46013013	Na wulalu mwidikye na mukundie na mbedie, isho shiṟaṟu nasho shechikaa. Kya indi mkundie nafo fung'anyi kiidi kyasho.
46014001	Lalakyenyi mkundie fu muwe mochilanga shisumbo sha Mumuyo, indi kilya kii kinene nyi kundu muhendetambahaluya.
46014002	Kyamba ichu modeda mdedya Ruwa. Kyamba kulaipfo mndu moicho, indi awa modeda sha kisenyi kui Mumuyo.
46014003	Kya indi ichu motambahaluya nyi adedya wandu kyewaholotsa na iwaṟamtsa na iwakarisha.
46014004	Ichu aideda mdedye fo shiṟuma nyi ekekuholotsa amonyi, indi motambahaluya o awa moholotsa siṟi.
46014005	Na inyi njiwekundi muwededa mdedye ya shiruma nyo mose, kya indi kilya njiwekundi kya wueṟa nyi kundu muwewa wetambahaluya. Kyamba icho motambahaluya nyi mnene kota ichu modeda mdedye fo shiṟuma kulawode awa na moshidambuya, siṟi ikuwutye-ho iheda holotso.
46014006	Alewo wanawawama, kokoya ngamchea njededa mdedye shiṟuma nyi kiira kiki njembonya ngamda ndae̱da nanyo otambahaluyo ang'u wulaanyi ang'u odambuyo ang'u mapfundo.
46014007	Ma koka nyi shindo shilai na moo ili shalekya maṟu kiwe nyi mtoṟiṟo kiwe nyi kinubi (nyi wuda lyekapa lii na ndusu mfungade), shilamlekya maṟu hailachanyi kechimanyika kida ke nyi kiimbo kiki kikapo nyi mtoṟiṟo ang'u nyi kinubi?
46014008	Kyamba na ombe lo shida koka lolekya ṟu lilamanyikye nyi o ku echikuṟehyeṟa kya ihenda kiwahanyonyi?
46014009	Shi wudong'u nanyo na mdedye fonu fo shiṟuma, kokoya modeda lilamanyikye, nyi wuda kochimanyika-ho kilya kiidedo ngesa? Kyamba moewa wededa mkume-hu tupu.
46014010	Kunu wuyana kuwode mdedye ya mbaṟi sa tsifo, manya kulaipfo ma fumu fulatambahaluka.
46014011	Kyasia-ng'u komkoya ndamanya mhambye fo kishomo kilya nyechiwiia mokideda ulya ndaicho, nao modeda ulya echinjiwiia inyi mndaicho.
46014012	Na wudo nanyo ili mulalakye mudo sha mumuyo kundenyi ilanga sheholotsa siṟi mushike isuṟyo.
46014013	Nkyo kimaduma ichu modeda fo shiṟuma naterewe-ng'u nainengo pfinya yedambuya.
46014014	Kyamba kokoya ngaterewa kui shiṟuma nyi mumuyo foko fuiterewa-ho indi mhio foko fulawika kindo.
46014015	Akashika nyi kyawa-se kida? Nyi njechiterewa kui mumuyo, njiweterewa na kui mhio; njichiimba kui mumuyo njiweiimba na kui mhio.
46014016	Cha kipfa kokoya iyo oterewa kui mumuyo ochiana na ichu adamya kidembo-hu kya mndu alaichi nyi echiidikya kindo uihamba?
46014017	Kyamba iyo ee nyi uiana necha, kya indi ulya ungi akuwutia-ho ihenda iiropfo.
46014018	Inyi ngaana Ruwa kimaduma nyi njekededa fo shiṟuma ngamweṟa nyo mose.
46014019	Kya indi ipfo kundo siṟi iisanze ngakukundika ideda ma madedo cha hatanu kui mhio foko hawe hechilosha wengi kota ideda madedo kiku kui shiruma shilya.
46014020	Wanawawama, ma mulawone mochiwa wana kui wutichi wotichia mbonyi muwe wandu watimye.
46014021	Ipfo wuwawasonyi kuu-kuṟehye kuile; Njechideda na mkambo fu kui mweke fo wenyi-shishomo shingi na kui momu ya wahemu; manya waidedyo wado wechinjiichopfo. Mndumii nyi wudi ahambye.
46014022	Nkyo kyaenenga mdedye ya shiṟuma yawa kichano chi kya waidikipfo kya indi nyi kyemanyisha walaidikye; indi odambukyo lulya lo lukerye chi walaidikyepfo kya indi walya waidikye.
46014023	Kyasia-ng'u kokoya siṟi yose isanzi handu hamu na wose washike ideda kui shiṟuma kishika kukaida napfo wandu walaichi ang'u nyi walaidikye alae chi wechihamba nyi wusuko wumbode?
46014024	Kya indi kokoya wahoya idambuya wose kukaida napfo mndu alaidkiye ang'u alaichi mbonyi nyi ahenda idedyo nyi wose,
46014025	na ihenda iwonyo owingo na pata, na wudo echiho wanda kewikya Ruwa wuindi na ihamba na pata ke Ruwa asanganyi na nyo.
46014026	Alewo wanawawama, nyi kukuwukyeho ki? Oryo mandi mosanza handu hamu nyi oryo mndu onu awode kiimbo ang'u opfundo ang'u otambahaluyo ang'u shiṟuma ang'u odambuyo; isho shose shitanyike shewembesha kiwimbi.
46014027	Kokoya mndu adeda kui shiṟuma wadede wawi washika ifo wawe waṟaṟu nahong'u, nawo wadede kui makamba, na umu nashidambuye.
46014028	Kya indi kokoya kulaipfo modambuya nakutsie ipfo kisanzyonyi nakudeye kikoke amony ai na Ruwa.
46014029	Indi waikimbi wadede wawi ang'u waṟaṟu na wengi watambahaluo.
46014030	Kya indi sa adambye kamanyisho idedo, ulya o kuwoka nahende itsia.
46014031	Kyamba nyi moidima iikimba nyo mose umu umu wawuteho ikulosha wose na ihenda wihiṟyo moo wose.
46014032	Nayo mumuyo ya waikimbi nyi yekaa yechiidikya waikimbi.
46014033	Kyamba Ruwa alai o mtandawuko kya indi nyi o ofoṟo.
46014034	Kiwe chando kikeri ipfo siṟinyi tsa waele tsose ke waka watsie ipfo shisanzyonyi sha siṟi, kyamba walai-waenenge momu fodeda kya indi wawe wenyi-wuindi chando nawo wuwawaso wohamba.
46014035	Wakakunda ikulosha kindo wawese wamii wawo kulya kanyi kowo kyamba nyi kiendye mndu mka sonu ili adeda kisanzyonyi kya siṟi.
46014036	Alae nyi ipfo konu dedo lya Ruwa lipaṟikye ko? Ang'u nyi konu kwenyi likushikye ko?
46014037	Kokoya kwipfo ahamba ke nyi ai mwikimbi ang'u mndu o mumuyonyinahoneṟye ishi ngamuṟehya nyo ke shikeri sha mawawaso ha Mndumii.
46014038	Indi kokoya mndu akileha nyi ahenda ileho.
46014039	Ili kyamba kido, wanawawama, muitike ihenda dambuya, na ideda kui shiṟuma mulaiime.
46014040	Indi shose shitanyike kui wuindi na ki osenge.
46015001	Indi ngamkumbuṟa, lanye wanawawama, ndumi ya sia ya okiio ndemuongoya nyiyo muleiambya mukuilikye nayo.
46015002	Na ikiṟo mohenda ikiṟo nyiyo, komkoya muwode mbonyi tsilya ndemuongoya tapu. Kilawe nyi muleidikya msangachale.
46015003	Kyamba ndemwendie nyo kilya ndekiambya na inyi, kya kuwoka ke Kristo apfie kitewe nyi njonyamaṟo tsadu chando kuwei kuṟehye.
46015004	Kiidima na ke nyi amṟike na ili lya kaṟaṟu aṟukye chando kuwei kuṟehye.
46015005	Kiidima nao ke nyi alekuloṟa na Kefa, kiidima na walya ikumi na wawi.
46015006	Kiidima kawekuloṟa na wanawawama wafooya mahana hatanu handu hamu, kyawo wafoi waiho-se na moo itane inu, na wengi maata walemhenda ilaa.
46015007	Kiidima kakuloṟa na Yakobo kawekuloṟa na wasu wose.
46015008	Likingye wose kakuloṟa na inyi njii cha msa amfee kiheri kilahsikye.
46015009	Kyamba inyi nyi mtutu o wasu ndaiho molaho msu kipfa nyi ndewa mokisakisa siri ya Ruwa.
46015010	Kya indi kui wutonga wo Ruwa nji chasa nji, na wutonga wu woke wunjikerye chi wulewa wo wulyapfo kya indi ngamewinya kya wueṟa kota wo wose, ma chi inyipfo shile nyi wutonga wu wo Ruwa wukeri na inyi.
46015011	Kake kokaa nyi inyi kokaa nyiwo, nyi wudo lokeongwo mukaweidikya mudo.
46015012	Kyasia kokoya kokeongoyo kya Kristo ke aṟumba ke nyi kulaipfo iṟuka lya wapfu?
46015013	Kya indi kokoya-ng'u kulaipfo iṟuka lya wapfu na Kristo nao naleṟukapfo.
46015014	Indi kokoya Kristo alaleṟutso kyasia-ng'u na mwongoye fodu na fowewa fo maai na mwidikye fonu nafo.
46015015	Natso luwewono ke nyi luwei waṟingishi wa Ruwa na wongo ili luweṟingishye kindo kilemanyina Ruwa luwehamba ke o aṟutsye Kristo nao alamṟutsye komkoya nyi kii ke wapfu walechikaa waṟutso.
46015016	Kyamba kokoya wapfu walechiṟutso, nao Kristo naleṟutsopfo.
46015017	Na kokoya Kristo alamṟutse mwidikye fonu fukusirye na kindo kii wulya, nanyo mukukerye-seho muriwo nyi manyamaṟo hanu.
46015018	Akawo na walya-ng'u walemhenda ilaa wekusirye na Kristo nyi wawedeka.
46015019	Komkoya lukusihye na Kristo kya moo fu lufurie wulalu tupu nyi luwewa wandu welilia kota wengi wose.
46015020	Kya indi wulalu Kristo aṟukye-ng'u wapfunyi, nyi amba mopaṟasaka o walya walee.
46015021	Kyamba ili opfu lui-uende kitewe nyi mndu umu na wudo-ng'u na iṟuka lya wafu likawa liwukye ko mndu umu.
46015022	Kyamba chando waihenda ipfa kui Adamu ulya wose na wudo-ng'u wechihenda iṟutsyo moo kui Kristo wose.
46015023	Kya indi oryo mndu ose na itumana limsumhanye, mboki nyio Kristo numa walya wake o Kristo ili echiwuya.
46015024	Numa nyi imarisyonyi lya shose ili indi adambikya Ruwa Wande wumangi kammaa irumatsa wuitoṟi wose na wunene na wuapfinya.
46015025	Kyamba nakaki nakae awode wumangi wu naitoṟye natane aleṟya wakituwa wake shi ya madende hake wose.
46015026	Mkituwa echikaa nafurumye iwuto-ho nyi opfu.
46015027	Indi mandi halya amshika ileṟyo shi yake shose
46015028	nao amonyi o Mana echikuleṟya ichu alemeṟya shose kundu nao Ruwa nawe menyishose mohomuo shose.
46015029	Alewo wepatisa walya nyi wechikuwutya-ho ki wakupatisyo wai wepfa? Kokoya wepfa walashika iṟuka manyale nyi ki wakupatisyo kyawo?
46015030	Natso nyi kili luikumba moo oryo saa tsose?
46015031	Njikeri mopfa o mfiri yose soo nyo mui kiichiko kyako, wanawawama, njekuichika nakyo kui Kristo Yesu Mndumii odu.
46015032	Kokoya nyi kiwei kya wandu tupu ili njilekapana na mando malang'a kulya Efeso kyanjiwukya-ho nkyo iki? Kokoya wapfu walashika iṟutso, kyasia luwe lochilya na inyo kyamba nyi ngama lohenda ipfa.
46015033	Ma mulalembike; sumu njiwicho tsekenyamaṟa sonu njicha.
46015034	Ṟamkenyi necha ma mulatahachie hando; kyamba kuwode walaichi Ruwa; nakwipfo echiwesa, aa wuda wapfu washike iṟutso ngesa? A nyi wechicha warie mbihu ida ko?
46015035	Kya indi kulako kwipfo echiwesa, aa nyi wuda wapfu washike iṟutso ngesa? A nyi wechicha warie mbihu ida ko?
46015036	Ili iyo! Mbeu okumba wanda yechiwuya ido yaluke chia yasongu ipfapfo.
46015037	Na kilya owaya nakyo mbumbie fulya fui-mteṟye fuwepfo kya indi nyi kitaṟe kya kimboma, kiwe nyi kya nganu ang'u nyi kya kilimu kya mbaṟi tsingi.
46015038	Kya indi Ruwa nyio akinengye mbumbye yakyo chando alekukundya kaweenengya orio mbeu mbumbye foyo iinjenyi.
46015039	Nyama tsiipfo tsose chi nyama tsimupfo, ya mndu o wandu nyi ingi na ya mando nyi ingi na ya malehe nyi ingi na ya makunga nyi ingi.
46015040	Na wudo kwipfo na mbumbye ya kiruwehu na ya wanda ii, kya indi kiweṟe kya iya ya ruwehu nyi kingi na kya iya ya wanda ii nyi kingi.
46015041	Kiweṟe kya mengeṟi nyi kingi na kiweṟekya mweri na kingi na kiweṟe kya nyenyeri na kingi; kyamba nyenyeri na nyenyeri tsilachikye kui ngela.
46015042	Kyasia na wuḏo kii na kya maṟukyenyi ha wapfu. Koṟiko kyechipuo, kochiṟutso kilekipuo.
46015043	Kokeiiko kifanyi kochiṟutso kiila; koṟiko kii na wufafa koshika iṟutso kii na pfinya.
46015044	Kokeṟiko mbihu fo mrima kochiṟutso mbihu fo mumuyo. Chando kwipfo mbihu fo mrima nyi wudo kwihona fo mumuyo.
46015045	Nyi kuukuṟehye kudi, Adamu mndu o kuwoka nyi alewa mrima fuwode moo.
46015046	Chi fo mumuyo fosonguopfo indi nyi fo mrima fui fo kuwoka, numa kukachang'u fo mumuyo.
46015047	Mndu o kuwoka awukye terinyi ai teri, ndu o kawi ulya awukye ruwehu.
46015048	Mbaṟi ya ichu o teri na ya walya wai teri nayo, na mbaṟi ya ichu o ruwehu na ya walya wa ruwehu nayo.
46015049	Na so lukamemaa iṟaa mfananye fo ichu o ruwehu.
46015050	Kindo ngahamba le wanawawama, nyi iki, ke shi-nyama na samu sho shaidima yoṟa wumangi wo Ruwapfo. Ma kipuo kyaoṟa kilechipuopfo.
46015051	Ambuyenyi ngamuwia kii kiṟikie, ke lulechihenda kulaya lose, kya indi lochiilachika lose.
46015052	Waṟu cha ili okema kiheri kya ombe lofurumya; kyamba kochikapo ombe na wapfu wechiṟuka warie moo fulechisia naso lochiilachika.
46015053	Kyama na kikaki kipuo ki kiṟae kilapuo na kyepfa ki kiṟae kilepfa.
46015054	Kyasia ili kyepuo ki kyekaa kiṟae kilepuo na kyefa ki kirae kilefa nalyondi idedo lilya lii-iṟehye lyechihoya lilya lihambye, opfu lui-umeṟe nyi mbinzi.
46015055	Hoo iyo opfu wuwinzi wopfo nyi ku wui?
46015056	Hoo-iyo opfu lokapa nyilo wunyamaṟi, na pfinya iya wunyamaṟi wuiṟie nyiwo wuwawaso.
46015057	Kya indi Ruwa nahende iwikyo mwaano ichu moluinenga wuwinzi kui Mndumii odu Yesu Kristo.
46015058	Nkyo kimwenenge, wanawawama mui wakunde, mukae mui wawanzi mulechisingida, muitike itana kyando kya Mndumii kui mwengeṟya mfiri yose ochimanya owino lonu lulai lo maai mukukerye Mndumii-hu.
46016001	Kya kisango kilya kesangya waele walya muhende iwuta chando ndewawasa siṟi tsa Galatia.
46016002	Ke oryo mkonu fo kuwoka fo mfungade oryo mndu o ipfo konyu nakuleṟye ipfo kanyi koke kiteseheṟyo amwonyishe nakyo kundu kisangokyo kilawone kyechianga isanyo inyi ngamemaa icha.
46016003	Na inyi ili ngamwafukya walya mochiwasambuṟa njiwadume na baruo wahende iduo oleki lonu kulya Yerusalemu.
46016004	Indi kiwe lochifo necha njihende nao inyi nyi wechihenda kimu na inyi.
46016005	Kya indi njechicha na konu ngamaa ikuidya ipfo Makedonyia. Kyamba ipfo Makedonyia ngaida-ho kya ikuidya tupu.
46016006	Indi ipfo konu kokoya kyawa nyi njechikaa-pfo ma itsinda-ho na mta fo mbeo kuhenda.
46016007	Kyamba ndakundi wonana nanyo wulalu njechiida tupu kipfa njikusirye kekaa konu kiheri kiliwe na mweke fo Mndumii.
46016008	Kya indi njechikaa Efeso itane Pentekoste.
46016009	Kyamba njii mpfunguye mongo sa mnene foduo maṟuṟukanyonyi, kuwode na walemanyi wafoi.
46016010	Kya indi ili Timoteo acha mutambahanye kundu nakae konu alawodo nyi wuowu. Kyamba aipfuṟukanya kyando kya Mndumii kimu na inyi.
46016011	Ma kulakae-pfo echimmina, indi mumsamye na koko kipuo; kyamba nyi njimbedye kimu na wanawawama.
46016012	Indi kya Apolo chu manowama nyi ndemterewa mnu ke nache na konu kimu na wanawawaam, nao kaleha ihenda wulalu pichu; kya indi echicha ili echiwona daawa.
46016013	Laenyi choowe, hoṟokenyi na wuhoṟotsu wo mwidikye, muwe womi muwewa ngohoda.
46016014	Shindo shanu shose shitanjike kui mkundie.
46016015	Ngambawasa-se kimu, wanawawama. Nyi muichi ke Stefano mba yake nyiyo mboki ya Akaya nawo wakuwikye kipfuṟukanyonyi kyepfuṟukanya waele.
46016016	Kyasia idikyanenyi na wandu cha iwa na oryo mndu moṟunda kimu nawo na ikuwinyisha.
46016017	Na inyi njii mchihie kya Stefano na Fortunato na Akaiko wakukerye na inyi. Nyi walenjiichuṟya pacha peche lyanu.
46016018	Kyamba wanjiwihiṟye mumuyo foko moo na fonu nawo. Kyasia wado cha iwo wamanyenyi,
46016019	Pirisika wamwiṟikiṟa mnu kui Mndumii handu na siṟi ikeri ipfo mba kowo.
46016020	Wanawawama wose wamwiṟikiṟa. Iṟikiṟanenyi kui ihekyana momu yele.
46016021	Aiki kiṟikiṟo kyako inyi Paulo kui owoko loko njimonyi.
46016022	Mndu ma kawa u msa alakundi Mndumii nawiko ṟisenyi. Maranatha.
46016023	Wutonga wo Mndumii Yesu wukae nanyo.
46016024	Kikunda kyako kii nanyo mose mui Kristo-hu Yesu.
47001001	Inyi Paulo njii msu o Kristo Yesu kui kyama kya Ruwa, so na Timoteo manowama loiṟikiṟa siṟi ya Ruwa ikeri ipfo Korinto kimu na waele wakeri orukenyi lo Akaya wose.
47001002	Wutonga wukae nanyo na ofoṟo shiwukye ko Ruwa Nde yadu na Mndumii odu Yesu Kristo.
47001003	Kuṟumisho Ruwa ai Nde o Mndumii odu Yesu Kristo, nyio Wande moichyo wandu wukiwa nao Ruwa mowawihiṟya moo.
47001004	O ai moluwihiṟya moo shiwirenyi shadu shose luidime ikuwutya-ho iwihiṟya moo walya wai warohie kui kiwihiṟia kilya luikarisho nakyo nyi Ruwa.
47001005	Kipfa chando so luifeṟyo mawawio kya Kristo na wudo kiwihiṟa moo kiilufoya kui Kristo.
47001006	Kya indi ma ili luirohyo ludi nyi kundu limwendye kiwihiṟya moo na okiṟo; ma ili luiwihiṟyo moo so nyi kundu limwendye kiwihiṟa moo kikuhambye kui ikuitirisia marohyo hamu na halya halurohye so.
47001007	Na ili lukusihye kyanu ludi nyi lui-wawanze ipfo kundo luichi kye chando mui wakyando wa marohyo halya na wudo mui wakyando wa kiwihiṟa moo kilya.
47001008	Kyamba le, wanawawama, lulakundi mude mulamanya kya irohyo lilya lileluhoya kulya Asia ke lulelemyo mnu kiidye pfinya tsadu lukashika ihutsa macha ha moo yadu.
47001009	Kya indi so luwenyi luwekuwodye-ho ke nyi lui waanduye wepfa, nakyo kilehenda kido kundu lulakikusirye so luwenyi, indi nyi ko Ruwa ichu, ai moṟutsa wapfu.
47001010	Nyio aleluletsa ndenga ya opfu luwicho ludi na iletsa echiletsa. Nyio luwekumsirie kye echiengeṟa ilutetsa.
47001011	Nanyo nyi mochikaa wetaramana naso mochluterewya kundu shamu sha wandu wafoi shiile kya ngaya iya lulesaṟyo nayo wafeṟe iwika-ho mwaano kimaduma kyadu so.
47001012	Kyamba kiṟumi kyadu kii-kiṟingishye nyi ngo tsa mrima tsadu tsihoṟoki nyi kikeri kii-le, ke nyi luwehendekye iya wuyana kui wutambachu na wuharami wuwukye ko Ruwa, chi luweṟanguo mbari nyi kiwandufo kya indi luwewodo nyi wutonga wo Ruwa, na wandu lulewakaya ludi kya wueṟa nyiwo nyo.
47001013	Kyamba lulamuṟehya idedo lihambie kiwungi shile nyi chando mokelisoma na ilimanya. Inyi njikusihye kye mochilimanya necha nakamu.
47001014	Chando mṟasa wulalu mulemlumanya kya kyenga kye nyiso lumkerye nyo kiṟumi, nanyo na wudo mulukerye so ili lya Mkonu fulya pfo Mndumii odu Yesu.
47001015	Na mkushihye fu fukannenga mbekundi ilawa icha na konu kundu muwone mboṟa kafoi kawi.
47001016	Njiide konu njishike Makedonyia; na kiheri kyewuya wuka Makedonyia njiwuye na konu njishike isamo nyi nyo na itaramo kyaṟo kyehenda Yudaya.
47001017	Alewo ili mbekusaṟie njido nyi njilaweichi kindo njiwuta? Ang'u isho njikuteseheṟye nyi njikuteseheṟye kui kiwandu, ke njihamba, “Ee” na Ote handu hamu?
47001018	Kya indi Ruwa nyio o lohi kanega idedo li luwelimwendie lilaweṟukeweṟuke liwe ee na ote.
47001019	Kyamba Mana o Ruwa Kristo Yesu ichu luimhamba konu inyi na Silwano na Timoteo, o alakulongye ee na ote, kya indi nyio ai “Ee” ya Ruwa.
47001020	Kyamba ipfo kokye shasa sha Ruwa chando shifoi shi “Ee.” Nyi wudo nao awikye Amenyi iya, Ruwa nawute-ho iichiko nyiso.
47001021	Kyasia ichu aluwanzye Kristo-hu handu hamu nanyo na ilushimbuo nyio Ruwa.
47001022	Nao nyio amelutisiṟa luwe masaa hakye kaludeya mriteke fo Mumuyo ngoonyi tsadu, kya shindo shoose alelusuṟumia.
47001023	Kya indi Ruwa nyi mongochi oko -- naichi mrima foko. Njichase na konnpfo, kipfa kya iwasaṟia na iwawikya nyo kitanyo.
47001024	Chi kii ke luapfinye mwidikye fonupfo, kya indi so lui wakyando wa msiha fonu; kyamba mukuwode mwidikye-hu chumu.
47002001	Kya indi njiledumbuo, ke njilakiche-se lingi na konu njimwendie fowa.
47002002	Kyamba kokoya inyi ngamuinenga fowa nyo; nyi o ku echinjiwihiṟya moo inyi shile nyi walya walya njilewainga pfo?
47002003	Nakyo kilenjinenga ngamṟehya kilya kilya kundu njilashikye imwendie fowa munjiendie fowa nyo muwesumhanyi ilyendie sia. Njikusirie nanyo mose ke sia yako nayo yanu mose da.
47002004	Kyamba mandi njilemṟehya njiweimrohie na ifoyo mrimenyi njechitonyitsa mchenyeṟe ifoi chi kye nyi kundu muwado nyi fowa-pfo indi nyi kundu muwute-ho imanya chando ikunda lyako ling'anyi konu.
47002005	Indi kokoya kuweipfo awewawiṟye mndu chio inyi alenjiwawiṟapfo chila nyo awembawiṟye mose, hamba kyenga kyanu, kundu njilawongishe ideda.
47002006	Nahong'u ili ulya ulya amhenda idedyo kyumu n nyo wafoi limshikye.
47002007	Nanga-nanga muwuye imhoṟya na imbihiṟya moo, kundu mndu chu ili amba adi nalawone echifoyo nyi iwawiṟa lya ngoseṟa limhoya njia ii ang'u ii.
47002008	Nkyo kimaduma ngamtutuma mumdumbuye kyemloṟa ikunda.
47002009	Kyamba njileṟehya na kipfa kya iki da kundu njiwute-ho imanya onu lonu kokoya muwei weidikya kya shindo shose.
47002010	Indi ipfo kundo nyo mohoṟya mndu na inyi na mbeho; kyamba nyo ohoṟya mndu na inyi na mbeho; yamba nao inyi kilya ngamehoṟya kokoya kuwode kilekunda ihoṟyo nyi inyi, nyi njilemkihoṟya kimaduma kyanu njii odatsinyi lo Kristo.
47002011	Kundu lulashike itambyo nyi Satana; kyamba luichi necha mahio hake.
47002012	Kyasia njekishika Troa keongwo ndumi ya sia ya okiio, na mongo fukanjiṟuhukya-ho kui Mndumii.
47002013	Indi njilewona sia mrimenyi fokopfo cha kipfa ndalewona Tito monowama oko, indi ndesamana nawo ngakure ihenda Makedonyia.
47002014	Indi Ruwa nakae echiwikyo mwaano ili ailuenenga iwinza lyi lya kui Kristo kitsitsi echipfamiṟa oryo kundu kose mtambahalukye foke ai naso.
47002015	Kipfa so lowiia Ruwa mpfaamo fo Kristo fuchee iwo wehenda ikiṟo na iwo wehenda ideka.
47002016	Kya iwo wamu m mpfaamo fo opfu fuwaendie opfu, kya iwo wengi mpfamo fo moo fuwaendie moo. A nyiwu asumuhanyi ipfuṟukanya shindo shi ngesa?
47002017	Kyamba so lulai cha wengi wafoi wekehaluo dedo lya Ruwa kindo kyekapa mbucha, kya indi luideda kui wulalutsu shiwukye ko Ruwa lukeri Kristo hu odatsinyi lo Ruwa.
47003001	Alewo nyi luwoka-se lingi ikumanyisha so uwenyi ko? Ang'u nyi luwuṟye cha wengi baruo tselumanyisha ipfo konyu ang'u tsingi tseluhamba tsii-njiṟehye n nyo ko?
47003002	Baruo iya yadu nyiyonyo; nayo nyiyo injiṟehye ipfo ngoonyi tsadu imanyikye na isomo nyi wandu wose.
47003003	Nyi mutambahalukye na pata ke nyi mui baruo ya Kristo i njitomboyane nyiso, ii njiṟehye chi kui wino kya indi kui Mumuyo o Ruwa chu menyi-moo; chi mapalu-hu ha mahopfo indi mapalu-ho ha ngoo stii nyama.
47003004	Indi ikusihya na Ruwa lidi lyo luliwode lui-waenenge nyi Kristo.
47003005	Chi lui watechi wokusaṟa kindo cha ili kiwewukye kodufo, kya indi wutechi wodu wuparikye ko Ruwa.
47003006	Nao nyio alutanyie watechi wepfuruṟukanya mkundano fu mhya fulai fo mṟeho indi nyi fo Mumuyo; kyamba mṟeho foende opfu, indi Mumuyo awikye moo.
47003007	Kyasia kokoya wupfuṟukanyi wurie opfu iwo wo mṟehonyi ii-mtaruo mahonyi halya, kokoya nawo wuwerie ngeela ikaenenga wana wa Israeli walaweidima yambuya oshangu lo Mose kipfa kya ngeela iya ya oshangu-hu loke, iweihenda sia.
47003008	Alae nyi wuda wo wueṟa wupfuṟukanyi wo Mumuyo wuwe na ngeela?
47003009	Kyamba kokoya wupfuṟukanyi wu wowonya wandu mti wuwei na ngeela, nyi wochiwa wo wueṟa wungeela wueṟye mnu.
47003010	Kyamba na kilya kiwerie ngeela kidembo-hu kilya kyakyo kyewa ihambo ii na ngeela sumhana na ngeela iieṟye idipfo.
47003011	Kyamba kokoya kilya kyehenda isia kiwekuidya-ho kirie ngeela nyi wuda wo wueṟa mnu kilya kyekaa kikeri na ngeela.
47003012	Ili lui na mkusihye fukeri fudi-le nyi luikuachia na wutambahalutsu wose.
47003013	Lulawika cha Mose aweshikye kyamu kyake na kishikya, kundu wana wa Israeli wala wone wechiambuya mtsitsyo fo kilya kiweihenda isia.
47003014	Kya indi mhie yawo ii mumiṟe. Kyamba shika mkonu fo inu kishikya kilya kikaa kikuwodye-ho oryo kundo wekesomyo mkundano fulya mku fulawakutambahalukye ke nyi fuimbute-ho nyi Kristo.
47003015	Kya indi itane inu oryo mandi Mose echisomo kishikya kilya kyashikya ngoo tsawo.
47003016	Indi mkonu wakuhalukya Mndumii kishikya kilya kyechiwuto-ho.
47003017	Nahong'u Mndumii nyio Mumuyo cho. Na hando mumuyo o Mndumii ai o nyi hondo kuwode mkuachie.
47003018	Indi so lose lukuilye ngeela ya Mndumii kui oshangu lushikukye loilachyo mfananyie fulya fulya fuitike yengeṟyo ngeela chando kohenda itano nyi Mndumii ai Mumuyo.
47004001	Nkyo kyainenga ili lui na wupfuṟukanyi wu kui isaṟya lilya nyi lokewuya numapfo.
47004002	Kya indi lulehye sha kiṟikenyi shepfia sonu; manya lulahendekye lui na nzeṟo, manya lulalongya idedo lya Ruwa kindo kii wongo, kya indi lokekumanyishya luwenyi ngo tsilya tsii mrimenyi tsa wandu lochihamba a pata kilya kii lohi lui oshanguny lo Ruwa.
47004003	Indi kokoya na ndumi iya yadu ya sia ya okiio kokoya i-njishikye, na ipfo ko iwo wehenda deka.
47004004	Nawo nyiwo Ruwa lya kiwulalu ki lilewaha mhie ya walaidiki wo, ngeela ya ndumi ya sia ya wuitoṟi wo Kristo ilahende iwalimika. Nao nyi awakye Ruwa.
47004005	Kyamba lulakeri ikuhamba so luwenyi, kya indi nyi luihamba Kristo Yesu mndumii, naso luwenyi lui masinga hemsingya nyo kimaduma kya Yesu.
47004006	Kipfa nyio Ruwa ahambye kuwe sa iwae iwuka meemenyi nao alewaa ipfo ngoonyi tsadu kuwukye-ho ngeela yemanyisha wuitoṟi wo Ruwa wukeri oshangunyi lo Kristo.
47004007	Indi lurie kisa ki shihienyi shii-shiwumbe na wumba kundu pfinya ii iingiki idi imanyike ke nyi ikeri ya Ruwa, ilahambo ke nyi kodu so iwukie.
47004008	Njora tsose nyi lui wafiṟite kya indi lulalamika; lipfio n mdo kya indi lulawuta-ho mdo.
47004009	Loterengyo kya indi luladeo luwenyi; lukumbo wanda kya indi luladumbuka.
47004010	Handu hose lurie opfu lo Yesu mbihu-hu fodu kundu moo fo Yesu nafo fuhende iwono mbihu-hu fodu.
47004011	Kyamba so moo fu lurie lodambko nafo opfunyi mkonu yose kyepfia Yesu kundu moo fo Yesu nafo fuhende iwono mbihu-hu fodu fui mopfa.
47004012	Nkyo kyanenga kilya kikuwodye naso kyeṟunda-ho nyi opfu, indi kikuwodye nanyo kyeṟunda-ho nyi mo.
47004013	Indi ili luwode mumuyo na fulya fo wuidiki wulya wu-wuṟehye wuwehambye; njiidikye nakyo kimaduma ngadeda, naso nyi luidikye ludi likaenenga luideda.
47004014	Nyi luichi ke o ichu aṟutsye Mndumii Yesu echiluṟutsa naso lui kimu na Yesu na iluhoṟotsa-ho handu hamu nanyo.
47004015	Kyamba ishi shose nyi shitanyika kipfa kyanu, kundu wutonga wu wufeṟikye wafoi wadi wuwe wofeṟa mwaano fohamba mng'ano fo Ruwa.
47004016	Nkyo kyaenenga lulahenda ilemo, kya indi kokoya na mbika yadu iwono yahenda inyamaṟika, indi iya ilawono yo yahenda ilawuka mkonu na mkonu.
47004017	Kyamba iṟiyo lyo lyangu lya wukiwa wodu lyekaa oweṟe lo kidempfu, lyo lyalutanya wuitoṟi wo mlungana wuwode onu luiwonyo mwengeṟia na mwengeṟia.
47004018	Natso nyiso lularinga shilya shiwona indi shilya shilawono. Kyamba shilya shiwono sho shiipfo sha kiwulalu kya indi shiilya shilawono sho nyi sha mulungana.
47005001	Kyamba luichi ke mba ya tengo lyadu lya wanda ii ikasanjo luwode wiko liwukye ko Ruwa, mba ilanjiwike na mawoko ii ya mlungana ipfo ruwehu.
47005002	Kyamba nakyo kyatewa luisumukya ili lueṟeṟukye iṟiko ṟao lingi nyilyo kikaya kyadu kiwukye ruwehu.
47005003	Kombona lomeṟiko lulechikiwoneka-se li kitaṟe.
47005004	Kyamba naso ilindi lukeri kunu tengonyi ili nyi lusumukya luiwalemye, cha kipfa lulakunda iheda yatuo kya indi likunda ishikyo ṟao lingi kundu kilya kii kyepfa kihende imeṟo nyi kilya kii mo.
47005005	Na ichu aluteseheṟye iki iki nyio Ruwa amelusumba Mumuyo chu aluwiia mriteke.
47005006	Nkyo kitewe lukarya hando hose na imanya ke mandi lui na mbihu fu kikaya kyadu lukeri aleshe na kanyi ka Mndumii.
47005007	Kyamba kiluhendeshye nyi wuidiki chi iwonapfo.
47005008	Indi lukarya na ikundya kya ngoseṟa isama mbihunyi fu na isamya ko Mndumii.
47005009	Nkyo kimaduma imchihiṟa o ma lui na kikaya ma lulai na kikaya lyo lulikutanya kiṟumi.
47005010	Kyamba so lose pyu nyi kiluwaṟi ihoṟotso na pata ipfo mengenyi injidose nyi Kristo kundu oryo mndu ose naambye kiheo kyake chando awetana kui mbihu shiwe nyi shicha a shiwe nyi shiwicho.
47005011	Kyasia ili luichi wowu wo yowuo Mndumii nyi lokeisima wandu indi Ruwa nyio luimtambahalukya na kamu; indi njikusihye ke nyi lutambahalukye na konu mrimenyi ipfo kundo ngo tsa mrimenyi tsi njiilikishe.
47005012	Lulawuya ikumanyisha luwenyi ipfo konu, kya indi nyi lomnenga mweke fokuṟumisha kyadu so kundumuwute-ho ikukaya nafo sumuhana na walya wekekushela na kiṟumi kya oshangu tupu kiladoye ngoonyi.
47005013	Kyamba kiwe luleṟango nyi kya Ruwa kiwe luisango mhie nyi kipfa kyanu.
47005014	Kyamba kilya kilusanza lomba kimu nyi makunda ha Kristo hakaluinenga ihamba iki, ke kwipfo ichu umu alepfia wose; mpfo kundo wamepfa wose.
47005015	Nao nyi alepfia wose kundu iwo wai na moo walawone wechikukaya na moo kipfa kyawo wawenyi, kya indi wawe wechikaya nafo ichu alewapfia kashika iṟutso.
47005016	Nkyo kyanenga wokya wulalu lukiichi mndu kui nyama tsake ma kawa upfo. Ma kikawa so luweichi Kristo kui nyama tsake, kya indi wulalu lulakimwichise ludi.
47005017	Nkyo kyaenenga kokoya mndu ai Kristo-hu nyi ammba mbika njihya; sha kacha shamesia, ate shose shamhenda ilawuka.
47005018	Indi ishi shose shiwukye ko Ruwa ichu alusanzye so nao amonyi kui Kristo nao aluinengye wupfuṟukanyi wo kisanza-ki.
47005019	Nyi kipfa Ruwa awei na Kristo kechisanza wuyana nao amonyi, nalawaitaya kisanza ki.
47005020	Nkyo kyaenenga so lui wasu waende ndumi ya Kristo, na Ruwa nyi aimututuma ipfo kundu luideda, lomuterewa lui-wadume nyi Kristo, ke kundenyi isanzo na Ruwa.
47005021	Ichu alaweichi wunyamaṟi nyio alemtana wunyamaṟi kimaduma kyadu so, kundu so luwe wenyi-wuhoṟotsu wo Ruwa lui mbihu-hu foke.
47006001	Indi ili lukeri wa kyando-ki nyi lomututuma, ma mulawone mochiambya wutonga wo Ruwa kya wulya.
47006002	Kyamba ahambye, Nyi kiheri kichihianyi ngamekuadanya, nyi mkonu fo okiio ngawekuekanya; ambuya wulalu kiheri kichihianyi na kamu kiipfo, ambuya wulalu mkonu fo okiio fuipfo.
47006003	Kyamba kii kido lulaenenge mndu tewe lyepfuluko kundu wupfuṟukanyi-wu wulawone wochiisalucho.
47006004	Kya indi kya oryo kindo kyose lukuloṟa wapfuṟukanyi wa Ruwa ili lokutirisia sa kafo, kiwe lui shiwirenyi kiwe lui mawinenyi kiwe lui wakoṟome mkoṟomu.
47006005	Kiwe luikapo, kiwe luipfungo, kiwe lui maponganonyi, kiwe lui shifotsyonyi, kiwe lulaa dembo kiwe lukuotoya.
47006006	Luiho lukeri na wusalari na wutiichi na wuleeli na wuwongoya luwodo nyi Mumuyo Mwele na mkundie fulakulembetseṟye.
47006007	Lukukerye na dedo lya wulohi, lutsindye-ho kui pfinya ya Ruwa. Lochikuringa na shisha sha wuhoṟotsu shii sha ora lo pfumu na lo ngao.
47006008	Lokuidya hando lowikyo kiṟumi na hando lohenda isutso, kundo luiselio mnyeri na kudu lohenda iichiko, lotano walembi na luende kilya kii lohi.
47006009	Luiho cha ili lulaichyo na lumanyikye na kamu, cha ili lui wepfa ate lui na moo, cha wehoṟuo indi walechiwoho.
47006010	Lui cha ili lui-walise wukiwa indi luwode nyi sia mkonu yose, lui-ho cha wakiwa indi lichisuṟisha weengi, lui cha walawode ma kindo na lui wenyishose.
47006011	Lanye Wakorinto, dumbu lyadu limpfungukye mnu, ngoo yadu ii njichunguṟuo.
47006012	Mui-wapeṟehetsye-ho handopfo, indi ipfo ngonyi tsanu mpfondo kupeṟehekye.
47006013	Ngadeda nanyo mui wana wako ke mutae kimu na kimu mochichunguruo nanyo ngoo tsanu.
47006014	Mulawone mochisangana kyandonyi kimu na walaidikye, kyamba wusumhanyi na wukika nyi hanga shidikyana? Ang'u nyi ki kyechilunga sa na meema?
47006015	Na mlingana mki fo Kristo na Beliali? Ang'u msa aidikye ai na ohawi luki na msa alaidikye?
47006016	Na maidikyano m maki ha hekalu lya Ruwa na mfano ya maruwa ha wongo? Kyamba so lui hekalu lya Ruwa menyi moo; chando Ruwa ahambye, ke ipfo kowo njechitana kanyi koko njehendekyaho, inyi njechiwawiia Ruwa owo nawo wechinjiwiia mkambo foko.
47006017	Nkyo kimwitike muwuke ipfo kiidi kyawo mulekane nawo, lyo nyilyo Mndumii ahambye. Na kindo kifanyi ngafu ma mulakuwashe nakyo; na inyi njechimuambya koko.
47006018	E-wo njechimbiia Wande nanyo mochinjiwiia wana wako wa nguo ii na ii. Lyo nyilyo Mndumii ahambe ai menyi-pfinya tsose.
47007001	Kyasia-ng'u ili lui wateṟye shasa shidi, lanye wakunde, lukuheṟemtse so luwenyi kya ngafu yose iya yefanyitsa mbihu na iya yefanyitsa mumuyo lichiawutsya wuele lui na wuowu wo yowuo Ruwa.
47007002	Luchinguṟuyenyi ngoo! Kwipfo lulemtahachyapfo, kwipfo lulemdetsapfo kwipfo lulemsoka kindopfo.
47007003	Ngadeda njidi njiwonye mndu owingopfo, kyamba njilemsonguo ihamba ke lumbode owide ipfo ngoonyi tsadu lutane lopfa handu hamu na ikukaya na moo handu hamu.
47007004	Njimukerye na wulalutsu wung'anyi, njikuṟumisha mnu kipfa kyanu; njiihutsu kiwihiṟya moo, njiichuo msiha fuidye mawawiṟo hadu hose.
47007005	Kyamba na mandi luwemeafukya Makedonyia mbihu fodu fulewona mwaanya fo yonyonyapfo kya indi luweiwawyo kose, ora lo nja mapfumu, ora lo mba maowu.
47007006	Kya indi Ruwa chu mowihiṟya wanyonge moo aleluwihiṟya so moo kui icha lya Tito.
47007007	Indi chi icha lyake tupu liweluwihiṟye moopfo kya indi nyi kipfa amcha ai-mbihiṟye moo kipfa kyanu kechiluongoya kya macha hanu hambode na kya shyeṟeṟo shanu na kya mtambahanye fonu fonjitambahanya kikantana ngawuya henda ichihio.
47007008	Ma kikawa ndemusotsya fowa na baruo iya ndahambe samanya, ma kokoya njiwehambye njido cha kipfa njiwonyi ke baruo iya ilemsotsya fowa na kikawa nyi kya kidempfu.
47007009	Wulalu na ngachihio chi kipfa mulesotsyo fowa, kya indi nyi kipfa mulesotsyo fowa tsiende idumbuya; kyamba mulesotsyo fowa tsiinjiamtse nyi Ruwa kundu mulawonyo kihutsa kiwukye kodu.
47007010	Kyamba fowa si tsii njamtse nyi Ruwa tso tsiende mdumbuye fowika-ho okiṟo fulai na samanya; indi fowa tsii njiamtse nyi wuyana wu tso tsihendende opfu.
47007011	Ambuya isotsyo fowa tsii njiamtse nyi Ruwa lyo nyilyo lilemṟamtsya mtambahanye apa chando fung'anyi na mwanduye nafo na mkuṟukye fo sonu na wuowu na macha na wurahari na wudeheli. Momekumanyisha muwenyi kya shindo shose ke mui wakeha kya mondu fu.
47007012	Kyasia-ng'u ma kikawa njilemṟehya nyo baṟuo iya chi ngameiṟehya kimaduma kya motahachya ulya ang'u kya motahachyo ulyapfo, kya indi nyi kundu kumanyikye ipfo konu ke nyi muwodo mnu kyadu so oshangunyi lo Ruwa.
47007013	Nakyo nyikyo kyamnenga lomhennda iwihiṟyo moo. Na ipfo kundo so lumhenda iwihiṟyo moo kulemshika yengeṟyo-ho kiluchihiṟa lya wueṟa nyi ili Tito ai mchihiṟe adi kipfa dima lyake lii idamiṟe n nyo mose tsee.
47007014	Ma kokoya kuwewode kindo njiwekushelye ipfo koke kyemhamba nyo ngamhutso sonupfo, kya indi chando lulemuwia shose njia ya wulohi na wudo ikushela lilya lyadu lya ko Tito likawemba lya lohi.
47007015	Na mrima fokye fukukerye nanyo foengeṟa imkunda ili aitamuo yanguya madu lyanu mose chando mulemwambya muwei na wuowwu na iiṟewe.
47007016	Ngachihio nyi kipfa ngamba mṟamtsu kyanu kui shindo shose.
47008001	Indi lomwongoya le, nyo wanawawama, kya mwaano foana Ruwa fui-mdambike ipfo siṟinyi tsilya tsikeri ipfo Makedonyia.
47008002	Cha kipfa msiha fowo fuwekuingikye fudi ipfo kundo wafoyo shihesho sha shiwira na wukiwa wowo mawowo shikafeṟa mfeṟa fulya fo wuleki wowo.
47008003	Ngawaṟingishya ke waweṟamkye ilekya kiidikyanyi na wuidimi wowo na kiwuidye.
47008004	Wakaitika iluterewa isanganyo mwaano fulya na kyaando kilya kepfurukanya waele.
47008005	Ma walawelekia njia iya luwekusihye, kya indi walesonguo ikudambikya Mndumii wo wawenyi na ikudambikya so kui chila ya Ruwa.
47008006	Nakyo kikaluenenga lomhenda itutuma Tito ke na mwaano fulya namarise ifusana na ipfo konu chando aweasye kyafo.
47008007	Na chando mukeri mdonyi kya shindo shose kiwe kya wuidiki kiwe kya wuongoyi kiwe kya wutichi kiwe kya wuidimi wucha wose kiwe kya wukundi wuwukye kodu shika konu, na wudo mukuwike mdonyi kya mwaano fo.
47008008	Chi ngadeda njidi njembikya iwawasopfo kya indi mtambahanye fulya fo walya wengi fukanenga lango tsehesha na onu lo mkundye fonu.
47008009	Kyamba muichi ngata ya Mndumii odu Yesu Kristo irie wutonga woke, nyi ili awei msuṟi adi kahenda haluka mkiwa, kundu nyo ipfo wukiwenyi woke mukuwutie-ho iwa wasuṟi.
47008010	Nyi ngatonga nakyo, kyamba iki kimwendye kiira nyo muwesonguo ikure mta fo wukowu chi kui iwuta tupupfo indi na kui ideda chila.
47008011	Indi wulalu mumarise na iwuta lilya, na chando mteseheṟye fo chila iya fuweidikyanyi na shiya muwode, na imarisa lilya nalyo.
47008012	Kyamba mteseheṟye fo chila kokoya fuiho nyi fuchihiṟye ipfo kundo kuwode kindo chi ipfo kundo kulawode.
47008013	Kihendeke kido chi kundu wengi wahende yanguyo nanyo muhende irohyo, kya indi nyi kipfa kya mng'ang'ana.
47008014	Oweṟe ilu lo wulalu mfoeṟa fonu fuire mbuṟye fowo kundu na mfoeṟa fowo fushike ihoya mwaanya foira mbuṟye fonu kundu mng'ang'ana fuwefo.
47008015	Na wudo ku-kuṟehye, Msa asanye shifoi naengeṟekyenyi, nao msa asanye shyangu nawuṟyenyi.
47008016	Indi Ruwa nawikyo mwaano kipfa kya wuidimi wulya wulya alemwamtsya nyo ipfo ngoonyi ya Tito.
47008017	Ma awewedye nahede ai mbawasye, indi wuidimi wulya wumbodye kyanyo womwitika kawi kaira kyaṟo kyecha na konu awodo m macha.
47008018	Indi handu hamu nao nyi lukaduma manowama ulya msa ai mwichike siṟinyi tsose kehamba ndumi ya sia ya okiio.
47008019	Manya chi ikyo tupupfo, kya ind alesambuṟo nyi siṟi tso naduane naso kya mwaano fu fuipfuṟukanyo fudo nyiso kyewikya Mndumii mng'ano na imanyisha mkuteseheṟye fodu.
47008020	Nyi wudo lukuringa ihenda iro wongo nyi mndu ma u kya osano lu luitambanyo nyiso lufo ludi.
47008021	Kyamba lokeitika ikumbuo kilya kisumuhana chi ipfo oshangunyi lo Mndumii tupu indi na ipfo oshangunyi lo wandu.
47008022	Indi monowama chu odu lomduma hamu nawo, nyio lulemkoya kafoi mndu mtambanyi kya shindo shifoi, indi wulalu awa mtambahanyi kawi akusirye nanyo adi.
47008023	Kyasia kiwe kya Tito, nyio mokyaṟo oko na mokyando onu; kiwe kya wanawawama wadu wo nyi wadume wa siṟi tso wariyo nyi mng'ano fo Kristo.
47008024	Kikashika oo mumanyishe mkundie fonu oshangunyi lo siṟi tso fuwe fochisumhanana kiṟumi kilya luweimhamba nakyo kowo.
47009001	Imṟehia nyo kya kitarama kilya kyetarama waele walya lyo liwewa ikapa lya kawi.
47009002	Kyamba njichi mteseheṟye fonu fo chila njifukushelia njemhamba nyo ipfo ko Wamakedonyia, ke Akaya nyi iwekuṟeheṟye wokya mta fo wukowu na nyashi yanu ilemwamtsa wafoi kya mwengeṟia.
47009003	Indi ngamduma wanawawama iwa kundu ipfo kundo luwekushelye kipfa kyanu lulahoyo-ho sonu, kundu mukae-ho mukuṟeheṟye chando njilehamba.
47009004	Kundu manya Wamakedonyia wakacha warianyi na inyi wawemkoya mulakuṟeheṟye lulashike ipfia sonu so njikuringe ihamba muwechipfia sonu nyo kya mkusihie fu lufurie.
47009005	Nkyo kilenjinenga ihamba ke na kikaki na njitutume wanawawama iwa wasonguo ishike konu walawe ilaṟa necha mwaano fulya fonu mwoone fuwei mteṟye nyo kui kyasa wuka kacha, kundu fukae-ho fochiwedya ihenda dambiko fuwe mwaano mwoone fulawone fochiwa cha ishido lya wuikeremi.
47009006	Nyi kikeri kiile, ke ichu mowaya wotonokwo echisambuo wotonokwo, na ichu owaya wosaṟia echisambuo wosaṟia.
47009007	Oryo mndu nalekie chando akudumbuya ipfo mdonyi kilawe nyi lya mnung'u ng'u kya mkoṟomu, kyamba Ruwa akundi mleki molekya na kyamu kilyi.
47009008	Nao Ruwa ai na pfinya yemfeṟya shanu sha mweena kya oryo kindo mkonu yose mochihelukya oryo ngata njicha yose.
47009009	Chando kii-kiṟehye, Nyi atomokye kainenga wakiwa, wucha woke wokaa mlungana.
47009010	Na ichu moinenga ichu mowaya mbeu moinengya mkate fuwe shelya echimuinenga mbeu na itsipfumbutsa na ifoeṟa echifeṟa maalutso ha wuhoṟotsu wonu.
47009011	Mochisuṟisho mudo kya shindo shose muwute-ho ilekya na mawoko hawi kyewonya Ruwa mwaano mwoone kui mweke fodu.
47009012	Cha kipfa wupfuṟukanyi wu wo odambiko ilu loindya Ruwa wo wulaiheluya waele sheluya moo isho washiwuṟye tupu, kya indi wufeṟye na Ruwa mfeṟa fo shyaano shifoi echiwikyo,
47009013	ipfo kundo wupfuṟukanyi wukeri wudi womshika imanyika wawuta-ho iṟumisha Ruwa kya wuhendeli wonu wohamba ndumi ya sia ya Kristo na kya mlungano fu mukuwodye nawo na wandu wose fuhoṟoki fudo.
47009014	Na iterewa wechimterewya wamuwodyo m maacha kya wutonga wo Ruwa wumpfumbukye nyo.
47009015	Ruwa nahende wikyo mwaano kya kisumbo kyake king'anye mdedye yose yekihamba.
47010001	Nao inyi Paulo ili njiimhambe wai ke ipfo oshangunyi njimkerye mmamiri indi ngamuwia ngolohoda ngamshika aleshe, nyi njikuwode na wuhoo na wuwongoya wo Kristo njemtutuma.
47010002	Indi ngaterewa kundu njilawone njechiwa mkahari njii ipfo oshangunyi kui mkusihie fonjinenga ihamba njechiwikya tumbe iwa weluhamba so cha ili luwei wandu wehendekya mbaṟi ya kimbihu.
47010003	Kyamba ichumia luichumia na mbihu indi lulakapana shida ya mbaṟi ya mbihu.
47010004	Kyamba shisha sha ngapano yadu shilakeri sha kiwandu, kya indi shii-shiwikye pfinya nyi Ruwa yewunduo mṟi mikare lochiwunduo mloshye ya kiwandu.
47010005	Luwewunduo na oryo tunja yekuirya wuṟango wo Ruwa, lochilaṟa na mhie yose iwe yechihendelya Kristo.
47010006	Natso lurie mteseheṟye fohoṟuo oryo wulemi wose, shika nyo momekutoṟikya wuhendeli wonu.
47010007	Shilya shii ipfo oshangunyi mushitukuye. Kokoya mndu akusirye koke amonyi ke o nyi ai mndu o Kristo, nawekusaṟa adi da ipfo koke amonyi ke chando o ai mndu o Kristo na wudo naso luwei wandu wa Kristo.
47010008	Kyamba kokoya ngaengeṟa ihamba kyeṟumisha wuheki wodu Mndumii aleluinenga wuwe womlunga wulawe womuwunduo njechipfia sonupfo.
47010009	Ndashike iwono cha nyi njikundi imwowesha kui baruo tsako.
47010010	Cha kipfa kwipfo wehamba, hoo baruo tsilamye, mnu na yapfinya, indi kiheri aiho o amonyi afafaa adi kui mbihu na mdedye foke nyi fomina.
47010011	Mndu modeda adi nakuteseheṟye ipfo koke mrimenyi iki, ke mkae iya lui nayo kui madedo ha baruo-hu lulamcha luwenyi nayo nyiyo iwe yadu ya kui mawuto lomcha so luwenyi.
47010012	Ma lulakwaamye ikuitala kimu na iwo wekumanyisha wawenyi ma ikulinganyisha nawo; kya indi ipfo kundo wakuheṟa wawenyi na ikulinganyisha wawenyi mpfondo waashye imanya hando wai.
47010013	Indi so lulakunda ikushela na kiṟumi kilawa ihesho, kya indi liwe lyechisumhanya kihesho kya kilya Ruwa alelupfungya kitane kyamelushitsa na ipfo konu.
47010014	Kyamba so lulakuengeṟeṟa cha wandu walashika mṟasa konu cha kipfa lulemshika na mṟasa konu lochionguo ndumi ya-sia ya okiio ya Kristo.
47010015	Manya lulakushela na kiṟumi kilawa ihesho ili kiwewiko na mweke fo mawina ha wengi indi lukushye ke mwidikye fonu fukang'ana lushike ilandaṟishyo mwaanya ipfo konu fuhianyi na kila kyadu kifeṟikye.
47010016	Luwute-ho yongoya ndumi ya sia ya okiio ipfo kundo kukeri kuleshe na konu, lulawone lochikuṟumisha kui kila kii-kipfungye ungi kyekuihetsa na shindo shilemmaa isungusio.
47010017	Indi mndu mokuṟumisha nakuṟumishe ai Mndumii-hu.
47010018	Kyamba chi ichu akuhamba amonyi awa mtechipfo shila nyi ichu aihambo nyi Mndumii.
47011001	Nanga munjidee ili njideda kitutu sha utambashi, e-wo munjidee.
47011002	Kyamba njiimlalakya nyo na wulalaki wo Ruwa, kyamba njiweimukosya mii umu njiendie Kristo sambuṟa njikeha.
47011003	Indi ngaowuo ke chando njoka iya ilelemba Ewa kui ngeṟo yayo nyi wudo mhie yanu ishike ifuṟunjo yechida wusunjukukye na wukeha wohalukya Kristo.
47011004	Kyamba kokoya ichu mocha kechionguo Yesu ungi sa lulamwongoye so ang'u mukaambya Mumuyo ungi mulawemambye ang'u ndumi ya sia mulaweiambye nyi molekya necha kihendeke kido.
47011005	Kyamba ngakumbwo ke njilawekaa numa ya mawasu halya.
47011006	Manya koya njiwei mleheshi kui ideda kya indi njii mlehetsi kui itichia, njiwemanyishie nyo ikyo kiheri kyose kui shindo shose.
47011007	Ang'u nyi ndenyamaṟa inyi ili ndekunyiṟa kundu nyo muhende iiro, cha kipfa njilemwongoya ndumi ya Ruwa iende sia njilawewesa wuonguo ngesa?
47011008	Siṟi tsingi njiletsisoka njeambyaho kitarama kyempfuṟukanya nyo.
47011009	Na mandi mbekeri konu njiwewuṟye njilawelemeṟa mndu. Kyamba iwuṟa lyako wanawawama walya wachee Makedonyia waleliichuṟa wakamaa. Kya shindo shose nyi njilekuṟisa njilamlemeṟe ma kitutu na njechikuṟisase.
47011010	Kiwulohi kya Kristo kikukerye na inyi kyo kyainenga kiṟumi ki kyako kilechishika ipfumbo ipfo shihongonyi sha Akaya.
47011011	Kimarete nyi ki? Nyi kipfa ndamukundi ko? Ruwa aichi.
47011012	Indi iki njiwuta na njechikaa njikiwute kundu njifurunjie walya mwaanya waifupfula waitse nafo mweeke fokung'anyisha naso ipfo kundu wakushela wawenyi.
47011013	Kyamba wandu chawo wakeri wasu wa wongo, waṟundi walembeshi, wekuhaluo mfano fo wasu wa Kristo wawenyi.
47011014	Nakyo chi ṟihopfo. Kyamba Satan amonyi nyi nekekuhaluo mfano fo malaika o sa.
47011015	Nkyo kimaduma kulawode handu heṟihisha ipfo kundo na waṟundi wake wakuhaluo mfano fo wapfuṟukanyi wa wuhoṟotsu; mtsitsionyi fowo nyi fochiidikyana na ngata tsawo.
47011016	Ngawuya ihamba ke ma mndu nalakusaṟe ke inyi nyi mtambashi; kya indi ma mukanjihia mudi kyasia munjiambye cha ili njiwei mtambashi na inyi njiwute-ho ikuṟumisha kitutu.
47011017	Kindo sa njideda wulalu njikideda kii kya mndumiipfo, kya indi kii cha ili njii na utambashi ili njikuwode na tewe lyekuṟumisha.
47011018	Ili kwipfo wafoi wakuṟumisha mbaṟi ya kiwandu na inyi njechikuṟumisha.
47011019	Kyamba nyi mokunda ichihiana na watambashi mui waṟango.
47011020	Kyamba nyi molekya kokoya mndu amutana singa, kokoya mndu amumeṟa, kokoya mndu ahenda imṟeha, kokoya mndu amkushelya, kokoya mndu amukapa kyamu.
47011021	Iki ngadeda kirie wusutsu cha ili luwei wafafa. Kya indi komkoya kwipfo ai na tumbe ya kindo kiwe na kiwe, ngadeda iki kya utambashi, na inyi ngawika nakyo tumbe.
47011022	Wo wakeri Waebri? Na inyi nawo. Wo wai Waisraeli? Na inyi nawo.
47011023	Wo nyi wapfuṟukanyi wa Kristo? Hondo ngadeda njisuko, ke na inyi kawi; njiwewodo nyi shiwira sheida shingi, njiwepfungo mapfungo herohya kota njiwekapa makapo nguka njiwerie ihenda ipfa njopfu tsifoi.
47011024	Nyi katanu ngamwambya ngapo makumi haana wuta-pfo imu tsiwei njiwawasye nyi Wayuda.
47011025	Kaṟaṟu ndekapo na malio, limu njilekumbyo maho, kaṟaṟu ndefunjikyo nyi ngalawa puti taa mbekeri ipalipalinyi kundu liṟungukye mnu wanda njekelea.
47011026	Shaṟo shako sa shifoi na shyaala moo ipfo medenyi na ipfo wasokinyi, na ipfo kipaṟikenyi na ipfo mesenyi na ipfo mṟinyi ya wandu ing'anyi na ipfo kundo kuwode olele na ipfo ipalipalinyi na ipfo kiidi kya wanawawama wa wongo.
47011027	Njiwei mfoye m maṟunda na mawina njewelaa dembo kafoi, njiwewodo n njaa na nyoda, njiwekuotoya keengi njiwei mrohye m mbeo na iwuṟa maṟao.
47011028	Kyasia iki kishikye, deya-pfo shingi, nyi kwiipfo mpeṟehetsanye fonjipeṟehtsanya mfiri yose nyilo oringo lo iringa siṟi tsose.
47011029	Nyio wu ahenda ifafaa na inyi njilasanzi nao? Nyio wu ai mpfulutse na inyi njilasanzi nao? Nyio wu ai mpfulutse na inyi njilaake?
47011030	Kokoya nyi kiwari ikushela inyi njikushelye shindo shehamba wufafa woko.
47011031	Ruwa chu moṟumisha mlungana ai Nde o Mndumii odu Yesu Kristo nyi aichi ke njilahamba wongo.
47011032	Ipfo Damasiko mchili o mangi Areta awekeri iringa mṟi fo Wadamasiko kundu nawone injiwada.
47011033	Na inyi ngamwitso iṟoṟinyi lya omombo lotengeta mṟi fu ngamhenda sotso omombonyi lulya njiwei mwowishe ikunjenyi ngamashuka mawokonyi hake.
47012001	Kiwaṟi ikuṟumisha, ma lilaende mbucha, na njechihoya ihamba mawonesyo na matambahaluo na Mndumii.
47012002	Njichi mndu o Kristo-hu nyio aledao huye mṟasa ruwehu lya kaṟaṟu maka yamsia wulalu ikumi na iina, nao kokoya awei mbihunyi mandi ho njichinyi ang'u alawei mbihunyi foke njichinyi, Ruwa aichi.
47012003	Mndu cho na njimwichi, kokoya awei mbihunyi mandi ho ang'u alawei mbihunyi foke njichinyi Ruwa aichi.
47012004	Nyio aledao mṟasa kashika paradiso kaicho madedo halechiwa ideda kyaho kwipfo mndu awode momu fohahambapfo.
47012005	Kya mndu cho njechikushelya, indi kyako inyi njimonyi njilechikushela shile nyi kya shilya shehamba wufafa woko.
47012006	Ma kokoya njiwekundi ikushela njimonyi njiwechitondokapfo kipfa njiwehamba kya lohi; indi ngakukarishya kundu njilawone mndu anjikumbwo kyeidya kilya awonyi koko amonyi na iicho enjiadanya.
47012007	Na kimaduma kya wunene wo matambahaluo halya nyi kundu njilakuichike njiame nkyo kitewe njii mkapye omambo lwohi ipfo njiamenyi tsako, nyio msu o Satan nankape nzina ndashike ikuichika njiame.
47012008	Kipfa kyake o ngamefuhya Mndumii kaṟaṟu ke nanjiwuke.
47012009	Nao kanjiwia, “Wutonga woko wukufoi kyamba pfinya yekekuholokya ipfo kundo kuwode wufafa.” Nkyo kimaduma kilya kinnengye sia iidye tsingi tsose nyi ikuṟumisha kya shilya shehamba wufafa woko, kundu pfinya ya Kristo insokye yekaa na inyi.
47012010	Nkyo imaduma kichihianyi na inyi kikeri kiile, ili njii wufafenyi ang'u shituryonyi ang'u shiwiṟenyi ang'u shiterengyonyi ang'u shipeṟehetsanyonyi shiwe shinjihoya kimaduma kya Kristo. Kyamba mandi njiiwufafenyi lyondo njii na pfinya.
47012011	Ngamewa tondo n nyo momenjiitikya. Kyamba kiwechia njiwehamba necha n nyo. Kyamba kulaweipfo kindo njewekaa nakyo numa ya ma-wasu halya ma kikawa chando inyi ndai kindo.
47012012	Cha kipfa shichano shehamba msu shiletano konu kui wusimiri wose kuwewonekyeho shichano na maṟihio na mawuto ha pfinya.
47012013	Kyamba kuwewode-pfo ki mulemdeo kyakyo numa ya siṟi tsingi shile nyi ili indi inyi njilalemulemeṟa cho? Hoi njihoṟyenyi deko lyo.
47012014	Ambuya ili nyi lya kaṟaṟu inyi njii mteseheṟe icha na konu, manya njechimlemeṟapfo. Kyamba ndaipfula shii shanu indi nyi nyo muwenyi njiimupfula. Kyamba kilawari wana wasanye wafee kisa kya indi kiwari wafee wakisanye wana.
47012015	Na inyi njiangi tupu njikufole njimonyi na ikufolyo kipfa kya mrima yanu. Kikawa njimukundi njido kya ngoseṟa nao inyi njianguṟyo ihenda kundo ko?
47012016	Indi kikuwiie kido, inyi njilemulemeṟanyi; kya indi ili njii mbafu njemṟeha na mtambo wai.
47012017	Alae! Nyi njimusokye kindo kui mndu njimdumye ipfo konu ma kawa u?
47012018	Njileamtsa Tito ngamduma njemsanza hamu na manowama ulya. Alewo kulako Tito alemusoka kindo? Alae chi luhendekye lui-wachili nyi Mumuyo fulya fulya lochisaya njayo tsilya tsilya?
47012019	Nyo mulemkuruo kacha ikusaṟa ke nyi luikapa nene ipfo konu. Nyi oshangunyi lo Ruwa luideda shepfuṟukanya mlungye fonu.
47012020	Kyamba ngaowuo ke kiheri njeshika icha njilamukoye chando njiwekundi imukoya nao inyi njishike ikoyo n nyo njiio mkao mulafukundi, kofia njishike ikoya muwudo-pfo shiloyo na wunyeng'i na wushimbi woshimbyana na wuṟingi woṟingana na shidedano na shiwehewehe na shimtengelele na shitohyo.
47012021	Kulawone Ruwa oko echinjinyiṟa ipfo konu ili njechicha-se lingi njishike ililia wafoi wanyamaṟie kacha manya walamhenda shika yeweṟo kya mkuteṟefutsye na kya mameluka na kya wulala waweshitanye.
47013001	Ili nyi lya kaṟaṟu ngacha na konu. Oryo kindo kyechikapo owanzo kui madumbu ha waṟingishi wawi ang'u waṟaṟu.
47013002	Mandi njiwei konu lya kawi njilemsonguo iikimba, na wulalu ili nji kuleshe nanyo ngawuya-se iikimba walya wawutie wunyamaṟi kacha na wengi wose ke ngacha-se lingi njilechiwika mwidyo.
47013003	Kipfa nyi muitika ihesha Kristo chu aimsanze na inyi echideda, nao sa alamuwiia nyo mfafa kya indi amukerye nyo menyi-pfinya.
47013004	Kyamba ma kikawa alewambyo msalabe-hu arie wufafa kya indi ai-ho na moo arie pfinya ya Ruwa. Natso na luifafaa lukuwodye nao, kya indi lochikaa-ho na moo lurianyi nao kui pfinya ya Ruwa yekuloṟa nanyo.
47013005	Kuheshenyi nyo muwenyi kokoya mukeri wuidiki-hu, muhendekekutichya muwenyi. Ang'u mulakuichyo muwenyi ke Yesu Kristo akukerye konu? Kilamewa ke mui-walakia.
47013006	Kya indi njikusirye nawo mochimanya ke so lulai-walakia.
47013007	Indi njiterewa Ruwa namringe iwuta kindo kiwicho, chi njikeri imterewa kundu so lumanyike lui wekiapfo kya indi nyi kundu muwe wewuta kilya ki kicha naso luwe cha ili lulawekia.
47013008	Cha kipfa lulaidima iwuta kindo kiṟunduma ya lohi indi kui kitewe kya kiwulohi.
47013009	Kyamba nyi kyaluinenga sia ili so lui wafafa nanyo mukawanga. Na kilya luiterewa kikeri kile, ke muhendesungusika.
47013010	Nkyo kimaduma ngaṟehya isho njii kuleshe kundu ili njechikaa-ho ndawone kyenjiitika njiṟunde na wunesi kui kiheo kya pfinya iya njimwenenge nyi Mndumii inteṟye yemuhoṟotsa ilainteṟye yemuhutsa.
47013011	Kyefurumya, wanawawama, kaenyi-pfo na sia, mukunde iikimbo, muwe mochikumbuo kilya kimu, mukae na ofoṟo, nao Ruwa menyi ikunda na ofoṟo echikaa hamu nanyo.
47013012	Muiṟikiṟane ipfo ngombanonyi njele. Iwo wai waele, wamuiṟikiṟa wose.
47013013	Wutonga wo Mndumii Yesu Kristo na ikunda lya Ruwa na kyando kya Mumuyo Mwele shikae nanyo mose.
48001001	Inyi Paulo njii msu, njilai msu ai mbike-ho nyi wandu manya kui mweke fo mndu mliwe, indi nyi kui Yesu Kristo na Ruwa Wande ichu alemṟutsa wapfunyi njii mbike msu.
48001002	So na wanawawama walya wai na inyi wose nyi loiṟikiṟa siṟi tsilya tsikeri ipfo Galatia.
48001003	Wutonga wukae nanyo na ofoṟo shiwukye ko Ruwa Wande na ko mndumii odu Yesu Kristo.
48001004	Nyio ichu alekudambika opfunyi amonyi kya manyamaṟo hadu kundu naluturuchwo iya iwuyana ili liwichwo lidi lya kiwulalu ilyo likeri ihenda. Ekiwutye adi kyeidikyana na kiteṟyo kya Ruwa odu Wande.
48001005	Nakae mowikyo kiṟumi kilunganyi maheri hose na hose. Amenyi.
48001006	Ngaṟihyo kyanu kya iweṟuka lyanu muweṟukye owinyi mudo mochiwuka ko ichu alemlaha kui wutonga wo ko Kristo mukawingya ndumi ingi.
48001007	Ma kulaipfo ingi iwei njicha. Shila kwipfo wechimpfulutsafulutsa wakunda ipfulwo ndumi ya sia ya Kristo.
48001008	Kya indi kokoya ma so luwenyi manya msu mwele mowuka ruwehu kwenyi kokoya luwemwongoya ndumi ikapanyi na iya lomemwongoya nyo, oryo ose awuta ado naolotsyo aseso nyi Ruwa.
48001009	Ikyo ngamehamba walalu faṟa ngawuya nakyo njehamba-se, kokoya kwipfo echimwongoya ndumi ya sia ya okiio ikapanyi na iya momeambya, naolotsyo oseso nyi Ruwa.
48001010	A ngadeda iki kyekulopa na wandu ang'u Ruwa ngesa? Njiwelanga ikukundishya wandu? Kima njiweikukundisya wandu njiwekikaa-se mṟundi o Kristo-pfo.
48001011	Na ngamṟingishia nyo, wanawawama, ke ndumi iya ya sia ya okiio muleongoyo nyi inyi ikeri ya kiwandupfo.
48001012	Njileiwada ko mndupfo, ma ikulosha njileikulosha njimonyipfo, kya indi nyi lilewa kui ikuloṟa lya Yesu Kristo.
48001013	Muwemeicho mbo kya mchumie foko fokuwada na wuindi wo Kiyuda wose mbeitika iterengya siṟi ya Ruwa mbelangye iikombetsa tupu.
48001014	Njiwei mdonyi fo warika wafoi na mkambo foko njeakya kiyuda kyose mbewa mokapanya kya ngoseṟa mawiko halya luwode hawukye ko waku.
48001015	Kya indi Ruwa awenteseheṟye kyako kyanya wokya wusunyi wo mai kawenkilahya kui wutonga woke.
48001016	Nao nyio matika na halya kiwemchihiṟye echimbonesya Mana oke kundu njidung'tsye mkambo ya wandu ndumi ya sia yake. Oweṟe na lulya inyi njilekuwada-ho njilawesongwo iwesana na wa-kimbihu na wa-kisamu.
48001017	Ndado na ipfo Yerusalemu ko wasoṟo walya walesongwo iwiko wasu. Kya indi njilehenda kulya Arabia, ngawuka-pfo njewuya-se lingi na kulya Damasiko.
48001018	Ikyo kyamba komsia-ho maka iṟaṟu ngado na ipfo Yerusalemu lumanyishane so na Kefa njiwetsinda nao mfiri ikumi na itanu.
48001019	Indi wasu walya wengi njiwewonanyi nawo manya ma umu owopfo wuta-ho Yakobo manawo o Mndumii.
48001020	Ambuya, na iki njiimuṟehya iya kikeri wongopfo, Ruwa aichi.
48001021	Ikyo kyamsia ngahenda masangenyi ha Siria na Kilikia.
48001022	Maheri halya njilemanyika ko siṟi njikristo tsii ipfo Yudaya kui oshangupfo.
48001023	Wawewa mowio tupu; aichu awei moluterengya kacha akeri yongoya wulalu mwidikye fu awelangye ifukombetsa kuwoka.
48001024	Wakakuwutya-ho iṟumisha Ruwa kipfa kyako inyi.
48002001	Matika ha numa ilindi kuwemsia maka ikumi na iina njilewuya-se ido na ipfo Yerusalemu njirianyi na Barnaba. Na Tito ngawemduo hamu na inyi.
48002002	Ngado njimwitike m mawonesyo na Ruwa. Njilewadambikya ndumi na sia ya okiio chando njeongoya mkambo ya wandu waiheshe, mnu walya wawesongwo iwikyo wuindi kundu njilaitike ihenda hando halechiwa na njilakoyo cha ili ndemehenda njido.
48002003	Kya indi na Tito mokyaṟo oko ili ai Mgriki manya alewawaso nahende idinopfo.
48002004	Ee ko; na wanawawama na wongo na waweipfo wawekusoṟowitsye-ho, kundu waale mkuachie fodu lufuwode so lui Kristo-hu Yesu kundu waluwihiṟe wusingenyi.
48002005	Wo lulewasehya ma oweṟe lumu kyekuwika shiawopfo, kundu ndumi ya sia ya okiio iwange konu injenyi iwe ya lohi.
48002006	Kya walya wawewadowado wenyi kiṟumi kyawo kinjiwode kya isongwo lyawopfo, Ruwa alakukundya mndu oshangu nawo ili wawei wenyi kiṟumi wawewode kyeanduyana na inyipfo.
48002007	Kya indi ili wawewonyi ke inyi njimdambikye ndumi ya sia ya okiio kya walya walaiwadine-cha Petro kya walya wai wadine.
48002008	Kyamba ichu mowanza Petro wungochi wo ko wadine kawewa mombanza na inyi wo ko walai wadine.
48002009	Wakawemanya kya wutonga wo Ruwa njimsumbe, nawo nyi Yakobo na Kefa na Yohane iwo wawewodo cha ngo tsa mbedia wakaweluenenga owoko lo kulyo so na Barnaba lo mbadano. Nafo fuwei fuile, ke so luhende ko walya walai wadine, nawo wawehenda ko walya wadine.
48002010	Na kya wakiwa tupu luwekaaho lochiwakumbwo. Kyo nakyo njiweitika ipfuṟukanya necha.
48002011	Indi nao Kefa mandi halya ha numa ilindi aleshika kulya Antiokia njilemdedya na pata kimaduma nyi alekuendie mti amonyi.
48002012	Cha kipfa mandi wa ko Yakobo walandeshika-ho o awelya handu hamu na wa mkambo ingi. Indi matika halya wo wamcha napfo kakuwukya kowo kawe kuwika kyanya kipfa aweowoye walya wadine.
48002013	Na Wayuda walya wengi wakawekulembetseṟa kikatewa na Barnaba kaṟungo nyi ikulembetseṟa lyawo.
48002014	Na inyi ili njiwewonyi walakuhoṟotsa na kilya kii-lohi kya ndumi ya sia ya okiio wakukisumhanye ngawia Petro mandi waweiho wose, Kokoya iyo ui Myuda uwekaa mbaṟi ya kihenu kuwoka ilai ya Kiyuda nyi ku okuwutya pfinya yeitika wahenu numa ikaa mbaṟi ya Kiyuda?
48002015	Kya wumndu wodu so lukeri wa Kiyuda lulai wanyamaṟi wapaṟikye ko mkambo ya wahenu.
48002016	Kya indi ili luweichi ke iwuta mawuto ha mawawase nyi wuwawaso lilasumhanza mndu shila iidikya Yesu Kristo na ikuwada nao nkyo kimaduma lulekuwada na Kristo Yesu na imwidikya kundu lusumhanzo wusumhanzo wowa na ikuwada na Kristo wulechiwa na mweke fo mawuto ha mawawase, cha kipfa kulaipfo ai nyama awechisumhanzo kui mawuto ha mawawase.
48002017	Indi so ili lowingya isumhanzo liwutikye Kristo-hu, kokoya lokumanyisha luwenyi ke so wanyamaṟi, a Kristo chi awei mtarami o wunyamaṟi mbo? Manya!
48002018	Kyamba kokoya ngawuya iwika kilya njilemsanja inyi mmonyi ngakumanyisha ke njii mtahachi.
48002019	Mawiko halya hakawetewa hamenyi njehakaya njii mpfu njikupaye nji na moo njeṟundya Ruwa. Ngamkapyo msalabenyi hamu na Kristo.
48002020	Wulalu-le chio inyi njikukerye-se na moopfo, kya indi mokaa na moo kui mbikye foko nyio Kristo. Moo fu fo nyamenyi njikikeri-se nafo njifurie njikuwode na Mana o Ruwa nao nyio anjikundi katana akudambikya opfunyi enkaya-pfo inyi.
48002021	Ngalekia wutonga wo Ruwa wuwuto kidipfo. Cha kipfa kima wusumhanzo wuwewuka ko mawiko halya maṟi Kristo alepfa kya wulya.
48003001	Nyo Wagalatia, mfurunjikye ihia! Niwu alemtondosha? Nanyo muweloṟoloṟo Yesu Kristo itane ambonekya mesonyi hanu chando awemkapye msalabenyi.
48003002	Na kindo kimu tupu ngakunda iwesana nanyo, ke muleambya Mumuyo Mwele kui iwuta mawiko halya ang'u iidikya na ikusirya na kilya muleongoyo ngesa?
48003003	Mfurunjikye ihia lohi? Kilya muweasye kui Mumuyo nyi mokunda iinutsya wulalu mbaṟi ya kiinyama ngesa?
48003004	Kiweṟihishye kidi nanyo momekihoyo wulya mboe? Na lohi kiwe kya wulya?
48003005	Kyasia ichu amsumba Mumuyo kaweamtsa pfinya njele ipfo mrimenyi yanu kitewe nyi mawuto muwesongwo iwinya naho mawiko halya ang'u iidikya na ikusirya na kilya momeongoyo mboe?
48003006	Chando nao Abrahamu aweidikye na ikusirya na Ruwa kawesendo nalyo lyembiia wusumhanzo.
48003007	Nahondo mukuwutye-ho imanya ke iwo wakuwode-ho wekusirya na Ruwa nyiwo-ng'u wana wa Abrahamu.
48003008	Nayo bibilia iwesongwo iwona ke Ruwa asumhanza wa mkambo ya wandu kui wuidiki wulya wokusiṟya nao. Nkyo kitewe alesongoṟya Abrahamu ndumi ya sia ya okiio kembia, Mkambo ya wandu ikae yechiwikyo ona luwukye kopfo lose.
48003009	Kyo kyaenenga wekuihetsaho wo wechiwikyo ona hamu na Abrahamu mkuihetso.
48003010	Indi walya wewinya mawiko halya wo wekaa shi ya oseso. Kyamba kii kiṟehye ke oryo mndu ose alechikaa na shilya shii shiṟehye kitabunyi kya mawiko nawe moshiwuta o naseso.
48003011	Kilya kimanyikye-ho na pata kikeri kiile, ke mawiko halya hewa hewikya mndu ngaya nasumhanzyo Ruwa-ho, cha kipfa ichu ai msumhanze o etsinda na moo akeri iwonyo kui wuidiki wokusirya na Ruwa.
48003012	Kya indi mawiko haichi wuidiki wupfo, ho hehenda na kilya kyehamba, ke moawutsya ishi shii shiwawase echikuwonya moo kui mweke fosho tupu.
48003013	Nahong'u Kristo amelutalaa so oseso loluwukya mawikonyi halya kachekuwika shi ya oseso lo kelukaya-ho so kikawehendeka na wuitiki wo kilya kii kiṟehye, ke momasyo kidi-hu o ai msese.
48003014	Kikawa kido kundu mkambo ya wahenu iwonyo ona lo Abrahamu kui mweke fo Kristo luweambya mumuyo fu fuwei mteṟye lochimwidikya na ikusirya nao.
48003015	Wanawawama, njidede kya kiiwandu. Ma mbukaho ya mndu iya ii mṟingishye necha kwipfo echifurunja manya iilachapfo.
48003016	Kyasia nyio Abrahamu kawesendyo shiteṟyo shilya wo na mombeu oke. Chi ahamba, na wambeu cha ili nyi wafoi, kya indi nyi adeda kya umu, na mombeu opfo nao nyio Kristo.
48003017	Kilya ngahamba na iki, ke mbukaho ii injilikye mengenyi nyi Ruwa yechiwa iwuto nyi mawiko halya haleitso-ho numa ili maka ilemsia mahanahaana na makumi haṟaṟupfo cha ili haweangatsa kiteṟyo kilya.
48003018	Cha kipfa kima wuhawi wulya wuwewa na mweke fo mawiko wuwekiwonekya-se kui kiteṟyopfo. Kya indi Ruwa alemsumba Abrahamu wo nga kisumhanye kiteṟyo kyake.
48003019	Kokoya na wudo kii nyi wuda kya mawiko halya? Hoo nyi haleengeryo-ho kui kimaduma kya matahachyo halya itane mombeu acha ichu ai msende na kiteṟyo kilya, wasu wa Ruwa waweiho kiidi wehadambikya owokonyi lo mosanza.
48003020	Kya indi mosanza akeri o ora lumupfo, indi Ruwa ai umu amonyi.
48003021	Wulalu nyi wuda? Mawiko halya na halehanyi na shiteṟyo shilya sha Ruwa ngesa? Ote ko! Kima mawiko haweipfo haweidima yende moo wusumhanzo na wuwechiwiko-ho kui kimaduma kya mawiko.
48003022	Indi bibilia ikaweshingya wose wunyamaṟinyi kundu kilya kii kiteṟye kishike isumbo, kiwe kisumbo kiidikyanyi na wuidiki wokusirya na Kristo kyesumhanya walya wakuwode nao.
48003023	Kya indi maheri halya ha wuidiki wokuwada nao halawendeshike luwei washingye nyi mawiko halya haweluringa itane wuidiki wulya wokuwada nao wushike iwonesyo.
48003024	Na wudo mawiko halya haweluwiia molutoṟishya Kristo, kundu luhendesumhanzo wusumhanzo wo wuidiki wo ikusirya nao.
48003025	Na wokya kiheri kilya wuidiki wo ikisirya nao womewonesyo okikaa-se lochitoṟyo nyi mtorishi ulyapfo.
48003026	Nanyo mose mui wana wa Ruwa kui wuidiki wu wokusirya na Kristo Yesu.
48003027	Cha kipfa nyo ilindi mulempatisyo Kristo nyio Kristo mukawemtana mṟaae yanu.
48003028	Nkwipfo-se kohambo, ichu m Myuda na ichu m Mgrikipfo, ma isinga na isumba, ma msoṟo ma mkapfo. Kyamba nyo mui wamu mose mulunganyi na Kristo.
48003029	Shi wudong'u mukalungana na Kristo nyi mowang'u mbeu ya Abrahamu mochiwa wenyi kyaasa kilya kiwekiteṟye muwe weduo kyoṟa.
48004001	Ngahamba, mandi halya mokyoṟa ai ndaka nyi ekedamya kidembo kimu na masinga ha kihamba kilya ma kikawa chando ai menyi okyo kyose.
48004002	Akaa ai mbike shi ya mngari na mwiṟichi momwiṟichya masaa hake itane ashika ikoya kiheri kilya kilesongwo iteṟyo nyi wande ii.
48004003	Nyi wudong'u naso, maheri lulawendeshike ikutimia nyi luweisingya shindo sha wuyana wu.
48004004	Kya indi ilindi kiawutysa maheri kilemcha Ruwa kawemdikya Mana oke kafeo nyi mndu mka kawewiko shi ya mawiko.
48004005	Kundu natalae na walya wawei shi ya mawiko halya, kundu naso luhende yambya wuwawa wulya na kamu.
48004006	Indi ili mui wana kawemdikya mumuyo fo Mana oke ipfo ngoonyi tsanu kemfuhia, hoi Aba, hoi Wande!
48004007	Nahong'ukikeri-se isingapfo, indi nyi ui mana. Komba mana kowewa na mokyoṟa kui pfinya ya Ruwa.
48004008	Nahong'kiheri na kiweipfo mulaweichi Ruwa mukawesingya maruwa halaipfo na pfinya lohi.
48004009	Indi maheri ha wulalu ili muichi Ruwa, kya ngoseṟa muichio nyi Ruwa, moidima-se muda ikuwihiṟa muwenyi na ko shindo shilya shifafa shikiwa shindo muwekundi iwuya ishisingya?
48004010	Ee ko mombuya iindya-se suku na meri na mashingo na maka.
48004011	Isho shinjiendie wuowu cha ili njilemṟundya kya wulya.
48004012	Muwe cha inyi, cha kipfa inyi njii cha nyo, ngamterewa, wanawawama. Ma muwenjidekyo kindopfo.
48004013	Muichi ke njilemwongoya ndumi ya sia ya okiio limu, ilindi njiwemtiṟimishye konu nyi wufafa wo nyama tsako.
48004014	Manya mulekuwutya-ho injimina ang'u injiselya mnyeripfo, kya indi mulenjiambya cha ili njiwei msu o Ruwa na Kristo Yesu amonyi.
48004015	Nyi hanga msonokoṟo ya sia ya okiio lonu iwekukaya ngesa? Ngamuṟingisha ke mandi halya kima kiwechiwa kyewuta muwechikuṟuo-ho meso hanu muwennenga.
48004016	Alewo ngamba mkituwa onu kipfa njembia kilya kikeri kya lohi?
48004017	Waipfo wemkapanya, indi chi kya wuchapfo. Ote, kya indi nyi wakundi imbihiṟa na ora lo nja, kundu nyo muwe mochiwakapakapa na matu matu yanu.
48004018	Kicha nyi ili mochikapanyo kya wucha maheri hose, chi kiheri kilya nji konu tupupfo.
48004019	Nyo mui wana wako, njikeri iwawyo lingi kya mafeonyi hanu ha kawi itane Kristo akumanyisha nanyo mui mfano foke.
48004020	Njiwodo mnu m macha hekaa konu wulalu njiwe momkundishya olimi loko kipfa njii mṟihishe kyanu.
48004021	Nyo ili mokunda ikuwika shi ya mawiko ke mbienyi-wo ke mulendeicho kya mawiko halya?
48004022	Kyamba ku kuṟehye, ke Abrahamu nyi awewode wana wawi; ichu umu awei o mka mhuṟe na ichu ungi awei o mka mkose.
48004023	Kya indi ichu o mka mhuṟe awemfee kui njia ya kiwandu, ichu o mka mkose kawewa kui kiteṟyo kya Ruwa.
48004024	Ikyo kilewutika kyeluenenga kichano. Nakyo kyehamba mbukaho tsiwi, imu ipaṟikye fumvu-hu lya Sinai, nayo yeduo wusingenyi, nyiyo yehamba Hagari.
48004025	Hagari, dedo lyo lyehamba fumvu lilya Sinai likeri kulya Arabia, nalyo liidikyanyi na Yerusalemu ya kiwulalu kipfa yo ikeri wusingenyi handu hamu na wana wayo.
48004026	Indi Yerusalemu ya Ipfo huye ikuachie injenyi nayo nyi ikeri ma adu.
48004027	Kipfa kukuṟehye, Chihio iyo ui mka mhumba alafee. Kesa-wo iyo ulawekupfungye, ili mfeṟa fo wana mfo icho amdee amonyi kawinga ichu ai na msangi.
48004028	Nanyo wanawawama, mui wana cha Isaki ili mulemfeo kui kiteṟyo kya Ruwa.
48004029	Kya indi chando matika halya ha kacha ichu alemfeo mbaṟi ya kiwandu kawewa moterengya ichu awemfee kui mbaṟi yaidikya Mumuyo o Ruwa na wudo kihendekye na wulalu da.
48004030	Kya indi bibilia ihambye ida? Kefuna-wo mka mhuṟe hamu na manoke, cha kipfa mana o mka mhuṟe kilechiwa naduo kyoṟa na mana o ichu mkose.
48004031	Manyenyi wanawawama, so lui wana wa kisingapfo indi nyi wa ichu akuachie.
48005001	Kristo ameluashuo wusingenyi kundu lukuachie ikuachia lya lohi. Kyo kimwenenge mukuhode, mulakilekie muwuye ipfungyo-se kilamyonyi kya wusinga.
48005002	Ambuya inyi Paulo ngambia, mukahenda idino Kristo echimtarama kindopfo.
48005003	Ngawuya iṟingishya, oryo mokunda idino nyi awodo naa nawe moṟundya mawiko halya hose.
48005004	Nyo ili muiho mokunda isumhanzo nyi mawiko halya nyi momaa ikuwuta mbihu-hu fo Kristo mukaweseṟukia wutonga.
48005005	Kipfa so ili lui wawanze nyi Mumuyo nyi luiweda luhedesumhanzo nalyo lyechiwa lukuwode na Kristo.
48005006	Cha kipfa ipfo Kristo-hu mbikye fochiapfinya-ho chi ifu fo mndu kokoya ai mdine ang'u alai mdinepfo, indi nyi ifu fo wuidiki wokusirya na Kristo wochikuhamba kui makundano.
48005007	Muweihenda mbele necha. A nyiwu alemulema kudende mulakihendelye-se kilya kii lohi?
48005008	Njowo yo yehomoya mbaṟi ii ingi mrimenyi yanu ii njioke nyi ichu alemlahapfo.
48005009	Kimombo kitutu kitarang'ae nkyo kyeketarang'a mbumba fo mso mcha fose.
48005010	Inyi njikusirye nanyo kui Mndumii-chu ke mochiilacha mhio yanupfo. Indi ichu momfurunjia mahio o echikudaya kidehelyo kyake ma kawa wu ma wu.
48005011	Kya indi nyo wanawawama, kokoya inyi njiweongoya-se odino nyi ki ili njiweiterengyosewo? Ikyo kiwewuta-ho kipfulutsa kilya, nkyo msalaba.
48005012	Poo! Aiwa waimwendie okachu lu nyi ki kyaima walakutane shitendo na kamu wo wawenyi!
48005013	Nyo mui walahe kundu mochikuachia muwenyi, wanawawama. Ikuachia lyo manya lilawe lyewikya mbaṟi ya kii nyama pfinya, kya indi muhoneryane muwenyi na wenyi mochikundana.
48005014	Cha kipfa wuwawaso wose wukuruwye idedonyi limu, nalyo nyilyo ilyo, kunda ichu uṟasanyi nao chando ukukundi iyo kumonyi.
48005015	Kya indi kokoya motufuana na iimadana ke-ambuyenyi mulawone mochimeṟana muwenyi na wenyi.
48005016	Na ngahamba, muchumie muiwaitike nyi Mumuyo, kyo kimwenenge mulechihenda yawutsya wulanga wo kii nyama.
48005017	Cha kipfa kilya kii nyama nyi kilehanyi na Mumuyo, na mumuyo nyi alehanyi na kilya kii nyama. Isho shi shiwi shewikyana kitumuo kikatewa mulawute iki murie iwuta.
48005018	Indi kokoya mokaṟo nyi Mumuyo mukeri shi ya mawiko halyapfo.
48005019	Mawuto ha kii nyama ho hamanyikye na pata chando hakeri. Naho hai cha iha, wuṟuhui, mbutie iteṟefutsye mrima, wukuwu.
48005020	Wuindi woindya mfanano ya ruwa liwe na liwe, wuhanga wuwicho, shituwa, mlusano, wuṟiinganyi, wuduitsi, shiloyo, mapaṟatsano, malehano, wunyeng'.
48005021	Wunanzi, itandaluo ndeu, na shindo shingi cha ishi, kyasho ngasonguo imbia chando njilewembia, ke wewuta wado wo wechikudaya wumangi wo Ruwa wuwe kyoṟapfo.
48005022	Indi iki Mumuyo awikye nyi kikeri kiile, nyi mkundie, msiha, ofoṟo, wuhoo wung'anyi, wulalutsu wo kyamu, wucha wo mrima, wusalari, woloru, ikusanza lya mrima.
48005023	Kwipfo mawiko hechidekya ishi shikeri shidipfo.
48005024	Indi iwa wai wa Kristo Yesu wo wekekapya shii nyama shawo msalabeny hamu na wulang'a na wulanga.
48005025	Kokoya nyi Mumuyo aluenenga moo, kyasia naso luchumie mchumie fusumhanye Mumuyo.
48005026	Lulakushele na shindo sha maai lochianduyana na inyeng'ana luwenyi na wenyi.
48006001	Wanawawama, kokoya kwipfo sa arendemka kaho, kembihiṟyenyi kambenyi kui mumuyo mwoloṟu nyo mui wenyi Mumuyo. Kekuṟise-wo kulawone ochitewo kumonyi.
48006002	Mudaṟane mhanda muwenyi na wenyi. Mukawuta mudo nyi mowika-ho kilya Kristo aluwawasye.
48006003	Cha kipfa ipfo kundo mndu aikumbwo ke amba mndu nao alai kindo lohi nyio akulemba amonyi.
48006004	Indi oryo mndu nakudedye amonyi echiringa kilya o aiwuta. Nkyo kyechimwenenga nakutindilie kya ikuṟumisha lyake amonyi nalarohyane nalyo na mndu ungi.
48006005	Kipfa oryo mndu ose echikudika mhanda foke amonyi.
48006006	Ichu ailosho idedo lya Ruwa natoshane na ichu aimlosha.
48006007	Manya muladeko, Ruwa ewa inyeṟopfo. Kipfa hando halya mndu akumba-ho mbeu nyihondo echikusambuya-ho kilya kii kyake.
48006008	Mndu kawa mokumbya ipfo nyame-hu tsake, na ipfo nyamenyi echikuwutya-ho ihenda inyamaṟika. Mndu kawa mokumbya Mumuyo-hu na ipfo Mumuyonyi echikuwutya-ho ikaa na moo mwele fo mlungana.
48006009	Kyasia luhende iwuta kilya kii kicha lulalemo. Lukakaa ludo lulawuya numa naso na lochikusambuya kii kyadu ilindi matika halya ha mateṟye heshika iwoneka.
48006010	Kyasia ili luise na mwaanya luhende iwutya wandu wose kilya kii kicha, indi kilya kya mwengeṟya nyi lochiwutia walya wawadanyi na Kristo hamu naso.
48006011	Ambuyenyi, shichano chando shing'anyi ngamṟehya nasho kui-owoko loko inyi njimonyi.
48006012	Iwo wakundi ichihiana na wengi kui nyama tsawo niwo waimuitika muhende idino, kundu walashike iterengyo kimaduma kya msalaba fo Kristo. Nkyo tupu.
48006013	Cha kipfa manya iwo wahenda idino wekehendelya mawiko halyapfo, indi wakundi nyo mudino kundu ipfo nyamenyi tso tsanu wawute-ho ikuṟumisha.
48006014	Indi kyako inyi njichi kiṟumi kingipfo shila nyi kya msalaba fo Mndumii odu Yesu Kristo. Mfo fonnenga wuyana wukambiia wupfu na inyi ngawuwiia mpfu.
48006015	Kipfa manya mbika ii injidine manya ii ilai njidine ikeri kindo shila mbika ii njihyapfo.
48006016	Walya waihenda mbele wetuma njayonyi tsa osenge lu, ofoṟo na osaṟio luwasokye luwesokya na Israeli ya Ruwa.
48006017	Nahong'u mulakiengeṟe injiwinyisha na shindo kyamba njirie shichano sha Yesu shii shitochye mbihunyi foko.
48006018	Wutonga wo Mndumii odu Yesu Kristo wukae na mumuyo onu, wanawawama. Amenyi.
49001001	Inyi Paulo njii msu o Kristo Yesu njimbike-ho nyi Ruwa ngamwiṟikiṟa nyo mui waele wa ipfo [Efeso] mukuwode na Kristo Yesu.
49001002	Wutonga wukae nanyo na ofoṟo ilu shiwukye ko Ruwa Ndeyadu na ko Mndumii Yesu Kristo.
49001003	Nawikyo kiṟumi Ruwa ichu Nde o Mndumii odu Yesu Kristo ameluonyisha na ona lo kimumuyo lose lurie shisumbo sha ruwehu shii na Kristo.
49001004	Nakyo kihianyi na kilya kilemnenga alelusambuṟa kimu nao matika halya wuyana wu wulandewiko kundu lukae waele lulawode mti ipfo oshangunyi loke.
49001005	Nyi ikunda ili aleluteseheṟya wuwana wo koke amonyi kui Yesu Kristo chando kiwechihianyi na mhie foke.
49001006	Kundu wutonga wo wusuṟi, wokye iwo alelusumba kui mkunde oke wuhende iwikyo kiṟumi.
49001007	Nyio lukuwode nao ai ndalai kui samu yake awewa mhoṟye fo mafurunjo fuidikyanyi na mfeṟa fo wutonga woke.
49001008	Nawo nyiwo alewulufeṟya kui wuṟango na wutichi wose.
49001009	Echilutambahaluya kyama kikoome kya mhie yake kechidumbwo ado ipfo koke amonyi.
49001010	Na wudo awekuteseheṟye koke amonyi ke maheri haawutsyo nawike-ho wuiṟicha echiwikya mbika ii yose mdo fumu. Nafo nyio Kristo, ya ruwehu na iya wanda ii isanzyo ipfo kokye o.
49001011	Ipfo kokye mpfo kundo naso lomewonyo-ho kyadu luwesongwo isambuṟo nyio kui mteṟie fusumhanye ichu mowika shose kui chila ya mhie foke.
49001012	Kundu luwe lochiwikya wusuṟi woke kiṟumi so lulewooka iinengya Kristo lochiwedya Kristo.
49001013	Nanyo-da ili muleicho idedo lya kii lohi lya ndumi ya sia ya okiio lonu mlememwidikia na ikuwada nao, na ipfo koke muwepfindihisyo nanyo kui kisumbo kya Mumuyo Mwele ichu awemteṟio.
49001014	Nao ai mbetesa ya kyoṟa kyadu motalaa walya wawode menyi, kundu wuitoṟi woke wuwikyo kiṟumi.
49001015	Nkyo kyannenga na inyi wokya ndeicho kya wuidiki wonu wokuwada na Mndumii Yesu na kya mkundye fonu fokundana na waele wose,
49001016	njekeana kitsitsi kimaduma kyanu njechimhamba shiterewonyi shako.
49001017	Kundu Ruwa chu o Mndumii odu Yesu Kristo nao nyio Wande menyi wuitoṟi ili molanga immanya namwenenge Mumuyo motambahalwo nawe momṟangusha.
49001018	Nao nawe moitsa sa ipfo ngoonyi tsanu kundu mumanye kilya kyakunda iwedyo kimcheye na ndaho yake muwemanya mfeṟa fo wusuṟi wo wuitoṟi wo kyoṟa ateseheṟye waele.
49001019	Mumanye na wuidimi woke chando wuikolonye shose ailukaya nawo so luidikye na ikuwada nao, nawo nyi wuwonekye ipfo kundu alekupaya na wuitiki wo pfinya yake chando wui.
49001020	Na ipfo ko Kristo kawekupaya ado kashika imṟutsa wapfunyi kamdamiṟa ora lo owoko loke lo kulyo ipfo ruwehu.
49001021	Kidembo kyake kisongoe oryo wuwee na wusuṟi na wuidimi na wuchili wose na oryo wunene wo oryo rina lyechiwa isendo maheri ha kiiwulalu ang'uhalya hechiitumana naho.
49001022	Nyi alemleṟya shose piu shi ya madende hake kawembika mdo fo siṟi mochilia shose.
49001023	Nayo nyiyo mbihu foke fochiawukyana na ichu aawutsye shose mbikenyi yose.
49002001	Kyanu nyo muwei opfunyi lo madeko na manyamaṟo hanyu.
49002002	Muwehendekye mukuwode naho kui wuitiki wo wuyana wo kiiwulalu kya wuyana wu na wo moapfinya aiapfinya mumuyonyi, nyio moweṟu ulya echikupaya na wandu walaidikye na wulalu da.
49002003	Natso loose luwei chawo luweichumia lui na lango tsa nyama tsadu lochikupaya na wuitiki wo nyama na wo mahio, naso luwei wandu wapfulutsye nyashi kui mbaṟi cha walya wengi.
49002004	Indi o Ruwa molunga isaṟia ili awelukundi na mkundie funganyi fudo.
49002005	Kaluwika so moo fumu na Kristo matika halya luwei wapfu kui manyamaṟo nyi mui wakiṟe kui wutonga wo Ruwa.
49002006	Hamu na Yesu Kristo kawemṟutsa kechimdamiṟa kipfumbinyi kimu na Kristo ipfo ruwehu.
49002007	Nyi wudo aleloṟa wandu wa maheri halya haitikiria mfeṟa welu fo wutonga woke kui wucha iwu ailuwutya so lui walungye Kristo Yesu.
49002008	Cha kipfa mui wakiṟe kui wutonga kui njia ya wuidiki. Lyo lilewutika kui pfinya yanupfo; nyi kisumbo kya Ruwa.
49002009	Chi mawuto hanu haweliendepfo, kundu manya mndu nalakuwutye-ho ikuṟumisha.
49002010	Kipfa so lui owiko Ruwa; lulewumbyo Kristo Yesu kundu lochiwuta mawuto mecha iho Ruwa alesonguo ihaṟeheṟa kundu luhende ikupaya naho.
49002011	Kusaṟenyi, ke ili kacha muwei mkambo ya wandu wai nyamenyi, muwesendo mulai wadine nyi wayuda wekyekuhamba walya wa odino nalo lui lo mbaṟi iya yekewuto nyamenyi tsa mndu kui owoko.
49002012	Matika halya nyo muwei na Kristo-pfo, muwei wahenu ipfo mengenyi ya Israeli muwedamye mbai ya mbukaho ya kiteṟyo kilya mulawei na kindo muwei, muwei iya wuyana mulawekuwode na Ruwa.
49002013	Indi wulalu ipfo Kristo-hu Yesu, nyo ili kacha muwei wa kuleshe momecha wa afui kui samu ya Kristo.
49002014	Kipfa nyio ai ofoṟo lodu msanzi mosanza Wayuda na wandu wa mkambo ingi wawe wamu kedmya mfo fulya fuwei tunja fuwewika kituwa kilya.
49002015	Na ipfo mbihu-hu foke kawewuta nafo wuwawaso wulya wuwei wo mawiko ha wuitiki echiitsa-pfo ofoṟo.
49002016	Kundu wa njora tsi tsiwi nawawike mbika imu ii ya Kristo amonyi ya mndu mhya nawewaoloṟya wa njora tsi tsiwi Ruwa ipfo mbihu-hu fumu kui msalaba echiwaha na mweke fofo kituwa kilya.
49002017	Nao Kristo nalecha ado echimwongoya mbonyi ya Sia ya ofoṟo nyo muwei wa kuleshe na Ruwa Kaweongoya ofoṟo lu na Wayuda walya wawei wa afui na Ruwa.
49002018	Kyamba nyio lumbode ai moluitsa na ko Ruwa so wa njora tsi tsiwi Wayuda na wa mkambo ingi kui Mumuyo chu umu.
49002019	Nkyo kyainenga nanyo mulakikeri-se wahenu ma wasami, indi mui wa mṟinyi fumu na waele mui na wa kanyi ko Ru̱wa.
49002020	Mui wawike kiwanje-hu kikiwikye nyi wasu na waikimbi, ipfo kundu Kristo Yesu akukerye-pfo iho lya ndumba mowanza kyose.
49002021	Nyio ai mopfunga mbika ya mba yose yechingana ikeri hekalu yele kui Mndumii.
49002022	Kui ikulunga nao, nanyo da mochiengeṟyo-ho napfo ipfo mbikenyi muwe kanyi ko Ruwa kui Mumuyo.
49003001	Nkyo kitewe inyi Paulo njii mpfungo o Kristo Yesu kipfa kyanu mui wa mkambo ingi njiterewa Ruwa.
49003002	Mukamemwicho mbo wuiṟichi wo wutonga wo Ruwa njilewawasyo kyanu.
49003003	Ngammanyisho kyama kikoome kui kilya mawonesyo chando njilewooka ihamba (Ngarehia ko kifui.
49003004	Mukaisoma moiduma imanya wutichia woko wo kyamenyi kya Kristo.)
49003005	Kilya kilawemanyishyo wandu marika halya ha kacha indi wulalu Ruwa kamanyishia wasu wake waele na waikimbi kui Mumuyo.
49003006	Kyehamba ke wa mkambo ingi waengeṟyo kyoṟenyi na mbihu-hu kimu na Wayuda osengenyi lo kiteṟyo kilya kikuwode na Kristo Yesu kui Ndumi ya Sia ya okiio.
49003007	Kyayo nyio inyi ngamtano mṟundi kui isaria mopfuṟukanya kui kisumbo kilya kya wutonga wo Ruwa njimwinenge kui wuitiki wo pfinya yake.
49003008	Inyi njii mtutu o wandu wose wa Ruwa. Indi njimwinenge wutonga wu woongoya wa mkambo ingi Ndumi ya Sia ya wusuṟi wo Kristo iwu wulawa itumo,
49003009	njiwatambaṟuye wandu wose wuiṟichi wo kyama kilya kya ko Ruwa mbiki o shindo shose iki kiwei kikoomye maheri halya ha kacha mṟamna.
49003010	Kundu wuṟango wo Ruwa iwu wufoi mbaṟi wumanyishio wasongoru na waapfinya wa ipfo ruwehu, nyi yo siṟi.
49003011	Kisumhanye chila ya mṟamna Ruwa aleiwika iwei ya ko Kristo Yesu Mndumii odu.
49003012	Na ipfo kokye lukuwode lui na wutumbe wokushitsa-ho lochikusira kui wuhendeli wu woke.
49003013	Ikyo nyikyo ngaterewa mulahende iwichuyo kipfa kya shiwira shako ngalisyo kipfa kyanu, nasho shikeri imwendye kiṟumi.
49003014	Nkyo kimaduma mkundie fo Kristo ngapfira ndi tsako oshangunyi lo Wande.
49003015	Ichu adumbuye oryo mbaṟi ya wandu rina ma ikeri ruwehu ma ikeri orukenyi.
49003016	Kundu kui kisumbyonyi kya wuitoṟi woke namwenenge muhende iṟamtsyo pfinya ipfo wumndunyi wo kya mba kui Mumuyo oke.
49003017	Kundu Kristo nakape kanyi koke ipfo ngoonyi tsanu kawe kui wuidiki mochikaa mokapya mri ipfo kiwanjenyi kilya kii kikunda.
49003018	Kundu mukuidimye necha hamu na wandu wose wa Ruwa imanya wulandari wokyo na wuleshe na wo-huye na wo-shi.
49003019	Na imanya ke kikunda kya Kristo king'anye mtichie ya wuṟango yose kundu muwelutso itane mochikaa na welu ya Ruwa yose.
49003020	Ichu aidima iwuta kya woeṟa shing'anye shilya luiterewa ang'u ikusaṟa shose kui pfinya iya iludung'anye so.
49003021	O Ruwa ai na kiṟumi ipfo siṟinyi na ipfo Kristo-hu Yesu kishike ikooya marika na maheri hose. Nkyo kya lohi kyandio.
49004001	Na wulalu inyi ili njii mpfunge kipfa kya iṟundia Mndumii ngamwikimba ke muchumie mchumie fusumhanye ndaho i mui walahye.
49004002	Mchumie fu fuwade ikunyiṟa lyose na woloṟu wose na mununyie fose mochidarana muwenyi na wenyi kui kikunda.
49004003	Ili mohidya necha iringa mkae fo mumuyo fokaa wamu kui kilunga kya ofoṟo.
49004004	Kwipfo mbihu fumu, kwipfo na Mumuyo fumu chando mui walahie mbedyenyi fumu fo ndaho yanu.
49004005	Mndumii nyi umu, wuidiki nyi wumu, wupatiso nyi wumu.
49004006	Ruwa nyi umu nao nyio Nde o wose mokaa hiaa wose mokaa mrimenyi ya wose.
49004007	Indi oryo mndu onu ose amsumbe wutonga kui kihesho kya kisumbo kilya aleinengo nyi Kristo.
49004008	Nkyo kimaduma Biblia ihambye, “O amedo na ipfo huye kawewada wapfungo kainengya wandu shisumbo.”
49004009	Ili amedo nyi kiki shila nao alemsokya hando halya hakeri shi ya hengi ha wanda ii?
49004010	Mokusokya na mokudoya-ho nyio umu mfi, aledo huye ya maruwehu hose kundu na weluo wuyana-wu kose welu.
49004011	Nao nyio aleinenga wandu shisumbo: Iwa wawe wasu, na iwa waikimbi na iwa wedung'anyitsa ndumi ya okiio na iwa walisi na walosha.
49004012	Keteseheṟa wandu wa Ruwa kya oṟundo lo Kristo shyaando shewika mbihu fo Kristo,
49004013	itane loshika ikoya so lose wukimu wo wuidiki na wo imanya Mana chu o Ruwa; luwe wasoṟo wasanze wechia woose msanze mochia ose watoṟikye welu ya wusuṟi wo Kristo.
49004014	Kundu lulakikae-se cha wakoku luwechiweṟutsoweṟutso na ipongitsopongitso nyi oryo otanu lo ilosha lya wandu walembi kundu wadetse wengi kui mtaambo.
49004015	Indi ludede kilya kii lohi lui na kikunda lochikualukia kya shindo shose ipfo mndu-hu ichu umu-ho akeri mdo, nyio Kristo.
49004016	Ipfo kofo mbihu fu fose fukuwutya-ho ikaa fuu mpfungananyishe fui msanze foende-ho yalukya lya mbihu kui oryo mpaye ya mwengeṟia fusumhanye wuitiki wuu wuhawye oryo kilungo kimu kyose ya ikuhelwo fumenyi kui kikunda.
49004017	Na wulalu kilya ngahamba na iṟingishya njikuwode na Mndumii nyi kikerikiile, ke mulakikuhendye cha wandu walaichi Ruwa wekekuhendya mhie yawo iwewa ya shindo sha melemele.
49004018	Mdo yawo ii mruwye meema, moo fo Ruwa fowawiia wuhenu kui wutondo wulya wui nawo kui wuumu wo ngoo tsawo.
49004019	Nawo ili wai ngarama wamekudambikya wulalenyi wo iwuta oryo kindo kya ngafu kyose sanza na wuehi.
49004020	Indi chi wudo mui wapfunde Kristo-pfo,
49004021	mleicho napata kyake na iloshyo mui nao, ke kilya kii lohi kikeri kiidi kya Yesu.
49004022	Kuatuonyi mbikie fo wumndu wo kacha muwekupaye nawo kuwoka, nafo nyi fukeri ideka kui lango tsa wulembi.
49004023	Indi mukulawuo wuhya kui mumuyo fonu na mhie fonu.
49004024	Mukuwikye mṟaye ya mndu mhya ichu amuumbe kui ofano lo Ruwa kui wuhoṟotsu na sungusihu ya kilya kii lohi na wuele.
49004025	Ko ikyo lekanenyi na kilya kii wongo Dedenyi kya lohi oryo mndu ose na ulya aṟasanyi nao kipfa orio umu onu nyi kiwungo kya mbihu fo Kristo.
49004026	Mukadoso nyashi manya mulawute kya wunyamaṟi. Mulalekie mnengeṟi fuolokye mukuwode na okuchukuchu.
49004027	Mulawone molusana mwaanya.
49004028	Muiwi nalakiiwe-se, indi naṟunde necha nawe motambahanya kilya kii kicha ekisungusia na mawoko hake hamenyi kundu nakuwonye-ho kyenenga na ulya akiwuṟye.
49004029	Dumbunyi lyanu kulawuke-pfo idedo lyiwicho; indi oryo idedo lii licha lyetarama wengi, lilele na walya kowuṟyo, kundu waimwadanya.
49004030	Manya mulawichuye Mumuyo chu Mwele o Ruwa alempfindihisya mkonu fulya fo oletso.
49004031	Lekanenyi na wupusu, na wushimbi, na nyashi, na kifahyo, na kirumo hamu na wumbafu wose.
49004032	Kya indi muwade mrima mhoo; muichyo mndu wukiwa mochihoṟyana muwenyi na wenyichando nao Ruwa alemhoṟya kui Kristo.
49005001	Kikawa kido muwe mokuwaakisha na Ruwa cha wana wakunde.
49005002	Muchumie mhendo fuu mchilie nyi ikunda, chando nao Kristo awelukundi kahenda ikudambikya Ruwa hando helukaya-pfo so kambiia odambiko na kidaso sha opfamo sa lolo da.
49005003	Indi wuṟuhui na wulala wose na wuehi manya wulasendo ipfo konu chando kiwari wana Ruwa.
49005004	Ma shindo sha wuruhui na wuṟenze; ma sumu tsa wutondo ma piṟisi yepiṟa. Ishi shose shisumhanyipfo, kya indi kisumhanye mnu nyi madedo heindia Ruwa na iana.
49005005	Nakyo nyikyo mukiichi mukamanya ke kwipfo mṟuhui oose ang'u o wulala ang'u mwehi nao moindya maruwa ha wongo awode kyoṟa ipfo wumanginyi wo Kristo na wo Ruwapfo.
49005006	Mulawone mndu echimlemba na madedo ha wulya. Kipfa kya ishi nyashi ya Ruwa ikeri ichea wandu wa oleho.
49005007	Ma mulawe wodoyawo wa njia ii.
49005008	Kipfa kacha muwekeri meemenyi, wulalu mukeri sa kui ikulunga na Mndumii. Chumienyi mui wana wa sa,
49005009	na sa yo yechiwono wuchenyi wose na wuhoṟotsunyi wose na owikonyi lo kii lohi lose.
49005010	Mochitambahanya kilya kichihianyi na Mndumii.
49005011	Ma mulakusanze na wewuta mawuto halai mecha, halya ha meema, kya indi muwadedye.
49005012	Kipfa shilya shekewuto nyiwo kiṟika shiendye mndu naṟenze na ishihamba.
49005013	Indi shose shekyuwutio senyi shimanyikie.
49005014	Kyamba shose shawutio kundo kuwode sa. Nkyo kimaduma; kohambo “Pang'uka iyo olaa, uṟukye uukye wapfunyi, nao Kristo echikulimika.”
49005015	Muambuye mnu nekuṟisa chando mochumia cha ili mui waṟango. Mulawe cha ili muwuṟye wuṟango.
49005016	Muwe mochihinja na mwaanya fo oweṟe muwode kipfa mkonu ii injiwicho.
49005017	Nkyo kimaduma mulawe cha ili mui wadumbwo mdo, kya indi muidikyane na kilya Mndumii akundi.
49005018	Ma mulakunanze na mpfinyo fuwode kidetsa okiio, indi muichuṟo nyi Mumuyo Mwele.
49005019	Mochiwiana shiimbo sha njopfundo na sha wuindi na sha wuitiki wo Mumuyo. Mowee moimbya mndumii ipfo ngoonyi tsanu na imwamtsya misinango fo wuindi.
49005020	Anenyi Ruwa Wande maheri hose kui rina lya Mndumii odu Yesu Kristo kya shindo shose.
49005021	Muwe mochikunyiṟyana ipfo makambenyi hanu muwodo nyi wuowu woowuo Kristo.
49005022	Waka wakunyiṟye wamii wawo cha ili nyio Mndumii waimhidya.
49005023	Cha kipfa mii ai mdo fo mka chando nao Kristo ai mdo fo siṟi, o Kristo amonyi mkiṟi o siṟi ii mbihu fokye.
49005024	Chando siṟi ikunyiṟye Kristo na wudo waka wakunyiṟye wamii kui shindo shose.
49005025	Nyo wamii kundenyi waka wanu chando nao Kristo alekunda siṟi kawekudambikyaho mwano amonyi hando hayo.
49005026	Kundu naitane njele echiihaṟamisha kisambyonyi kilya kya mṟinga furianyi na idedo.
49005027	Kundu naihoṟotse oshangunyi loke amonyi ikeri siṟi ya kiṟumi ilawode mlesi ma paṟi ma ki kya shindo cha isho indi kundu iwe njele.
49005028	Na wudo kisumhanye wasoṟo ikunda waka wawo cha mbihu yawo wawenyi. Ichu akundi mka oke nyio amonyi akukundi. (
49005029	Ma indi kuipfo mndu awesuo nyama tsake amonyipfo, kya indi nyi eketsilela na yoṟa chando nao Kristo awutie siṟi yake.
49005030	Kyamba so lui shiwungo sha mbihu foke.)
49005031	Nkyo kitewe Biblia ihambie, mndu o wandu echida ndee na mae kechiwadana na mka okye, nawo wa wawi wechiwangu mbihu fumu.
49005032	Ikyi nyi Kyama kikoome kying'anyi inyi ngasenda nakyo Kristo na siṟi yake.
49005033	Nanyo-da kimuwaṟi kui mndu kui mndu oryo ose nakunde ado mka oke cha ili akukundi amonyi. Indi mka nahende yowuo mii.
49006001	Nyo wana, indienyi wafee wanu kyamba ikyo kisumhanyi.
49006002	“Indya ndeo na mayo, lyongu iwawaso lisonguo lii iteṟye ona kyanya.
49006003	Ke kundu ochiwona ona na moo mleshe iya orukenyi.”
49006004	Nanyo mui wande mulapfulutsye wana wanu nyashi, indi muwaholotse kui wutoṟishi na wuikimbi wo Mndumii Kristo.
49006005	Nyo masinga, mwidikye wanene wanu wa iya orukyenyi kui wuowu na madima cha ili nyi Mndumii Kristo muimhidyaho, muwode ngoo tsikusinjukuṟye.
49006006	Mulakae na wuindi woringa meso ha mndu cha ili mokunda ichihiana na wandu, indi cha masinga ha Kristo mochiwuta kui mrima kilya Ruwa akundi.
49006007	Muwe na wukesi cha ili mulaisingya wandu indi mndumii amonyi.
49006008	Kumbwonyiwo ke oryo mndu ose kindo aleuta kiwei kicha, manya awei isinga manya msuṟi, echikitao nyi Mndumii.
49006009	Nanyo mui wanene na wudo mwe mochikaya mudumbue kya ipoma lilya, ili muichi ke Mndumii owo na onu nyi kulya ruwehu ai. Na kulya koke kwipfo iindya mndu oshangunyipfo.
49006010	Kya shingi shose mukuwanzye Mndumii-hu na wunene-hu wo pfinya tsake.
49006011	Raenyi shisha sha Ruwa, kundu muidime ilema mtambo njiwicho yetengeta ya mkumbi ulya.
49006012	Kipfa ngapano iya ikeri yadu ilai yekapana na wawode samu na nyama, indi nyi yekapana na waapfinya na weduo shida na waitoṟi weitoṟya wuyana wo meema ifu na mumuyo ya wumbafu ikeri shi ya ruwehu.
49006013	Nkyo kimaduma murae shisha sha Ruwa shose, kundu muidime ikuhoda mkonu fulya fo kiwi, mukamaa iinutsya shose mukie-ho mochihoṟoka.
49006014	Horokyenyi wulalu mukupfungie kiilohi kitsinyi na kilya kii lohi, muṟee wusumhantso kiringa kipeta.
49006015	Mukae mui wawikye shadu sha kiteteṟyo kya mwongoye fo Ndumi ya Sia ya okiio fuende ofoṟo.
49006016	Ngoseṟa ya ishi shose muwade ngao ya wuidiki ii na pfinya yerumisha mfi ya ichu Mbicho yose, iya irie modo fokoṟa mba.
49006017	Muwade na kiringa mdo kikeri okiio, muwewada oshu lo Mumuyo Mwele, nyilyo idedo lya Ruwa.
49006018	Terewenyi orio kiheri mutaramo nyi Ruwa na shifuhyo sha oryo mbaṟi yose, mochiterewa kiheri kyose muwodo nyi Mumuyo, Laenyi chowe mochiterewya wandu wa Ruwa wose kui matumatu na yomba.
49006019	Muweterewia na inyi, kundu njenengo idedo njechipfungwo dumbu lyako lya yongoya kui wukahari kyama kilya kikoome kya Ndumi ya Sia ya okiio.
49006020	Nyiyo ngameihalukya msu njii mpfunge na mshe, kundu njikaharie nayo njechideda chando kinjiwari.
49006021	Indi kundu nanyo mumanye chando njii, na kindo njiiwuta, ishi shose Tikiko echimmanyishya. Nyio manowama mkunde, mṟundi msalari o Mndumii shindonyi sha Kristo.
49006022	Na kimaduma ngamduma konu nyi kundu mumanye oloho lo kodu lose nawekarisha ngoo tsanu.
49006023	Ofoṟo lukae na wana wa wama na ikunda na wuidiki shiwukye ko Ruwa Wande na ko Mndumii Yesu Kristo.
49006024	Wutonga wukae na wose wakundi Mndumii odu Yesu Kristo kui kikunda kilailachika.
50001001	So Paulo na Timoteo lu masinga ha Kristo Yesu loiṟikiṟa waele wai Kristo-hu Yesu wa ipfo Filipi wose wai-wasanze na watarami weambuya siṟi.
50001002	Wutonga wukae nanyo na ofoṟo lu luwukye ko Ruwa Ndeyadu na Mndumii Yesu Kristo.
50001003	Orio mandi ngamkumbuo nyo njekeana Ruwa.
50001004	Na orio mwaanya ngaterewa njekemteṟewya nyo mose njewa mohamba na sia ipfo kiterewonyi.
50001005	Nyi kimaduma kya mlungie fonu muwode mokulungya ndumi ya sia ya okiio wokya mkonu foasa itane wulalu.
50001006	Nakyo nyikyo kinengye ikusirya ke ichu aweasye imbika nyo mbika iya njicha nyi echiimarisa ishikemarisika mkonu fulya fo Kristo Yesu.
50001007	Nakyo nyi kinsumhanye njiwe mokumbuo njido kyanu mose kyamba njikuwode nanyo ngoonyi momba wakyando wako wa wutonga nyo mose ipfo mshenyi jiimpfunge nayo ma ipfo kundo njekapanya ndumi ya sia na iiwanza-ho.
50001008	Kipfa Ruwa akuichye chando njiwodo nanyo mmacha mose kui mweṟeṟukye fo Kristo Yesu.
50001009	Na kindo njiimterewya na iki tupu ke, kunda lyanu lihende ifeṟyo mwengeṟya fo wulaanyi fo oryo mtambahaluye fose.
50001010	Kundu mushike iletsana shindo shilaidikyanyi, mukae mui-waheshe senyi imu ileewa ihutso itane mkonu fulya fo Kristo.
50001011	Muwe mui-wasuṟie owiko lo msumhanzie fuu-mbike nyi. Yesu Kristo fowikya Ruwa wuitoṟi na kiṟumi.
50001012	Indi, wanawawama, njikundi mumanye ke mondu fulya foko fombuya iwiia ndumi ya sia ya okiio mweeke.
50001013	Nyi ili ipfungo lyo lyako lyamshika imanyikya wa kaisari-hu wose na walya wengi wose ke nyi lyamba kimaduma kya Kristo.
50001014	Na wanawawama wafoi-ho wakuwanzie na Mndumii wakaitika ikarya wechionguo dedo lya Ruwa kipfa kya ipfungo lyako walai na wuowu.
50001015	Kala na kwipfo wekehamba wadi Kristo wai-waamtse nyi wunyenyi na isohuo mondu kya indi kwipfo na wekemhamba kui wuheki.
50001016	Iwo weonguo kui ikunda wo waichi njilee-ho kekapanya ndumi ya sia ya okiio,
50001017	iwo wa isohuo mondu naa weonguo Kristo kya indi chi kui wuhendelipfo, nyi wakumbuo ke wafeṟye pfungo lyako wukiwa.
50001018	Kake kuwode monduko! Nanga Kristo nahende yongoyo njia tsose iwe ya kui ngoto iwe ya kui wusalari, inyi njii mchihie kyakyo. Na njekaa njechichihio.
50001019	Kyamba njiichi ke iki kyechinjinukya kya oletso kui iterewa lyanu na iteteṟa lya Mumuyo o Yesu Kristo.
50001020	Kilya njikilangye ipfo ngoonyi kekusihya kyakyo kikeri kii-le ke, njilawone njechisuka manya-le, kya indi njikae na wukahari chando njiwei shiheri shose njiwe njido na wulalu, kundu Kristo nakuwutie-ho ihenda ṟumisho ipfo mbihu koko likawa ma kui moo fofo ma kui opfu lofo.
50001021	Lyanjiwiia inyi moo nyi Kristo na ihenda ipfa lyo lyanjisumba.
50001022	Indi kokoya ikaa na mafuo lyanjiendye mwaanya foṟunda maṟunda, njichi hando hesambuṟapfo.
50001023	Hanjirohya ha hawi, ili limu lyanjiamtsya langa lyehenda isama na ikukaya na Kristo lyo lii inetsi mnu.
50001024	Indi ili lingi lyekaa mafuonyilyo lyaitika kawi kimaduma kyanu nyo.
50001025	Ili njikusihye njido na njiichi ke njechikaa-ho ntsinda nanyo mose muhende iwanzyo mwidikye na ifeṟyo msiha fofo.
50001026	Kundu mukuwutie koko yengeṟa iṟumisha lya kui Kristo Yesu ili njekaa njishike-se ipfo konu.
50001027	Maṟi muhende kuachia kui chile tsa mkambo tsisumhanye ndumi ya sia yehamba Kristo, kundu na ilindi ngacha ngambona ma ilindi njii kuleshe ngawio kyanu njikoye muhoṟoki mhoṟokye fo mumuyo fumu mochikapanya mwidikye fo ndumi ya sia ya okiio mupfunganyi mui mrima fumu.
50001028	Ma mulawone mochiowesho nyi wakituwa ma kindo ma kihya. Nakyo nyi kyo kyawawiia kichano kya odetso kiwembiia nyo kyo okiio, na wudo kii-kiwike nyi Ruwa.
50001029	Cha kipfa nyo mui-wasumbye kya Kristo ke mulawe mochimwidikya tupu kya indi muwewa mochituṟo kimaduma o.
50001030	Ngapano ii muiwode na iya iya muwewonyi iwei yako na wulalu moicho ikeri na inyi.
50002001	Itutumo kui Kristo na yanjaṟyo kui ikunda na ipfungana kui Mumuyo na ililia mndu na imwichio wukiwa kokoya ho hakuwode-se nanyo.
50002002	Ke-kundenyi chuṟa msiha foko mochikaa na mhie fumu, muwode mkundie fumu, mui na mrima fumu na kilya kimu muwe mochikikumbuo.
50002003	Ma mulawone moamtsa shida ya nda mulakunyashe nekushela, kya indi oryo onu natane odoe msongoru muwe mokunyiiṟa mudi mose.
50002004	Kulakae echitukuya kilya kii kyake kii-kyenyi kya indi mutaramane iringa kii kya odoya.
50002005	Muwe mokumbuo kimu na kilya kiwewode Kristo Yesu.
50002006	Nao mandi awei o mkao fo Ruwa alehamba ke ikaa kimu na Ruwa liwechiwa na irakuopfo.
50002007	Kya indi alekuatuo amonyi kawada mkao fo mndu isinga kawao mfananyie fo wandu kawekoyo ai o mbuka ya mndu.
50002008	Awekunyiiṟye amonyi kawewa moidikya itane ashika opfunyi nalo luwei opfu lo msalabenyi.
50002009	Nkyo kimaduma nao Ruwa amng'anyishye adi kamsumba rina ling'anye oryo rina lingi lyose.
50002010	Kundu oryo ndi tsikuleme kui rina lya Yesu na tsa waruwehu na tsa wawanda ii na tsa wai shi.
50002011	Na oryo olimi luonguo ke Yesu Kristo nyio ai Mndumii kyewikya Ruwa Wande kiṟumi.
50002012	Nkyo kimwenenge nyo, mui wakunde wako, chando muwei waidiki mfiri yose chi mandi halya njiwei konu tupupfo kya indi wulalu kya ngoseṟa njii aleshe nanyo ke pfuṟukanyenyi wo okiio lonu kui wuowu na idedema.
50002013	Kyamba nyio Ruwa aitana kimu nanyo iteseheṟa na iṟunda shilya shichihianyi.
50002014	Kewewutenyi shindo shose mulechinunuwa ma ipfio nyi mdo.
50002015	Kundu muwe watechi na wasalari mui wana wa Ruwa walawode paṟi kiidi kya mbaṟi ya wandu ilee kipfuṟi ipfulukye, ipfo kiidi kyawo muiwaa cha nyenyeri tsii aa wuyana.
50002016	Ili muidunganyitsa dedo lilya liende moo njiwone-ho iwikyo kiṟumi kyenjiwiia mkonu fulya fo Kristo kyehamba ke njilawekuwiwitya njia kya mai ma njilawekuṟohya kya wulya.
50002017	Kya indi ma kokoya samu yako yashika ihenda yoolo yechidasyo wuidiki wonu na iwupfuṟukanya na ngachihio ngawechihio hamu nanyo mose.
50002018	Na wudo nanyo kimu kewechihionyi mbechihio-wo hamu na inyi.
50002019	Ngakusirya na Mndumii Yesu ke njidume Timoteo ipfo konu mkonu fo afui, kundu na inyi njihende iwihiṟyo m moo njechimanya oloho lo konu.
50002020	Kyamba njilawode ai kyandonyi kimu na inyi echihendelya itonga kyanu chaopfo.
50002021	Kyamba waiwinya wose shilya shii shawo chi shilya shii sha Kristo Yesu.
50002022	Indi ichu mumwichi wutechi woke ili awei na inyi cha mana na ndee echipfuṟukanya ndumi ya sia ya okiio.
50002023	Kyasia nyio njikusihye njimdume oweṟe na lulya njemanya kilya kenjidumbukya.
50002024	Kya indi njekusirya na Mndumii ke nao inyi njechikaa njiche njimonyi mkonu fo afui.
50002025	Kya indi ngamhamba nyi kinjiwari kyemdumya manowama chu Epafrodito ai mokyando na mongao oko kawewa msu onu monjiendie shilya sheluya moo.
50002026	Nyi kipfa awodo m macha kyanu mose kawuko m madima nyi ili momwicho ke nyi amluo.
50002027	Kyakyo na kya lohi aweluo kakiṟa henda ipfa, kya indi Ruwa kawuya imsaṟya. Manya chi o amonyi lesaṟyapfo nao inyi, kundu njilahoyo mbadiko na mbadiko.
50002028	Nakyo kyanjiitika kya ngoseṟa njimdume kundu muhendechihio ili mowonana nao, nao inyi njiwihiṟyo-ho moo.
50002029	Kyasia muambyane nao necha kui Mndumii muwodo nyi sia yose. Na wandu wai wado chao muwahonerye mnu.
50002030	Cha kipfa nyi alekoyana na opfu echipfuṟukanya Kristo kakumba moo kundu naengeṟye-ho kilya kilewuṟika-se ipfo maikanyenyi mulenjiikanya naho.
50003001	Lyefurumia, wanawawama wako, ke-chihionyi kui Mndumii. Ili ngamusumutsa njidi lyo lyanjipfulutsa inyipfo kya indi lyamfeṟya nyo owanzo.
50003002	Ringenyi wai mashite, keweringenyi wewuta sha wuwicho muwe moringa weweha wotahacha.
50003003	Kyamba odino lulya nyi lodu so lokewikya Ruwa wuindi kui Mumuyo lukakuichika kui Kristo Yesu lulechikusirya na nyama tsa mbihu.
50003004	Ma kuwode kiwentewa inyi njiwechikusirya na mbihu. Kokoya kwipfo mndu ma kawa u akusirye na nyama tsa mbihu, kya ngoseṟa nyio inyi.
50003005	Inyi m mndu njii mdine mkonu fo nyanya, o mkambo fo Israeli, o kipaṟika kya Benyamin, Mwebri o Waebri, moindya wuwawaso mbaṟi ya kifarisayo.
50003006	Njiwei mlang'a moterengya siṟi, kya wusumuhanyi wuwukie wuwawasonyi kuweipfo anjiwonya owingopfo.
50003007	Kya indi ishi shiwenjiwiia sha meenasho ngameshitana sha mawuṟa kimaduma kya Kristo.
50003008	Ee-da na shindo shose ngashihamba shii sha mawuṟa sumuhana na imanya Kristo Yesu Mndumii oko lisuṟye lidi. Nao nyio annengye ngatanyo shindo shose mawuṟa ngashihamba mbosha kundu njihende iwada Kristo.
50003009	Njishike ikoyo njii nao, njilai na wusumuhanyi womba woko wuwewukie wuwawasonyi kya indi njii na iwu wohendewa kui wuidiki woidikya Kristo, nyiwo wusumhanyi wowiko nyi Ruwa ipfo kiwanje-hu kya wuidiki wulya.
50003010	Wo immanya o na pfinya ya maṟukyenyi hake na kyando kya mawawyo hake njihende fananyisho nao ma ipfo kipfionyi.
50003011	Njikuwutie-ho ishika ikoya alya maṟukyenyi ha wapfu.
50003012	Manya njilemshika ilikoya ma imarisikia ichiapfo kya indi ngakulasa na njia kulako njechiliwada kitewe nyi kipfa njilembado nyi Kristo Yesu.
50003013	Wanawawama, chi ngakuhamba njimonyi cha ili ngamaa iliwadapfo, kya indi kimu tupu kinjiwode, nyi ngahadima shilya shii mhongo njikuleshya shii mdonyi.
50003014	Njikambia njekuṟungamisha wowinza wulya wo ndaho iya iwukie ipfo huye ikeri ya Ruwa kui Kristo Yesu.
50003015	Kyasia so lui waholotsi na iki luwe lochikihia. Kokoya kwipfo ma kingi muihiahia kyakyo na Ruwa echikimtambahaluya.
50003016	Aka-wo oondo lushikye itisiki lutisiki.
50003017	Wanawawama, muwe waitumanyi wako mbeambuya na iwo wekechumia wado chando muluwade so lui kila kya moo.
50003018	Cha kipfa kwipfo wafoi wekechumia mbaṟi njilembia kyayo kafoi ngawuya iwahamba-se na wulalu njefuha, ke nyi wai wakituwa wa msalaba fo Kristo.
50003019	Hando wakeri ikushitsya-ho wawenyi ipfo odetsonyi ndewu nyiyo Ruwa owo, kiṟumi kyawo kiwaendye wuṟenze, nawo nyiwo wekekumbuo shikeri sha wanda ii.
50003020	Indi kiluwikye so kanyi kulya ruwehu kikeri. Nyi hondo luiwedya Mndumii Yesu Kristo nachee-pfo ai mletsi.
50003021	Nao nyio echikaa nailache mbihu fodu fo wunyonge fuwute-ho ifanana na mbihu foke fui na wuitoṟi. Kechiwa kidi kisumhanye pfinya iya awode yemnenga echilaṟa shose shi yake.
50004001	Nanyo wanawawama wako njimkundi, ngawewado nanyo nyi meṟeṟuko nyo mui msiha foko na otariche loko, kaenyi muhoroki chimu kui Mndumii, wakunde wako.
50004002	Ngatutuma Euodia ngawetutuma Sintike ke wawe wechihia mhie fumu kui Mndumii.
50004003	Na iyo-se Sinzigo oko msalari, ngakuterewa na iyo uwaikanye nyiwo wawerianyi na inyi ikapanya ndumi ya sia ya okiio handu hamu na Klemensi na wakyando wako walya wengi wai-waṟehye marina hawo ipfo kitabunyi kya moo.
50004004	Kechihiyonyi shiheri shose ngawuya ihamba chihiyonyi mui-walunge na Mndumii.
50004005	Wuho wonu wumanyike ko wandu woose Mndumii nyi afui nache.
50004006	Mulakuinadye kya kindo ma kida, indi shilya mushiwuṟye muwe moshisendya Ruwa kui wuindi na kui kifuhyo na kui mwaano.
50004007	Na ofoṟo lo Ruwa ilu lung'anye mahio hose nyilo lochiringa ngoo tsanu na makusaṟo hanu mui-walunge na Kristo Yesu.
50004008	Lyefurumia, nyo wanawawama, oryo kii kya lohi, oryo kii na sonu njicha, oryo kii kihorotsu, oryo ki kiharami, oryo kichihianyi oryo kisongowia, maa kui-ho kya opfudi na wuhoneri kyasho muhane-hane necha.
50004009	Ishi mulekupfunda nasho koko mukashiwada kui iicho na iwona sho muwe mochishiwuta, na ofoṟo lo Ruwa lochikaa nanyo.
50004010	Inyi njii mchihie mnu kui Mndumii cha kipfa ohido lonu mokenjihidya nalo lomitika-se ileheka ipfo kundo muweikunda kya indi mukawewuṟa mwaanya.
50004011	Chi ngadeda njidi njiiwuṟapfo, kyamba inyi njikuloshye ikutsia na shilya njii nasho.
50004012	Ngamanya ikaa njewuṟa ngamanya ikaa njiwode sha mweena. Njii mtsane njiichiwiane na shose kui kimu kui kimu, kui ikaa njii mwihutsu kui ikaa njelio n njaa, kui iwuṟa na kui iwona.
50004013	Ngakuidimya njido shose njii na ichu monjikapya owanzo.
50004014	Ma kikamba kido na momtana kya wucha ili mulewada kyando na shiwira shi shako.
50004015	Nanyo Wafilipi, muichi muwenyi mandi halya ndumi ya sia ya okiio ilewoka yongoyo ilindi njilewuka ipfo Makedonyia nyi kulaweipfo siṟi ingi iwode kyando na inyi kui itala lya tsecha na tsehenda shile nanyo mbenyi tupu.
50004016	Na lyandi njiwei ipfo Tesalonyikye mulenjidikya tseluya moo ma limu na kawi lang'u?
50004017	Chi njiipfula kitarama inyipfo, kya indi njiipfula mwengeṟya fuhendetalio fonu.
50004018	Na ngambona shose shamba sha mfeṟa. Nyi njilemsuṟyo njido iliindi ngamwambya osano lonu lomendo nyi Epafrodito. Lo opuo lopfama mnu necha, nyilo odambiko lukundikye luchihiana na Ruwa.
50004019	Na Ruwa chu oko echimsumba nyo ishi muwuṟye shose kui wusuṟi woke womanyisha wuitoṟi wu wui na Kristo Yesu.
50004020	E-wo Ruwa chu ai na Ndeyadu nyio akaa-pfo echiwikyo wuitoṟi maheri hose halunganyi mlungana Amenyi.
50004021	Kenjiiṟikienyi oryo mwele ai-msanze na Kristo Yesu. Wanawawama wa wai na inyi na wamwiṟikiṟa.
50004022	Waele wo wamwiṟikiṟa wose, sa wasonguo-ho nyiwo wa mbenyi tsa Kaisari.
50004023	Wutonga wo Mndumii Yesu Kristo wukae na mumuyo ya mrima yanu.
51001001	Inyi Paulo njii msu o Kristo Yesu njimbike nyi Ruwa, so na Timoteo, manowama.
51001002	Lomuiṟikiṟa wanawawama mui Kristo-hu wa ipfo Kolosai wandu wa Ruwa waidiki; wutonga wukae nanyo na ofoṟo-lu luwikie ko Ruwa Ndeyadu.
51001003	Loana Ruwa Nde o Mndumii odu yesu Kristo kiheri kyose luimterewya koke.
51001004	Ili lomwicho kya mwidikie fonu kiidi kya Kristo Yesu na kya kikunda kilya kyanu ko wandu wa Ruwa wose.
51001005	Kimaduma kya kilya muiwedie muiwasurumye ipfo ruwehu. Nakyo nyi momsonguo ikiicho kui idedo lya wulohi wurie Ndumi ya Sia ya okiio.
51001006	Iya ishikye na konu. Kyamba chando ikeri wuyana kose yechikumbia mecha na ipfumbuka na wudo na ipfo konu, wokya mkonu fulya mleicho kya wutonga wo Ruwa mukawemanya wulohi woyo.
51001007	Nyi wudo mulelosho osario lu lo Ruwa nyi Epafra mokyando chu odu mkunde ai mṟundi o Kristo momhendelya nyo.
51001008	O nalelumanyisha na kikunda kyanu mulesumbo nyi Mumuyo.
51001009	Nkyo kitewe wokya mkonu luleicho naso luimterewya kitsitsi lochiomba kundu Ruwa namuinenge wurango wose wo kilya akundi, namuichuṟe osaṟe na wurango wo Mumuyo foke.
51001010	Kudo mochiidima ichumia mchumie fuchihianyi na Mndumii na iwuta mecha hamchihirie kiheri kyose. Moo yanu yechikumbia ndunda njicha. Cha ikidi liwikie ndunda mualuke na ipfumbuka mochimanya Ruwa.
51001011	Ruwa namsumbe owanzo lose lusumhanye pfinya ya wuitoṟi woke imwendie itirisia na ikukarishia lyose.
51001012	Mochiana kui sia Wande chu alelutsana lusumhanye ohawi lo kyoṟa Ruwa aleteseheṟia Wandu wakye ipfo kidembonyi kya sa.
51001013	Nyio aleluletsa eluwuta wuaapfinyienyi wo meema kyechiluteteṟa kaweluwika wumanginyi wo Mana okye mkunde.
51001014	Lui nao lukuwude na ndalai, mfo mhoṟie fo manyamaṟo.
51001015	Kristo nyio mfano fo lohi fo Ruwa chu elekewono, ai Mowee o kuwoka mnene o shiumbe shoose.
51001016	Kipfa ishi shose shiipfo maruwehu na kunu wuyana, shilya shiwonyio na shilya shilawonyio shilewiko ku mweke foke, manya shipfumbi sha wuitoṟi, manya menge tsa wusuṟi manya wuwawa manya wuaapfinya. Ishi shose shilewiko nyio kundu shiwe shake.
51001017	Kristo naweipfo shiwumbe shilamekaa-pfo, shikukerye-ho kui o, orio kyimu handu hakyo.
51001018	Nao ai mdo fo mbihu foke mfo siṟi. O ai moasa, mboki o moo fo mbihu fo. O nyi Mana mbee aṟukiye wapfunyi, kundu nawe mosongoya shose o amonyi.
51001019	Kyamba Ruwa amonyi aledumbuo ke Mana nawode mfeṟa fo kiruwa fose fukukaye nao.
51001020	Kui samu ya Kristo msalabenyi Ruwa nalekunda isanza wuyana-wu nao. Ruwa kawika-ho oforo, kechisanza shoose sha ruwehu na sha wuyana-wu nao.
51001021	Nanyo ili kacha muwei mbaṟinyi njihenu kuleshe na Ruwa na ya kituwa nao kui mhio yanu yekuhamba mawutonyi halya hanu mawicho.
51001022	Indi kui opfu lo Mana okye awei na moo iya wuyana; Wulalu Ruwa amembuta owingo ipfo mbihu-hu fo nyama Ruwa amemusanza nao kundu namhoṟotse oshangunyi loke mui waele, wecha mulawode tewe manya imwanduya.
51001023	Kimuwaṟi nyo ikaa mukuwode tupu wuidikinyi mukuilikie-ho mui na kidembo kiwanzi mulechiwa iteshuo ipfo owedionyi lo Ndumi ya Sia, ii momwicho iwemwongoyo mbika iikeri shi ya ruwehu yose; na inyi Paulo ngamba mṟundi o Ndumi ya Sia.
51001024	Wulalu ngachihio ipfo mawawiṟonyi halya njiiwawyo kipfa kyanu ngawemarisa shiwira sha Kristo ipfo mbihuhu foko ishi shiwekundi yengeṟyo-ho sha mbihu fu foke, mfo siṟi.
51001025	Na inyi njimbike mṟundi-oyo kui wuiṟichi wu wo Ruwa njilewudambikio wo kiira kyanu, kundu njiawutsie necha imwongoya idedo li lya Ruwa.
51001026	Kyo kyama kikoome kiwei kiowishe wandu wokya kacha, indi kikawewonesio wandu wake wulalu.
51001027	Nyiwo-ng'u Ruwa alekunda iwamanyishya wandu wakye wusuṟi-wu wo kyama kyo kiele kikoome chando kisuṟie. Nakyo nkyo Kristo kiidi kyanu mosuṟa mowedyo.
51001028	Nyio Kristo luimhamba lochitutuma orio mndu ose na ipfunda orio mndu ose kui wuṟango wose kundu luhoṟotse-ho orio mndu ose oshangunyi lo Ruwa natoṟikye Kristo toṟi.
51001029	Nakyo nyi ngakiwinya njekapana kui wuitiki wu wo Kristo wuiṟunda kiidi kyako na pfinya ing'anyi.
51002001	Kipfa njikundi mumanye ngapano njiwode nyi njiki yemukapanya nyo, na wa ipfo Laodikia na walya walalemewone oshangu loko na meso.
51002002	Njiiṟunda njidi kundu ngoo tsawo tsihendekarisho tsilungana kikundenyi tsiwefeṟyo mfeeṟa fo welu ya wutiichi wose wo imanya kyama kikoome kya Ruwa nkyo Kristo amonyi.
51002003	Ipfo kokye shisa sha wuṟango na wulaanyi shii shiṟike-pfo shose.
51002004	Ngahamba iki kundu kulawone mndu echimlemba na mbonyi tsa wongo ma kokoya tsenongowya mdonyi.
51002005	Kipfa ili njilai konu kui mbihu indi kui mumuyo njii konu njechichihio njewona osenge lonu na owanzo lo ikuihetsa lyanu na Kristo.
51002006	Na wulalu chando muleambya Kristo Yesu Mndumii muhendeke mukuwode nao.
51002007	Mukapie-ho mri kiidi kyakye mui wailikie-ho na iwanzio wuidikinyi chando mulemlosho mochikusuṟa kiidi kyawo kui mwaano.
51002008	Kuṟisenyi mulawone mndu echimduo wapfunguo kui wulaanyi wulya wo kiwandu na wulembi wo mbonyi tsa wulya tsiduana na ṟungusu tsa wandu, tsa shiwundo sha wuyana wu shiladuanyi na Kristo amonyi.
51002009	Cha kipfa mfeṟa fo Wuruwa futsindye na Kristo fose fuwonekie nao kui mbihu.
51002010	Nanyo mui wafeṟe mfeṟa fo moo fumu nao ichu ai mdo fo orio wuitoṟi na wunene.
51002011	Ili mlekulunga na Kristo muledino kimu nao, odinonyi lulali lo wandu lowuta-ho kinyama kya mbihu, nyi odino lo Kristo amonyi kui iletso lyiwukye Wumdunyi wo wunyamari.
51002012	Kipfa mulemriko kimu nao ipfo wupatisonyi mukaweṟutso kimu nao kui wuidiki wo mwamtsie fo Ruwa alemṟutsa Kristo wapfunyi.
51002013	Kawemtana nanyo muwade moo fumu kimu nao nyo muwei wapfu kui manyamaṟo na kui wundaka wo nyama tsanu echimhoṟya manyamaṟo hanu hose.
51002014	Nyi aleangatsa kiṟehio kilya kiweekiṟehie kui owoko kiwei sile hima yadu, nkyo mawiko halya nakyo kiweluanduya kakiwuta ipfo kiidi echikikapya msalabenyi.
51002015	Kristo Kahenda yatuo waitoṟi nao waapfinya no Warufu kewaloṟa na pata echiwamanyisha wai wawinze ewaduo wapfungo amonyi.
51002016	Wulalu manya mndu nalamdedye kya kindo kyelya ang'u kyenyo ang'u kya mkonu mnene mweri fudeḵye ang'u kya msabato.
51002017	Isho nyi shikeri mṟishe tupu fuisongoro nyi kilya kikeri yafukia nakyo nyi mbihu fo Kristo.
51002018	Manya mndu oose nalamuwonyie mti echikundya wutindili na wuindi wo mbaṟi ya wasu wa ruwehu aikushela kya shilya amewona echikutimbisha kui mhie ya nyama tsake alawode mweke Mndu o mbari ii amtondoshe nyi wulembi wo wuyanawu.
51002019	Nakuletsana na Kristo ma alakuwada na mdo fu. Kiidi ya Kristo mpfo kundo mbihu fokyehawio pfinya na owanzo fose folungo kui mapayano na mapfungano foching'ana mng'ano chando Ruwa akundi.
51002020	Kokoya momepfa hamu na Kristo ipfa lyemletsa na pfinya tsa waṟufu wechilia wuyana-wu. Nyi kili muichumiase cha ili mui-se wa wuyana?
51002021	Nkyi ili muiwikio mawawaso weehamba manya kulapaye iki; ma kulasonje kilya ma kulawde kilya!
51002022	Isho shose shelya shihendesia shii shiwawasye shiwetungo nyi wandu.
51002023	Shindo cha isho shihambo shii wuṟango kui wuindi woindya Ruwa njia yawo wawenyi na kui mkununye na kui yotoya mbihu nasho shiwode ma wusuṟi woihutsa nyamapfo.
51003001	Mukameṟutso kimu na Kristo ke-walyenyi shiipfo huye, ipfo kundo Kristo ai adamye owokonyi lo kulyo lo Ruwa.
51003002	Muwe mohia sha ipfo huye chi ishi shii sha wanda iipfo.
51003003	Cha kipfa nyo mompfa na moo fonu fui mṟike kimu na Kristo ipfo ko Ruwa.
51003004	Mandi Kristo chu moo fonu echimanyika matika naho mochimanyika nanyo kimu nao wuitoṟinyi.
51003005	Kyo kimwitike muhende iwaha mamlungia halya hanu hai ha wuyana: wuṟuhui, wungafu; wukuwu; wulanga wuwicho, sanza-ho na wuehi ili wukeri wuindi woindya maruwa ha wongo.
51003006	Shindo cha isho shatewa nyashi ya Ruwa icheye iwo woose waimleha.
51003007	Kuwewode kiheri nanyo muweichumia modao nyisho, nyi matika halya mlechilio nyisho.
51003008	Indi wulalu nanyo kimuwaṟi muhendekuatuo isho shose, nyashi, lango wuwicho, mkuchu, wusutsu, madedo ha sheeṟe halawukye dumbunyi lyanu.
51003009	Mulawiane wongo nyo muwenyi na wenyi ili momaa ikushikuo wumndu wu wo kacha ham na mawuto hawo hoose.
51003010	Murae na wumndu wuhya; echiwiko kui wuhya nyi Ruwa, momuumba. Mfano fo mtsany okye kundu nammanye necha Ruwa.
51003011	Mpfondo kulawode ai Mgriki na Myuda, mdine na alamdine, o mtsudu na o nuka, isinga na isumba, indi shose nyi Kristo, o akuwode nasho shose.
51003012	Nanyo ili mui wasambuṟe wa Ruwa waele na wakunde wake Ḵuwikyenyi wucha woichio mndu wukiwa kui ngoo na wukesi, wo oshangu na ikunyiṟa na wuhoo na woloṟu.
51003013	Muhoyane muwenyi na wenyi mochihoṟyana kokoya kwipfo awode kyededya ungi. Chando nao Mndumii alemuhorya nyo nanyo kimuwaṟi muwute mudo-ng'u.
51003014	Indi mwengeṟia fo isho shose nyi kikunda, kipfa kikunda nkyo kilunga kya orio mbika ikawa imu itoṟikye.
51003015	Na ofoṟo lo Kristo luchilie ngoo tsanu, ilu mui walahie kyalo muwe mbihu fumu. Nkyo kimnenge mochimwaana.
51003016	Dedo lya Kristo likae ipfo konu na mfeṟa folyo foose, Muwe mochifundana na iikimbana wuṟango wose. Mochiimbya Ruwa ipfo ngoo tsanu shiimbo sheterewa na sheṟumisha na shiimbo shi shiamtse nyi Mumuyo shehamba wutonga wu.
51003017	Na orio kindo muiwuta kui ideda ma kui iṟunda mukiwute mochisenda-ho rina lya Yesu Mndumii mowikya Ruwa Wande mwaano na mweke foke.
51003018	Nyo waka, kuwikenyi shi ya wamii wanu kipfa chando kiwaṟi kisumhanye chando Mndumii akundi.
51003019	Nyo womi, kundenyi waka wanu mulawapufukye.
51003020	Nyo wana idikyenyi wafee wanu kya shindo shose, kipfa ikyi kichihianyi na Mndumii.
51003021	Nyo mui wafee, mulapfulutse wana wanu, kundu walawuko madima ihuta na macha.
51003022	Nyo masinga, idikyenyi wanene wanu iya wuyana kya shindo shose, chi kui wuindi wo oshangu kya ichiana na wandu-pfo, kya indi kui ngoo yoose mochiowuo Mndumii.
51003023	Orio kindo mochikirunda, mukiṟunde kui mrima foose cha ili kiikya Mndumii ma chi kya mndu o wandu-pfo.
51003024	Mochimanya ke mochiambya wueri wuwukie ko Mndumii, nawo nyi kyoṟa kilya. Ṟundienyi Kristo Mndumii!
51003025	Cha kipfa ichu anyamaṟa echitao kya kilya awenyamaṟie. Ruwa ekyekundia-pfo.
51004001	Nyo wanene, muwonye masinga kilya kisumhanyi na wuleheṟi mochimanya ke nanyo mui na Mndumii ipfo ruwehu.
51004002	Mutsinde kiterewyonyi; mulae nakyo chowe mochiaana Ruwa.
51004003	Muweluterewya naso kundu Ruwa naluṟuhuye kichumi kyeonguo dedo lyakye li lyehamba kirikye kya Kristo kipfa njiipfunge kimaduma kyalyo.
51004004	Terewenyi kundu njiidime ikimanyisha chando kinjiwari ideda.
51004005	Chumienyi mochikaya walya walaidikie kui wuṟango muikurohya na oryo mwaanya muwode.
51004006	Dedo lyanu liwe lyenongowya mdonyi kiheri kyose likae lyelodaloda mbala, mumanye chando kimuwari ihaluo orio mndu kiheri kyoose.
51004007	Kya oloho lo koko nyi Tikiko echimwongoya shose. Nyio mwanowama mkunde, mtarami mhendeli, mokyando odu kiṟundionyi kya Mndumii.
51004008	Kitewe ngamduma konu, nyi kundu mumanye oloho loko nawekarisha ngoo tsanu.
51004009	Naicha arianyi na Onesmo, mwanowama ichu mhendeli mkunde nao akeri o ipfo konu. Wo wechimuongoya shose shiwutika kunu.
51004010	Aristariko lui nao kipfungyonyi nyi amwiṟikiṟa wai, na Marko manamae o Barnaba. (Kyake momemwambya na shiwawaso, mandi echicha na konu mumwambye.)
51004011	Na Yesu chu esendo Yusto, namuiṟikiṟikira. Wo wakeri kiidi kya wayuda waidikie, nawo wawenyi watarami wako waiṟundya wumangi wo Ruwa, nawo walenjiwiia kitarama kying'anyi mnu.
51004012	Odoyanu Epafra amwiṟikiṟa ai o konu, na isinga lya Kristo Yesu echimkapanya nyo kiheri kyose ipfo shiterewonyi shake kundu muhoṟoke-ho mutimie mui wawanzie orio kindo Ruwa akundi kyose.
51004013	Na inyi ngamṟingishia kye nyi aikuwinyisha mnu kipfa kyanu na kya wa Laodikia na kya wa Hierapoli.
51004014	Luka amwiṟikiṟa mhanga ichu odu mkunde, na Demasi.
51004015	Iṟikiṟenyi wanawawama wa Laodikia na mana mshiki Nyimifa na siṟi yo ipfo wekesanzia ipfo kanyi kokye.
51004016	Kombona momsomyo baruo ii mutambahane kundu isomyo na siṟinyi ya Walaodikia, na iya iledikyo Laodikia kundu nanyo muweisomyo.
51004017	Muwie na Arikipo, ambuya wai kundu uinutsye oṟundo lulya ulewada kui Mndumii.
51004018	Aiki kiṟikiṟo kii kya owoko loko inyi Paulo. Muwe monkumbuo na mshe i njimpfunge nayo. Wutonga wo Ruwa wukae nanyo.
52001001	So Paulo na Silwano na Timoteo loiṟikiṟa siṟi ya ko Watesalonyikye iinjiwike kui Ruwa wande na Mndumii Yesu Kristo wutonga na ofoṟo shikae nanyo.
52001002	Luiwikya Ruwa mwaano mfiri yose kimaduma kyanu lochimsenda shiterewonyi shadu.
52001003	Lulatsia itamuo oshangunyi lo Ruwa odu Wande kyando kya wuidiki wonu na mawina ha kikunda na ikukarishia lya owedo lyewedya Mndumii odu Yesu Kristo.
52001004	Aka-wo wanawawama wakunde nyi Ruwa, chi luichi ke muiwasambuṟe!
52001005	Ili ndumi yo yadu ya sia ya okiio ilawembiia nyo kui dedo liyenyi indi na kui pfinya na kui Mumuyo Mwele na kui wutichi wose. Nanyo mwichi chando lulekukaya konu kipfa kyanu.
52001006	Mukamekuwakisha naso na Mndumii mombada dedo lilya kituryonyi muwewodo nyi sia ya Mumuyo Mwele.
52001007	Ikyo kilemtana nyo msendo fo ko waidikye wose wa ipfo Makedonyia na wa ipfo Akaya.
52001008	Kyamba ipfo konu dedo lya Mndumii lilembuka-ho likaweichio necha chi alya Makedonyia na Akaya tupupfo, kya indi wuidiki wonu woikuwada na Ruwa wukawemanyika hando hose kilakilukoya-se ideda kya ikyo.
52001009	Kipfa wekehamba wa wenyi kyadu njia lulemwitso nayo ipfo konu nyi nki, na chando mulemhalukya Ruwa momlehana na mfano iya muwe mochipfuṟukanya Ruwa menyi-moo ai o lohi.
52001010	Na iwedya Mana oke ichu alemṟutsa wapfunyi nache awuka ipfo ruwehu, nyio Yesu moluringa nyashi iya ikeri icha.
52002001	Kipfa mwichi wuwenyi, wanawawama, ke lulekuidya ipfo konu kya wulyapfo.
52002002	Indi ili luwemewawiṟo na ituro ipfo Filipi chando muichi lukawekukahaṟa na Ruwa chu odu luwehenda ihamba ipfo konu ndumi ya sia ya okiio na ngapano ing'anyi.
52002003	Wuikimbi wu wodu wuwekuwode manya na wudetsi na wulembipfo, ma mtambo iweihopfo.
52002004	Kya indi chando luletungo nyi Ruwa naludambikye ndumi ya sia ya okiio nyi wudo luideda, chi kundu luwe lochichiana na wandu indi na Ruwa ichu ametunga ngoo tsadu.
52002005	Kipfa lulekupaya-ho na idedo lya ikulopa na wandu ma indipfo, ikyo mwichi, manya na iitsa-ho mweke fo wuehi, Ruwa ai mongochi.
52002006	Manya lulelalakya kiṟumi kiwukye wandunyipfo, ma kya konu ma kya ko wengipfo.
52002007	Luwerie pfinya yekaa-ho na mkoromu cha wasu wa kristo indi lulemba wahoneri ipfo kiidi kyanu cha ili mka mwongo aikunjia shikoku shake ndenyi.
52002008	So na wudo luwewodo m macha kyanu lukawekunda imwenenga chi ndumi ya sia ya okiio tupupfo indi na mrima ii menyi; nyi wudo mulemba wakunde wadu.
52002009	Kekumbuonyi-ng'u-wo ngatara tsadu na wawina, wanawawama. Luweiṟunda kio na mfiri, kundu lulawewona lochirohya ma umu onu iliindi luwemwongoya ndumi ya sia ya okiio iya ya Ruwa.
52002010	Nyo na Ruwa mui wangochi ke mkae iya luwemkaya nyo mui waidiki iwei ya wuhendeli na wuhoṟotsu na wusalari.
52002011	Na mwichi chando luleikimba orio umu onu.
52002012	Na imkarisha nyo na imtutuma cha mndu wande ekewutya mana, kundu muchumie mchumie isumhanye Ruwa ichu alemulahya nyo wumangi wulya woke na wuitoṟi.
52002013	Nakyo nyi kimaduma na so lotsinda lochiana Ruwa cha kipfa dedo lyo lya Ruwa momambya moicho kodu muleliwada chi cha dedo lya wandupfo kya indi chando likeri kya lohi cha dedo lya Ruwa. Nalyo likuwode nanyo mui waidiki lyechiṟunda.
52002014	Kipfa nanyo, wanawawama, momba waoshi wa siṟi tsa Ruwa tsiwodo nyi Kristo Yesu tsii ipfo Yudaya ili momeliso wukiwa wumu natso nyi washari wanu wenyi chando wo waleliso nyi Wayuda.
52002015	Nawo nyi wo walewaha Mndumii Yesu na waikimbi walya wakawelufuna naso. Wo waindya Ruwapfo, wawode tumbe na wandu wose.
52002016	Wechiluima yongoya mkambo ya wandu mbonyi kundu wahende ikiṟo. Kyawa kido kyeichuṟa manyamaṟo hawo kiheri kyose. Indi nyashi iya ya mainutsyonyi ilemcha huyawo.
52002017	Indi so, wanawawama, ili luwei waletse nanyo cha wangoeda kya oweṟe lumu kui oshangu chi kui ngoo lulekambiṟa kambi iwona oshangu lonu na macha hang'anyi.
52002018	Nkyo kitewe luwekundi icha na konu, inyi Paulo limu na lyakawi, indi Satana kaluima.
52002019	Kipfa nyi wu ai owedo lodu na sia na oṟo nchope ya kiṟumi ipfo sumhana na Mndumii odu Yesu mandi echikuloṟa kokoya chila nanyo.
52002020	Kyamba nyo mui wuitoṟi wodu na sia.
52003001	Nkyo ili lulawekiidima itsuwa luledumbuo ke luhende ideo ipfo Atene luwenyi.
52003002	Lukaweduma Timoteo manowama odu mṟundi o Ruwa mopfuṟukanya ndumi ya Kristo kundu nambanze nyo nawemkarishia wuidiki.
52003003	Kulawone kochiwoneka afafaa shiwirenyi ishi. Kipfa nyo muwenyi muichi ke luiwawike kya ikyo.
52003004	Kyamba na mandi luwei konu lulesonguo imbia ke nyi kiluwari ituro. Na wudo kilemba chando muichi.
52003005	Nkyo kitewe na inyi njilekiidima itsuwa ngamdumya kya imanya wuidiki wu wonu, kulako mtewi ulya amemtewa na mawina hadu hakawewa ha wulya.
52003006	Na wulalu ili Timoteo amcha kodu ewuka konu kaweluchihiṟa eluongoya wuidiki wulya wonu na kikunda kilya na mkumbuye mcha muwode fo ilukumbuo so kiheri kyose, mui na macha heluwona so chando na so luwodo nyi hanu.
52003007	Nkyo kileenenga ipfo mkoromunyi na kiwirenyi kyadu kyose lomekarishyo kyanu kui wuidiki wu wonu, wanawawama.
52003008	Luitsinda na moo wulalu iliindi nyo muhoṟoki mukuwode na Mndumii.
52003009	Kipfa mwaano nyi mki loidima itaa Ruwa kipfa kyanu sia yo yose luichihio yanu sumhana na Ruwa chu odu.
52003010	Lukeri iterewa kio na mfiri lochiwika matu matu kundu luwone oshangu lonu na imarisa wuidiki wu wonu hando wowuṟa-se mwengeṟia.
52003011	Nao Ruwa amonyi, Ndeyadu na Mndumii odu Yesu naluhoṟotsie njia yadu yeshika konu.
52003012	Na Mndumii namwengeṟye kikunda kyekundana muwenyi na wenyi na ikunda wose nakifeṟe mnu kimu na kilya so lumkundi na kyo.
52003013	Kundu ngoo tsanu tsihende ikanzo tsikae nlalutsu tsii na wuele sumhana na Ruwa Wande odu, matika Mndumii odu Yesu echiwoneka handu hamu na waele wake wose.
52004001	Iki kyamsia, wanawawama, luimterewa na imwikimbi kui Mndumii Yesu kundu muitike ichumia mochihenda mbele chando muleambya kiwewukye kodu kiimtutumya mchumie ichihianyi na Ruwa, nayo na muichumia mudo.
52004002	Nanyo muichi mawawaso lulemwenenga na mweke fo Mndumii Yesu nyi maki.
52004003	Kipfa kilya Ruwa akundi nyi wuilishi wonu, mudiche wuṟuhui.
52004004	Orio mndu onu namanye ikuwonya iṟahembe lyake kui wuilishi na wuindi.
52004005	Lilawe lya kya nyashi ya waaka.
52004006	Cha kya mkambo ya kihenu ilaichi Ruwa. Ma mndu nalawone echieera manomae mbuchenyi ma imlemba, kipfa Mndumii ai mdeheli modehelya kya ishi shose chando lulemsonguo imbia na iṟingishia.
52004007	Kyamba Ruwa alelulahia ngafupfo kya indi kawelulaha kui wuilishi.
52004008	Nkyo kimaduma mndu aleha iki aileha mndu o wandupfo indi Ruwa chu alemwinenga nyo Mumuyo oke mwele.
52004009	Indi kilya mulawuṟie muhende iṟehio kyakyo nyi kikundana, cha kipfa nyo muwenyi mui wapfunde nyi Ruwa kya ikundana muwenyi na wenyi.
52004010	Mukawewutya ikyo na wanawawama wose wakeri ifo Makedonyia kose. Indi lomtutuma muwike-ho mwengeṟia.
52004011	Muwe mowinya-ho kiṟumi kyanu mochipfirilia na ipfuṟukanya shilya shanu na iṟunda na mawoko hanu hamenyi, chando lulembawasya.
52004012	Kundu muchumie ohendo lulawa idedyo nyi walya wai ora lo nja mulawuṟie mweke fowo hando.
52004013	Nyo wanawawama, lokunda imdeya mulaichi kii kiteṟye kya walya walemaa iinutsopfo, kundu mulakae mochikuinadia cha walya wengi walawode kyekuwedya.
52004014	Kipfa kokoya lokusirya ke Yesu alempfa kaweṟuka, na wudo Ruwa echiduo walya wai wainutsye njia imu nao iisume nyi Yesu.
52004015	Na iki lurie imbia lombia kii kidedo kya Mndumii nakyo kikeri kiile, ke so ili lochikoyo luitsuhaa lui na moo kiheri kilya kya iwuya lya Mndumii, manya lochisongoṟyo wai wainutsiepfo.
52004016	Kipfa matika halya koichio iwawaso lyeamtsa ṟu lya msu mwele mchili na ombe lo Ruwa lochideda, Mndumii kachesoka ruwehu, oweṟe na lulya wapfie wa Kristo wechiṟuka wasonguo.
52004017	Ikyo kilemba naso ili lui-se na moo luitsuhaa lochidao handu hamu na walya lui mapuchinyi lushike kumbuhanana na Mndumii ipfo mumuyohu. Na wudo lochikaa lui hamu na Mndumii maheri hose.
52004018	Wihiṟianenyi moo nyo muwenyi na wenyi mochiongoyana oloho lu.
52005001	Indi kya maheri halya na mwaanya iya muwuṟye muhende iṟehyopfo.
52005002	Kipfa nyo muwenyi mwichi na kamu ke mkonu fo Mndumii, cha mwiwi o kio nyi wudo fochicha.
52005003	Mandi waihamba, ofoṟo na owanzo, na hondo orumatso lowatumukya pereseng'u cha okoṟa lohoya mka ai mnene, walaidima idicha.
52005004	Indi nyo, wanawawama, mukeri meemenyi fochimwenengya mkonu fulya fumtumukye cha mwiwipfo.
52005005	Kipfa nyo mui wana wa sa mose na wana wa mfiri. Lui wa kio manya wa meemapfo.
52005006	Kikamba kido manya lulahombye cha walya wengi, kya indi lulae dembo lochikuotoya.
52005007	Walya welaa wekelaa ili koila na walya wekunanza wekenango ili kio.
52005008	Indi so ili lui wa mfiri lukuotoye luṟeee na kiringa mdo nakyonyiowedo loiweda okiṟo.
52005009	Kipfa Ruwa aleluteseheṟya nyashipfo kya indi kundu lukuwade na okiio kui Mndumii odu Yesu Kristo.
52005010	Nyio amelupfia kundu so ma lui-ho ma lulee lutsinde moonyi hamu nao.
52005011	Mukarishane na ikyo muwe mochikuheluana mndu na odoya chando muweiwuta.
52005012	Indi lomterewa, wanawawama, ke manyenyi iwa waimuwinya nyo na iwukaya kui Mndumii na imtutuma.
52005013	Muwaindye kya woeṟa na iwakunda kimaduma kya iṟunda lyo lyawo. Mwololyane muwenyi na wenyi.
52005014	Indi lomwitika nyo, wanawawama, ke mututume walakaa kambenyi, mukahaṟe wenyi mrima mfafa, walya walawode muwatarame shilya wahuṟi, muwikye wandu wose tirisi.
52005015	Muambuye-ho kundu na mndu nalawone echitaya ungi kiwicho alembutya na kiwicho kyake o aimbutya, indi mutambahanye kiheri kyose iwutiana kilya kii kicha, muwe mokiwutya na wengi wose.
52005016	Chihionyi kiheri kyose.
52005017	Muwe mochiterewa mulatsie.
52005018	Muwike-ho mwaano kya shindo shose. Kyamba nyi iki Ruwa akundi kiwiko nyo kui Yesu Kristo.
52005019	Mulaime Mumuyo.
52005020	Mulamine wuikimbi.
52005021	Indi muheshe shose, musale kii kicha.
52005022	Mudiche kilya kii kiwicho kya orio mbaṟi yose.
52005023	Nao Ruwa menyi ofoṟo amonyi namuilishe wuilishi wuchie wose. Na mumuyo fonu fuawukie na mrima na mbihu ilawade pari ikae mlindie yewedya iwuya lya Mndumii odu Yesu Kristo.
52005024	Alulaha nyio mhendeli, nao echiwuta.
52005025	Wanawawama, ke luterewyenyi.
52005026	Muiṟikiṟie wanawawama wose kui ihekyana momu lilya yele.
52005027	Ngamtutumya kui Mndumii ke baruo ii isomyo wanawawama wose.
52005028	Wutonga wo Mndumii odu Yesu Kristo wukae nanyo.
53001001	So Paulo na Silwano na Timoteo loiṟikiṟa siṟi ya ko Watesalonyikye ii-njiwike nyi Ruwa Ndeyadu na o Mndumii Yesu Kristo.
53001002	Wutonga wukae nanyo na ofoṟo luwukye ko Ruwa Wande odu na ko Mndumii Yesu Kristo.
53001003	Wanawawama, nyi kiluwaṟi iana Ruwa kiheri kyose kipfa kyanu. Na wudo kisumhanyi kipfa kya wuidiki wu wonu wong'ana mnu na kikunda kilya mukundanyi nakyo kikaingiki mnu kya orio mndu onu mose.
53001004	Nakyo kyaenenga so lokuṟumisha kipfa kyanu ipfo siṟinyi tsa Ruwa kya otirisi lonu na wuidiki wo ipfo shiterengyonyi shanu shose na shiwirenyi shilya mulekukarishia kyasho.
53001005	Isho shoose shiṟingishie mdumbuye fo Ruwa fui fo wuhoṟotsu na fo lohi fohamba ke nyo musumhanyi iinengo wumangi wo Ruwa iwu muweiwawiṟo kimaduma kyawo.
53001006	Ruwa nechiwuta kya wusumhanyi, kye nawe motaa matuuro walya walemutuura nyo.
53001007	Nawe momwinenga nyo muhende iwihiṟyo moo handu hamu naso matika halya Mndumii Yesu echikuloṟa asoka ruwehu arianyi na wasu wenyi-pfinya.
53001008	Na olewo lo modo fochiaka pala echidehelya walya walehye Ruwa walaweanguya Ndumi ya Sia ya Mndumii odu Yesu madu.
53001009	Wo wechiwonyo kyewahoṟuo kyewaendie mawawiṟo ha mlungana ipfo oshangunyi Mndumii na ipfo wuitoṟinyi wo pfinya yake.
53001010	Mkonu echicha nakuwutie-ho ewikio kiṟumi kiwukie ko wandu wake, nawe echiichiko nyi kya walya wakye wamwidikye woose. Nanyo na wudo kipfa muleidikia wungochi wodu. Sho shechiwa mkonu fulya fulya.
53001011	Nakyo nyikyo kimaduma luimterewya kiheri kyoose. Kundu Ruwa odu namsumhantsie ndaho ii naweawutsya chila yose ya wucha na iṟunda lya wuidiki kui pfinya.
53001012	Kundu rina lya Mndumii odu Yesu likuwutie konu iichiko, nanyo muweichiko lyiwukie kokye kisumhanye wutonga wo Ruwa na wo Mndumii Yesu Kristo.
53002001	Lomterewa nyo, wanawawama, kya icha lya Mndumii odu Yesu Kristo na kyadu so ikuwumbya handu hamu nao.
53002002	Kundu mlauko nyi madima owinyi, mlahataṟo mrimenyi manya kui mumuyo mliwe manya kui dedo liliwe manya kui baruo cha ili injiṟehie nyiso yehamba ke Mkonu fulya fo Mndumii fomafukya.
53002003	Kulakaeho echimlemba ma kui njia ii ang'u, ii. Kipfa kwipfo kisonguo nalyo nyi iwuka siṟinyi lilya ling'anyi na ulya mbicho menyi wunyamaṟi nawekuloṟa, nyio mana o orumatso.
53002004	Nao nechikaruo orio kyechiichiko nyi wandu kye nyi Ruwa ang'u wandu wekyekiindia. Katana akudamiṟa amonyi ipfo Hekalunyi lya Ruwa echikumanyisha o amonyi kye akeri Ruwa.
53002005	Mulakikumbuo shilya njilembia shose mandi njiwei-se nanyo?
53002006	Na wulalu mwichi kilya kimtewa mlamanye. Mbicho-chu nechicha kiheri kyakye akundi.
53002007	Ma kudo; Mbicho-chu aowie naiṟunda wulalu; indi echiwono-pfo, tane icho ambowishie echiwukaho.
53002008	Maindi naho Mbicho-chu echikuloṟa. Indi nao Mndumii Yesu echimrumatsa kui mrufu fo dumbu lyake na imkombetsa kombi kui ngesa ya ikuloṟa lyake.
53002009	Na ikuloṟa lilya lya Mbicho-chu lii liitikye nyi Satana kui pfinya yose na shichano na maṟiho ha wongo.
53002010	Na kui mtambo yose ya ifurunja wuhoṟotsu yechilemba iwa wai-wadetse kipfa walalekunda iambia kiilohi kilya wakiṟo.
53002011	Nkyo kyatewa Ruwa kawawika pfinyenyi odetso loitika wahende idikya kii-wongo kilya.
53002012	Kundu wawonyo owingo wose iwo walaleidikya kii-lohi kilya; kya indi wawechihiana na wunyamari wulya.
53002013	Indi kyalukoya so iana Ruwa kiheri kyose kimaduma kyanu, nyo wanawawama mui wakunde nyi Mndumii, kyamba Ruwa alemsambuṟa nyo wokya mawokyonyi mukiṟo mochiilisho nyi Mumuyo muwe wandu muidikyo kii-lohi kilya.
53002014	Nakyo nyi kyo Ruwa lemulahya kui Ndumi yadu ya Sia ya okiio, kundu muhendeduo wuitoṟi wo Mndumii odu yesu Kristo.
53002015	Nakyo kimwenenge, wanawawama, muhoṟoke chimu muwekuwada na kiloshio kilya lulemlosha kui mwongoye na kui baruo tsadu.
53002016	Nao Mndumii odu Yesu Kristo amonyi na Ruwa Ndeyadu ichu alelukunda na iluenenga kiwihiṟia moo kitsinde mulangana na owedo sa ucha kui wutonga.
53002017	Nyio nakarishe ngoo tsanu nawembanza oryo kiṟundionyi na idedonyi lyicha lyose.
53003001	Luterewienyi ko Ruwa Lyefurumia, wanawawama, keluterewyenyi kundu dedo lya Mndumii lidungane na iambio liweindyo cha ipfo konu.
53003002	Terewenyi-da kundu naso Ruwa naluletse na walembi walya wawicho. Kipfa chi wose waidikye Ndumi-pfo.
53003003	Mmhendeli nyio Mndumii. Nao echimbanza na imringa kipuo na mbicho ulya.
53003004	Indi luikusiria na Mndumii kya mbonyi tsanu nanyo ke mukeri iwuta shilya lulembawasya na ikaa mokaa mochishiwuta.
53003005	Indi nao Mndumii namhoṟotsie ngoo tsanu kikunda kya Ruwa na ikukarishia luiwainenge nyi Kristo.
53003006	Natso lombawasya nyo wanawawama, kui rina lya Mndumii Yesu Kristo; kye mlekane na orio manowama awuka kambenyi alaichumia kehendelya opfundo lulya lulemdambikya.
53003007	Kipfa mwichi nyo muwenyi chando kimbari ikuwakisha naso, kyamba so lulewuka kambenyi lyanupfo luwei wadoko-pfo.
53003008	Ma luwekekulia mkate ya nga luweinengo nyi mndupfo, kya indi luwekyekuwinyisha na ikurohya lochiṟunda kio na mfiri kundu lularohye manya umu onu.
53003009	Lulewuta ludo chi cha ili lulawaṟi mulutarame-pfo, kya indi kundu luwe kichano mkuloshie kodu.
53003010	Kipfa na kiheri luwei konu nyi lulembawasya iki kye “Kokoya kwipfo mndu alakunda iṟunda, manya nalaenengo kyelya.”
53003011	Kipfa lomwicho kye ipfo konu kwipfo wandu wekyeṟahaṟaha welekyeṟunda kindo kya indi wai welembeṟia iṟunda wekyeweṟutsa mbonyi tsa wandu wengi.
53003012	Iwo wai wado nyi lowawawasa na iwatutuma kui Mndumii Yesu Kristo ke waṟunde ṟunda wechikutsia walye kyelya kyawo wa wenyi.
53003013	Indi nyo, wanawawama, mulalemo iṟunda mecha.
53003014	Indi kokoya kwipfo mndu alaicho idedo lyadu lya baruo ii, mumbikie kichano, mulakulonge nao kundu nawado nyi sonu.
53003015	Manya mulambade cha ili m mkituwa, kya indi mumkumbuṟe cha manowama.
53003016	Na Mndumii menyi ofoṟo namuenenge ofoṟo mfiri yoose ko orio kindo. Mndumii nakae nanyo mose.
53003017	Aiki kiṟikiṟo kya owoko loko inyi Paulo. Nyi wudi njekyeṟehia orio baruo yoose. Nyi wudo ngaṟehia.
53003018	Wutonga wo Mndumii odu Yesu Kristo wukae nanyo mose.
54001001	Inyi Paulo njii msu o Kristo Yesu kui iwawaso lya Ruwa mkiṟi odu na lya Kristo Yesu mowedo nyiso.
54001002	Ngaiṟikiṟa Timoteo manoko mcha o kichong'u kya wuidiki. Wutonga wuwe wopfo na osaṟio na ofoṟo ishi shichee ko Ruwa Wande na ko Kristo Yesu Mndumii odu.
54001003	Lilyandi njiwekure njehenda Makedonyia njilekututuma ke ukae ipfo Efeso, kundu uikimbe wamang'nanya waliwe walawone welosha kiwungi.
54001004	Ma walasumesume shihanu na maitumano ha marika halechidumbuka. Shindo cha isho shekeende mawesano indi shilaende owiko lo Ruwa locha wuidikinyi.
54001005	Indi mṟasa fo wuikimbi wulya nyi ikunda liṟukye ngooyi tsiharami na mrimenyi mcha fuu na ngo tsii teṟe na wuindikinyi wulakulembetseṟye.
54001006	Kwipfo maata waleasha isho wakawedekya sumunyi tsa shindo sha mai.
54001007	Nyi wakutana walosha wa wuwawaso walamanye ma shilya wehamba ma kya shilya wedambuya.
54001008	Indi luichi ke wuwawaso wochia kundo mndu aṟunda nawo kiwuwawaso.
54001009	Echikusaṟa ke wuwawaso wui wuwike kipfa kya mndu asumhanyipfo, indi nyi kipfa kya walya wawuṟie wuchili walai kambenyi; walehanyi na Ruwa, wai wanyamaṟi, wai wambafu wenyi ngafu, iwo wekewuta wande na wama moo, wewaha wandu.
54001010	Waṟuhui, wewichuṟa wanake, weiwa wandu, wededa wongo wefunja nyamu;
54001011	na kya kingi-se kyose iki kikeri ikapana na kiloshyo kyechiṟa mrima kisumhanye ndumi ya okiio iwukie wuitoṟinyi wo Ruwa ichu menyi sia, nayo njileiwawasyo.
54001012	Ngaana Mndumii odu Yesu Kristo mbanzi oko ili alenjikusaṟa mhendeli kanjiwika kipfuṟukanyonyi.
54001013	Mandi njiwemnyeṟuo na mterengi na mwaapfinya. Kya indi nyi njilesaṟyo kipfa ngambuta njido kui wutondo njiwewuṟie wuidiki.
54001014	Indi wutonga wo Mndumii odu wulefo mnu kui wuidiki na kui kunda lilya likeri Kristo-hu Yesu.
54001015	Dedo liṟamtsu lisumuhanyi iindyo nyi wose likeri lile, ke Kristo Yesu amcha wuyana kundu nakiṟe wanyamaṟi, na inyi njii msongoru owo.
54001016	Indi nakyo kilenenga ngasaṟyo njidi kundu Kristo Yesu nasonguo imanyishya koko wuhoo woke wose kya ipfungya mtaato walya wechimwidikya wawade moo fo mlungana.
54001017	Indi mangi ii ya maheri halunganyi ichu alasia alawono, o Ruwa amonyi nakae echiindyo na iichiko maheri hose na hose halunganyi. Amenyi.
54001018	Manoko Timoteo, iwawaso ili ngakuwawasya lirianyi na shisuku shilya shilemsendo huyapfo likeri lile, ke ukupfunge nasho ochiira shia iya njicha.
54001019	Uwode wuidiki na ngo njihoṟotsu tsa mrimenyi. Kyatso maata-ho waletsikumba wakawewunduka na wuidiki wowo.
54001020	Kiidi kyawo kwipfo Himenayo na Aleksandria, wo ngamaa iwadambikya Satana, kundu watsano walakirume.
54002001	Wulalu ngamtutuma kisongoe shose ke muterewe Ruwa muwe mochimbikya matu matu na ikukumba ndenyi tsake muimwaana. Muwike mudo mochiterewia wandu wose.
54002002	Muweterewia wamangi na wanene wose kundu moo fodu fudamie necha fui na olele wyoo fo wutechi na wusalari.
54002003	Ikyo kii kicha kyeidikya ipfo ko Ruwa mkiṟi odu.
54002004	Ichu akundi ke wandu washikekiṟo wose, kii lohi kilya kiwewatambahalukya.
54002005	Kyamba Ruwa nyi umu na msanzi mosanza Ruwa na wandu na umu nyio mndu o wandu Kristo Yesu.
54002006	Nyio ichu alekudambika-ho amonyi ndalai ya italaa wandu wose ihendeṟingishyo ili indi maheri hayo halemshika ikoyo.
54002007	Na inyi njiimbike-ho mwongoyi oyo na msu, ngamba mlosha molosha mkambo ya wandu kui wuidiki na wo-kiilohi ngahamba njido kya lohi njilawongisha kindo.
54002008	Wulalu nyikundi ke womi waterewe orio kundo kose wechiira mawoko ha wuindi walawodo n nyashi ma itautau mdo.
54002009	Na wudo na waka wakusungusie wawenyi kui mṟaye iwamae necha isumhanye sonu na chile, walakuchope na njui njiioke ang'u sahabu ang'u shilukuta ang'u nguo tsekushela.
54002010	Indi liwe lya kilya kisumhanye waka wakuhambie na wuowu woowuo Ruwa lii lya mawuto mecha.
54002011	Mndu mka nakupfunde echiadanya sau ekaa shi ya wuitoṟi.
54002012	Kya ilosha ngaenenga mndu mka momu foloshapfo, manya foidedya mndumii, indi nakutsie necha.
54002013	Cha kipfa Adamu alewumbo kya kuwoka, kilemba ikyo nao Ewa.
54002014	Chio Adamu aletungopfo, indi nyio mka aletungo na kamu kaweshika ihutso.
54002015	Indi nyi echiletso kui ifee lyefee wana ili ekaa wuidikinyi na makundanonyi na wuilishonyi awode osaṟe.
54003001	Idedo lii icha lyeidikya likeri lile, ke kokoya mndu akunda iwa moambuya siṟi alanga iṟunda sa icha.
54003002	Na wulalu mndu moambuya kimbaṟi nawe mndu alawode owingo, ai mii o mka umu asanjikie mdo, menyi osaṟe, mndu msanze, mokunda wahenu, menyi njopfundo.
54003003	Nalawe mkuwi, nalasohuo mondu, indi nawe mwoloṟu alalang'a, alai mweehi.
54003004	Nawe modedya kanyi koke kwenyi mnu necha awodie wana chile wakae na wuindi.
54003005	Kipfa kokoya mndu alaidima idedya kanyi koke kwenyi nyi wuda echipfuṟukanya siṟi ya Ruwa?
54003006	Nalawe mwetsi kundu nalawone echikulandaṟisha nashike ihoya wudehelinyi wo Satana.
54003007	Nakae awode na kiṟumi kicha kya ko walya wai ora lo kya nja, kundu nalahoye wusutsunyi na mtambonyi ya Satana.
54003008	Watarami na wudo wawe wandu weindya, walawode olimi lo kuwi walawado nyi olaka walawe wekapa mbucha njipfu.
54003009	Wakae wakomie kyama kii kiṟike kya wuidiki mrimenyi iwode ngo tsihaṟamie.
54003010	Na wai wado wahendehesho kuwoka, numa wapfuṟukanye siṟi ili wamchia walawode hewadedya.
54003011	Waka na wudo wakae weindya, walahende iduo wandu sumu, wawe wasanjikie mdo, wawe wahendeli kya shindo shose.
54003012	Watarami wakae orio mndumii na mka oke wechidedya necha wana wawo na wa kanyi kowo wose.
54003013	Na iwa wawetaramie siṟi necha wakuwonya kiwaira sa kicha na wureheri wung'anyi wo ipfo wuidikinyi wo Kristo-hu Yesu.
54003014	Ngakuṟehya ishi njekusirya ke nshike ipfo kopfo owinyi.
54003015	Indi kokoya ngakeleo nomanye njia isumuhanyi yekuidya mbenyi ya Ruwa. Nayo nyi siṟi ya Ruwa ichu menyi-mooo, ii ngo iya yekanza kiwulohi.
54003016	Kutambalukye necha kyama kiṟike kya wuindi chando king'anyi. Nakyo kikeri kile: Ichu alekuloṟa kui nyama Kamanyisho mbinzi kui mumuyo Kawonekia wasu Kaweongoyo mkambonyi ya wandu Kaweidikyo wuyana Kairyo wuitoṟinyi.
54004001	Indi mumuyo ahambie na pata ke shiheri sha numa kochiwoneka wewuka wuidikinyi wechiku-wada na mumuyo idetsa wandu na mhambo ya waṟufu wawicho.
54004002	Kui wulembi wo wamawongo iwo wai-wakoṟie ngoru tsa wumbafu ipfo ngonyi tsa mrima yawo.
54004003	Weimbikya yalika na ilya shelya shiliwe isho Ruwa aleshiwika kundu shiambyo kui mwaano nyi waidiki walya waichi ki-wulohi.
54004004	Kipfa orio kii-kiwike nyi Ruwa kii kicha, kulaipfo kyechiwa ileha kokoya kikeri yambyo na imwaana.
54004005	Kyamba kyatano kyele kui dedo lya Ruwa na kui kiterewo.
54004006	Komanyishya wanawawama ishi nyi ochiwa mṟundi o Kristo Yesu sa mcha uimlisiṟe na madedo halya ha wuidiki na ha kiloshyo kilya kicha ukioshye.
54004007	Indi sumu tsilya tsa msaṟakambo tsii tsa kiwukeku tso utsilehe. Kya indi ukutsane kumonyi uwe menyi-wuindi.
54004008	Kya ikutsana lya mbaṟi ya kii-nyama mbucha iwukie-ho nyi sa ntutu. Indi wuindi wulya woengeṟia shose mwengeṟya fo wucha ili fumbikie kyasa kicha kya moo fo wulalu na kya fulya fungi fochicha.
54004009	Idedo ili lii icha lyeidikya lishike iwado nyi wose.
54004010	Nalyo lyaluenenga lokuwinyisha loira-ho ngapano kipfa lokusirya na Ruwa chu menyi moo ai mkiṟi o wandu wose, kya ngoseṟa o walya wamwidikye.
54004011	Wawasya ikyo na ikipfunda.
54004012	Kulalekie wukoho wopfo wuhendemino, indi uwe kichano kya waidiki kui idedo, kui ohendo, kui kikundano, kui wuidiki, kui wukeha.
54004013	Itane ngashika icha, tsinda ochisomya siṟi na iikimba na ipfunda.
54004014	Ma ulaseheṟe kitonga kilya ki na iyo uleinengo kui wuikimbi wuele mandi olehekyo mawoko nyi wameku.
54004015	Winya ishi, ukaike nasho kundu maengeṟia hapfo hamanyikie wose.
54004016	Kuringe kumonyi keweringa na kiloshyo, utsindikye-ho. Kowa mowuta kudo ochikukiṟa kumonyi na ikiṟa walya wakuicho.
54005001	Mndu meku ma ulampomye, kya indi umwikimbe cha ili ai wande, iwa wakoho uwadedie cha wanawawama.
54005002	Iwa wakeku cha wamayo, iwa wakoho cha washiki kui sonu njicha tsose.
54005003	Waka wakusu, iwa wai wakusu lohi uwahonerye.
54005004	Indi kokoya mka mkusu awode wana ang'u wachuku, wo wakupfunde kuwoka iwika wuindi wo ipfo kanyi kowo kwenyi wechitaa sile tsilya walie ko wafee wawo. Kipfa iki kichihianyi na Ruwa.
54005005	Indi ichu ai mka mkusu o lohi aimdee amonyi o akusirie na Ruwa echitsinda shiterewionyi na shifuhionyi kio na mfiri.
54005006	Indi ichu mseke ai mpfu, ma ili mbihu foke fuwode moo.
54005007	Ishi ushiongoye kundu wakae walawode hewadedya.
54005008	Indi kokoya mndu alalisiṟie mbaṟi yake, mnu wa kanyi koke, nyio alekaana wuidiki awichuo kota mndu alaidikye.
54005009	Mka mkusu nalahende iṟehio kambenyi shila ainutsye ma maka makumi haṟandaṟu nawe awei mka o msoro umu mfi.
54005010	Nawe mṟingishie kui mawuto mecha ili ametoṟishya wana ili ameekya necha wahenu ili amesanja waele walya madende ili ameikanya wafoye ili amewinya orio ṟunda icha lyose.
54005011	Indi wakusu walya wakoho-koho uwalehe, kipfa ilindi wakutimbishye Kristo walanga yaliko.
54005012	Wakawada paṟi cha ili walefurunja wuhendeli wo isonguo.
54005013	Hamu na iki wakakuichiwiṟa idokuo na iṟahaṟaha nja tsa wandu. Indi chi wai wadoko tupupfo indi na wemelemele na wadimi-dimi wededadeda shilasumhanyi.
54005014	Nkyo kimaduma ngakunda ke walya wakoho-koho wahende yaliko, wawone wana wapfuṟukanye kanyi walaenengye moala mwaanya fo wusutsu.
54005015	Kipfa kulemboneka waminduka wewingya Satana.
54005016	Kokoya mwidiki mshiki awode wakusu nawalele, nalarohie siṟi kyawo, kundu yo iidime ilela wakusu wawuṟie lohi.
54005017	Wameku iwa wakaya siṟi necha wo wahendewikyo kiṟumi kawi, mnu iwa waiṟunda wechilosha na ipfunda.
54005018	Kyamba kii-kiṟehie kyehamba, nguleta iya ikeri iṟunda yechihuo ngano ulaipfunge dumbu, na kingi; ke mndu mṟundi nawonyo wueri woke wumsumhanye.
54005019	Meku akumbo kopfo ulaadanye mondu shila wangochi wai-ho wawi ang'u waṟaṟu.
54005020	Iwo wadekio kindo uwadedye oshangunyi lo wose, kundu na walya wengi wakuwutie-ho yowuo.
54005021	Ngakututuma na kamu njii oshangunyi lo Ruwa na lo Kristo Yesu na lo wasu waele wasambuṟe ke uringe ishi kulawone kosuya mndu ma kulawute kindo ochikundia mndu.
54005022	Ulahekye mndu mawoko owin; ulawekaṟana na manyamaṟo ha wengi; kuringe kumonyi ukae ulawado nyi mti.
54005023	Ulakinyo mṟinga fumenyi, kya indi wada-ho shi-mvinyo shangu kipfa kya haya lyapfo na kya ndaṟe tsilya tsikuhoya kafoi.
54005024	Kwipfo wandu manyamaṟo hawo hamanyikie owinyi hechisongoya mwanduye, kwipfo wengi hawo hekemanyika numa.
54005025	Mawuto halya mecha na wudo hamanyikye, na kya halya kyaho kihendekye kiwungi ma haidima ikaa hai maṟikepfo.
54006001	Iwa wai masinga shi ya olio waidikye iwikya wenyi wawo wuindi wose, kundu rina lya Ruwa na kiloshyo shilahende irumo.
54006002	Indi iwa wawode wenyi wai waidiki manya walawamine ili wai wanawawama, kya indi waengeṟe iwapfuṟukanya ili wai waidiki na wakunde wechitaa kui isumba. Losha ishi na itutuma.
54006003	Kokoya kwipfo ailosha kiwungi alakuwada na madedo ha oru ha Mndumii odu Yesu Kristo na kiloshyo kilya kiende wuindi wusumhanyi.
54006004	Ichu aimlahutse, alaichi kindo indi aluye mrima kui kitoṟongocho kya mahio na pfumu lya njolimi, nyihondo kowuka wunyeng'i na mlusano, na shirumo na mawewedo mawicho;
54006005	na masingano ha kitsitsi ha wandu wai wafurunjie mhie waiwasoke wukilohi, nyiwo wehamba ke wuindi wulya wowa woikapa nawo mbucha.
54006006	Mbuchai ng'anyi wuindi wulya wuendye mndu naa ipfo; nyi mkukarishie.
54006007	Kipfa luwerie kindo ilindi lulecha wuyanapfo na wudo loidima iduo kindo mandi lochiwuka-hopfo.
54006008	Kokoya luwode kyelela moo na kyeshikya mbihu sho shilufoi.
54006009	Kya indi iwa walanga ifeṟa masaa wekeoloka kitewyonyi na mshihodinyi na langonyi tsifoi tsa mteecho tsiwichuṟye mndu, natso tsekeolotsa wandu odetsonyi na orumatsonyi.
54006010	Ipfo kundo, mawicho haṟukie hose nyi ipfo wukuwunyi wokuwa fesa. Kuweepfo waleiwingya wakawedekio-ho wuidiki wakawekutochio m mawawio hafoi.
54006011	Indi iyo ili ui mndu o Ruwa, dicha ishi, ke wingya-wo wuhoṟotsu na wuindi na wuidiki na mkundie na mutirisie na wuoloṟu.
54006012	Kapana ngapano iya njicha ya wuidiki, ke-wada moo fo mlungana, ifu omelahyo ndaho yafo kowefuṟingisha mṟingishie sa mcha oshangunyi lo wangochi wafoi.
54006013	Ngakuwawasa oshangunyi lo Ruwa mowonya shindo shose moo na lo Kristo Yesu aweṟingishie mringishie fulya mcha odatsinyi lo Pontio Pilato.
54006014	Ke uwade iwawaso lilya lilawode paṟi lilawa idedyo hando itane mndumii odu Yesu Kristo echiwoneka.
54006015	Kiwonesyo iki ichu ai Mwitoṟi amonyi menyi osu echikiloṟa maheri halya aichi, ichu ai mangi ya wamangi na mndumii o wandumii.
54006016	Nao amonyi akaa elechipfa aitsinda ipfo senyi ilechiwa ida. Kwipfo mndu o wandu alembonapfo ma kwipfo echiidima imbonapfo. Kiṟumi kicha na wuitoṟi wo mlungana shii shake. Amenyi.
54006017	Iiwa wawode masaa hafoi maheri ha kiwulalu uwawawasie ke walakusaṟe kyekaa mdonyi, ma walakusirie na wusuṟi wo masaa wokeweṟuka weṟu indi na Ruwa ichu aluinengye shose kui nguka shelisiṟa moo.
54006018	Wawe wechisumba, wafeṟe mfeṟa fo mawuto mecha, wawe makitomoka wakundi ilekia.
54006019	Wechikusanya wawenyi kisa kiwe kechiwawiia kiwanja kicha maheri halya hecha, kundu wakuwonye moo fulya fui moo lohi.
54006020	Hoi Timoteo, ringa kilya ulekidambikyo, dicha sumu tsa msaṟakambo tsa melemele na maambikyano ha wulaanyi wulya wuisendo wulaanyi wongo.
54006021	Na kwipfo wakuhambie nawo wakadekio wuidiki. Wutonga wukae nanyo.
55001001	Inyi Paulo, njii msu o Kristo Yesu kui wuitiki wo Ruwa wusumhanye kyasa kiteṟye kya moo fui na Kristo Yesu.
55001002	Ngakuiṟikiṟa iyo Timoteo mana oko sa mkunde. Ngukulangia wutonga na osaṟio na ofoṟo shiwukie ko Ruwa Wande na Kristo Yesu Mndumii odu.
55001003	Ngaana Ruwa ichu njiweimfuṟukanya na mrima fuwode ngo tsiharami chandu waku wako walerunda njekyeana Ruwa ili njiikusenda iyo shiterewyonyi shako mfiri na kio.
55001004	Njiwodo mnu m macha hekuwona kio na mfiri njekumbuo mchenyeṟe yapfo kundu njiichuṟo na sia.
55001005	Ngatamuo na mwidikie fopfo fo lohi, nafo kyekuyo Luise nawefuwode na mayo o Eunike. Indi njikusirie naafo ufuwode.
55001006	Nkyo imaduma ngakukumbuṟia kye amtsa kiinengo-kyo kya Ruwa ulekiinengo nyi Ruwa mkonu fulya njilekuhekya mawoko.
55001007	Kipfa Mumuyo luleinengo nyi Ruwa chi folutana waowu-pfo; kya indi, nyi fo pfinya na makundie na osaṟe.
55001008	Ikyi kikuenenge kulareenze iṟingishia kya Mndumii odu manya ulaṟeenze kipfa kyako inyi, njii mpfunge kimaduma kyakye. Kya indi ukulunge-ho ihenda wawyo kimaduma kya Ndumi ya Sia ya okiio kui pfinya uleinengo nyi Ruwa.
55001009	O nyi alelukiṟa, kalulaha luwe wandu wakye; ndaho njele. Kimtewye chi mawuto hadupfo; kyaindi nyi kyama kiwei kyake amoonyi na wutonga wulya alelusumba kiidi kya Kristo Yesu mandi halya ha maheri halawendewiko.
55001010	Wukawewonesyo kodu wulalu ilindi Mkiṟa odu Kristo Yesu alewoneka kawuta-ho opfu kashika iwika-ho moo na mkae fulechisia kui Ndumi ya okiio.
55001011	Kyayo Ruwa nalenjisambura inyi njiwe msu na mlosha na moedia Ndumi ii ya Sia.
55001012	Nakyo kyatewa ngaliso wukiwa wo isho. Indi ngapfia kyasho sonupfo, kipfa njichi ichu njimkusirye njii mbanzie imanya ke o awode pfinya yeringa kilya njimsumumbe itane Mkonu fulya fulya.
55001013	Ukuwade tapu na madedo halya hechiṟa mrima njilekulosha ngamekuwia hai mtaato fokuhoṟokya mwidikyenyi na mkundienyi fo kiidi kya Kristo Yesu.
55001014	Kilya kicha ulemsumbo kewekiringe-wo necha kui pfinya ya Mumuyo Mwele ichu ai kiidi kyadu.
55001015	Na uichi ke walya waiiya Asia walenjidicha wose waata wawo nyi Figelo na Herimogene.
55001016	Mndumii nawonye mba ya Onesiforo osaṟyo loke kimaduma alenjiwihiṟya moo kafoi ma alalepfia sonu kya ili njimpfunge.
55001017	Kya indi ili mandi aleshika Roma nyi aleitika injipfula kui wuitiki na itane alenjikoya.
55001018	Mndumii namwenenge nashike ikoya echisaṟyo oshangunyi lo Mndumii Mkonu fulya fulya. Na iyo uichi necha chando aweinjipfuṟukanyia kafoi ipfo Efeso.
55002001	Na wudo iyo, manoko, ukuwangie wutongenyi iwu wui Kristo-hu Yesu.
55002002	Ambia kiloshio kilya uleicho koko oshangunyi lo wangochi wafoi sho ualie wandu waidikye iwa wasumuhanyi sa wechiidima ilosha wengi.
55002003	Kusanze na inyi ikukarishya mawawyonyi cha mbahanyi mcha o Kristo Yesu.
55002004	Mohenda shidenyi nekekuṟisa na mbonyi tseluya moo, kundu nachihiane na msongoru o shida.
55002005	Manya mndu oose mokapa mamtangi echiidama iwinga na iinengo kiṟumi kya wowinza ya mafuo apfungyo oṟo ya shila eheshana nawo kui sungusihupfo.
55002006	Mdemi aleṟunda iṟunda liumu nawaṟi o nasonguo ihawyo kya masambuo.
55002007	Adanya iki ngakuwia. Na Mndumii nakuenenge mtichie foitichia na imanya shindo shose.
55002008	Kumbuo Yesu Kristo ichu aleṟutso wapfunyi apaṟikye kisharinyi kya Dawidi kui mwongoye foko fo Sia ya okiio.
55002009	Mfo fonnenga njiwawiṟo itane ngapfungo na mshe cha mndu mbafu, indi dedo lya Ruwa lyewa ipfungapfo.
55002010	Nkyo kitewe ngakutirisia njekaa shi ya shose kimaduma kya wasambuṟe walya wa Ruwa, kundu nawo wakuwonye okiio lo Kristo-hu Yesu hamu na wuitoṟi wo mlungana.
55002011	Mhambie fu fo lohi: “Kyamba kokoya lulepfa hamu nao, na itsinda na moo lochitsinda lui nao.”
55002012	“Kokoya lokutirisia hamu nao, na itoṟya lochiitoṟia da kimu nao. Kokoya so lomkana nao echilukana so da.”
55002013	“Kokoya so loda lulakae wahendeli, o ekaa ai mhendeli mlungana, kipfa alaidima ikukana amonyi.”
55002014	Uwakumbuṟye ishi ochiwaikimba wuikimbi wu oshangunyi lo Ruwa kye walaire shida ya njolimi kui madedo ilaende kindo shila nyi ipfuluo walya weadanya.
55002015	Itika ikumanyishya Ruwa mṟundi mtsane alawode ipfia sonu iṟunda lyake echilosha idedo lya ki-wulohi kui wuhoṟotsu.
55002016	Indi mawesano ha kiwuyana na madedo ha ho uhadiche; kipfa hekeengeṟa iletsana wandu na Ruwa melemele lyo, kipfa tso tsechilandaṟisha wumbafu kya ngoseṟa.
55002017	Na idedo lyawo lya mbari ii lyechilya cha ode liwicho lilechiwa ikapo.
55002018	Kiidi kyawo kwifo Himenayo na Fileto, nyiwo waleasha ki-wulohi kilya ili wehamba ke iṟuka lyadu lilembutika wai, wakafurunjia maata mwidikye fowo.
55002019	Kya indi kiwanja kitumhari kya Ruwa kiikiwanzi kihoṟoki nakyo kii-kiṟehie mṟeho fui mṟehie fuhambie, “Mndumii aichi wai wake,” na lingi, “Orio mndu ekesenda rina lya Mndumii nalekane na wumbafu.”
55002020	Indi kiidi mba ing'anyi kuwode nzohoṟa tsa orio mbari. Tsingi nyi tsa sahabu na pesa tupu tsingi tsa mbau ang'u tsa teri. Na kyatso kwipfo tsiwode iṟunda lya kyaanya na tsingi iṟunda lyingi.
55002021	Wulalu-le kokoya mndu akuhaṟamisha amonyi kalekana na shindo sho shoose shiteṟefutsie mrima o echiwa kichoṟe kya ichopa kii kiilishe kyeṟundya orio iṟunda icha lyose.
55002022	Dicha malang'a halya ha ki-wanake, indi uwingye wuhoṟotsu na wuidiki na makundano na ofoṟo urianyi na wandu walya waiterewa Mndumii wawode ngoo tsiharami.
55002023	Indi mawesoweso halya ha wutondo halawode wuṟango ulekane naho kipfa uichi kye ho hekeende shiloyo.
55002024	Indi mṟundi o Mndumii nalawe moloya. Kya indi kimbaṟi naololye wandu wose nawe mlosha mcha akutirisie shiwicho shilya aiwutio.
55002025	Echidedya kiomboho walya walehanyi nao kulako Ruwa echiwailachia mhie nawaenenge idumbuya na imanya kii-wulohi wawuye isanjika mdo.
55002026	Mhie yawo mcha iwawuuye-se; waturuchuke ipfo mshihodinyi fulya fo Satana wai wapfunge nyio kyewatana iindia shilya akundi.
55003001	Kumbuo imanya kye mkonu iya ya mainukyonyi maheri hechiwa herohya.
55003002	Kyamba wandu wechikukunda wawenyii wai wa kiṟaṟi wakuwi wekuwa fesa, waṟahiṟahi, wai na tumbe, weruma Ruwa; wemiina wafee, wala fanyi, wai wambafu.
55003003	Wa ngarama, walaichi mma, weduo wengi sumu, wapfupfunae mrima, washimbi, wasuo orio kii kicha kyose.
55003004	Waṟingi, waḏimidimi, wakutimbishye timbishi, kindo wakundi nyi wuseṟeeṟi na seko tsa nyama kota ikunda Ruwa.
55003005	Kya ora lo nja cha wandu wawode wuindi wakufananyishie wuindi woindya Ruwa indi pfinya ya iwikaho wuindi lohi iipfopfo. Iwo wai wado uwadiche.
55003006	Na kyawo maata waikuṟoṟowya na mba tsa wandu wakaduo mawaka mafafa mapfungo hawo. Naho nyiho hai malamye nyi manyamaṟo hai maṟahisheṟahishe nyi lango tsa orio mbari.
55003007	Mawaka haikupfunda-pfunda halaidime ikoya imanya wurango wo lohi ma indi.
55003008	Chando Yane na Yambire walelemana na Mose na wudo iwa walemanyi na kiwulohi, nyiwo wandu wapfulukio mhie fowo walakia kiheshyonyi kya wuidiki.
55003009	Indi wechishika haleshepfo kyamba wutondo wowo wumanyikie koose na pata chando kiwei na ko Yane na Yambire.
55003010	Kya indi iyo omeosha kiloshio kyako, uwerianyi na wupfundi woko na wuteteṟi na wuitiki wo ikuhoṟotsya haa-hateṟye na wuidiki woko, na wuleeli woko; wuhoṟotsu na wukundi woko, na wutirisi woko.
55003011	Na shiterengyo na mawawyo halenjihoya ipfo Antiokia na ipfo Ikonio na ipfo Lisitra. Shiterengyonyi shilya njileshikarishia-ho na Mndumii alenjiletsa nasho shose.
55003012	Na wudo na iwa waitambahanye moo kui wuindi woindia Ruwa wo Kristo-hu Yesu wechiterengyo wose.
55003013	Indi wandu walya wawicho na walembi wo wechiitika ihenda wichuo wechilemba wandu nawo wawenyi wai walembe.
55003014	Indi iyo utsinde na shilya sha lohi ulekulosha na ishiidikia nakamu komeshidambikyo; uichi kye nyi wakyi walekulosha.
55003015	Uichi na Maṟehyo halya Maele nyi wokya wututu wopfo, naho heidima ikuwonya wuṟango woimanya okiio luwukye wuidikinyi wukuwode na Kristo Yesu.
55003016	Maṟehyo hose Maele hai mahomoye nyi Ruwa hai mecha hepfunda na hededya na heheluo na hetoṟishya wandu wuhorotsunyi.
55003017	Kundu mndu o Ruwa nawe mtsane aa mteseheṟye kya iwuta oryo wuto icha lyose.
55004001	Ngakuwawasa oshangunyi lo Ruwa na lo Kristo Yesu moanduya walya wai na moo na walya wapfie, ngaṟingishia ishi shiwi kye nyi echikuloṟa amonyi ai na Mangi.
55004002	Onguo idedo-lyo, kuilikye-ho (kui-ho mwaanya mcha ang'u kulai-ho) Dedya, ikimba, isima wandu kui wuleeli wuhoṟotsu na wuloshi wucha wose.
55004003	Kyamba kochicha kiheri welechiidimana na kiloshyo kya lohi kyechiṟa mrima, kya indi wechikufeṟya wawenyi walosha waidikyanyi na lango tsawo tsiinjenyi, chando madu hawo hakundi.
55004004	Wechihutsa macha heicho kiilohi kilya, indi waadanye mhambo ya wongo.
55004005	Kakye iyo ukae na osaaṟe kya orio kindo, kukarishie mawinenyi, ṟunda iṟunda icha lya mwongoyi o Ndumi ya Sia ya okiio, ochiawutsia necha wupfuṟukanyi wopfo.
55004006	Kyamba inyi njikuṟeheṟie iwiko kidaso, kiheri kya iinuka lyako kyamafukya.
55004007	Ngammaa ikapana ngapano iya ncha, ngamaa iinutsya ohendo lulya, ngameringa wuidiki wulya.
55004008	Kitsuhae nyi iṟiko oṟo ya wuchopi wo wuwinzi wuhoṟotsu wo moo njimsuṟumye. Nyiyo Mndumii mletsi mhoṟotsu echinjiimaya nayo mkonu fulya. Indi echinjiimanya nayo inyi njimonyi tupupfo, indi na walya woose wawodo nyi macha ha ikuloṟa lyake.
55004009	Iitika icha na koko owinyi.
55004010	Kyamba Demasi alenjida amhenda ikunda wuyana wu wo kiwulalu kahenda Tesalonyikye. Kiresike alehenda Galatia. Tito kawehenda Dalmatia.
55004011	Ichu ai na inyi nyi Luka amonyi. Ira Marko muche nao kipfa echiidima injitarama mnu iṟunda-li lyako kui.
55004012	Tikiko njilemduma Efeso.
55004013	Ili ochicha unjiendie ikoti lilya njileda ipfo Troa ko Karipo keweende na shitabu shilya na masaṟa halya heṟehya, nyiho njilangie mnu.
55004014	Aleksandria mpfuru ulya alenjiwutia mawicho hafoi Mndumii echimtaa kisumhanye mawuto hake.
55004015	Ukuṟise na iyo kyake, kyamba alelemana mnu na madedo hadu.
55004016	Ipfo mwanduyenyi fo kuwoka fo mondu foko kuwei-pfo ma umu alenjihoṟokyapfo kya indi walenjida wose. Ruwa nalawaitalie ideko-lyo.
55004017	Indi Mndumii alenjikaya-ho kanjikapya owanzo. Iki kileenenga ngaidima ionguo mwongoye fuhende imariso necha wamkambo wakafuicho wose, na inyi ngaashuka ianduyo lya opfu.
55004018	Mndumii nechinletsa echinjiwuta mawuto mawicho hoose, nenjikiṟa enjiduo kipuo Wumanginyi woke wo ipfo ruwehu. Nyio ai mokaa echiichiko maheri hose halunganyi. Amenyi.
55004019	Iṟikiṟa Pirisika na Akila, hamu na wa mba ya Onesiforo.
55004020	Erasto alekaa ipfo Korinto, indi Tirofimo njilemda ipfo Mileto aluo.
55004021	Kambiṟa icha kisie kilamaasa. Eubulo wakauiṟikiṟa na Pudensi na Lino na Klaudio na wanawawama wose.
55004022	Mndumii nakae mrimenyi fopfo. Wutonga wukae nanyo.
56001001	Inyi Paulo njii singa lya Ruwa na msu o Yesu Kristo moṟundya mwidikye fo wasambuṟe wa Ruwa na mmanyishie fo wu-kilohi wusumhanye wuindi.
56001002	Njikuwode na owedo loiweda moo fo mlungana ifu Ruwa chu alai mowongo alemteseheṟya matsika halya maheri halunganyi halawemche.
56001003	Kya indi matika halya haweshikie nyi alemanyisha idedo lyake kui mwongoye njiimdambikye inyi na wuitiki wo iwawasa lya mletsi odu Ruwa.
56001004	Ngaiṟikiṟa Tito mana ichu oko o lohi kui wuidiki luwode wumu luwawi. Wutonga wuwe wopfo na ofoṟo lowuka ko Ruwa Wande na Kristo Yesu mkiṟi odu.
56001005	Kitewe kilennenga ngakuda kulya Kreta nyi kundu umarise isungusia shilya shiwetsuhae shesungusia nohende iwika-pfo wameku oryo mṟinyi yose njia iya njilekuwawasya.
56001006	Kokoya kuwode ai mteechi, mii o mka umu, awode wana waidikye walaende mondu fo wuṟahi ma walawode okuchu.
56001007	Kyamba moambuya siṟi kimbari nawe mndu mteechi akerye Ruwa cha mwiṟichi alawode tumbe, alai mlang'a ma makinango ma manzina ma mongula.
56001008	Kya indi nawe mokunda wahenu, achihianyi na hai mecha, mndu o osaaṟe mhoṟotsu, menyi wuindi, mndu msanze.
56001009	Nawe mokuwada na idedo liidikyanyi necha na kiloshyo kilya, kundu naidime iikimba na mweke fo wupfundi wochiṟa mrima na iwinga walya wekefurunja mbonyi.
56001010	Kyamba kwipfo wafoi wawode okuchu wenyi madedo ha melemele wai walembi, mnu nyi walya wa mkambo mdine.
56001011	Kyawo na kikaki wahende ifunjo olimi. Nyiwo wandu wekepihisa nja tsa wandu tsii nsanze ili wailosha shindo shilasumhanyi wai watewe nyi ngula tsawo.
56001012	Umu owo, mwikimbi owo wa wenyi awehambie wai; Wakreta wai wawongo na kamu, mando malang'a, mandeu madoko.
56001013	Kiṟingishyo ki kikeri lohi. Nkyo kitewe uwadedye kyumu kundu wahendechia wuidikinyi.
56001014	Walahendekuwada na mhambo ya Kiyuda na mawawaso ha wandu iwa weindukya kiwulohi mhongo.
56001015	Shose shiharamie iwo waharami, indi kya walya wafanyi walaidikye kwipfo kiwaharamie ma kimupfo, kya indi wai wafanyitse na mhie ya mdo na ngo tsa mrima.
56001016	Wekehamba ke waichi Ruwa wai, indi nyi imkana wakeri kui mawuto halya. Wada owicho, wandu walehi walawa iṟunda kindo ki kicha ma kimu.
56002001	Kake iyo udede kiidikyanyi na wupfundi wulya wochiṟa mrima.
56002002	Ke wameku wakuachie, wawe wasanze wenyi osaṟe wachia kui wuidiki na kui mkundanyie na kui mkutirisie.
56002003	Na wudo wakeku wakae na orie lusumhanye waele, walahende iduo mndu sumu, walahende iṟahishyo nyi wukuwu wo wari, wawe wechilosha shindo shii shicha.
56002004	Kundu wapfudishe waka walya wakoho wakunde wamii wawo wawekunda wana.
56002005	Wakae na osaaṟe wenyi sonu njicha, wahidi wa kanyi, waleki, waidikie necha wamii wawo, kundu dedo lya Ruwa lilahende irumo.
56002006	Na wudo ututumye womi walya wakoho wakae na chile tsa shindo shose.
56002007	Henda ikuwika-ho kumonyi kichano kya mawuto mecha ui na wusalari wo ipfo wupfundinyi, na mkuachie,
56002008	na idedo liwe lyechiṟa mrima lilechiwa iwingo kundu ichu ai o ohambenyi lungi napfie sonu ili alakuwonya kii kiwicho kyadu kyeanduya kyakyo.
56002009	Masinga hakuwike shi ya wanene waho hakuwakundishye na shindo shose, halaambiṟane nawo.
56002010	Walaṟoṟokuo, kya indi wamanyishieho wuhendeli wucha wose, kundu wawikye wupfundi wo mkiṟi odu Ruwa kiṟumi kicha kui shindo shose.
56002011	Kyamba kulemboneka-ho wutonga wo Ruwa wuendie wandu wose okiio.
56002012	Wolutoṟisha so, kundu lulehane na mbaṟi ii ya imina Ruwa na lango tsilya tsa ki-wuyana, lupfudie lui na moo fo chile na wuhoṟotsu na wuindi mandi ha kiwulalu.
56002013	Lochiweda kiwedyo kilya kiende macha ngesa kya iwoneka lya wuitoṟi wo Ruwa ichu mnene amonyi nyio mkiṟi odu Kristo Yesu.
56002014	Nyio alekudambika amonyi hando hadu, kundu naluletse na msefu fo mrima fose nakuhaṟamishie mkambo fui foke amonyi fuiaaka iwuta mawuto mecha.
56002015	Kya ishi udede, uikimbe, ututume na wuitiki wose. Kulakae-pfo ekumina.
56003001	Uwatamuṟye ke wakae wakuwike shi ya wanene wai wenyi-menge wechiwaidikya. Wakae wakuteseheṟye orio ṟunda icha lyose.
56003002	Walarumane na mndu, wakae walawode mondu, wawiṟie mndu owinyi, wawonesye wandu wose wuhoo wuwenyi.
56003003	Kyamba naso ili kacha luwei watahi, wandu wataicho wadetse, luweisingya wulang'a na lango tsa mbaṟi nliwe na nliwe luwehendekye lui na wumbafu na wunyenyi luwesukie lochisuana luwenyi na wenyi.
56003004	Matika na halya kulembonekaho woloṟu wo mkiṟi odu Ruwa na mkundie foke akundye nafo wandu aleluwonya okio.
56003005	Lulauwike na mawuto ha wuhoṟotsu so luwewuta, indi nyi lo osaṟio lulya loke kui kisambyo kya ifeo lya kawi na ilawuo nyi Mumuyo mwele.
56003006	Ichu alemlusumba echimfeṟa na mweke fo Yesu Kristo mkiṟi odu.
56003007	Kundu luwe waoṟi wa moo fo mlungana fuiwedyo lui wasumhantse kui wutonga woke.
56003008	Idedo lyeidikya lyo ilyo. Na njikundi utambahanye iṟingishya kyalyo shose, kundu iwa wai waidikishye Ruwa wawinye iwika-ho mawuto mecha. Ishi shachia wandu shiwaendie ngaya.
56003009	Kya indi mawesoweso ha wutondo na maitumano ha marika na mandeda na maloyo ha kiwuwawaso, ho uhadiche. Cha kipfa halai na mbucha, nyi ha maai.
56003010	Mndu mtindili, komaa imdedya limu na lya kawi, wuta-ho mdo.
56003011	Nomanye mndu ai adi amekuṟuka echinyamaṟa amekuwonya owingo amonyi.
56003012	Mandi njechikudumya Aritemanyi ang'u Tikiko uitike icha na koko ipfo Nikopoli, kyamba na hondo njilesambuṟa itsinda-ho kiheri kya kisie.
56003013	Senanyi, mlaanyi o wuwawaso, na Apolo, uwasame owinyi newasungusia walawuṟie kindo.
56003014	Na iwa wai wadu wakupfunde iwika-ho maṟunda mecha hewinya-ho shilya shilechiwa iwuṟo kundu walakae-ho wawakye ikidi ilaikumbia.
56003015	Iwa wai kunu koko wakuiṟikiṟa wose. Iṟikiṟya walya walukundi kui wuidiki. Wutonga wukae nanyo mose.
57001001	Inyi Paulo njii-mpfunge kya Kristo Yesu, so na Timoteo manowama lokuiṟikiṟa iyo Filemonyi mkunde ui mṟundi kyimu naso.
57001002	Lokuiṟikiṟa na iyo Apifia ui mshiki lowekuiṟikiṟa na Arikipo mondaro odu, hamu na siṟi iya ikeri ya mba yapfo.
57001003	Wutonga wukae nanyo na ofoṟo shiwukie ko Ruwa Ndeyadu na Mndumii Yesu Kristo.
57001004	Njikeri iana Ruwa oko mandi hose njekukumbuo iyo Filemonyi shiterewonyi shako.
57001005	Ili ngaicho kya ikunda lyapfo ko wandu wose wa Ruwa na kya wuidiki uwode wo iwadana na Mndumii Yesu.
57001006	Ngaterewa kundu mawadano ha wuidiki wopfo hawe hechiṟunda heitsa wuṟangonyi woimanya orio kicha kyose kii nanyo kyeṟundya Kristo.
57001007	Kyamba njiwewodo mnu nyi sia na iwihiṟyo moo kipfa kya ikunda lyapfo uleloṟa wandu walya wa Ruwa iyo manowama!
57001008	Nkyo kyatewa ma ili njii na wutumbe wa Kristo-hu wonnenga mwaanya fokuwawasa iki kyakukoya, nyi kinjichihiṟye kota.
57001009	Kye njikuterewe kimaduma kya ikunda inyi Paulo njii meku wulalu na mfunge o Kristo Yesu.
57001010	Ili njii njido ngakuterewa kya Onesmo (Mchihiri) mana ichu oko njilemfee njii kipfungonyi.
57001011	Nao nyio Onesmo ulya ili kuwoka alawekuchihiṟie, indi wulalu ai mchihiṟi opfo na oko, achihiṟye necha.
57001012	Nyio amonyi ngamkuwihiṟya wulalu, nao kimu cha ngoo yako iinjenyi.
57001013	Njiwekundi nakae na inyi kundu nanjipfuṟukanye handu hapfo ili njiimfunge na mshe kimaduma kya Ndumi ya Sia ya okiio.
57001014	Indi njilekunda iwuta kindopfo chila onnenga momu, kundu iki kicha kyapfo kilawe cha kya mkoromu kya indi kiwe kui mweke fo ikunda. Njilakundi ikuitikya untarame.
57001015	Kyamba ili alewuka kopfo lya oweṟe kulako nyi kilemwutika kundu umbade se nakae na iyo mlungana.
57001016	Alakeri-se cha isinga, kya indi nawe cha kota isinga, nyi manowama odu mkunde. Kanjiwia kiira king'anyi mnu ado inyi; kopfo iyo nechikuwiia mcha ngoseṟa cha isinga kui mbihu na kui Mndumii-hu.
57001017	Kyasia kokoya unjiwode njii mokyando opfo kye-mwambye-wo cha ili nyio inyi.
57001018	Indi kokoya alekudetsya kindo ang'u nyi sile alelya kopfo, ikyo unjiitalie inyi.
57001019	Inyi Paulo ngamṟehia iki kui owoko loko. Inyi Paulo njechikitaa, (ipfo kundo njekiṟa ihamba, italenyi lyapfo, kipfa na iyo kumonyi ui mosile oko.)
57001020	Ee manowama oko, kyekunjiwutia kudo kui rina lya Mndumii. Kewihiṟya-wo ngoo yako moo ui manowama kui Kristo.
57001021	Ngamṟehya njido njikusirie na wuadanyi wopfo njichi nyi ochiwuta king'anye ishi ngakuterewa.
57001022	Handu hamu na isho njiteseherya kiṟiha mbenyi ya wahenu, kyamba njikusirie icha na konu. Kui shiterewo shanu cha ili Ruwa kakunda njechicha imuiṟikiṟa.
57001023	Kwipfo wakuiṟikiṟa, nyi Epafra ichu ai mfunge na inyi kya Kristo Yesu.
57001024	Na woko Marko, na Aristariko, na Demasi na Luka, wakyando wako wakuiṟikiṟa.
57001025	Wutonga wo Mndumii odu Yesu Kristo wukae na Mumuyo fonu.
58001001	Mbaṟi tsiweipfo tsifoi na njia natso Ruwa alemdeda na waku wadu kui waikimbi walya.
58001002	Ili lyefurumia lya suku tsi alededa naso kui Mana, chu alembika mokyoṟya echioṟa shose. Nao nyio alembika nao na mandi halya.
58001003	Nyio ngela ya wuitoṟi woke na otambahalukio lo orie loke akamadie shose kui dedo lya pfinya yake; ili alemaa iwikaho kidaso kyeoloṟa mondu fo manyamaṟo kakudamiṟa owokonyi lo kulyo lo mng'ano ipfo huye.
58001004	Finya alewa moidya nayo wasu walya waele isumhanye rina aledumbuyo kui kyoṟa ling'anye hawo.
58001005	Kyamba nyi o ku o wasu walya waele alehenda imbia ma indi ke, “Iyo ui manoko, nyi inu ngamekufee.” Na lingi ke; “Inyi njechimbia Wande nao echinjiwiia Mana.”
58001006	Na iliindi aitsa ichu oke o wee ipfo mkambonyi fo wuyana ahambie, “Na wasu wa Ruwa wapfirie ndi oshangunyi loke wose.”
58001007	Kya wasu walya nyi ahambie, “Atana wasu wake mkuma na waṟundi wake awatana olewo lo modo.”
58001008	Indi kya Mana nyi kii-le, “Loṟika lopfo, hoi Ruwa, luikaa maheri halunganyi, na msenge fo wuhoṟotsu mfo msenge fo wumangi wopfo.
58001009	Ulekunda wuhoṟotsu kowesuo wumbafu. Nkyo kimarete Ruwa alekushimbuo, nyio Ruwa opfo kakushimbuo na mafuda hekapyo ngoru tsiidye waodoya wapfo.”
58001010	Lingi ke, “Hoi Mndumii, mandi ha mawokyonyi nyi iyo ulemwaala wanda ii, na maruwehu halya hai mawike nyi mawoko hapfo.
58001011	Ho hechisia, indi iyo ochikaa. Hechikuo hose cha nguwo ii nṟae.
58001012	Na cha nguwo ya ikonya ochihaoṟowya. Nyi hechilachika fana. Kya indi iyo ui ulya ulya na maka yapfo yechisenedapfo.”
58001013	Nyi alembie o ku o wasu walya waele ke, “Kudamiṟye owokonyi loko lo kulyo itane ngalaṟa wakituwa wapfo shi ya madende hapfo?”
58001014	Chi wai mumuyo yaṟunda wose iii-mme yeekyana na walya wai wateṟie okiio kyoṟa kyawo?
58002001	Nkyo kyaluitika kya ngoseṟa ke luchunguṟie shilya lomeicho kundu lulahende yeeko ma indi.
58002002	Kyamba kokoya idedo lilya liwee-lidede nyi wasu liwewangi lido na orio wutahachi na orio wulehi wo okuchu wuleambya wudeheli wowo wuhoṟotsu.
58002003	Nyi wuda lochituruchukia-ho so ili loilaala okiio lung'anyi ludi? Nalo kimaenyi kyalo nyi ipfo kundo luleongoyo nyi Mndumii lukaweluwanzio so nyi walya walemwicho.
58002004	Luwerianyi na kiṟingishyo kii kiwike nyi Ruwa kui shichano na maṟiho na pfinya tsa mbaṟi tsifoi na mahawio ha Mumuyo Mwele shisumhanye mkundie foke.
58002005	Kyamba mkambo fo wuyana ifu lodeda kyafo ke nyi icha fui chi alefuwika shi ya wasu walyapfo.
58002006	Kya indi kwipfo kundo mndu mliwe aleṟingishia ahambye, “Mndu nyi o ki ili uimkumbuo. Ang'u mana o mndu ili uimwambuya?
58002007	Omemnyiṟya wasu kheri kyangu. Komruwa mdohu foke wuitoṟi na kiichiko.
58002008	Kombika shose shi ya madende hake.” Kyamba imbikya shose shi yake lyo lyahamba ke kutolyo-ho ma kimu kilawewikyo shi yakepfo. Indi wulalu lulandewona shilya shose shii-shiwike shi yake.
58002009	Indi ichu awemnyiṟye wasu kiheri kyangu lumbonyi nyio Yesu ai mruwie mdohu foke wuitoṟi na kiichiko kimaduma kya mawawio ha opfu, ili esonja opfu akaya-ho wose kui wutonga wo Ruwa.
58002010	Kyamba ichu awikye shose shiwe shake awewikye shose kui pfinya yake nyio kiwemsumhanye ili arie iduo wana wafoi wuitoṟinyi naitse msongoru o okiio lowo kiawutsyonyi kui mawawyo.
58002011	Kyamba ichu mwilishi na iwa weilisha wapaṟikye ko ichu wose. Nkyo kimarete alapfia sonu yewalaha wanawawama.
58002012	Ili ahambie, “Njechiongoya wanawawama wako rina lyapfo. Njechikuimbya makiidi hawi ha siṟi.”
58002013	Na lingi, “Inyi njechiwa mokusirya na iyo.” Na lingi, “Ambuya, lui-ho so na wana wa, Ruwa alenjienenga.”
58002014	Cha kipfa ili wana wakuwode na samu na nyama, na wudo alekuwada natso kimu nawo kundu nawute wuitoṟinyi kui opfu ichu aitoṟie opfu, nyio mkumbi ulya.
58002015	Na iletsa naletse iwa wawedekie wusingenyi kui wuowu woowuo opfu kiheri wawei na moo kyose.
58002016	Alewo chi wasu waele awawinyiepfo, kya indi nyi mbeu ya Abrahamu nyiyo aiwinyie.
58002017	Kipfa kya iki kiwembaṟi ifanana na wanawawama kui shindo shose kundu nawe mowaichio wukiwa nawewiia na Ruwa mkohanyi ang'anyi sa mhendeli mowonya manyamaṟo ha mkambo mhoṟie.
58002018	Kyamba ipfo kundo alekurohya adi amonyi echihesho, nyi hondo aidima yekya walya waihesho.
58003001	Nkyo kimaduma nyo wanawawama waele mui waodoya wa ndaho ya kiruwehu, ringenyi mdume ulya na mkohanyi ang'anyi luimhamba nyio Yesu.
58003002	O awei mhendeli mohendelya ichu mombika-ho kimu chando Mose awei o ipfo mba yake yose.
58003003	Nao aambikie wuitoṟi kota Mose kimu cha ili mowika mba awode wunene kota mba iya.
58003004	Kyamba orio mba yekewiko nyi mndu indi mowika shose nyio Ruwa.
58003005	Na Mose nyi awei mhendeli o ipfo mba ya ichu, kawa mtarami moṟingishia shilya shiwerie ihambo.
58003006	Indi Kristo nyi Mana sumuhana na mba ii yake. Mba ii yake nyiso, kokoya lokaa luṟamkie luikuwada tsee na iṟumisha owedo lulya itane lochiawutsio.
58003007	Kihendekye chando Mumuyo Mwele ahambie, “Ili moicho inu ṟu lyake.
58003008	Ma mulaumiṟe ngoo tsanu cha ili mandi ha mapusenyi mkonu fulya fo kihesho fo ipfo olelenyi.
58003009	Hondo waku wo wanu walenjihesha kui kiseengo.
58003010	Nawo walemewona mawuto hako maka makumi haana. Nkyo kimaduma njilelulia rika lyo lyose ngahamba, Suku tsose wakeri tangatanga na ngoo tsawo. Indi njia tso tsako wo watsiichipfo.
58003011	Kyo kilenenga njilelya nyamu kui rihima lyako, ke walashike yangya hawode olele loko.”
58003012	Kuṟisenyi wanawawama, kulawone mndu ai kiidi kyanu menyi ngoo njiporu ilaidikye, nayo yechilekana na Ruwa menyi moo.
58003013	Kya indi ke kuikimbyanenyi orio mkonu mandi haihambo inu hose, kundu ipfo konu kulaumiṟyo mndu mrima echilembo nyi wunyamaṟi.
58003014	Kyamba so lomba wenyi-kita na Kristo lukakaa lochikuwada tsee na kiwanja kilya handu luwokye itane maawutsyonyi.
58003015	Ili kohambo, Ili moicho inu ṟu lyake ma mulaumiṟe ngoo tsanu cha ili mandi ha mapusenyi.
58003016	Nyi wa ku weadanya wakapusa? Chi iwa walewuka ipfo Misiri wakadao nyi Mose wose?
58003017	Nyi wa ku alewa mowalulia maka makumi haana? Chi iwa wawenyamaṟie, na shiwungo shawo shikalekana ipfo kundo kuwode sehusa?
58003018	Nyi wa ku alewalia nyamu kehamba, walashike yangya hawode olele loke? Chi iwa walelema iidikya?
58003019	Natso na lowona walalekuidimya yangya-ho kipfa kya wulemi wulya.
58004001	Iki kiluhoye fowa tseowuo kundu kulawone ipfo konu kuwoneke-pfo echiasha yanga lilya, ili indi kiteṟyo kilya kyekuangya ipfo kundo kuwode olele loke kii-kideye-se.
58004002	Kyamba naso luiwaongoye ndumi ya sia chawo. Indi idedo lilya waleliicho lilewaekya kindopfo kipfa yadanya lyawo lilawelungyo mwidikye.
58004003	Kyamba yanga loangya ipfo hando kuwode olele kokoya lomeidikya, kisumhanye kilya ahambie, “Njilelya nyamu kui rihima lyako, ke Walashike yangya hawode olele loko.” Na lya heri mawiko halemba iwiko hamu na kiwanja kya wuyana.
58004004	Kipfa kuwode hando Ruwa ahambie, “Kya mkonu fo mfungade mawiko hake hose.”
58004005	Na iya kiwungi ke, Walashike yangya hawode olele loko.
58004006	Ikyo kimanyishye ke kodeo maanya fo wandu wechikuangya-ho indi walya walesonguo yongoyo ndumi ya sia wo walawekuangya-ho kitewe nyi wulemi wulya.
58004007	Nkyo kyanenga ateseheṟa lingi mkonu kui inu echideda kui Dawidi maheri hamsia mengi chando kulesonguo ihamba, “Ili moicho inu ṟu lyake, ma mulaumiṟe ngoo tsanu.”
58004008	Kyamba kima Yosua alembaangishia olelenylulya awechideda-se kiheri kya numa kya mkonu fungipfo.
58004009	Kikuwukye-ho kyehamba ke kwipfo-se maanya foonyonya fumtsuhaṟye mkambo fo Ruwa.
58004010	Kyamba moangya ipfo kundu kuwode olele loke nyio aonyonya kya mawuto hake chando Ruwa aleonyonya kya halya hai hake.
58004011	Nakyo kiluitike luwinye ikuangya ipfo hando kuwode olele lulya, kundu ma kulakae-ho echihutso nyi kitewe kya wulemi wulya.
58004012	Kipfa dedo lya Ruwa lirie moo lii na pfinya lii liohi kota oryo oshu lulie kuwi, lii soka itana lyapaṟa mrima na mumuyo na mawungo na moongo liileelia mahio na macha hakeri ngoonyi.
58004013	Ma kuipfo kindo kii kiwike kiwode kundo kulawono odatsinyi lokepfo; indi shii kitaṟe shii shialie na pata mesonyi hake shose. Nyio amonyi luimhamba.
58004014	Kyasia ili lui na mkohanyi ang'anyi ichu alekuidya maruwehu halya nyio Yesu Mana chu o Ruwa lukuwade na imhamba.
58004015	Kipfa lulawode mkohanyi mnene alawechiidima iluichio wukiwa kya wufafa wodu indi ai mheshe kui shindo shose awehianyi naso wuta-pfo wunyamaṟi.
58004016	Ikyo kiluenenge luitikirie kidembo kilya kya wutonga lui na wutumbe, kundu luambye-ho osaṟio luweshika ikoya-pfo wutonga woluendie ngaya yetambachuo liwe lya heri.
58005001	Kyamba oryo mkohanyi aimtunge kiidi kya wandu awiko-ho mokaya wandu kya kiheo kyeṟundia Ruwa, kundu namdambikye njooko na shidaso sheoloṟa manyamaṟo.
58005002	Echiidima ikapa na itsitsa walya walaichi kindo wechitangatanga, ili nao amonyi arie wufafa.
58005003	Na kimaduma kyawo kimbaṟi nawike-ho kidaso kyeoloṟa manyamaṟo, kiwe kido kipfa kya wandu kiwewa kido na kipfa kyake amonyi.
58005004	Ma kwipfo awada wunene wu kui pfinya yake amonyipfo, kya indi ashika ilaho nyi Ruwa cha Aron.
58005005	Na wudo Kristo chi o amonyi alekuwikya wuitoṟi wu nawe mkohanyi mnenepfo, kya indi ichu alembia, “Mana chu oko nyio iyo, nyi inu ngakufee.”
58005006	Na wudo ahambie handu hengi, “Iyo ukeri mkohanyi o mlungana o kamba lya Melkisedeki.”
58005007	Nao mafiri halya awei nyiamenyi tsake nyi aledasya ichu aleidima imletsa opfu shiterewo na sheeṟeṟo na shifuhio echimlilia malilio ha pfinya na imtonyitsya mchenyeṟe kashika iidikyo na iletso wuowu wuwembode.
58005008	Manya ai Mana na ipfo kundo aweiwawyo hakuwutia-ho ikulosha iidikya.
58005009	Ili alemaa yawutsio adi, lyo likamtana moendie iwa wamwidikye okiio lo mlungana wose.
58005010	Kaichimbiṟo nyi Ruwa mkohanyi o kamba lya Melkisedeki.
58005011	Kyake o kuweipfo shifoi shededa indi shirohie idambuya cha kipfa nyo muhombie mnu maadanyionyi.
58005012	Kyamba na kiheri kilemkuidya kiwemtana walosha, na muwuṟie-se lingi muhende losho shichano sha mbonyi tsa Ruwa sha kuwoka, mukawemba wandu wawuṟie oseṟi chi shelya shumu.
58005013	Kyamba oryo mndu monyo oseṟi aichiwie mbonyi tsa wuhoṟotsupfo, nyi akeri ndaka.
58005014	Indi shelya shumu shisumhanye wandu watimie, nyiwo wandu wawode pfinya tsetichia shindo tsii njiohishe kui mwichiwie tsewa iletsa kicha na kiwicho.
58006001	Nkyo kitewe luleke isenda mbonyi tsa Kristo hando tsiasie, luhende itambahanya tsilya tseawutsia; lulakiwike-se kiwanja lya kawi kii kya mdumbuye fowuta-ho macha ipfo mawutonyi haende opfu, kii kya mwidikye foyalukya Ruwa.
58006002	Kii kya wupatiso na kya ihekya mawoko, na kya iṟuka lya wapfu na kya mwanduye of mlungana.
58006003	Na ikyo lochiwuta kokoya Ruwa aluikaya.
58006004	Cha kipfa iwa waleimikyo limu wakasonja kisumbo kilya kiiruwehu wakawehawyo Mumuyo Mwele.
58006005	Wakawesonja dedo lya Ruwa lilya icha na pfinya tsilya tsa mandi halya hechicha.
58006006	Kokoya iwo wawuka kambenyi nyi kyalema iwalawuya mdumbuye lya kawi ili wai wandu wamewuya ikukapya Mana chu o Ruwa msalabenyi wakawemselya mnyeri.
58006007	Kyamba teri iya yechionga mvuo yekeikapa kafoi ikadosa mboha yechihiṟa iwa ikeri idemyo kyawo nyiyo yaonyisho nyi Ruwa.
58006008	Indi iya ingi yekeende msha na maduo iwode kiweṟepfo, ikeri afui iseso yechifurumia ikumbyo modo.
58006009	Indi nyo wakunde, kyanu lokusirya kii kiwungi kii kicha kirianyi na okiio ma ili lodeda ludi.
58006010	Kyamba Ruwa alai mlemeshi awechihadima wina lyanu na kunda lyanu muwewonye rina lyake ili indi muweipfuṟukanya waele walya, na iwapfuṟukanya mui.
58006011	Na lulalakye mnu ke oryo mndu onu ose nawe momanyishya-ho wuitiki wu wumu wo mfeṟa fo owedo lulya shika mawutsyonyi.
58006012	Kundu mulahombye kya indi mukuwaakishane na walya waoṟa shiteṟio shilya kui mwidikye na mkutirisie.
58006013	Kyamba Ruwa alewikya Abrahamu kyasa, nao ili alawewode ungi awechiidama ilya nyamu kui ilya lyake kahenda kulia nyamu koke amonyi.
58006014	Kehamba, “Nyi lohi yonyisha njechikuonyisha, ipfumbutsa njechikupfumbutsa pfumbu.”
58006015	Nao kakutirisia ado kashika ikoya kyasa kilya kyaawutsyo.
58006016	Kyamba wandu wekelya nyamu kui ichu awang'anye, na nyamu nyi mṟasa fo oryo nganu ipfo kowo yechiwanza dedo.
58006017	Na wudo Ruwa ili alekunda iloṟa weoṟa kyasa kilya wutumuhari wo kyama kyake kui wuitiki wung'anyi kasanzia-ho ilya nyamu.
58006018	Kundu lukae wakarishe kui pfinya lukuwode na njowiko tsiwi tsihoṟoki tsilawewa iwiko nyi Ruwa tsa wongo lochiwingya ikuwada na owedo lulya lui wasumbe.
58006019	Lo lulukerye kipfunga mrima kiwangi kitumuhaa kikeri ikuhendya ora lo kya mba ipfo kundu kiṟikishya kilya kiishingya-ho.
58006020	Nyi hondo Yesu alekuidya-ho molusongoya-ho so kawa mkohanyi mnene kui kamba lya Melkisedeki.
58007001	Na Melkisedeki cho awei mangi ya Salemu mkohanyi o Ruwa ichu o huyashose. Nao kahenda yambya Abrahamu ili indi alewuka ngapanonyi iya yewinza wamangi walya, kamkumbuhana kembikya ona.
58007002	Nyio Abrahamu kahenda imlekia kilya kyeshitsa ikumi kya shindo shilya shose. Nao asonguo ihambo mangi menyi wuhoṟotsu kawehambo lingi mangi ya Salemu lyo lihambye mangi menyi ofoṟo.
58007003	Alaimsende ma kui wande ma kui wama ma kui kiriterite kya waku, alawode ma kiheri mkonu yake iwokye-ho ma kiheri moo foke fuinukye nakyo. Aimbaakishye Mana chu o Ruwa akaa mkohanyi o kitsitsi.
58007004	Keambuyenyi-wo ichu chando ang'anyi Abrahamu mku chu mnene kamnengya kilya keshitsa ikumi kya madambiko halya.
58007005	Lohi na walya wa wana wa Lewi waiwadambikye wukohanyi wulya, wo wawode iwawaso lyewesa mkambo shilya shishitsye ikumi shiidikyanyi na wuwawaso. Nafo nyi fui fo wanawawama wawo wapaṟikye kitsi-hu kya Abrahamu.
58007006	Kya indi ichu alawa isendo na kiriterite kya waku ipfo kowo, o aleambya kilya kishitsye ikumi kya shilya sha Abrahamu kawikya ichu awembikye shiteṟyo shilya ona.
58007007	Indi kii-ho kilechiwa iteshuo nyi kikeri kidi, ke kilya kii kitutu kyo kyechiwikyo ona nyi kilya king'anyi.
58007008	Na iya nyi wakukerye wadi wandu wepfa waambya shilya sheshitsa ikumi, indi ulya handu akukerye aimṟingishye ke nyi ai na moo.
58007009	Ngahamba kyehambika ke nao Lewi chu moambya sheshitsa ikumi alembeso kishitsye kya ikumi kui Abrahamu.
58007010	Kipfa awei-se kitsinyi kya mku oke mandi akumbuhananye Melkisedeki.
58007011	Mkambo fo wandu fomewawasyo wukohanyi-hu wo ki-Lewi, kya indi kima nyiwo wuweawutsya wuawutsi nyi ki kilekiitika-se iwika-ho mkohanyi ungi arianyi na kamba lya Melkisedeki, alasendo na kamba lya Aron?
58007012	Kyamba ipfo kundo wukohanyi wolacho kokuwukya-ho na wuitiki woilacha wuwawaso.
58007013	Kyamba ichu aihambo na isho nyi apaṟikye osharinyi lungi hondo kulawewukie echiṟunda rasionyi.
58007014	Kumanyikye na pata ke hando Mndumii odu apaṟikye ipfo ko Yuda, na oshari lu Mose alelusendya wukohanyipfo.
58007015	Na iki kyakishika itambahaluka-se kya ngoseṟa ili kowiko-ho mkohanyi ungi ai-mbaakishye Melkisedeki.
58007016	Alawewa adi kui owiko loliwawasya na njia ya kii-nyama, kya indi kawewa adi kui pfinya ya moo fulechipaṟakana.
58007017	Kyamba aṟingishyo, ke iyo ui mkohanyi o mlungana kui kamba lya Melkisedeki.
58007018	Lyo nyi lyawuta-ho iwawaso lisongoe-ho cha kipfa liweifafaa lilawewa. Kyamba wuwawaso wulaleawutsia ma kindo kiawukiepfo.
58007019	Kukaitso-ho owedo lu ucha kota, lyo lyaluduo oshangunyi lo Ruwa.
58007020	Kinene-ho nyi nyamu iya. Wo wawekewa wukohanyi tare nyamu.
58007021	Indi ichu kawiko-ho kui nyamu ya mohenda imbia; “Mndumii alelya nyamu, ma alechieweṟo kyayo kehamba, Iyo ui mkohanyi o mlungana.”
58007022	Ipfo kundo alawewiko-ho tare nyamu nyi hondo Yesu kawa mwiṟichi moiṟicha owiko lochia kota lulya lungi.
58007023	Nawo wai wafoi wawewa wakohanyi cha kipfa nyi walechikaa wai wadumbuo nyi opfu.
58007024	Indi ichu ili ekaa mlungana awode wukohanyi wulechiteshuka.
58007025	Ikyo kyaenenga aidima iwonya iwa waichea Ruwa wakuwawie nao okiio lo mlungana, kipfa ekaa na moo maheri hose mowaterewya-ho.
58007026	Na mkohanyi mnene ai ado nyio alusumhanye kawa menyi wuindi mkeha ose, alawode huya maruwehu.
58007027	O alamwitike mfiri yose cha wakohanyi wanene walya wesonguo iwika-ho shidaso sheoloṟa manyamaṟo hawo waweny wechifurumia na shilya sha ha mkambo, Kyamba ikyo amaa ikiwuta limu echikudambika-ho amonyi.
58007028	Kyamba wuwawaso wulya wotana wandu wakohanyi wanene wawode wunyonge, indi dedo lya nyamu iya iitumanyi wuwawaso lyawika-ho Mana mokaa mlungana aawukie kose.
58008001	Indi kilya kikeri mdo-hu kiidye ishi lomaa ihamba shose kikeri kidi; ke luwode mkohanyi ai mnene adi akudamiṟye ora lo kulyo lo kidembo kya wuitoṟi wo Ipfo maruwehu.
58008002	Aiipfo moiṟicha shilya shii sheele na hema lilya lya lohi Mndumii aleliwika-ho amonyi, chi mndu o wandupfo.
58008003	Kyamba oryo mkohanyi mnene ekewiko kundu nadambikye-ho njodambiko na shidaso. Na ichu nawudo kimbaṟi nakae awode kyedasya-ho.
58008004	Kima aweiya sangenyi chi awewa mkohanyipfo kimaduma kuwode wekedambkya-ho njodambiko tsilya tsiinjiwawase nyi wuwawaso.
58008005	Nyiwo wekeṟundya mfano na mangeṟingesha ha shilya shikeri ruwehu, chando Mose aleshika itutumyo ili indi awerie isungusia hema lilya. Kyamba ahambie ke, “Ambuya mnu ochitana shose kui mfano fulya uleloṟo ipfo fumvu-hu lilya.”
58008006	Indi wulalu amkoya wuiṟichi wung'anyi wo ngoseṟa wuwukye ipfo kundo akukerie-ho mombele o owiko lochia kya ngoseṟa ilu luiilikishye mengenyi ya shiteṟio shicha kota shilya.
58008007	Kyamba kima lulya lo kuwoka luwechia lulawewa idedya kuwechipfulo-ho otende lungipfo.
58008008	Kyamba awadedya kehamba, “Mndumii ahambie, Ambuya, mkonu ikeri icha njechiwikya mba ya Israeli na mba ya Yuda owiko luhya.
58008009	Nalo lulawaakye owiko lulya njilewikya wande yawo mkonu fulya ngamewateteṟa na owoko njewashuo ipfo orukenyi lo Misiri, kyamba wo walawekaa owikonyi lo loko na inyi ngamewaseheṟa. Nyi wudo Mndumii ahambie.
58008010	Na owiko, Mndumii ahambie, ilu njechiwikya mba ii ya Israeli ili indi mkonu iya yamesia lukeriludi; ke njechihomoya njowawaso tsako ipfo mhienyi yawo njechitsiṟehya ipfo ngoonyi tsawo. Na inyi njechiwawiia Ruwa nawo wechinjiwia mkambo.
58008011	Ma kochikaa-pfo echilosha odoya ma ihenda iwia odoya manya Mndumii-pfo. Kipfa wechinjimanya wose wokya ichu ai mtutu owo shika ichu ang'nyi.
58008012	Kyamba njechiwa mowasaṟia madeko hawo, na manyamaṟo hawo njechihakumbuo-sepfo.”
58008013	Ili indi ahambye, luhya, nyi alekuṟa lulya lo kuwoka. Indi kilya kii kikuṟe kiikifoye wuku kyo kiitikirie afui na ihenda saramaya.
58009001	Owiko lu lo kuwoka na luwewode sungusihu tsalo tsa wuindi sanza na yele lilya lya wanda ii.
58009002	Kyamba hema lilealyo-ho lilya lya kuwoka. Napfondo kuwei kiwawa njolewo kilya na mesa na mkate iya iwei-maalye Ruwa. Nalyo lii idumbuye rina, Lyo yele.
58009003	Indi mbele ya isulya lyeshikya mongo lilya lya kawi kuweei-pfo hema lilya lihambo maele.
58009004	Lyo liwewode rasio lya sahabu lyedasya-ho shidaso sha opfamo na isanduku lya owiko lulya liwei ikapye mawala ha sahabu nyora tsose, lyo liwei na nungu ya sahabu liwode manna iya na olio lo Aron ilululembuya yoṟa, na maho halya ha kipala ha owiko lulya.
58009005	Indi huyalyo kuwewode Wakerubimu wenyi-ngeela weruwya kiaala mhoṟie iria. Kuiho kyededa kyasho kimu kimu wulalupfo.
58009006	Ishi shikamesungusio shido wakohanyi wawekehenda hemenyi lilya lya kuwoka mkonu yose wewuta shiheo sha wuindi.
58009007	Indi ihenda hemenyi lilya lingi nyi mkohanyi ulya mnene alekuhendya-pfo oryo maka limu o amonyi kulawode alarie samu aidambikye-ho iwe yemkaya o iwemkaya na mkambo fose kya madeko hawo.
58009008	Lyo nyi lya Mumuyo Mwele amanyishye nalyo ke njia yeduo wuelenyi ilandeshika ipfunguka, ili indi hema lya kuwoka likihoṟoki-seho.
58009009	Lyo lii mfanano fotungya maheri ha halemcha. Nafo fuwei na njodambiko na shidaso shiwekeendo ma shilaweidima iwanza sheko sha mrima fo mowika nasho wuindi.
58009010	Shiwekuwode na shelya na shenyo shiishenyi na maolyo ha mbaṟi ii na ii, sha sungusihu tsa shinyama tsiweindikye tseringa kiheri kya wusumhanzo itane kishike iwoneka.
58009011	Kya indi Kristo amekuchea ai mkohanyi ang'any o mecha hai-mateṟye kakuidya hemenyi lilya ling'anyi liawukye kota lilya li-itane na mawoko, lyo lihambie ke lilai lya mtsanye fo ki-wulalu.
58009012	Kakuidya-ho chi kui samu ya oṟo ang'u ya mahache, kya indi nyi kui samu yake ii njenyi kahenda hando halya haele ili limu kechiwika ndalai yekaa mlungana.
58009013	Alewo kokoya samu ya oṟo na ya chau sanza na mtsiri fo taho nkoṟe sheolya wawode paṟi shekeilisha mndu shimbonye-se wukeha wo kii-nyama.
58009014	Nyi wuda kya ngoseṟa samu ya Kristo ichu alekudambikya Ruwa amonyi ai mkeha kui mumuyo molungana echiilisha sheko shilya sha mrima yanu iletsano na matendo ha opfu, iwe yepfuṟukanya Ruwa menyi mo?
58009015	Ikyo kyanenga ai moitsa-ho owiko luhya kundu walya wai walahe wahendeambya kyoṟa kilya kiweikiteṟye kii kya mlungana, ipfa lilya likamewa lyechiwuta-ho matahachyo haweitano ipfo kiwanjehu kya owiko lo kuwoka.
58009016	Kyamba ipfo kundo kuwudo owiko lui lo kyoṟa nyi kiwaṟi ipfa lya mowika litane liṟingishyo.
58009017	Kipfa owiko loshika iwanga mandi ipfa lilya lyamhoya, indi lolaa wanda kiheri mowika aiho-se.
58009018	Nkyo kitewe manya lulya lo kuwoka lulehoṟotso-ho chila samu iwei-hopfo.
58009019	Cha kipfa mandi Mose alemaa iwia mkambo fulya mawawaso haitumananyi ipfo wuwawasonyi hose kawada samu ya mahache na oṟo sanza na mṟinga na pamba ya king'aring'ari na iṟa lyeola kaolya nasho kitabu kilya kiikyenyi na mkambo fulya fose.
58009020	Kahamba, “Aii samu ya owiko lu Ruwa amtutumye.”
58009021	Na wudo kaweolya na hema lilya na shihia sha wuindi shose samu.
58009022	Kala nyi kufui shindo shose shekeilisho na samu woidikya wuwawaso; na shila samu yapusuo kowonyo mhoṟyepfo.
58009023	Nkyo kyaitika ke ili mfano iya ya shindo shii maruwehu yakunda iilisho idi, shilya sha maruwehu shii shenyi shikundi shidaso shiidimikye kota shilya.
58009024	Kyamba Kristo alawehenda hando haele hai-hawike na mawoko hahambie halya ha lohi kui mfano, kya indi kahenda ruwehu kwenyi nakuloṟe oshangunyi lo Ruwa wulalu echiluhoṟokya-ho so.
58009025	Manya alawehenda-ho kundu nakudambikie amonyi kafoi chando mkohanyi mnene ekehenda hando halya haele oryo maka arie samu ilawei yake.
58009026	Kima nao na wudo nyi aweitika iwawyo kafoi wokya mandi wuyana wulembiko. Indi wulalu alewoneka-ho limu mainutsyonyi ha maheri nawute-ho wunyamaṟi kui ikudasa amonyi.
58009027	Nakyo kirianyi na kya wandu ili kiwawaṟi wapfe limu. Likamewa washike yanduyo.
58009028	Na wudo na Kristo nyi aledambiko-ho limu lyewuta-ho manyamaṟo ha wandu wafoi; Ili lingi echikuloṟa na walya waimbedya kya okiio alawinye wunyamaṟi.
58010001	Kyamba wuwawaso wusongoṟye kiṟishe kya mecha hawerie icha wulaweende fana ya matendo. Na shidaso shilya shimu wekeshiende maka yose shilunganyi sho shaidima ishitsa wadambiki kikunyi ma indipfo.
58010002	Chila wudo chi shiwesia yendo kipfa wadambiki walawekitautau kya manyamaṟo kya indi wawei waharamishe na limu?
58010003	Kya wulalu nyisho shiwatamuṟye manyamaṟo maka na maka.
58010004	Kyamba samu ya chau na ya oṟo ilai na pfinya yewuta-ho manyamaṟo.
58010005	Nkyo kimaduma o ilindi achee wuyana ahambie, “Iyo uwekundi ma kidaso ma odambikopfo. Indi nyi mbihu ulefunjitanya.
58010006	Shiaalo shikoṟe na shidaso sheoloṟa wunyamaṟi shiwekuchihiṟyepfo.
58010007	Nkyo kyannenga ngahamba, Ambuya ngacha; ipfo kitabunyi kilya kinene nyi ku-kuṟehye kyako ke njiwe njiwute kyama kyapfo, hoi Ruwa.”
58010008	Hando heasa ideda nyi ahambye, Uwekundi ma shidaso ma njodambiko ma shiialo shikoṟe ma shidaso sheoloṟa wunyamaṟipfo ma shiwekuchihiṟyepfo, ishi shekedambikyo kui wuwawaso wulya.
58010009	Kashika oo kahamba, Ambuya, ngacha njiwe njewuta kyama kyapfo. Kawuta-ho lya kuwoka kundu nailikishye-ho lilya lya kawi.
58010010	Kui kyama ki luiwailishe na limu likawa na odambiko lo mbihu fo Yesu Kristo.
58010011	Na oryo mkohanyi ekehoṟoka-ho mkonu kawa mowika wuindi echidambikya-ho shidaso shilya shimu kafoi na kafoi, nasho shilai na pfinya yewutaho wunyamaṟi.
58010012	Indi ichu alemdambika kidaso kimu mfi kiwewa kimaduma kya manyamaṟo kikae-ho mlungana kakudamiṟa owokonyi lo kulyo lo Ruwa.
58010013	Kaitsa-ho mweke fo iweda itane wakituwa wake washika ilaṟo shi ya madende hake.
58010014	Kyamba iwa weilisha nyi alewashitsa kikunyi kui odambiko lumu mfi lochikaa mlungana.
58010015	Indi na Mumuyo Mwele aluṟingishie adi; kyamba ili amaa ihamba.
58010016	“Ilo nyilo owiko njechiwawikya mkonu iya iya yamsia”, nyi Mndumii ahambie, “Njechihomoya njowawaso tsako ipfo ngoon tsawo, na iṟehya njechitsiṟehya ipfo mhienyi yawo.
58010017	Na manyamaṟo hawo na njotahachi tsawo sho njechishitamuo-sepfo.”
58010018	Kya indi ipfo kundo sho shii shihoṟye mpfondo kukiwode-se odambiko lo kimaduma kya wunyamaṟipfo.
58010019	Kyasia wanawawama, lui na wutumbe kui samu ya Yesu wo kihendesha na ipfo kundo kwenyi wuele.
58010020	Nyi yo njia ameluipfunguya ikeri njihya iwode moo iitsye kiṟikishyenyi kilya nyinyitso nyama tsake.
58010021	Ili lui ludi na mkohanyi ang'anyi ai mbawasie kanyi ka Ruwa.
58010022	Luhendetikiria-ho luwode ngoo nlalutsu lui na welu ya mwidikye lui-waolye ngo tsa mrima tsilakikae makufaṟe lui-wasanje mbihu na mṟinga mharami.
58010023	Lutsinde lochiṟi ngishya kilya luiweda ma lulalemo, kyamba mokiteṟya nyio m mhendeli.
58010024	Na lukae lochiringana luwenyi na wenyi luhende yaaka kui makundano na mawuto mecha.
58010025	Lulalembeṟye shisanzyo shadu chando waliwe waichiwie, kya indi lulahane naho. Luitike iwuta ludi ili luwonyi ke mkonu fulya fulya fuitikiria icha.
58010026	Kyamba kokoya so ili lomma ipfunguyo kilya kii lohi lokedekyo hando luwonyi kochitsuhase kidaso kingi kyewuta-ho wunyamaṟipfo.
58010027	Shila yambya mndumbuye iya ioweshye na modo fulya foaka pala fochilya walemeshi walya.
58010028	Mndu afunja wuwawaso wo Mose koka wangochi wai-ho wawi ang'u waṟaṟu wewikya mndumbuye pfinya nyi ashikahenda iwoho alawa iichio wukiwa.
58010029	Chi mochihamba, A nyi wuda wo ngoseṟa wudeheli wuwe wochihoya ichu achuma-chuma Mana chu o Ruwa ekitana samu ya owiko lulya ya mpurya, nyi yo ametano nayo mwele kawa motaluo mumuyo moende wutonga.
58010030	Kyamba luichi ichu ahambie, “Idehelya mndu lyankoya inyi, nyio inyi njechitaa kiṟache.” Kukawehambo lingi, “Mndumii echidedya mkambo foke.”
58010031	Nyi koweshye munu yolokya mawokonyi ha Ruwa menyi moo.
58010032	Wuyenyi ikumbuo mkonu iya mulekutirisia ngapanonyi njumu ya mawawyo.
58010033	Ili limu muwei walahe patehu mochipiṟo na ituro, ili lingi muwedaṟanyi na walya waweiwutyo wado.
58010034	Kyamba nanyo muleichio wapfunge walya wukiwa, na iliindi mulesoko masaa hanu nyi mulekukarishya muwekaa na sia, kipfa muweichi ke nyi muwode mkae fungi fui mcha fochikaa.
58010035	Ma mulawone mokumba wutumbe wu wonu wanda wui na wuṟundi wung'anyi wudi.
58010036	Nyi muwuṟie ikaa na mrima msanze kundu muhende iduo kilya kii kiteṟye mukamaa iwuta kilya Ruwa akundi.
58010037	Kyamba oweṟe luipfo sa lutung'tu. Mocha echicha alechikeleo.
58010038	“Na mosumhana oko echiwada moo fuṟukye wuidikinyi. Indi kokoya awuya numa mrima foko fochihio kyakepfo.”
58010039	Indi so lulai wandu wewuya numa lochihenda ideka, kya indi lui waidiki lochiletsa-ho mrima.
58011001	Wuidiki nyii wukeri ikuwada na shilya shiiedyo, wo nyiwo mhomoye fohomoya shindo shilawono.
58011002	Na walya wa mboko ili wawei nawo wukeri wudi nyihondo walekuwutya-ho ihenda iwikyo kiṟingishyo.
58011003	Nyi wuidiki woluenenga imanya ke wuyana wu wometano nyi idedo lya Ruwa, na kilya kiwono chi ipfo handu heambuya kipaṟikyepfo.
58011004	Nyi wuidiki wuleenenga Abeli adambikye Ruwa kidaso kichihianyi nao kota kya Kain, kashika ihenda iṟingishyo ke nyi ai mndu asumhana kimaduma kyawo. Kiṟingishyo ki nyi Ruwa aweṟingishye kikuwode na njodambiko tsake. Nawo (wuidiki wo) womenenga aideda-se mandi alemshikahenda ipfa.
58011005	Nyi wuidiki wuleenenga Enoki ametakuwo alawona opfu. Nyi alekiwonose ma handopfo kipfa nyi Ruwa alemtakuo. Kyamba mandi itakuo lilya lilandehenda iwa kashika iwikyo kiṟinghishyo ke nyi awechihianyi na Ruwa.
58011006	Indi kundo kulawode wuidiki koidima ichihianapfo. Kyamba kiwaṟi mndu motikirya Ruwa nawe mwidiki moidikya ke o aiho na walya waimpfula nyi echiwasumba.
58011007	Nyi wuidiki wuleenenga Noe amepeesuyo shindo shilawendewoneka kawa mwikimbe esungusia sanduku lilya ling'anyi liwe kyekiṟa wa mba yake kawewonya na mweke fowo wuyana wu owingo kaweioṟa wusumhanyi wuoshanyi na wuidiki.
58011008	Nyi wuidiki wukaenenga Abrahamu ilindi amshikahenda ilaho aleleshyaho madu kesamya hando hawei hateṟie hembia kyoṟa, kahenda isama kulawode aweichi handu halya heshika-ho.
58011009	Nyi wuidiki wukaenenga alekapa pata ipfo sangenyi lya kiteṟyo kilya cha ili liwei lihenu kahenda ilaa mahemenyi. Na Isaki na Yakobo na wudo wawerianyi nao iduo kyoṟa kya kiteṟyo kilya kilya.
58011010	Kyamba aweiwedya mṟi fulya mikare fushike iwiko kiwanje-hu kya maho ha ngina, mtsanyi ofo nao Ruwa mofusungusia.
58011011	Nyi wuidiki nawo wukaenenga Sara alewada pfinya yeembeṟa mbeu amekuo wuku wulakiwona-se katana moteṟya kiteṟyo kilya mokusirio.
58011012	Nkyo kimaduma ko ichu umu kuwepaṟikye luwa lifoi cha nyenyeri tsa ngine-hu na cha mbuṟusanga fo ohambehu lo nduwa ya wuyana fulawa italo, nao alepfa kui ifee.
58011013	Iwa wose walemhenda wekaa na wuidiki ma walawekudaya shiteṟyo shilya, indi waleshiwona shikeri kundo ko isonguo wakashiindya wekuhambya na pata ke wakeri wahenu, wandu wekuidya-ho tupu ipfo teri-hu-ii.
58011014	Kyamba iwa waideda wadi nyi wamanyishye ke nyi kiku kyawo waikipfula.
58011015	Kima wawekumbuo-ho kilya walekisama naa wawewode mwaanya foiwuya napfo.
58011016	Indi wulalu nyi kilya kicha kota walekikuleshya, nakyo nyi kya ruwehu. Nkyo kimaduma Ruwa alawepfia sonu isendo Ruwa owo, kyamba nyi alewawikya mṟi.
58011017	Nyi wuidiki wukaenenga Abrahamu aleshika idasa Isaki ilindi aweihesho kadambikya-ho ichu oke kimumu mfi. Nao nyi awei mteṟye shiteṟyo shilya.
58011018	Nyio amewio; ke nyi Isaki echiwa msendo fo mbeu yapfo.
58011019	Nao nyio kahamba ke Ruwa ai na pfinya yeṟutsa mndu na ipfo wapfunyi. Nakyo kyamnenga alembihiṟyo nawe mfano.
58011020	Nyi wuidiki wukaenenga isaki alewikya Yakobo na Esau ona kawasendya shindo shewoneka.
58011021	Nyi wuidiki wukaenenga Yakobo ilindi aweihenda ipfa alewikya oryo ose o wana wa Yosefu ona keindya akulemye mdo-hu fo ndichi yake.
58011022	Nyi wuidiki wukaenenga Yosefu ipfo mainukyonyi hake alehenda ikumbuo kya isama lya wana wa Israeli kawawasya kya mafuo hake.
58011023	Nyi wuidiki wukaenenga Mose kafeo kaṟiko nyi wafee wake meri iṟaṟu kipfa nyi walewona kimana kiwewode lole, nkyo kiletewa walaweowuo iwawaso lilya lya mangi.
58011024	Nyi wuidiki wukaenenga Mose ili amtoṟika kaleha isendo mana o mpfu o Farao.
58011025	Kasambuṟa ihenda ituro hamu na mkambo fo Ruwa, kyo kiwemchihiṟye kota ikaa na seko tsa oweṟe tsiwukye wunyamaṟinyi.
58011026	Nyi alehamba isutso kimaduma kya Kristo lyo liende wusuṟi kota shisa sha Wamisiri, kyamba nyi aleringa wuṟundi wulya.
58011027	Nyi wuidiki wukaenenga aleda Misiri alechiowuo rihima ya mangi kyamba alekukarisha na ichu alawono cha ili ambonyi.
58011028	Nyi wuidiki wukaenenga alewika Pasaka (nyi mwidio fulya) na yoola lilya lya samu, kundu mkombetsi ulya nalahende ipaya wawee wawo.
58011029	Nyi wuidiki wukaenenga waleambadya ipalipali lya king'aring'ari cha ili nyi kundu kuhadutsu mpfondo Wamisiri, ilindi walehesha iwika chawo, walekuwutya-ho ihenda imeṟo.
58011030	Nyi wuidiki wukaenenga njomombo tsa Yeriko tsilewunduka tsiwei mtengetie mfiri mfungade.
58011031	Nyi wuidiki wukaenenga Rahabu mka ulya o njia alawesanzo irumatso kimu na walemeshi walya kipfa nyi aleambya wa lokitala walya kui ofoṟo.
58011032	Na iki njihambe-se kingi ngesa? Kyamba nyi saa tsiwenjiwuṟye tsehamba sha Gedeon na Barakia na Samson na Yefita na Dawidi na Samueli na waikimbi walya.
58011033	Wonyiwo walelaṟa maumangi kui wuidiki wakaende wusumhanyi, wakashika ikoya shilya shileteṟyo wakapfunga madumbu ha miso.
58011034	Wakaṟumisha modo furie pfinya ing'anyi wakaturuchuka madumbu ha oshu wakahomoyo pfinya ili wawei wufafenyi, wakawa wawahanyi ipfo shidenyi, wakadichiṟa siṟi tsa mesa.
58011035	Waka wakaambya wawo walepfa wamshika iṟuka, indi womi wengi wakahenda ifunjo-funjo mafuo walaweleshya ndalai iya mawoko kundu washike ikoya iṟuka lingi lii icha.
58011036	Indi wengi wakawonyo italwo na ikapo na shiteecho wesanzyo ihenda ipfungo na ikumbo kipfungyonyi.
58011037	Wakakumbyo maho, wakaitso wudenyi wakapaṟopaṟo, wakapfa wewooho na oshu, wakaṟahaṟaha waṟee masaṟa ha machondi na ha mburu, wawei wandu wadee, wapotse, waṟohye.
58011038	Nyiwo wuyana wu wulawewasumhanye. Wawekeṟahaṟaha weowa ko olele na ipfo mafumvunyi na ipfo njopangenyi na mṟeshenyi ya wanda ii.
58011039	Na iwo wose ma ili waleṟingishyo wadi kui wuidiki wulya ma walemkudaya kilya kiwei-kiteṟyepfo.
58011040	Kipfa kilya Ruwa alesonguo iluwonya kiwe kicha kota, ke walashike yawutsyo chila hamu naso.
58012001	Nkyo kimaduma naso ili lui na ipuchi lya waṟingishi lilutengetie lidi luleṟye wanda oryo wulami na wunyamaṟi wu wokiṟa iluoṟowya owinyi, lochiengeṟa ihenda ira ngapano iii njiwawasye yadu lukuhode-ho necha.
58012002	Lochifunya Yesu meso ichu ai mboki na moawutsi o wuidiki wu. O handu ha sia iwei mbiike oshangunyi loke kahenda ikuwada na msalaba nalaṟise wusutsu kashika ikudamiṟa ora lo kulyo lo loṟikehu lo wusuṟi wo Ruwa.
58012003	Keringenyi-ng'u wo ichu alekukarishia wulemi wulya wo wanyamaṟi walya wolemana nao amonyi, kundu mulahende ilemo, mrima yanu ilalolome.
58012004	Ipfo ngapanonyi yelehana na wunyamaṟi mulemekuhode itane moewa samupfo.
58012005	Nanyo mulemaa ihadima wukarishi wulya, ipfondo modedyo mui wana, “Manoko, ma kulamine ihenda itsano nyi Mndumii. Ma kulalolome ili odedyo nyio.
58012006	Kyamba ichu Mndumii amkundi nyi ekemtsana. Kechikapa oryo mana aimwambya.”
58012007	Kutirisienyi mochitsano. Ruwa aimkumbuhananya-ho mui wana. Kyamba nyi mana uhya wande alaimtsana?
58012008	Alewo kokoya mulahenda itsano wutsanyi wuwei kita kya wose nyi mukeri wenyi pari mulai wana.
58012009	Kyasia ili luwewode wande yadu wa kui nyama wechilutsana lukawewahoya chi kiluwaṟi mnu kya ngoseṟa luhende ikulaṟya Wande chu ai menyi mamumuyo lukuwutie-ho iwonyo moo?
58012010	Kyamba wo walelutsana kiheri kyangu wutsanyi wurianyi na mhie yawo, indi o ailutsana awode kitewe kilya kicha kyeluwonya kita nao kya wuele woke.
58012011	Oweṟe lu oryo wutsanyi wuiho wufanyi siapfo, kya indi nyi wukiwa, ili lya numa-le woenenga iwa waiwatoṟishe nyiwo wusumuhanyi wuwikye-ho ofoṟo.
58012012	Nkyo kimwenenge muhende ikarisha mawoko halya hai-masotse owaa na ndi tsilya mulakae marehe.
58012013	Mutanye madende hanu osenge luhoṟotsu, kundu kilya kiirichahia kilarendemke, indi kikunde henda chia.
58012014	Wingyenyi hamu na wose ikaa na ofoṟo na wuilisho, kipfa kulaipfo echiwona Mndumii alai mwilishe.
58012015	Muwe mochiambuya mnu, kundu kulawoneke-ho echiwuka wutongehu wo Ruwa, manya kulaalukye-ho mri fuipusa fochirohya fuweshika ifanyitsa wafoi.
58012016	Kulakae-pfo ai mndu o melumelu ang'u mndu mtaicho cha Esau alekumba wuwee woke kya kilayo kimu.
58012017	Kyamba muichi ke nyi ili lya numa alewuya ilanga iduo ona lulya kyoṟa kyake kashika ileho. Kyamba alawekoya kundo mdo fomelacho ma kawekipfula echitonyitsya machenyeṟe.
58012018	Kyamba nyo mulaweshika itikiria hando hepaya kuwei na modo foaaka na nruwe na meema na otanu.
58012019	Na irunduma lya ombe na ṟu lya modeda, kyalyo weliicho waleterewa ke, Ma walakihendewio dedo.
58012020	Kyamba walaweidimana na iwawaso liwe lyehamba, “Ma indo liwe likakuwasha na fumvu li lyechikumbyo maho lipfe.”
58012021	Ma Mose kahamba, Ngawuko m madima njidedema. Kilya kilewonyo-ho nyi wudo kiweioweshye.
58012022	Kya indi nyo momshika itikiria fumvu lya Sionyi na mṟi fo Ruwa menyi moo, nyifo Yerusalemu ya kiruwehu na matorito ha wasu waele halawa italo.
58012023	Na renge na siṟi ya wawee waiwaṟehie ipfo ruwehu na Ruwa moanduya wandu wose na mumuyo ya wasumhanyi walya wai-waawutsie.
58012024	Na Yesu moende owiko lulya luhya na samu iya ya maolya ikeri ideda kuichyo kota iya ya Abeli.
58012025	Keringenyi-ng'u-wo mulawone mochilekana na ichu ai-pfo modeda. Kyamba kokoya walya walaweikia wechilehana na ichu modeda kyake ipfo sangenyi, nyi hanga kawi so, kokoya lokumbya ichu mhongo aideda akeri ruwehu.
58012026	Nyio ṟu lyake lilemdedemesha wanda ii mandi halya, indi wulalu amemanyisha kehamba, “Nyi limu-se njechidihinyisha lingi chi wanda ii tupupfo, indi na ipfo ruwehu.”
58012027	Idedo ili; limu-se lingi, lyahamba necha ke shilya shii shidedemeshe shehenda ilachika cha kipfa shiwei-shiwumbe, kundu kukae-pfo shilawa idedemesho.
58012028	Nakyo kienenge so ili luiambya wumangi wulechiteshuka luwike-pfo mwaano lochipfuṟukanya nafo Ruwa kyemchihiṟa luwodo nyi wuindi na wuowu.
58012029	Kyamba Ruwa odu ai modo fuilya fochimaa.
58013001	Kaenyi mochikundana na wanawawama.
58013002	Mulahadime iambya wahenu na kanyi konu. Kyamba ili kuweipfo wewika wadi nyi waleambya wasu waele ma walawichi.
58013003	Muwe mochikumbuo walya wai wapfunge cha ili mompfungo hamu nawo, muwekumbuo waiwature muwode mbihu chawo.
58013004	Wasangi wo wasanze wali wumu wuhendelyo nyi wose na kisima kyawo kilahendesutso. Kyamba wamelumelu na waṟuhui nyio Ruwa echiwaanduya.
58013005	Mbuka yanu ilafane wueehi, kilya kyanu kii-ho kyo kimshikye. Kyamba o amonyi awehambie, “Njechikuda manya-lepfo, njechiwuta macha ipfo kofo ma indipfo.”
58013006	Nkyo kyalukarisha luihamba, “Iricha oko nao Mndumii, njechiowuo kindopfo Mndu o wandu anjiidima ki?”
58013007	Kaenyi mochikumbuo wasongoru wanu iwo walembia idedo lya Ruwa. Muwe mochikapya mainukyo ha ohendo lowo meso mukuwaakishye wuidiki iwu.
58013008	Yesu kristo awei adi wukowu ai adi na inu echikaa adi mlungana.
58013009	Mulahende patsyo nyi mapfundo maliwe hai ha kihenu. Kyamba kilya kii kicha kyechiwanza ngoo nyi wutonga chi chonga; tso tsiweendie walya wawekekurohya natso mbuchapfo.
58013010	So luwode rasio, kyayo walya waisingya hema lilya wawode momu foilya kilya kii-hopfo.
58013011	Kyamba nyama tsa mando halya, samu yaho yekeendo nyi mkohanyi mnene ipfo hando halya haele yeoloṟa wunyamaṟi, tso tsahenda ikoṟo ora lo kya nja lo otiṟiwe lulya.
58013012	Nkyo kitewe na Yesu alewawiṟo ora lo nja lo kichumi kya mṟi fulya kundu nailishe mkambo foke kui samu yake.
58013013	Hondo lukuwutie tewe so luwuke otiṟiwenyi lulya lusangane nao nja iya lochikudika na wusutsu wulya awei-mwendie o.
58013014	Kyamba lulawode iya mṟi fokukaya-ho, kya indi nyi lukeri iwingya fulya fungi fochikuwiia-ho.
58013015	Lutsinde lochidambikya Ruwa odambiko lo mwano fochiwa lui nao fui momu-hu yechiichika rina lyake.
58013016	Indi mulahadime ilekia na ihawya wengi, kyamba njodambiko tsa mbaṟi ii tsichihiṟye Ruwa.
58013017	Muhendelye wasongoru wanu na iwahoya, kyamba wo walaa chowe wechiwinya mrima yanu wai wandu warie ihenda weso kyayo, kundu wahendehaluo-ho wawodo n sia walawone wechisumukya. Kikamba kido kiwemfurunjikia.
58013018	Ke luterewyenyi-ng'u-wo. Kyamba so lukusirie ke ngo tsadu tsa mrimenyi tsii nhoṟotsu loitika ihendekya wose kui wusumhanyi.
58013019	Kyanjiitika kawi njimtutumye iwuta iki nyi kundu njihede iwihiṟo konu owinyi.
58013020	Indi Ruwa ai menyi-ofoṟo nyi aletambachuo mlisi o machondi ipfo ko wapfu ichu ang'anyi kuisamu yewika-ho owiko lo mlungana, Mndumii odu Yesu.
58013021	Ruwa chu namsumbe pfinya ya oryo kii kicha kyose muwe mowuta shilya akundi. Nao nyio ai-msanze nanyo echiwa mowuta kilya kichihianyi nao kikawa kui Yesu Kristo. Nyio nawe mowikyo mng'ano maheri hose halunganyi. Amenyi.
58013022	Indi ngamtutuma nyo wana wa wama ke ambyenyi necha idedo li lya wuikimbi, kyamba njilemṟehya nyo njido ngamdumbuo owinyi.
58013023	Manyenyi ke manowama odu Timoteo amelekio; kokoya acha owinyi njishike iwonana nanyo njirianyi nao.
58013024	Munjiiṟikiṟye wasongoru wanu wose na waele wose. Walya wai ipfo Italia wamudikye shiṟikiṟo shawo.
58013025	Wutonga wukae nanyo mose.
59001001	Inyi Yakobo njii singa lya Ruwa na lya Mndumii Yesu Kristo ngaiṟikiṟa njoshari tsilya ikumi na tsiwi tsilee wahenunyi.
59001002	Wanawawama wako, kokoya moshika ihoyo shihesho shiwe na shiwe, iki mukitane sia ii njenyi.
59001003	Mochimanya ke kilya kiihesha wuidiki wonu kiende wukuhodi.
59001004	Indi wukuhodi wu wumarisie iṟunda lyawo ipfo kundo nyo mochiawukya muhendechia wyoo mulapfuwae ma kya iki ma kya iki.
59001005	Indi kokoya ipfo konu kwipfo atoṟowae wuṟango, o naterewe Ruwa chu ekenengya wose alasambuṟa alechideda mndu na echienengo.
59001006	Indi naterewe ai mwidiki nalawone apfio nyi mdo; kyamba mopfio nyi mdo afananyi na isinanu lya ipalipali likeri isingitso-singitso nyi otanu lyechipongaikapongika.
59001007	Mndu amba adi ma nalahambe ke nyi echienengo kindo nyi Mndumii.
59001008	Ai mndu o mrima iwi awa motangatanga njiehu tsake tsose.
59001009	Indi manowama chu mtutu nakuṟumishe kya mng'ano foke.
59001010	Indi ichu msuṟi nawekuṟumisha kya wututu woke kipfa echisia cha kiwaṟo kya maṟenyi.
59001011	Kyamba manengeṟi fodo fuiwaa na mbaṟi fukanaṟa maṟa, na shiwaṟo shaho shikaanama na lole yasho ikadeka. Na wudo mndu msuṟi echikoṟosoka njohendonyi tsake.
59001012	Nanga mndu msoṟo aikuhoda kiheshyonyi, kipfa ili ambangohoda echiambya oṟo iya nchope, nyiyo moo fu Ruwa alemteṟya walya wamkundi.
59001013	Mndu aihesho ma nalahambe, ke nyi Ruwa anjihesha. Kyamba Ruwa alahesheka na shindo shiwicho, nao amonyi ahesha mndupfo.
59001014	Indi oryo mndu ose ahenda ihesho nyi lango tsake tsi njenyi tsechimkuruo-kuruo na imhomuo-homuo.
59001015	Ilindi lango yamaa yambya yafee wunyamaṟi, indi wunyamaṟi wukamaa itano woende opfu.
59001016	Wanawawama wako wakunde, ma muladekesho.
59001017	Oryo kisumbo kyose kii kicha, oryo kinego kyose kii kya sungusihu kichee huye, kisokie kyechiwuka ko Wande mowika sa tsose. Na ipfo koke kuwode ma mhaluye mliwe manya mṟishe mangu fo masehyanopfo.
59001018	Nyio alekunda kalufee so kui idedo lya kii-lohi kundu lukae-pfo lui odambiko lulya lo wuwee lusongoe mawumbe hake.
59001019	Iki mukiichi, wanawawama wako wakunde. Indi oryo mndu nawe mwangu kui yadanya na mlemeri kui ideda na mlemeri kui idosa nyashi.
59001020	Kyamba nyashi ya mndu ilekeṟundya wusumhanyi wo Ruwa.
59001021	Nkyo kimwenenge muhende kuatuo oryo ngafu yose na wumbafu wufo wudo.
59001022	Na idedo lyo lii iwaye konyu lyo muliwade mui muwe watanyi wa idedo, mulakae weliadanya tupu mochikulemba muwenyi.
59001023	Kipfa kokoya mndu aadanya idedo alawa mtanyi nyio ai cha kilolenyi.
59001024	Kyamba o ili amekuambuya alewuka-ho kahenda ihadima na limu fana iya awefanyi.
59001025	Indi ichu alekulemya wuwawaso-hu wu wusumhanye njora tsose iwu wo ikuachia, o awa mokaika kechiwuambuya, alai moadanya kya ihadima indi ai mtanyi motana kindo lohi-nyio echiwa mosumbo sia ipfo mbutienyi yake.
59001026	Kokoya mndu ahamba ke ai menyi-wuindi nao alaapfinya olimi loke indi alemba ngoo yake, wuindi wu woke wukeri wo wulya.
59001027	Wuindi wuharami wulafanyi oshangunyi lo Ruwa Wande wukeri wule, isenguda wana wangoeda na waka wa kusu iwa wai walise wukiwa na ikuṟisa ihenda fanytso nyi wuyana wu.
59002001	Wanawawama wako, na mulasanze wuidiki woidikya Mndumii odu Yesu Kristo menyi wuitoṟi na ikundya wandu.
59002002	Kyamba kokoya ipfo kisanzyonyi kyanu kukawecha napfo mndu msoṟo aṟee rachi tsa sahabu na nguo njiili pang'a, indi kuwecha napfo na mndu mkiwa aṟee nguo tsiteṟe-fukye.
59002003	Nanyo muwechiringa ulya aṟee nguwo njiili pang'a muwembia, damya aa kundo kuu kucha; na ichu mkiwa muwembia, iyo hoṟoka ipfo, ang'u damya tsindenyi ya kitima kyako kyehekya-ho madende.
59002004	Mukawika mudo chi mowiluo ipfo kiidi kyanu mochiwa modumbuya mndu na mahio mawicho?
59002005	Wanawawama wako wakunde, kundenyi yadanya. Ruwa chi alesambuṟa iwa wai wakiwa na wa iya wuyana kawatana wasuṟi wenyi-wuidiki na waoṟi wa wumangi wu alewuteṟya walya wamkundi?
59002006	Indi nyo momleha iindya ichu mkiwa. Chi wasuṟi wekemwapfinya, chiwo wekemduo mengenyi?
59002007	Chi iwo wekeruma rina li icha mui-wasende nalyo?
59002008	E-wo kokoya moawutsia necha iwawaso lilya lya kiwumangi lii-iṟehye bibilienyi lyehamba, “Kunda odoo cha ili okukunda kumonyi,” nyihondo mowuta kya wusumhanyi.
59002009	Indi kokoya mokekundia wandu, nyi mowika-ho wunyamaṟi mohenda iwonyo owingo nyi wuwawaso ke mui watahachi.
59002010	Kyamba ili mndu akuwode na wuwawaso wose indi kafunja ili limu nyi mtahachi motahachya hose.
59002011	Kyamba ichu ahambie, “Ma kulaṟuhuye,” nao nyio awehambie, “Ma kulawahe.” Indi kokoya odumbuya kya iṟuhuya, indi kohenda iwaha nyi hondo omba mtahachi motahachia wuwawaso.
59002012	Ikyo muideda na wudo kiwe na ikyo muiwuta na wudo kiwewa mui wandu wakunda idumbuyo na meke fo wuwawaso wo ikuachia.
59002013	Kyamba mndu alekesaṟya, mdumbuye ii yechimhoya inletsane na isaṟya. Isaṟia lyashika iwikyo kiṟumi na ipfo mdumbuyenyi.
59002014	Wanawawama wako, kiira nyi kiki kechiwuka ipfo kundo mndu ahambye wai ke ai na wuidiki, indi mawuto alahawode? Alewo wuidiki wu wochiidima imletsa ko?
59002015	Kokoya mndu manowama ang'u mshiki waipfo wai kitaṟe wawuṟie na mlie fo inu.
59002016	Na umu o kiidi kyanu kawawia, Kuhendyenyi na ofoṟo muhende ioda modo muweihuda indi alawaenengya shelela mbihu iki nyi kiwataramie ki ngesa?
59002017	Na wudo wuidiki wukeri, kokoya wulai na mwatuo nyi wukeri wupfu kowo wuwenyi.
59002018	Kulako kwipfo ehamba, Iyo ui na wuidiki na inyi njii na mawuto halya. Njiloṟa wuidiki wu wopfo wuta-ho mawuto halya na inyi njekuloṟa wuidiki wulya ipfo kundo mawuto hako hai.
59002019	Iyo uidikye ke Ruwa nyio umu. Kowika kudo kyachia. Na waṟufu waidikye iki wechidedema.
59002020	A iyo mndu mohuukya, kokunda imanya ke wuidiki wulai na matendo nyi wukeri kitendo?
59002021	Abrahamu mku odu chi alesumhanzo kui mawuto kechiaala mana chu oke Isaki ipfo rasionyi-hu?
59002022	Nyi owona wuidiki wuiṟunda ipfo kundo mawuto hake haiwuto, na wuidiki wuleshika yawukia ipfo mawutonyi halya.
59002023	Kukashika iinutsyo-ho kilya ki-kiṟehye kyehamba, Abrahamu aweidikye Ruwa nakyo kilemsendyo kya wusumhanyi kalaho mbuya ya Ruwa.
59002024	Muwonyi ke mndu ahenda isumuhanzo kui mawuto chi kui wuidiki wuwenyi.
59002025	Na wudo na Rahabu mka ulya o njia chi aleshika itano asumhanyi kui mawuto ili aleambya wasu walya na iwasama na njia ingi?
59002026	Kyamba chando mbihu fulai na mumuyo fukeri mpfu na wudo wuidiki wuwuṟye mawuto nyi wui wupfu.
59003001	Wanawawama wako, mulafo mudi mochiwa walosha, ili muichi ke mdumbuye lochidumbuyo so nyi yechiwa ya wutichi kawi.
59003002	Kyamba so lose piu lokedeko kafoi. Kokoya kwipfo aladeko ili echideda ichu awei msoṟo msanze na kamu aidima yaapfinya na mbihu fose.
59003003	Kokoya lowika ngowa madumbunyi ha frasi kundu tsiluhoye, nyi mbihu fotso luifuduo fose.
59003004	Ambuya merikebu tsing'anyi tsidi tsikeri ihendesho-hendesho nyi njotanu tsa owira nyi tsekehaluyo nyi mlo mwangu ora lulya moichilia akunda kui wulami wo owoko.
59003005	Olimi na wudo lukeri kiwungo kitutu, na shilya luikusenda nasho sa shing'anyi. Ambuya kimodo kitutu nyi kyahenda ikoṟa ingeṟa chando ling'anyi.
59003006	Nalo olimi nyi modo, nyi lui wumangi wuichuo wumbafu. Olimi lukukerye kiidi kya shiwungo shadu kifanyitsa mbihu fose kiweatsa kidung'anyitso kya mbuka lui-waatse nyi Gehena.
59003007	Kyamba mbika ya mando ha nja yose na ya sherunduka huye na ya sheafuo wanda anda na ya shikuṟembye ipalipalinyi yahooro wanda na ikamaa ihooṟo nyi mbika ya mndu o wandu.
59003008	Indi kwipfo ma umu o wandu aidima ihooṟa olimipfo. Lo kiwicho kilya kilatsia loichuo uṟoi loende opfu.
59003009	Na mweke folo lokeṟumisha mndumii na Wande, na mweke folo lokeruma wandu wai-wawike kui ofano lo Ruwa.
59003010	Nyi ipfo dumbunyi ili limu-ho kukuwukye-ho ona na oseso. Wanawawama wako, isho chi kisumhanyi shihendeke shidopfo.
59003011	Alewo kuwode soka kuweṟukye mṟinga foloda na fopusa ipfo kiṟukyonyi kyayo ki kimu?
59003012	Ma mkuyu foidima iwika ndunda tsa msinepfupfo, manya msabibu fowika tsi tsa mkuyupfo. Na wudo kundo ko mbalenyi koende mringa folodafo.
59003013	Nyi wu o konu ai mṟango amba mndu mṟeheṟi? O nawike-ho mawuta hechiwa na mbaye fusumhanyi kui wuṟango wo ipfudia.
59003014	Indi kokoya muwode wunyeng'i wuwawa na wulang'a wo ndeda ipfo ngoonyi tsanyu ma mulakuṟumishe mowongisha kilya kii-lohi.
59003015	Iwu wukeri wudi chi wuṟango wuwukye ipfo huyepfo, indi wukeri wo shi, wo ki-wandu, wo ki-waṟupfu.
59003016	Kyamba ipfo kwipfo wupirisi na wumbafu wose.
59003017	Indi wuṟango wu wowuka ipfo huye, wo wosonguo imanyika wui wukeha wukaengeṟa imanyisha ikunda ofoṟo na isehyana wanawawama wochikaa na wuindi wuwelukie welu masaṟia na mawiko mecha wulahenda iira mndu ma wulakulembetseṟye.
59003018	Indi mbeu yende ofoṟo yekeolyo kundo kuwode ofoṟonyi walya weitsa-ho ofoṟo.
59004001	Ngapano na maanduyano shikeri ipfo konu nyi hanga shikuchee ngesa? Chi ipfo kundo lango tsanu tsikuwode tsechiamtsa shida ipfo shiwungonyi shanu?
59004002	Mukeri ilalakia, indi moshika iwadapfo. Muiwahana na ilang'aa indi moidima ikoyapfo. Moira ngapano na ikumba-pfo moo. Indi mowona kindopfo kipfa muleketerewa.
59004003	Moterewa mulaambya nyi kipfa moketerewa owicho kundu mushifole-fole mochilisiṟa nasho lango tsanu.
59004004	Nyo wafunji wa wusangi, mulaichi ko, ke iwada mbuya na wuyana wu lyo liende kituwa na Ruwa? Kyasia ichu akunda iwa mbuya ya wuyana nyi akutana mkutuwa o Ruwa.
59004005	Ang'u mohamba biblia yadeda kya wulya kehamba, “Mumuyo alefusamiṟya konu nyi folalakya na iṟisaṟisa?
59004006	Indi aenenga wutonga wo mwengeṟia.” Nkyo kimaduma ihambie, “Ruwa alemana na walya wekutimbisha wawenyi, indi walya wakusotsa, awawonya wutonga.”
59004007	Nkyo kimitike muhoye Ruwa. Lemanenyi na Satana nao echimdicha.
59004008	Mutikirie Ruwa nao echimtikiria nanyo. Haramishenyi mawoko, nyo wanyamaṟi, ketanenyi-ng'u wo ngoo tsanu ngeha, nyo wenyi mrima iwi.
59004009	Hendenyi mukuwiṟishe, mukuinadye na ilia. Seko tsanu tsihaluke tsiwe shilio, na sia ihaluke iwe ṟenze.
59004010	Kunyiṟyenyi Mndumii nao echimwira.
59004011	Muladedane, wanawawama. Ichu aideda manowama ang'u aidumbuo manomae nyi ekededa wuwawaso na idumbuo wuwawaso. Indi kokoya odumbuo wuwawaso nyi ukeri mtanyi motana wuwawasopfo indi nyi ui modumbuo.
59004012	Ichu ai umu nyio mowika wuwawaso na mowudumbuo. Nao nyio menyi pfinya yekiṟa na yerumatsa indiiyo nyi o wu kodumbuo mokingana na iyo?
59004013	Akawo nyo mokehamba, Inu ang'u ngama lochihenda mṟinyi mliwe lutsinde ipfo maka lochiṟimiṟya-ho na ifeṟa mbucha.
59004014	Nanyo mui wandu mulamanya kilya kyewutika ngama. Moo fonu nyi fo kiki? Nyi mui mtsu fukeri iwono-ho oweṟe fa ili lingi fualakiwono-se.
59004015	Nyi hondo hawemsumhanya ihamba, Mndumii kakunda nyi lochikaa-ho lushike iwuta kiwe na kiwe.
59004016	Na wulalu mokekushela na maseṟeṟi hanu. Oryo ikushela lya mbaṟi ii lii liwicho.
59004017	Kyasia mndu kamanya kilya kii kicha kyewuta nao ada aleekiwuta, nakyo kyechimbiia wunyamaṟi.
59005001	Kendeng'u-wo wulalu nyo mui wasuṟi, muhende lia na ifuha kya marohyo hanu hechimhoya.
59005002	Wusuṟi wu wonu womepuo na maṟaye hanu ha-malie nyi kase.
59005003	Sahabu na fesa yanu yamekapa ngama na ngama ii yechimbiia kiṟingishyo yahenda ilya nyama tsanu cha modo. Mukamaa ikuwumbya kisa kya masaa mfiri ifurumi.
59005004	Ambuya, wuṟundi wo waṟundi walya walemnyo nyiwo wuifuha, na shifuha sha wawehi walya shamaa ishika henda madunyi ha Mndumii menyi matoṟito.
59005005	Nyo momepfokya ipfo orukenyi na ikusetsa owicho na wusuṟi wose mukawelisiṟa ngoo tsanu mkonu fo kishinjo.
59005006	Nyi momewonya mti ichu asumhanyi mukawehenda imbaha alawehodana nanyo.
59005007	Tsindenyi mochikukarishya itane Mndumii echikuloṟa. Ambuya, mndu mdemi akeri iwedya kilimu kicha kya sanga echikukarishya kyakyo itane kyaambya mvuo yesonguo na mvuo yainutsya.
59005008	Nanyo kekukarishyenyi-ng'u mudo mochidamiṟa madima hanu, kyamba nyi kufui Mndumii echikuloṟa.
59005009	Wanawawama, mulanunuwiane muwenyi-na wenyi, kundu mulahende yanduyo. Ambuya, moanduo aakya ipfo shichuminyi.
59005010	Wanawawama, mukuwade na waikimbi walya walededa kui rina lya Mndumii, wawe mtaato fonu mpfunge, fo ihenda iwawiṟo owicho na fo ikukarishya-ho.
59005011	Ambuya lokesendya nanga iwa walemkutirisia. Mukameicho ikutirisia lya Yobu na ipfo kundo Mndumii aleliinutysa mukamkuwona. Kipfa Mndumii ekesaṟya wandu saṟi ewaichio wukiwa.
59005012	Indi kisongoe shingi shose, wanawawama wako, kikeri ki-le, ke mulalye nyamu, manya so ruwehu manya so sanga manya so ki. Indi mukahamba, e, iwe ee lohi mukahamba, ote, iwe ote lohi, kundu mulahendewonyo mti ipfo kyanduyonyi kilya.
59005013	Kokoya konu kuwode ai na sia, o nawe moimba.
59005014	Kokoya konu kwipfo aluo, o nalahe wameku wa siṟi, wahende imterewya-ho na imshia mafuda kui rina lya Mndumii.
59005015	Na kiterewo kilya kii-kiwike kui wuidiki kyechichiṟa moluo ulya, na Mndumii echimheluo. Kawuta wunyamaṟi nyi echihoṟyo.
59005016	Kyasia tochianenyi njonyamaṟo muwenyi-na wenyi mochiterewiana kundu muhende ichia. Iterewa lya mndu asumhanyi lyaidima kindo king'anyi liwe li-iwike na mrima msanze.
59005017	Elia awei mndu o wandu o mbika imu naso. Nao aleterewa kundu kulakapeho mvuo. Na mvuo ikada ilawekapa maka iṟaṟu na meri iṟandaṟu.
59005018	Kawuya katerewa-se na ngina ikawelekia mvuo na teri ii ikawealutsia-se maalutsio hayo.
59005019	Wanawawama wako, kokoya o konu umu-ho adekyo kilya kiilohi na ungi amhaluya-se naapfo.
59005020	Kemanyenyi mowihiṟa mnyamaṟi njienyi ya odeko loke nyi echiletsa mrima foke opfu na ishikya mfeṟa fo manyamaṟo.
60001001	Inyi Petro njii msu o Yesu Kristo ngamwiṟikiṟa nyo wasambure wa Ruwa wande mulee mataṟataṟa ipfo Ponto na Galatia na Kapadokia na Asia na Bitinia muipfo mui cha wahenu.
60001002	Kui kyama kya Ruwa Wande kiwesongoe kilemnenga kamusambuṟa moilisho nyi Mumuyo Mwele kyemwidikishya Yesu Kristo na imwolya samu yake. Wutonga na ofoṟo shimuwelukie welu.
60001003	Kuichiko Ruwa ichu ai Nde o Mndumii odu Yesu Kristo! Ili amelusaṟya osaṟio lung'anyi kalufee feo lya kawi luwedye owedi luende moo kui iṟuka lya Yesu Kristo lya ipfo ko wafu.
60001004	Koikyo kuiiwedia iwona mboṟa tsilya Ruwa ateseheṟie wandu wakye ipfo Ruwehu tsilesia tsilai na mbaka tsilechiuma tsinjikoome ipfo ruwehu.
60001005	Mui-waringe muwodo nyi pfinya ya Ruwa kui wuidiki, muhendewonyo okiio luiluteseheṟe iwoneka kiheri kyefurumya.
60001006	Chihionyi kya ikyo mochikapa ngululu, ma ili muiliso wukiwa kui shiheshyo shiwe na shiwe kipfa kimuwaṟi kiheri ki kyangu.
60001007	Kitewe nyi kundu kihesha mwidikye fonu kiende kiṟumi kicha kota kilya kyehesha sahabu iya yechisia nayo yekyemanyisho modonyi, kishikye iwono kyechiende kiichiko na wuitoṟi na kiṟumi mandi halya Yesu Kristo echiwonekya.
60001008	Nao nyio mumkundi mulalemembone, mumwidikye mulambonyi, nyi mochikapa ngululu muwodo nyi sia ilechiwa ihambo ii-njilishe idi.
60001009	Kipfa mochikudaya kilya wuidiki wonu wuṟungye na ipfo nyilo okiio lo mrima yo yanu.
60001010	Okiio na ilu waikimbi wawe ipfulapfula na ihana-hana kyalo wechideda kui Mumuyo wehongia wutonga wu mleinengo nyo.
60001011	Nyi waweihana-hana kye kiheri nyi ikyi na lya iindi Mumuyo ichu o Kristo awei nawo alimanyishye-ho ilindi awesonguo iṟingishya mawawyo halya hehoya Kristo na mawusuṟi kirumi kilya kechiitumana naho.
60001012	Wakashika iwonesyo kye shindo shi weshikuwinya wo wa wenyipfo indi kitewe n nyo. Nashonyisho muleshiongoyo wulalu nyi walya walemwendie nyo Ndumi ya Sia ya okiio kui Mumuyo Mwele aa-mdume awuka ruwehu, sho sheamtsya na wasu wa ruwehu macha hemehya-ho.
60001013	Nkyo kitewe mukae na mhie yanu msanze cha wandu wakufungye kitsinyi na ilaa dembo. Mukuotoye mochikuwedya na macha wutonga wu mochiendyo ilindi Yesu Kristo echowenekya.
60001014	Mui wana wa Ruwa wawode wuindi, mlakioshe-se manyale lango njiwicho tsilya muwewode kacha lyilya muwei watondo.
60001015	Kya indi chando ichu alemlaha ai mwele na wudo nanyo muwe waele kui mhendekie fonu fose.
60001016	Kipfa kii-kiṟehie, “Muwe waele kipfa nyio inyi njii mwele.”
60001017	Nanyo ili muisenda Ruwa nyio Wande ichu ai modumbuya oryo mndu ose mdumbuye isumhanye mawuto hakye alechiambuya oshangu; Chumienyi ohendo lonu kiheri kyi kitsuhacho mui wahenu mochiindia Ruwa.
60001018	Kyamba muichi mochimanya kye chi kui shindo shesia ma fesa ma sahabu mulemhenda italao nasho mhendekienyi fonu fo shindo sha mai furianyi na shido sha waku walya wanupfo.
60001019	Kya indi nyi muiwatalae kui samu iya njiele ya wuhuru ikeri ya ichondi lilafanyi lilai na kitendo, nyio Kristo.
60001020	Nyio awemsambuṟe nyi Ruwa matika wuyana-wu wulawendewiko, indi nyi alemanyishio iheri li lifurumi lya maheri hose kimaduma kyanu.
60001021	Nyo mui-waenengye nyio mochiidikya Ruwa chu alemṟutsa wapfunyi kamsumba wuitoṟi. Nkyo kyatewa wuidiki wu wonu wurie na owedi lowedya Ruwa.
60001022	Mukamaa isanjika mrimenyi yanu kui wuhoyi wo ihoya kilya kii lohi kyemwinenga ikundana na wanawawama lilakulembetseṟye muwe mochikundana mnu necha nyo muwenyi na wenyi kui mrima fose.
60001023	Kyamba mui-wafee lya kawi feo lilawukie ndeo echikaa napfe kya indi ipfo ko ndeo elechipfa, nyi kui dedo lya Ruwa lii na moo lyechikaa mlungana.
60001024	Chando kukuṟehye: Oryo mndu ai cha maṟa. Na oryo kiṟumi kyakye kyose kikeri cha kiwaṟo kya ngeṟenyi. Maṟa hakameuma na kiwaṟo kikaweoloka.
60001025	Indi idedo lya Mndumii lyekaa mlungana. Nalyo nyilyo dedo lilemwongoyo konu lyemwendie Ndumi ya Sia.
60002001	Kuatuonyi oryo mawicho hose wongo, na oryo maokya mtambo; na makulembetseṟi; na mawunyeng'a masutsa hose.
60002002	Ili mui cha wanangu wai wafee wulalu mulalakie oseṟi lu lo kimumuyo, lulalulongye wongo, kundu mushike ikoya kui pfinya yalo mkura ya okiio.
60002003	Mukoye mulemshika isonjyo wucha wo Mndumii.
60002004	Nyio Mdumii muimchea ai iho lii na moo lii-lyimine nyi wandu; indi lii-isambuṟe nyi Ruwa, lii-iwikye wuindi ipfo koke.
60002005	Na wudo nanyo mui maho hai na moo muhende iwiko mba ikeri Mumuyo ya wukohanyi wuele wodambikya-ho shidaso sha kimumuyo shichihiṟie Ruwa kui Yesu Kristo.
60002006	Nkyo kiikiṟehye ipfo Biblienyi kyehamba, “Ambuya. Ngawika ipfo Sionyi iho liwanzi yose; iho lii-isale lii-iwikye wuindi. Na mndu moidikya-ho akuwode nalyo echihoyo sonupfo.”
60002007	Wulalu kyanu nyo mui waidiki nyi lya wuhuri wunganyi, nyi wuindi, indi walya walaidikye kyawo, “Nyi lyo iho wewika mba walelileha nalyo lyammba iho lisonguo ipfo ndumbenyi.
60002008	Kiṟehio kyahambase: Nyilo iho lya mtulia na piita ya yeolotsa wandu.” Nyi wakukapaho kipfa walaidikia idedo lyo. Nakyo nyi kyawo wai-wateṟye wokya mawokionyi.
60002009	Indi nyo mukeri oshari luu-usambuṟe wamangi wadasi, Wakohanyi wa Mangi wa mkambo fui mwele, wandu wa Ruwa amonyi msanzie fo watale wandu wa Ruwa; kundu muwe mochionguo mawuto mecha ha Ruwa ichu alemlaha ipfo meemenyi kamduo senyi yake iṟihishye idi.
60002010	Ili kacha muwei wandu walai mkambo fo Ruwa, indi wulalu mui mkambo fo Ruwa. Ili kacha mulawesaṟyo nyi Ruwa, indi wulalu momemaa isaṟyo.
60002011	Wanawawama, ngamtutuma mui cha wahenu wakuidya-iya wuyana kye mukuotoye lango tsa nyamenyi tsikeri ikapana na mrima.
60002012	Mochichumia ipfo kiidi kya wandu walaichi Ruwa ohendo lucha lusumhanyi kundu wo, ipfondo waimsutsa cha ili mui wambafu nyi hondo wakuwutie-ho iṟumisha Ruwa mkonu fo yanduo wechiambuya mawuto halya hanu mecha.
60002013	Kuwikenyi shi ya sungusihu yose ikeri ya kiwandu kimaduma kya Mndumii.
60002014	Ma ili nyi mangi ya mkambo ma kokoya nyi wachili wai wadume nyio ianduya wewuta shiwicho na kyeana walya wewuta shii shicha.
60002015	Kipfa nkyo kindo Ruwa akundi kye muwe mochiwuta sha wusumhanyi mutoṟomishe nasho wutondo wo wandu walaichi kindo.
60002016	Mui wekuachia muwenyi. Ma mulawone mochiwada ikuachia lyo liwe lyeṟikya-ho wumbafu, indi mukae nalyo mui masinga ha Ruwa.
60002017	Wikyenyi wandu wose wuindi, mukunde wanawawama wa siṟi, muhende iindia na yowuo Ruwa, muindye mangi.
60002018	Nyo mui waṟundi wa kanyi ko wandu, mukuwikye shi ya waitoṟi wanu kui wuowu wose wowaowuo chi iwa wai wecha wenunyia tupupfo indi na walya wepfulutsa nyashi.
60002019	Kyamba kichihianyi na Ruwa nyi kokoya mndu akukarishya ngaponyi tsilya ekapo tsilawode mti kimamduma kya ngo tsa mrima tsii-njiwike nyi Ruwa.
60002020	Kyamba kiṟumi kyanu kyawa kya ikyiwo kokoya mokukarishya mochikapo nzina kipfa momnyamaṟa? Indi kokoya mokukarishya mandi moterengyo kipfa kya iwuta wusumuhanyi, ikyo kichihianyi na Ruwa, Ruwa nechimusaṟia kipfa kya ikyo.
60002021	Isho nsho muiwalahie; kipfa nao Kristo alewawiṟo kipfa kyanu kamdea mtaato mpfunge kundu muoshe njayo tsake.
60002022	O nyio alawetahachie kindo, alekoyo atambie kindona dumbu yakepfo.
60002023	Nao ili arumo aletaa erumapfo kawawiṟo alasese; kakidea Ruwa ichu modumbuo kya wusumhanyi.
60002024	O amonyi kasanzya mbihu-hu foke manyamaṟo hadu kahadosya msalabehu hamu nafo, kundu so lukae lui waletsane na manyamaṟo lukapye moo foṟundya wuhoṟotsu. Nyi ichenje lyake lilemchiṟa.
60002025	Kyamba muwei waṟahi-ṟahi indi wulalu momekuhalukya Mlisi chu ai moambuya mrima yanu.
60003001	Nyo waka kuwikyenyi shi ya wamii wanu. Ma kokoya waipfo wasoṟo walasoṟa idedo lya Ruwa, wahende iliidikia kipfa kya mkao yo yanu mcha. Ma chi kui madedo-pfo.
60003002	Wechiambuya mchumie fonu mkeha mui na wuowuo woowu Ruwa.
60003003	Wuchopi wonu wulawe wo ora lo nja cha wo yokya njui na iṟaa sahabu na ikuṟaya manguo.
60003004	Kya indi wuwe wo mndu o mrima achia ora lo kya mba aṟee wuchopi wu wulechisia wo mumuyo mhoo fupfudie, nyifo fui na kiweṟe oshangunyi lo Ruwa.
60003005	Kyamba na wudo waka walya wawekyeṟundia Ruwa wawekyekuchopa ili kacha wekusirya na Ruwa wakahooya wamii wawo.
60003006	Chando Sara awehendelye Abrahamu kamsenda mndumii. Nanyo momba wana wake wa nguwo yake mukambuta kilya kii kicha mulaweowuo shiende fowa ma kimu-ho.
60003007	Na wudo, nyo womi mukae na waka wanu kui imanya kye mka ai msangi mfafa kota mii mochiwawikya wuindi kyamba nawo wechiduo kyoṟa kya moo fuu-mbike-ho nyi Ruwa kui wutonga. Kundu shiterewo shanu shilakoye-pfo tunja.
60003008	Lya inutsya ngahamba, mukae mochihia kimu mose, muwe mochiichio wengi wukiwa mukundane, muwe mosaṟya, mukunyiṟe muwenyi.
60003009	Shiwicho mowutyo nyo, ma mulataaye na shiwicho shingi. Ma mularume ili momrumo nyo. Indi kaenyi ora lungi muwe mowikya ona, kipfa kilya mui-walahie nyi Ruwa kundu muhendeduo ona luwe kyoṟa kyanu.
60003010	Madedo maele hahambie, “Kyamba mndu akunda moo fuchihiane nao, nawone mkonu ihende imchihia, o naringe olimi loke mawicho naweringa momu yake kundu iladede mtambo.
60003011	Nadiche mawicho nahende iwuta kii kicha. Nawe mopfula ofoṟo na iluwingya.
60003012	Kipfa meso ha Mndumii nyi haiambuya walya wasumhanyi na madu hake haiadanyia shiterewo shawo. Indi oshangu lo Mndumii luichihie ko walya wewuta mawicho-pfo.”
60003013	Nyi wu echimbutya kindo kiwicho ili mowa mokapanya kilya kii kicha?
60003014	Kya indi kokoya mohenda iwawiṟo kipfa mowuta kya wusumhanyi, nanga nyo. Ma mulaowuo mndu oose, ma iwuko m madima.
60003015	Indi Mndumii Kristo nyio mumtane mwele ipfo ngonyi tsanu. Mukae mochikuṟeheṟya itambahaluya oryo mndu mowesana nanyo kya owedi ilu lumbode.
60003016	Indi mumhaluo muwodo nyi wuhoo na wuowu. Ngoo tsa mrima yanu tsii njicha, kundu na ipfo kundo waimsutsa washike ipfia sonu walya waideda owicho kya, ohendo lonu lochia ludi kui Yesu Kristo.
60003017	Kyamba nanga iwawiṟo kipfa kya iwuta mecha kui kyama kya Ruwa, kota hando iwawiṟo kipfa kya iwuta mawicho.
60003018	Kipfa nao Kristo alepfa limu kipfa kya manyamaṟo hadu. Ichu asumhanyi alekaya walasumhanyi kundu naluduo ko Ruwa alewoho kui nyama indi kawewanzio moo kui mumuyo.
60003019	Ili awei adi kahenda ko mumuyo iya ikeri kipfungyonyi kawaongoya ndumi.
60003020	Nawo nyiwo wawelemye iidikya mandi halya wuleeli wo Ruwa wuweilelya mfiri iya ya Noe matika isanduku ilya liwekeri itano. Na ipfo kiidi kyalyo nyi wandu sa waangu, wandu nyanya walekiṟo kulya mṟingenyi.
60003021	Fui mfano fo ifu fuimletsa nanyo wulalu fui wupatiso. Wo wulakeri iwuta-ho oko lui nyame-hu, kya indi wukeri iterewa Ruwa owanzo lohoṟotsa necha ngo tsa mrima kui pfinya ya iṟuka lya Yesu Kristo.
60003022	Nyio akukerye ipfo owokonyi lo kulyo lo Ruwa ili amaa idoya ruwehu ipfondo amshika ilaṟyo wasu wa ruwehu na waitoṟi na waapfinya.
60004001	Wulalu ili Kristo amaa iwawyo kimbihu nanyo kimuwaṟi muṟae shisha muhie kimu nao. Kipfa mndu amerohyo nyamenyi awodese kita na wanyamaṟi-pfo.
60004002	Nkyo kimwenenge mulakikapye-se moo kui wuitiki wo lango tsa ki-wandu, kya indi muwe mofukapya kui wuitiki wo kilya Ruwa akundi matika-ha hamtsuhae.
60004003	Kyamba kiheri kyashika na kamu iki kilemsia mandi muweiwuta shindo shilya wandu walaichi Ruwa wakundi. Muwehendekye kui wulala, na wumeluki, na wunanzi na wukuwu wo mlie na wo mnyoe na wuindi woindya maruwa ha wongo wutahachie wudi.
60004004	Lyo liwaṟihishye wandu wo Walaichi Ruwa wechimruma-ruma ili mulaichumia-se nawo ipfo wumelukinyi wowo.
60004005	Wo wechianduyo nyi Ruwa-chu akuṟeheṟye idumbuo kya walya wai na moo na walya wapfie.
60004006	Kyamba ikyi kyamenenga na wapfu waleongoyo Ndumi ya Sia nyi kundu wakae wai wahoṟuo nyame-hu chandu kiwaṟi orio mndu, indi wahende iwada moo kui Mumuyo kui njia ya Ruwa.
60004007	Mainutsyo ha shindo shose hamcha afui. Ko ikyo kaenyi na osaaṟe mochikuotoya kundu muidime iterewa.
60004008	Ngoseṟa ya shingi shose kundanenyi nyo muwenyi na wenyi kui mrima foose. Mukuwade tsee kipfa ikunda li lishikye na mfeṟa fo manyamaṟo.
60004009	Muambyane necha kanyi konu kulaipfo mununuwo.
60004010	Muwe mochipfuṟukanyana muwenyi na wenyi oryo mndu ose kui kisumbo kya wutonga ameinengo nyi Ruwa, mui waiṟichi wecha weiṟichya-ho wutonga wo Ruwa wui-wuhawie-ho wo mbaṟi ii na ii.
60004011	Kuwode modeda lyo liwe lya mbiia tsa Ruwa, kuwode mopfuṟukanya lyo liwe lyechiwutika kui pfinya ii injiende nyi Ruwa, kundu Ruwa nakuwutie-ho iṟumisho na ishi shose kui Yesu Kristo. O ai menyi wuitoṟi na wukolonyi wochikaa mlungana! Amenyi.
60004012	Nyo mui wakunde, ma mulaṟihisho nyi wuhyu wulya woaka konu wochimhesha cha ili wombiia wuhenu.
60004013	Kya indi ili muisanzyo Kristo mawawio hakye ikyo kimwenenge muhende ichihio kya sia yanu ya ipfo mawonesyonyi ha wuitoṟi woke lyondi mochikapa ngululu.
60004014	Nanga nyo kokoya moilo kipfa kya rina lya Kristo, kipfa Mumuyo fo wuitoṟi, nyifo fo Ruwa fuimsokya.
60004015	Mndu onu manya nalaliso wukiwa kipfa ai mbahi ang'u mwiwi ang'u mbafu ang'u mṟiingi.
60004016	Indi kokoya ailiso wukiwa kipfa ai mkristo nalaṟeenze indi nawikye Ruwa kiṟumi kui rina lyo.
60004017	Kyamba heri lyamshika lyewokya yanduo mondu liwookie ipfo na wana wa Ruwa. Indi kokoya fuwokye kodu so nyi kyechiwa kida ko walya walaidikye Ndumi ya Sia ya Ruwa?
60004018	Na kokoya ichu asumhanyi aumiṟyo ikiṟo, ichu mlemeshi ai mnyamaṟi nyi hanga echikuloṟa ngesa?
60004019	Nkyo kimaduma iwo waiwawiṟo kui wuitiki wo Ruwa wadambikye mrima yawo mtsanyi chu mhendeli wechiwuta kilya kii kicha.
60005001	Wulalu wameku walya wakeri ipfo konu wo ngawatutuma njii meku chawo na moriso o mawawyo ha Kristo na mokita o wuitoṟi wulya wurie ihenda itambaṟukyo.
60005002	Ngawatutuma, kye lisiṟenyi poo lilya lya Ruwa lii konu chi cha ili mui-waitike-pfo kya indi kui macha ha Ruwa, mulapfule-ho mbucha indi muliwade na kuimbeṟe.
60005003	Mulachilie iwa wai wawikye kui wulang'a indi muwe mlodo ya poo.
60005004	Mukamba mudo nyi mochikudaya oṟo ilechinaa yehamba wuitoṟi matika na halya mlisi chu ang'anyi ewonekya.
60005005	Na wudo nyo mui wakoho kyekuhooyenyi wameku. Indi nyo mose mupfungane nguwo muwenyi na wenyi nyi yo mkunyiiṟye yanu. Kipfa Ruwa awikye walya wekyekung'nyisha tunja indi walya wekyekunyiiṟa wo nyi awawonye wutonga.
60005006	Ikyo kimwenenge mukae shi ya owoko lo Ruwa lui na pfinya kundu namwire heri lilya.
60005007	Mumdambikye mawina hanu hose kipfa nyi kimbode o kipfa kyanu.
60005008	Kuotoyenyi, mulae chowe. Mkituwa onu Satana aitengetatengeta cha miiso yerunduma ai mopfula mndu aidima immeṟa.
60005009	O mumleme mochikuhoda ipfo wuidiki-hu ili muichi necha kye mawawyo iha na iha hakeri iinutsyo ipfo dembonyi lya wanawawama wanu lya iya wuyana.
60005010	Indi o Ruwa menyi wutonga wose ichu alemlahya wuitoṟi woke wulunganyi kui Kristo nyio echimlumbisha nyo muiwawyo kiheri kyangu echiwa moṟihika na ikahaṟa.
60005011	Woke nyi wukolonyi wu wokaa mlungana. Amenyi.
60005012	Ngamṟehya baruo ii ngahamba ikeri mfui ngamdikya kui owoko lo Silwano manowama ichu mhendeli njetutuma na iṟingishya kye ipfo kundo muhoṟoki kuwode na wutonga wo Ruwa iwu wo lohi.
60005013	Siṟi ya iya Babilon ii-nsambuṟe nyi Ruwa kimu na yanu yo yamdikya shiiṟikiṟo, na Marko manoko na wudo.
60005014	Keiṟikiṟanenyi muwenyi na wenyi kui omimindo lo makunda. Ofoṟo lukae nanyo mui Kristo-hu mose.
61001001	Inyi Simeon Petro njii isinga lya Yesu Kristo na msu oke ngaiṟikiṟa iwa wai-watomokye wudiki wumu na iwu wodu wuitikisi nawo tichi kui wusumhanyi wo Ruwa chu odu na mkiṟa Yesu Kristo.
61001002	Wutonga na ofoṟo shimuwelukye welu kui imanya Ruwa na Mndumii odu Yesu.
61001003	Chando pfinya yake ya ki-Ruwa, Ruwa ammaa iluwonya shiende moo na wupfudi shose kui imanya ichu alelulaha na mweke fo wuitoṟi na wucha woke o amonyi.
61001004	Sho shatewa luinengo shasa sa shing'ianyi shiwode macha, kundu shimtane muwe wa-kita kimu mbika ya ki-Ruwa muweturuchukye odetso luwukye ipfo wulangenyi wo wuyana.
61001005	Nakyo nyikyo kimwenenge muitike-ho na kamu yende mbuka ncha ipfo wuidikinyi wonu; indi na ipfo mbukenyi ncha muende-ho wulaanyi.
61001006	Na ipfo wulanyi muendeho ikutumhaṟa, na ipfo kikutumhaṟyonyi muendeho ikutirisia na ipfo kikutirisionyi muende-ho wu-pfundi.
61001007	Na ipfo wupfundinyi muende-ho ikundana na wawawama, na ipfo ikundanenyi na wanawawama muende-ho ikunda lilya ling'anyi.
61001008	Kyamba kokoya ishi shikeri konu shechiengeṟeka, shechimwinenga muwe watanyii na iwonaho kiira kya imanya Mndumii odu Yesu Kristo.
61001009	Kyamba ulya alawode isho o ai mpfu meso eidima iwonapfo na nahadimie imanya mandi kye alemsanjo manyamaṟo hake ha kacha.
61001010	Ili nyi wudo kii, nyo wanawawam, kimwamtse kawi muitike iwanza nadaho na msambuṟye iya mulelahio nyi Ruwa iwe ya kiheri kyoose. Kyamba kokoya mochiwa wewuta shilya shilya mochiho ma indi-pfo.
61001011	Mukamba mudo nyi mochiengeṟyo necha kimwitsa wumanginyi wo Mndumii na Mkiṟa odu Yesu Kristo wokaa mlungana.
61001012	Nkyo kimaduma njechiwa momkumbuṟa kya shila shilya mfiri yose ma ili mushiichi mui-waṟihike nyi kii-lohi iki muleambia.
61001013	Indi ngahamba nyi kisumhanyi njiwe njechimwamtsa-amtsa kui imkumbuṟya ilindi njikeri iya wuyana.
61001014	Kipfa njichi kye nyi kufui njileṟie mmbihu fu fooepfa mbai chando Mndumii odu Yesu Kristo alenjimanyishya.
61001015	Indi njechipfuṟukana imuloṟa muidime ikukumbuṟya isho na oryo kiheri kyose, ilindi njemaa ipfa.
61001016	Kyamba so lulawerianyi na shihano shii-shihanehane ilindi lulemwongoya pfinya ya icha lya Mndumii odu Yesu Kristo na mkae fokye fui nao. Kya indi lulewona na meso hadu wunene woke.
61001017	Kyamba o aleambya wuindi na wuitoṟi wuwukye ko Ruwa Wande, matika halya ṟu lilemchea liche ipfo wuitoṟinyi wo huya shose likadeda lidi, “Ichu ai Manoko sa mkunde, achihianyi na inyi.”
61001018	Na ṟu-lyo luleliicho lichee ruwehu mandi luwei handu hamu nao ipfo kitonyohu kya fumvu lilya yeele.
61001019	Na lukuwode tapu na idedo lya wuikimi. Mowuta kicha mochiliwada likeri kimui kyewaa ipfo kundo kukiwa itane kukye na nyenyeṟi ya hera idoe ipfo ngoonyi tsanu.
61001020	Ngoseṟa ya isho, manyenyi ikyi kya kuwoka, kye oryo Wuikimbi wo Biblia wochiwa idambuyo kui njia ya ki-wandupfo.
61001021	Kyamba kuipfo wuikimbi wulemendo kui kyama kya wandu manya-lepfo. Kya indi wandu waweipfo walededa kiwukye ko Ruwa wawewodo nyi Mumuyo Mwele.
61002001	Indi kuweipfo na waikimbi wa wongo ipfo kiidi kya wandu. Chando na ipfo konu kochiwa wai walosha wa wongo. Wechilosha moshie mbicho fonyamaṟa na ikana Ruwa-alewakiṟa. Na Mnene ichu alewatalaa nyi wechimkana wekutumukishya wadi kiwadetsa owinyi.
61002002	Na wandu wafoi wechiwingya njia-tso tsawo njiwicho. Nyiwo wechitewa njia ya kii-lohi ihende irumo.
61002003	Ili wawodo nyi wuehi wechikapa nanyo mbucha kui sumu tsawo tsa wongo. Indi kui kiheri kileshe Moanduya owo nakuṟeheṟie, na Morumatsa owo nawonyi.
61002004	Kyamba ma Wasu walya wa ruwehu walemdekyo Ruwa alewahoria-pfo. Kya indi kawakumbalya modonyi fo Gehena hando hadekye wanda na kamu hashingikye meema puti wakae-pfo wai wapfunge itane weshika yanduyo.
61002005	Manya Ruwa alesaṟia wuyana wulya wo mboko-pfo, indi naleende mfu fung'anyi kulya orukyenyi lo wandu walempiṟa. Indi nyi Noe mwongoyi o wusumuhanyi na walya wake mfungade Ruwa nalewakiṟa kechiendye wuyana wo walemeshi mfu fulya fowarumatsa.
61002006	Na mṟi ya Sodoma na Gomora Ruwa kaikombetsa kombi kaikoṟa na modo kiwe kicharo kya shindo shechihoya wandu wechikaa wapiṟe Ruwa.
61002007	Ruwa nalekiṟa na Loti ulya asumhanyi awei-mrohie adi nyi mhendekye fo walemeshi walya fuwei fo melu-melu.
61002008	Kyamba Loti nawei kiidi kyawo, na kafoi mrima fokye fukasukio mnu kya mawuto halya hawo mawicho, halachihianyi na Ruwa. Sho shiwekeri itura mrima foke fusumhanyi.
61002009	Mndumii aichi iletsa wandu wamwidikie kiheshionyi kyawo, indi iwa walasumhanyi nyi aichi iwasuṟumya ngapo mfiri foanduo waipfo wechidehelyo.
61002010	Ngoseṟa mnu nyi walya wewingya seko tsa mbihu wawodo nyi wulangi wuteṟefutsie wakapiṟa wunene. Wo wandu waami, wakahakaha walaowuo iruma waapfinya wa ipfo huye na iwaisalucha.
61002011	Napfo kundo wamalaika wa ruwehu wenyi pfinya na wuumi kota walosha wo wa wongo walaendeho mdumbuye yewaruma oshangunyi lo Mndumii.
61002012	Indi wanduwo wai cha mando halai na wurango, hekeshao na lyefurumia hekyeshinjo, nyi wekeruma ishi walaichi. Wo wechirumatso kipfa kya wuwicho wowo wawenyi.
61002013	Wuṟundi wechikudaya nyi wusumhanye wumbafu wowo. Sia yawo nyi iwuta napata tena mfiri kui na sa ikyo kyoose kya wuseṟeṟi wo wo kimbihu. Wo nyi walaala na wusutsu konu ili wechikaa nanyo ili wakeri ilya nanyo.
61002014	Meso hawo haichuo wuṟuhui, walaida wunyamaṟi. Wekyetuusa mrima ya wafafa ilai-mdamiṟe. Mrima yawo iichwo lango tsa masaa, wai wana wa oseso lo Ruwa.
61002015	Waleda njia njihoṟotsu wakaṟahaṟaha wewingya njia ya Beleamu mana o Beori alelanga wuṟundi wo wumbafu wulya.
61002016	Indi nyi alewonyo-ho owingo lo wutahachi woke wuwenyi. Nzoi ilekyededa lilededa na ṟu lya mndu o wandu, likakanga mhie fo mwikimbi ulya fuwei-mpfuluye fudi.
61002017	Nawo nyiwo wakeri cha soka tsilaṟukie mṟinga na cha mapuchi hamawiwite nyi otanu. Kilya kii-kiṟeheṟye-ho kyawo nyi kulya ṟungunyi lya meema.
61002018	Kyamba wo wekyekushela na madedo ha maai; wechituusa na lango njiwicho tsa nyamenyi kui mamelukameluka wandu, walya wamelekana msanzie fo wechumia kipfuṟi.
61002019	Wekewateṟya ikuachia, nawo mwawenyi wai masinga ha wunyamari. Kyamba mndu nai isinga lya ikyo kyoose kimchilie.
61002020	Kyamba kokoya iwa waledicha ngafu tsa wuyana kui imanya Mndumii na Mkiṟi odu Yesu Kristo, na numa wakaidikia iwingo na ichilia nyi wechioṟowyo nyitso lingi kyawo kifurumi kyechiwichuo ngoseṟa kota kya kuwoka.
61002021	Kyamba kyawo kiwechia kima walawemanya njia yo ya wusumhanyinyi, kota hando wameimanya wakaikumba mhongo wakaleha iwawaso lilya yele waleliambia.
61002022	Kikawewahoya kya mfanano fulya fohamba, “Kite kyekewuya-madaiko hakyo kimenyi na kila kingi kyehamba,” “Nguwe nsanje yekusinga kundo kupochikye.” Nyi wudo kii kowo.
61003001	Nyo mui wakunde wako, baruo ii ngamṟehya nyo nyi ya kawi. Njimwamtsie natso mhie fulya msalari njechimtamuṟya-ho mbonyi tsi.
61003002	Muwe mochikumbuo madedo halya halehambo nyi waikimbi walya waele na iwawaso lilya lya Ndumi Mkiṟi lii-yende nyi wasu walya wanu.
61003003	Kisongoye shoose manyenyi kiheri kyefurumia kochicha wandu wetaluo, mchumie yawo inchilie nyi lango tawo njiwicho. Kochicha-pfo wetaluo wai wapirisi wenyi-wupiṟi wechichumia waiwaṟaishe nyi lango tsawo wawenyi.
61003004	Wekehamba, “Kyasa kya iwuya lyake kilemawutsyo hanga ngesa?” Wokya mandi waku wamepfa, shindo shose shii chando shiwei lyilya shilewiko iya wuyanenyi.
61003005	Ili wandu wa wakutimbishye, wakahadima imanya kye Ruwa nalededa, ruwehu na wuyana shikawumbo. Wuyana wulewiko mṟingenyi kui mṟinga mṟingenyi kui dedo lya Ruwa iwewangiho na mweke fo mṟinga.
61003006	Na kui mṟinga, mfu fulya funganyi fo mṟinga, wuyana wo kiheri kilya natso tsikakusanza tsekombetsa mkambo fo wandu fose wakarumatso nyi mṟinga.
61003007	Indi ngina ya ki-wulalu na wanda ii shishiṟihikye nyi idedo lya Ruwa, tso tsikeri nteṟye modo kui idedo li lya Ruwa tsiinkoomye mkonu fo maanduo halya hang'anyi forumatsa wandu walya wenyi-wulemeshi.
61003008	Nyo mui wakunde wako, mlahadime kindo kyimu, kye mkonu fumu fukukerye Ruwa cha ili fui maka kyiku, na maka kyiku cha ili ikeri mkonu fumu.
61003009	Mndumii akeleṟye yawutsa kyasapfo chando waipfo wandu wafoi wakusaṟie aikikeleṟa. Kya indi ai momleelya nyo kipfa alakundi kuedekye mndu manya umu indi washike idumbuya na ihaluka wose.
61003010	Kochicha mkonu fo Mndumii oweṟe faa cha mwiiwi. Nafo nyifo ngina yechisaramaya neduika ling'anyi na shiṟaana shayo shechipaṟakana shii-shirokye m modo, na wanda ii na wudo yechihenda ikoṟo hamu na shiwike shii nayo.
61003011	Na wudo ili shose shakunda isalaṟo apa mkoṟomu fuimkoromuo nyo mukae mochihendeka mhendekye mwele fuwode wuindi woindia Ruwa wose.
61003012	Muwe mochiweda iwoneka lya Mkonu fukeri fo Ruwa mofuwingya. Mfo fochitewa ngina yechipaṟatsano modonyi na shiṟaana shechisalaṟo shii-shii-rohie m mrike.
61003013	Indi so kui kyaasa kyake luiwedya ngina njihya na wanda njihya ii na wusumhanyi luidikyanyi na kyasa kyake.
61003014	Nyo mui-wakunde wako, nkyo kimaduma ili muiweda isho, mukutambahanye muhende ikoyo-ho mulai na paṟi ma limu mulawa ihoyo owingo oshangunyi lo Ruwa mui na ofoṟo.
61003015	Kimuwaṟi muwone na wuleeli wo Mndumii odu muwuhendelye womwendie okiio chando na manowama odu mkunde Paulo amaa imṟehya kui wuṟango wulya alesumbo nyi Ruwa.
61003016	Isho nyisho aideda baṟuonyi tsakye tsose ili ashike ipaaya-ho isho. Ipfo kiidi kyatso kwipfo shindo, maata shi shiumu imanyika owinyi. Nyisho wandu wai matondo, walai wapfunde walai wawanze wekeshipfuluopfuluo chando wekyepfuluo Madedo hengi Maele, na mṟehie ingi wakakuwutya-ho ihenda ikudetsa wawenyi.
61003017	Nahong'u, nyo mui wakunde wako, ili mulesonguo na samanya Mukuṟise kundu mulawone mochieko nyi odeko lulya lo watahachi wo muwechitaṟasha hando mokuilikishya-ho.
61003018	Kya indi muhende ikung'anya ipfo kiidi kya wutonga na wulaanyi womanya Mndumii odu Mkiṟi Yesu Kristo. Wuitoṟi wui woke mandi ha wulalu shika mfiri fo mlungana. Amenyi.
62001001	So nyi lukeri imuṟehya kilya kiweepfo wuka mawookyonyi nyikyo lulekiicho lulekiwona na meso hadu, lulekiambuya na ikiwadawada na mawoko hadu, lyo Ideda lilya likeri moo.
62001002	Na moo-fu fulecha naso lukafuwona. Nyifo luifumṟingishia na imwongoya kye moo-fu nyi fo mlungana, fuwekeri ko Wande fukashika iluwonesyo so.
62001003	Ikyi lulekiwona na ikiicho nyi kyo luimwongoya nanyo kundu muwade kita kimu naso. Indi kita-ki kyadu lukiwode na Wande na Manoke Yesu Kristo.
62001004	Na ishi luimṟehya kundu sia-yo yadu iweluke welu.
62001005	Na ndumi-ii lulemwicho ipfo ko Yesu luimwongoya nyo nyi ikeri ii-le, ke Ruwa ai sa. Ma meema fui nao manyalepfo.
62001006	Kokoya luhambie ke luwode kita nao, indi luhendekye hando hai meema nyi luihamba wongo na kilya kii lohi luikiwutapfo.
62001007	Indi kokoya luhendekye hando hai sa chando o ai na sa, nyi luwode kita so luwenyi na wenyi. Na samu ya Yesu Kristo Manoke, yalusanja wunyamaṟi wose.
62001008	Kokoya lokehamba kye lulai wanyamaṟi nyi lokulemba luwenyi na kilya kii-lohi kikeri nasopfo.
62001009	Indi lukatocha manyamaṟo hadu o Ruwa ai mhendeli asumhany nechiluhoṟya manyamaṟo-ha na ilusanja hando hose lufanyi.
62001010	Kokoya so lokehamba kye lulawenyamaṟye hando, nyi hondo lomtana o Ruwa mowongo na idedo lyake likeri nasopfo.
62002001	Shiwana shako, ngamṟehia isho kundu mulahende iwuta wunyamaṟi hando. Na kokoya kwipfo mndu anyamaṟa hando, luwode mombele ipfo ko Wande, nyio Yesu Kristo asumuhanyi.
62002002	Nao Kristo menyi akeri njoko iinjiwike kya manyamaṟo hadu, indi chi kya njonyamaṟo tsandu tupupfo, na kya wunyamaṟi-wu wo wuyana wose.
62002003	Na hando lokuwutya-ho imanya kye lomemmanya o nyi ili luihendelya mawawaso ha Ruwa.
62002004	Mndu kahamba, “Njimwichi,” na mawawaso halya hake alahahendelye, nyi ai mowongo, na kilya kii-lohi kikeri naopfo.
62002005	Indi Mokihendelya dedo lyake lohi, ipfo kokye ikunda Ruwa lyamshika yawukya. Lyo lyaluenenga imanya kye lohi lukulungye nao.
62002006	Mokihamba ke akaa ai msanze nao kimbaṟi nawe mohendekya mhendekye fumu na fulya a menyi awefuhendekye.
62002007	Nyo muiwakunde, iwawaso ili ngamṟehya chi lihyapfo, kya indi nyi iwawaso lilya lya kacha muweliwoda mawokyonyi. Iwawaso li lya kacha lyo idedo-li momeliicho.
62002008	Ma kudo, iwawaso li ngamṟehya likeri lihya, lyo lii lohi ipfo ko Kristo na konyu, da kyamba meema-fu fuisia; na sa-ii ya kii-lohi yamewoka iwaa.
62002009	Mokihamba kye nyi ipfo senyi ai, nao awa mosuo manomae o akeri meemenyi.
62002010	Mokikunda manomae awa mokaapfo senyi, na kilahutsa kilarianyi nao.
62002011	Indi mokisuo manomae akeri meemenyi, na ipfo meenyi ahendekye alamanya hando akuhendya, kipfa meema-fu fuwahie meso hake.
62002012	Njikeri imṟehya nyo mui wana kipfa mui wahoṟye manyamaṟo kui rina lyake.
62002013	Njikeri iṟehya nyo mui wandee wa wandu kipfa muichi ichu ai o mawokyonyi. Njikeri imṟehya nyo mui wanake kipfa mombinza ichu mbicho.
62002014	Ngamṟehya nyo mui wana kipfa muichi Wande. Ngamṟehya nyo, mui wandee wa wandu ipfa muichi ichu ai o mawookyonyi. Ngamṟehya nyo mui wanake, kipfa mui na pfinya na idedo lya Ruwa likaananyo mukamaa winza mbicho.
62002015	Ma mulakunde wuyana-wu ma ishi shikeri nawo. Ichu akundi wuyana wu, ikunda lyekunda Wande lii naopfo.
62002016	Kyamba ishi shose shii sha wuyana shikeri shidi, nyi lango tsa nyamenyi na lango tsa meso na useṟeṟi wo moo. Nasho shiwukye ipfo ko Wandepfo, indi nyi ipfo wuyana.
62002017	Indi wuyana-wu wochisia na lango tsawo daa. Indi ichu awa mowuta iki Ruwa akundi o echikaa mlungana.
62002018	Wana, saa ifurumi iipfo. Iki muleicho ke iimakristo echicha. Na wulalu komba wafoi wai mamakristo. Nyihondo lokuwutyaho imanya ke saa ifurumi iipfo.
62002019	Nyi wammbuka kambenyi lyadu, kya indi walawepaṟikye kodu. Kyamba kima wawepaṟikye kodu wawechikaa naso. Indi kilehendeka kido kundu washike imanyika na pata ke chi wose wapaṟikye kimu nasopfo.
62002020	Nanyo mshimbuo nyi fonu ifu fuwukye ko ichu ai mwele mukaṟanguo mui waichi mose.
62002021	Chi ngamṟehya cha ili mulaichi kilya kii-lohipfo, kya indi nyi kipfa mukiichi na kipfa oryo kii-wongo kilapaṟikye ko kilya kii-lohi.
62002022	Nyi o ku ai mowongo chila ichu ai mokana Yesu ai Kristo? Nao nyio iima-kristo-chu mokana Wande na Mana.
62002023	Oryo ose mokana Mana ma akuwode na Wandepfo. Mokihamba Mana nyio na Wande akuwode nao.
62002024	Lilya mulemwicho lya mawokyonyi likae nanyo. Lilya momeliicho lya mawokyonyi likakaa nanyo nyi mochikaa na Mana na Wande.
62002025	Na kiteṟyo kilya ameluteṟya o, kyo kiiteṟyo-ho moo fo mlungana.
62002026	Isho ngamaa imṟehya kya walya warie imlahutsa.
62002027	Nanyo, mshimbuo-fu momwambya fuwukye ipfo koke mfo fookaa nanyo. Nanyo muwuṟye mndu mompfundapfo. Kya indi chando mshimbuo foke fuimlosha kya shoose nafo fui lohi fulai wongo, na chando fulemlosha nyo kaenyi nafo.
62002028	Na wulalu, wana, kaenyi mukuwode na Mndumii kundu mandi echiwoneka, lukae-ho na wulalutsu lulahutsyo sonu nyio ipfo machee hake.
62002029	Mukamanya ke o ai menyi wusumhanyi, kuwutyenyi-ho imanya ke oryo ose awa momanyisha wusumuhanyi wu kui iwuta lyake, o amefeo nyio.
62003001	Ambuyenyi kunda lya Ruwa chando ling'anyi, likaluenenga lusendo wana wa Ruwa, na lui wana. Nkyo kimaduma wuyana wu wulalumanya so, kipfa wulalemmanya Ruwa.
62003002	Nyo mui wakunde wako, lukeri wana wa Ruwa wulalu. Indi mbika lochikaa nayo ilemewonekye-pfo. Luichi kye iliindi Kristo echicha nyi lochifanana nao, kyamba nyi lochimbona mbuka yake yose.
62003003	Na oryo ose akuwode nao kui owedi-lu nyi aikuilisha amonyi naile chando Kristo amwili weṟu.
62003004	Oryo mowuta wunyamaṟi nyi afunja iwawaso lya Ruwa, na wunyamaṟi nyiwo wufurunji.
62003005	Nanyo muichi kye Kristo nalecha kundu nawute-ho manyamaṟo hadu, na wunyamaṟi wukeri naopfo.
62003006	Oryo ose mokaa nao Kristo ekewuta kya wunyamaṟipfo. Oryo mokinyamaṟa ma alemembone manyale-pfo manya immanyapfo.
62003007	Wana, wako, mulahendedetso nyi mndu. Mokiwuta wusumhanyi nyio asumhanyi arianyi na Kristo menyi asumhanyi.
62003008	Mokiwuta wunyamaṟi apaṟikye ko Satana, kyamba Satana akeri monyamaṟa wokya mawokyonyi. Kiletewa Mana o Ruwa kacha wuyana nyi kundu nafunje irunda lya Satana.
62003009	Oryo ose alefeo nyi Ruwa awuta wunyamaṟipfo kyamba mbeu yake ikaa nao. Nao alaidima inyamaṟa nyi kipfa nyi amfee nyi Ruwa.
62003010	Nyihondo komanyika na pata iwa wai wana wa Ruwa na iwa wai wana wa Satana, Oryo mndu ose ada alawa mowuta wusumhanyi apaṟikye ko Ruwapfo ang'u alakundi manomae.
62003011	Kyamba ndumi-ii momwicho wuka mawokyonyi nyi ikeri ii-le: Lukundane luwenyi na wenyi!
62003012	Lulawe cha Kain awei o ichu mbicho kahenda iwaha manomae. Na kitewe alembaha nyiki ngesa? Nyi kipfa mawuto hake halewichuo indi halya ha manomae ho hawei mecha.
62003013	Wanawawama, ma mulaṟihio ili wuyana-wu womsuo.
62003014	So luichi ke lomsama alya hai-haitoṟye nyi opfu, lomhenda kusamya ha-haitoṟye m moo kyamba so lukundi wanawawama wadu. Mndu ada alawa mowakunda o akaa opfunyi.
62003015	Oryo Mndu ose mosuo manomae nyi akeri mbahi mowaha wandu. Nanyo muichi kye oryo mbahi ose awode moo fo mlungana fochikaa naopfo.
62003016	Hando lulekuwutya-ho imanya ikunda, nyi ili o Kristo alereka moo foke kimaduma kyaduso. Natso Kiluwaṟi lureke moo yadu hando ha wanawawama wadu.
62003017	Indi kokoya kwipfo awode shichoṟe shewanza moo fo wuyana-wu nao kaambuya manomae ashiwuṟye nao kampfungya ngoo, nyi wuda ikunda Ruwa lyekaa nao ngesa?
62003018	Wana wako, lulakundane kui dedo ma kui olimi, kya indi lukundane kui mawuto na kui kii-lohi.
62003019	Na hondo lochikuwutya-ho imanya ke lukeri wandu wa kii-lohi. Na ipfo oshangunyi lo Ruwa nyi lochikarishya-ho ngoo tsadu.
62003020	Kipfa kokoya ngoo yadu yalusesa, luichi Ruwa ang'anye ngoo tsadu kemanya shindo shose.
62003021	Wakunde wako, kokoya ngoo ilalusesa lui na wulalutsu oshangunyi lo Ruwa.
62003022	Na kokoya luimterewa kindo lochikiambya ipfo koke, kipfa luihendelya mawawaso hake na iwuta shilya shichihianyi nao.
62003023	Na iwawaso lyake nyi lii-le ke luidikye rina lya Manoke Yesu Kristo luwekundana luwenyi na wenyi chando o ameluwawasya.
62003024	Na mokihendelya mawawaso ha Ruwa nyi aka amlunge na Ruwa, nao Ruwa alunganyi nao. Na kilya kyalutarama imanya kye luiwalunge na Ruwa nyi mumuyo fu Ruwa ameluenengya.
62004001	Wakunde wako, ma mulaidikye oryo mndu mohamba nawode mumuyo mliwe, kya indi mutume mnu kokoya mndu-chu nario nyi Mumuyo fo Ruwa ang'u ote. Kyamba waikimbi na wongo wafoi wamecha kunu wuyana.
62004002	Kimwenengya imanya Mumuyo o Ruwa kiwe kii-le, ke oryo Mumuyo ose awa mohamba Yesu Kristo amcha kui nyama nyio apaṟikye ko Ruwa.
62004003	Na orio mndu alaiṟingishia kye Yesu Kristo alecha kui nyama, ario nyi Mumuyo fo Ruwapfo. Nyio akeri mkituwa o Kristo. Kyake nyi mulemwicho nyi echicha. Na wulalu alemmaacha kunu wuyana.
62004004	Nyo, wana, mupaṟikye ko Ruwa mulemmaa iwinza waikimbi. Kipfa ichu akeri nanyo nyi ang'anyi kota ichu ai kunu wuyana mulemmaa iwinza waikimbi-wo wa wongo.
62004005	Walya nyi wapaṟikye kunu wuyana. Nkyo kyatewa wekededa sha kunu-wuyana na wuyana wu wukawaicho.
62004006	So nyi ipfo ko Ruwa lupaṟikye. Mokimanya Ruwa nyi aluicho. Ichu alapaṟikye ko Ruwa ekeluichopfo. Lyo nyilyo lyaluinengya imanya Mumuyo o kii-lohi na mumuyo fo wongo.
62004007	Wakunde wako, luitike ikundana luwenyi-na-wenyi. Kipfa mkundye fumenyi nyi ipfo ko Ruwa fupaṟikye. Na oryo menyi-mkundye amefeo nyi Ruwa na imanya kamanya Ruwa.
62004008	Mndu alawode mkundye aichi Ruwapfo. Kipfa Ruwa nyi ikunda.
62004009	Hando kunda lya Ruwa lyammanyikya-ho na pata ipfo kidi kyadu, nyi ili Ruwa aleduma Mana-chu oke kimumu mfi kunu wuyana kundu luhende iwonyo moo nyio.
62004010	Hando mkundye fukukerye-ho chi kodu cha ili so luwekundi Ruwapfo, kya indi nyi koke ili o amelukunda kaduma Manoke kamtana njoko yeoloṟa manyamaṟo hadu.
62004011	Wakunde wako, na ili Ruwa amelukunda so nyi kiluwaṟi naso lukundane luwenyi na wenyi.
62004012	Kuwode mndu alemewona Ruwa ma indipfo. Ilindi lukundanyi luwenyi na wenyi lyo lyaenenga Ruwa akaa naso, na ikunda Ruwa likaawukya ichia kodu.
62004013	Hando lokuwutya-ho imanya ke nyi lokaa nao nao menyi akeri naso nyi ili ameluenenga Mumuyo oke.
62004014	Natso lomba wariso lochiṟingishya-ho ke o Wande ameduma Mana kamtana mkiṟi mokiṟa wuyana.
62004015	Ipfo kundo mndu awa mohamba ke Yesu ai Mana o Ruwa nyihondo Ruwa ekaa nao nao akeri na Ruwa.
62004016	Natso lomemanya mkundye fu Ruwa alukundi nafo lukawefuidikya. Ruwa nyi ikunda motsinda echikaa mkundyenyi-fu nyio awa mokaa na Ruwa na Ruwa awa mokaa nao.
62004017	Ikunda-li luliwode lyashika yawukya ipfondo luwode wulalutsu mkonu fo mwanduye, kyamba chando o ai na wudo so lui kunu wuyana.
62004018	Wuowu wukukerye mkundyenyipfo, kya indi mkundye fu-mwawutsie mfo fofunya wuowu wose nja, kyamba wuowu wuwode ṟowa. Mndu mowado nyi wuowu aawukye mkundyepfo.
62004019	So nyi luwode ikunda, kyamba o Ruwa alesonguo ilukunda.
62004020	Kokoya kwipfo mohamba, “Njikundi Ruwa”, nao asuo manomae, nyi mndu mowongo. Kipfa mndu ada alakunda manomae awonyo, eidima ikunda Ruwa alambonyi-pfo.
62004021	Nalyo nyi iwawaso luwode liwukye ko Kristo, Mokunda Ruwa nawekunda na manomae.
62005001	Oryo mndu ose aidikya ke Yesu ai Kristo nyi alefeo nyi Ruwa. Na oryo ose ili akundi ichu momfee awa mokunda na ichu alemfeo nyio.
62005002	Hando lokuwutya-ho imanya ke lukundi wana wa Ruwa, nyi iliindi lukundi Ruwa lochiwuta shilya aluwawasye.
62005003	Kipfa ikunda Ruwa lii-pfo ipfo kundo luihendelya mawawaso hake. Na mawawaso hake hai malemeripfo.
62005004	Kyamba oryo kii-kifee kipaṟikye ko Ruwa kikeri iwinza wuyana-wu. Na kiwinza kilya kyechiwinza nakyo wuyana-wu nyi mwidikye fodu.
62005005	Mmbinzi mowinza wuyana-wu nyi-wu, shila nyi ichu aidikye kye Yesu ai Mana o Ruwa?
62005006	Yesu Kristo nyio ichu alecha kui mṟinga fo wupatiso wokye na kui samu ya opfu lokye. Chi alecha kui mṟinga tupupfo, kya indi kui mṟinga na kui samu. Na Mumuyo alewa-moṟingishya, kyamba Mumuyo nyi akeri kii-lohi kilya.
62005007	Waṟingishi wai-ho nyi waṟaṟu.
62005008	Nyi Mumuyo na mṟinga na samu. Na iwa waṟaṟu waidikyanyi.
62005009	Kokoya lokeambya kiṟingishyo kya wandu, kiṟingishyo kya Ruwa nyi king'anyi. Kiṟingishyo kya Ruwa nyi kilya aleṟingishya kya Manoke.
62005010	Moidikya Mana o Ruwa o akuwode na kiṟingishyo kilya kii nao. Mndu ada alaidikya Ruwa o amaa imtana mowongo, kyamba alaweidikya kiṟingishyo kilya Ruwa alemṟingishya kya Manoke.
62005011	Na kiṟingishyo kilya kikeri kii-le, ke Ruwa ameluenenga moo fulunganyi, nafo nyifo moo fukukerye ipfo ko Manoke.
62005012	Ichu ose akuwode na Mana o Ruwa nyio awode moo fu. Ichu alakuwode na Mana o Ruwa ai na moo-fupfo.
62005013	Ishi ngamṟehya nyo kundu muwute-ho imanya kye muwode moo fulunganyi, nyo muidikye rina lya Mana o Ruwa.
62005014	Na wulalutsu lukuwodye nawo ipfo oshangunyi lo Ruwa nyi wukeri wu-le, ke kokoya luimterewa kisumhanye wuchili woke nyi ailuicho.
62005015	Na kokooya luichi ke nyi ailuicho kya kilya luimterewa nyi lowuta-ho imanya ke shiterewo shilya lulemterewa nyi lushiwode.
62005016	Ili mndu awona manomae echinyamaṟa wunyamaṟi wulaende-opfu namterewie ko Ruwa. Kuwode wunyamaṟi wuende opfu, kyawo ngahamba naterewepfo.
62005017	Oryo wufuṟunji nyi wunyamari. Na kwifo wunyamaṟi wuladuo mndu opfunyi.
62005018	Luichi ke oṟyo amfee nyi Ruwa awuta wunyamaṟipfo. Kya indi ichu amfee nyi Ruwa akuringa amonyi, na mbicho aimpayapfo.
62005019	Luichi ke so lupaṟikye ko Ruwa na wuyana wose wuu-wulaṟe nyi mbicho.
62005020	Luichi ke Mana-chu o Ruwa amecha kaluinenga wuṟango kundu lochimanya ichu ai menyi-kii-lohi. Natso lui-wasanze na ichu menyi-kii-lohi lui-wasanze na Manoke Yesu Kristo. Nyio Ruwa menyi kii-lohi na moo fo mlungana.
62005021	Wana, kiṟisenyi na maruwa ha wongo.
63001001	Inyi mmeku ngakuiṟikiṟa iyo Mai msambuṟe handu hamu na wana wapfo njiwakundi njikukerye na kilya kii-lohi. Ma chi inyi njimonyi tupu njiwakundipfo indi na iwa wose wammanya kiilya kii-lohi.
63001002	Wawakundi kimaduma kya kii-lohi kii naso na ikaa kyechika naso mlungana.
63001003	Wutonga na osaṟyo na ofoṟo shiwukye ko Ruwa Wande shikae naso ipfo kundo kii-lohi na kikunda shikeri.
63001004	Ngamechihio munu ili wana wapfo maata wechumia mhendekye fohendekya kundo kilya kii-lohi kikeri-ho fusumhanye iwawaso luleliambya lichee ko Wande.
63001005	Na wulalu ngakuterewa lingi, Mai, ke lukundane. Ngakuṟehya iki cha ili nyi iwawaso lihyapfo kyaindi nyi lilya luweliwode wokia mawokyonyi.
63001006	Na mkundye-fu fukeri fuile, luchumie mhendekye fuidikyanyi na mawawaso ha Ruwa. Iwawaso lilya mlelyiicho wokya kacha lii-le, ke luhendeke lui-waitike nyi ikunda.
63001007	Kyamba walembi wafoi waipfo; walechikunda ihamba Yesu Kristo amecha kui nyama. Nyipfo kundo mdetsi aipfo iimakristo.
63001008	Kuṟisenyi-ng'u-wo muwenyi mulawone mohenda idetsa shilya muleshiwinya, kya indi mushike yambya kya wuṟundi wonu welu.
63001009	Oryo mndu ailosha wandu nao alawa mokaaa opfundo lo Kristo o awode Ruwapfo. Ichu awa mokaaa opfundo-lu, nyio awode Wande awewode na Mana.
63001010	Kokoya mndu echicha konu alarie opfundo-lu mulamwambye kanyi konu, mulambie ma idedo lyemwiṟikiṟa.
63001011	Kipfa ichu ekyeiṟikiṟa mndu-cho nyi aisangana nao shiṟundyo shilya shake shiwicho.
63001012	Njiwode shemṟehya shifoi indi njiwekundi ishiende karitasihu kui winopfo, kya indi njikusirye njishike konu ludede dumbu ku dumbu, kundu sia yadu iwelukye velu.
63001013	Wana wa manomayo mshiki opfo msambuṟe wakuiṟikiṟa.
64001001	Inyi mmeku ngakuiṟikiṟa iyo mkunde oko, Gayo, njikukundi njikukerye na kilya kiilohi.
64001002	Mkunde oko, ngakuterewya kye kopfo kuchie kya shindo shose, nokae na oru chando mrima fopfo fukeri wuchenyi.
64001003	Kipfa ngamechihio mnu necha iliindi wanawawama walecha wakaṟingishya kya wuhendeli wopfo kya kii-lohi, chando iyo ukuwoda na kilya kii-lohi.
64001004	Kulaipfo sia injichihiṟye kota ili ngaicho kye wana walya wako wakuwode na kilya kii-lohi.
64001005	Mkunde oko, nyi owuta kya wuhendeli iki uipfuṟukanya nakyo wanawawama ma iwo wahenu.
64001006	Wo waleṟingishya mkundye fopfo oshangunyi lo siṟi ya iya. Kyawo ochiwuta kicha ili owasama chando kichihiṟie Ruwa.
64001007	Kipfa wambuka kanyi kimaduma kya iṟundia Kristo walechiambya kindo ko wandu walaidikye.
64001008	Nkyo kiluwaṟi itarama wandu wa kundu luwe nawo wa-kyando kya kilya kii-lohi.
64001009	Njileṟehya siṟi baṟuo sa njifui indi Diotrefe ichu alakundi iwa mnene owo o akundi injiadanyia manyale-pfo.
64001010	Nkyo kitewe mandi njecha njechimkumbuṟa mawuto hake alehawuta kechiludeda na madeda ha wongo mawicho. Ma alakutsia naho; kada elekyeambia wanawawama wa, wai kyaṟonyi na walya wawekundi iwaambia kawewaima kawewafuna na nja ya siṟi.
64001011	Mkunde oko, kulaoshe kilya kii kiwicho kya indi kilya kii kicha. Mowuta kii kicha nyio apaṟikye ko Ruwa. Mowuta kii kiwicho o alembone Ruwapfo.
64001012	Orio mndu naiṟingishia kya Demetrio; na kiilohi kyo kikeri imṟingishia kii kyenyi. Natso luimṟingishya, na iyo uichi ke kiṟingishio kyadu kikeri lohi.
64001013	Njiwode shifoi shekuwia, kya indi ngakunda ikuṟehya kui wino na kalamupfo.
64001014	Indi njikusirie iwonana na iyo mkonu fo afui ludede dumbu kui dumbu.
64001015	Kaapfo na ofoṟo. Wambuya wapfo wakuiṟikiṟa. Iṟikiṟa wambuya kui umu umu.
65001001	Inyi Yuda njii isinga lya Yesu Kristo na manomae o Yakobo ngaiṟikiṟa walahe walya wa Ruwa waiwakunde nyi Ruwa Wande wakaa wai-waringye Yesu Kristo.
65001002	Wutonga na ofoṟo na ikunda sho shimbelukie welu.
65001003	Wanawawama ilindi njiwewode m macha hemṟehya kya okiio-lu luwode kimu, nanyo, wuitiki wukanhoya njimṟehye nyiechimwikimba ke muwe mochikapanya wuidiki-wu Ruwa alewudambikia wakye woose ili lyimu.
65001004	Kyamba kuipfo wandu walaichi Ruwa walekuṟoṟokuya kunu siṟinyi, nawo nyiwo ko kiira kya mkao yawo njiwicho walemsonguo iṟehyo mdumbuye yawo kacha nyiyo iile, ke nyi walemeshi wekepfuluo-pfuluo wutonga-wu wo Ruwa odu kui wulala wowo, wakeri ileha ichu ai mnene odu amonyi nyio Mndumii odu Yesu Kristo.
65001005	Indi ngakunda imtamuṟya ma shilya mlemeshimanya shose kacha, ke Mndumii ili alemaa ikiṟa mkambo foke ipfo orukenyi lo Misiri ili lingi nyi alewakombetsa kombi walya walawemwidikye.
65001006	Na wasu walya walawekaa wechiwada necha wuitoṟi wowo indi wamewuka kihambenyi kyawo kya kuwoka wakada kidembo kyawo kii kyenyi Ruwa kawapfunga na mshe ilechidumbuka kewatirimiishya mwanduye fo. Mfiri fulya Menene wai-waringichye meema puti.
65001007	Kumbuonyi chando Sodoma na Gomora, na mṟi iweṟasianyi nayo; iwefananyi na wasu walya kui uṟuhui na wulala na mbonyi tsilawaṟi mbihunyi na yala mbihu ya wahenu yo ii-mbike-ho kitaanyo kya wudeheli wuende modo fulechirumika, wuwe wuikimbi ko wandu woose.
65001008	Wudi tichi wai. Ndodo tsawo tseketeṟefutsa mbihu yawo na imina wunene wulya na iruma wenyi wuitoṟi.
65001009	Indi o Mikaeli msu chu ang'anyi ilindi aleloyana na Satana wechikapanya-ho mnying'a fo Mose ma alekarya imkumbya satana mdumbuye echimrumapfo kya indi alehamba. Mndumii nakudedye.
65001010	Indi iwa wai wado wo wekeruwa shilya walashiichi; na shilya washimanya shiiwaamkya shii shimu na sha mando halai, na mbia kosho wakuwutya-ho ihenda inyamaṟika.
65001011	Ochia lowo! Wandu wamhenda njia ya Kain wakaeko nyi wulembi wo weri wo Bileamu wakawerumara wai walemi cha Kora.
65001012	Iwo wai wado nyiwo wekelya kimu nanyo ipfo mlienyi yanu ya Makundano wai-ho mfano ya ngafu wekekulisiṟia-ho wawenyi walaowuo mndu. Wo nyi wai cha mapuchi halarie mvuo hekyewiwito ifpo na ipfo nyi otanu. Wakeri cha mdi ilai na mambale ilakumbe ndunda; cha mashidi hamakuṟuo hamatsuwo.
65001013	Wakeri cha masinanu ha ipalipali hechipongika-pongika na idaitsaho shindo shiendie iṟenze. Wai cha nyenyeri tseṟaha-ṟaha, iwo Ruwa alemewateseheṟia ruwe ya meema fulechisia.
65001014	Indi kyawo na Enoki mku chu o mfungade wokya Adamu alemaa ideda kui Mumuyo kehamba. “Ambuya Mndumii nechicha arianyi na malaika wakye wai matoṟito ha shiku ikumi ikumi.
65001015	Nahende yanduya wandu wose, mwanduye fulya na ihoṟuo walemeshi wose kya mawuto hawo mawicho hose walemlemya naho na kya mawicho halya hose walemdeda naho wai wanyamaṟi walemeshi wado.”
65001016	Wandu wa wekyenunuwa kiheri kyose, na ipiṟa wandu wengi. Wechichumia waidikyanyi na lango tsawo njiwicho. Na dumbu lyawo lyekededa sha mtengelele wechikulopa mnu na wandu wengi kui oshangu kipfa kya mbucha, tsawo.
65001017	Indi nyo mui-wakunde kumbwonyi madedo halya mulewio nyi halesonguo wasu walya wa Mndumii odu Yesu Kristo.
65001018	Ili walembia. “Maheri hefuṟumya kochiwoneka wandu wechimupiṟa nyo; wechikuhendya wai-waitike nyi lango tsawo njiwicho tupu.”
65001019	Iwo wai wado nyi-wo wapaṟatsanyi. Wandu washilie nyi lango tsa wuyana wai wa-makilango wawuṟye Mumuyo fo Ruwa.
65001020	Indi nyo mui-wakunde mukuilikishe necha muwenyi ipfo wuidiki-hu wonyu wuele. Terewenyi muwodo nyi pfinya ya Mumuyo Mwele.
65001021	Ke-kuringenyi muwenyi mukae mochikunda Ruwa muwe mochiwedya osaṟyo lo Mndumii odu Yesu Kristo loshitsya hando hawode moo fulechisia.
65001022	Na iwa wapfiopfio nyi mdo muhende iwasunjukuo.
65001023	Walya wengi muwakiṟe mochiwatakuo modonyi na wengi muwaleshye mawoko mui na wuowu mochisuo na kanzu iya ii-njiteṟefutse nyi lango tsa nyama tsawo njiwicho.
65001024	Indi ichu aidima miringa mulakape mtulia, mulaolokye kaweidima imohoṟotsa ipfo kundo kuwode wuitoṟi woke mukae-pfo mulai na paṟi kochikapyo-ho ngululu.
65001025	Nyio Ruwa amonyi molukiṟa so kui Yesu Kristo. Mndumii odu. Wuiotoṟi nyi wokye na wunene na pfinya na wukolonyi na wudedi wuweipfo maheri halawendewiko wuipfo, na ha walalu wochikaa wudo maheri hose halunganyi. Amenyi.
66001001	A ilu otambahaluo lo Yesu Kristo. Ruwa aleluinenga Kristo loloṟa masinga hake shilya shii-shiteṟye shewutika matika ha afui. Kristo kaduma ndumi ya malaika okye mwele kashiwonesya isinga lyake Yohane.
66001002	Nao Yohane ameṟingishya dedo lya Ruwa kaweṟingishya kilya kii-kiṟinghishye nyi Yesu Kristo, ishi ameshiwona shose.
66001003	Wungusu mndu mosomya madedo ha ha wuikimbi wu, wungusu walya wehaadanya wechikuwada na shilya sha wuikimbi shii-shiṟehye nyiwo. Kipfa matika ha nyi yafukya hakeri.
66001004	Inyi Yohane ngamwiṟikiṟa nyo siṟi mfungade tsikeri ipfo Asia. Wutonga wukae nanyo sanza na ofoṟo shichee ko ichu aipfo aweipfo echikaa-pfo ai echicha, shiwekuwukya na ko mumuyo iya mfungade ikeri oshangunyi lo kidembo kya wuitoṟi woke.
66001005	Shiwukye ko Yesu Kristo ai mṟingishi ulya mhendeli o kuwoka iwada moo aṟukie wapfunyi, ai mnene o mangi tsa wanda ii. Nyio alukundi kaluletsa manyamaṟo hadu kui samu yake.
66001006	Kalutana so wumangi wo wukohanyi luṟundie Ruwa Ndee. Wutoṟi nyi wo Yesu Kristo na wukolonyi wo mlungana. Amenyi.
66001007	Ambuya, nyi icha akeri ipfo mapuchi-hu na oryo riso lyechimbona, na iwona wechimbona walya walemtocha. Na mbaṟi tsa wandu tsose tsechimlilia. Ee da, nakyo. Amenyi.
66001008	Inyi njii Alifa na Omega, mboki na mwawutsi, nyi wudi Mndumii Ruwa ahambye. Nyio aiipfo, mokaa awekaa-pfo echikaa-pfo ai echicha, moikolonya shose.
66001009	Inyi Yohane nji manowama onyu na mokyando o wuaalenyi na wumanginyi na wukukarishi-hu wo ko Yesu njiwekeri ipfo kyandenyi kilya rina lyakyo nyi Patimo. Njileendo naho kundu njionguo idedo lya Ruwa na iṟingishya kii lohi kya Yesu.
66001010	Ili kuweipfo mfiri fui fo Mndumii njilewado nyi Mumuyo, ngaicho ipfo numaako ṟu ling'anyi lyededa cha ombe.
66001011	Likahamba; Ishi oshiwona shose ṟehia kitabunyi ukidikye siṟi tsilya mfungade tsii ipfo Efeso, Simirina, Pergamo, Tiatira, Sarde, Filadelfia na Laodikia.
66001012	Na inyi njileinduka njikewona ichu aweideda na inyi, ngaminduka njilewona mapapang'ae mfungade ha taa tsa sahabu.
66001013	Na ipfo makiidi hawi ha mapapang'ae halya ngawonapfo kindo kifanyi cha mndu o wandu aa-mshikye na mṟaye fushikye ndifo akupfungye na okowa lo sahabu mṟasa kipete-hu.
66001014	Mdo foke na njui shiwei shiili pang'a cha mafafuta maili na cha makuṟeṟa, na meso hake hawei cha njolewo tsa modo.
66001015	Na madende hawefananyi na menya ya modo fui-mbike rikonyi folangalanga. Na ṟu lyake liwei cha ili meda idihinye-ho ifoi.
66001016	Na ipfo owokonyi lokye lo kulyo awerie nyenyeri mfungade, na ipfo dumbunyi lyakye nyi oshu lo mbeha kuwi luohi luweṟukye-ho na oshangu lokye luwei cha mnengeṟi ili fuiwaa na pfinya yafo.
66001017	Na ili njilembona ngamwolokya ipfo madendenyi hakye cha ili njiwei mpfu. Nao kanjihekia owoko lo kulyo kahamba, Kulaowuo. Inyi njii Mboki na Mwawutsi.
66001018	Njii menyi-moo. Na njiwei mpfu indi ambuya njii menyi-moo fochikaa mlungana. Na njopfunguo tsa mongo fo opfu na fo ipfo ko shi nyi inyi njitsiwode.
66001019	Wulalu ṟehya ishi omeshiwona na ishi shikeri-ho na ishi shingi shechiwa ishi shii-ho shikamesia.
66001020	Ke-ṟehya kyama kilya kiikoome kya nyenyeri tsilya mfungade uletsiwona tsikeri owokonyi loko lo kulyo na kya shimnaṟa shilya sha taa mfungade sha sahabu nyi le: Nyenyeri tsilya mfungade nyi wasu wa siṟi tsilya mfungade na shimnaṟa shilya mfungade nyitso siṟi tsilya mfungade tsiinjienyi.
66002001	“Msu chu o siṟi ya Efeso ochimṟehya,” Aiha madedo ha ichu ahambye arie nyenyeri tsilya mfungade owokonyi lokye lo kulyo, ekyechumia kiidi kya shimnaṟa shilya mfungade sha taa sha sahabu.
66002002	Kye njiichi mawuto hapfo hoose. Na njiichi wupfurukanyi wopfo na ikukarisha lyapfo. Na njiichi kye okyekutirisia wandu wawichopfo.
66002003	Iyo uwode wukukarishi uwekukamadie kimaduma kya rina lyako ma kulahutse macha.
66002004	Kya indi njikuwodye kindo kimu kyamba unjikundise wulalu cha lyilya kuwokapfo.
66002005	Kumbuo-ho wulalu hando kuwei lyilya kulawemerendemke, dumbuya manyamaṟo hapfo; kyewewuya mawuto halya hapfo ha kuwoka. Koda kuladumbuya njechicha na kopfo njiwuteho kimnaṟa kyo kyapfo.
66002006	Kya indi ngakuichika kya kindo kimu ukiwode kii kicha: Owa mosuo mawuto halya ha Wanyikolai chando inyi njihasuo.
66002007	Ichu awode madu naicho iki Mumuyo aiwia siṟi tsi. Sa wechiwinga njechiwaenenga wawe molya ndunda tsa ikidi lilya lyende moo likeri ipfo mhundenyi fo Ruwa.
66002008	“Na msu ulya o siṟi ya Simirina ochimṟehya;” Aii ndumi iwukie ko ichu ai Mboki na Mwawutsi nalepfa kawewuya iwada moo.
66002009	Njiichi matuuro hapfo na wukiwa wopfo, kya indi nyi ui msuṟi. Njiichi na shirumo walekuruma walya wakuhamba kye wai Wayuda nawo walai Wayuda kya indi wakeri siṟi ya Satana!
66002010	Ma kulaowuo manyale ishi shekuendie iwawyo. Ambuya! Mbicho ulya nakundi ikumba wanu-ho maata kipfungonyi kundu muhende ihesho. Nanyo mochihenda iliso wukiwa mfiri ikumi. Wenyi wahendeli mtaane mopfa na inyi njechimuinenga aambo lya moo.
66002011	Ichu awode madu naicho iki Mumuyo aiwia siṟi tsi. Sa wechiwinga wechiwawiṟo nyi opfu lo kawipfo.
66002012	“Na msu ulya o siṟi ya Pergamo ochimṟehya,” Aii ndumi ya ichu awode oshu lulya lo mmbeha kuwi.
66002013	Njiichi handu okyekaa, nyi alya kidembonyi kya Satana. Kya indi iyo ukuwodie na rina lyako kowekaa kulawekana wuidiki wonjiidikya ma ilindi Antipa, mringishi oko sa mhendeli aleshika iwoho ipfo kidembonyi kya Satana.
66002014	Indi njikuwodie mondu kya shindo shiwe, kyamba ipfo konyu uwode wandu wawode njopfundo tsa Bileamu awekelosha Balaki iduo wana wa Israeli wutahachinyi wahende ilya nyama ndasye maruwa ha wongo na wuṟuhuinyi na wulala.
66002015	Nyi wudo kuipfo na wengi wekyeosha njopfundo tsa Wanyikolai.
66002016	Dumbuya wulalu. Indi chila wudo njechicha kopfo owinyi njiwaendie shida na oshu luwukye dumbunyi lyako.
66002017	“Ichu awode-madu naadanye iki Mumuyo aiwia siṟi tsi.” Sa wechiwinga njechiwainenga manna iya ii-njiṟike njiwewainenga na kiho kii kyiili pang'a kii kiṟehyo rina lyihya. Ma kulaipfo alimanya chila walya weliambya.
66002018	Na msu ulya o siṟi ya Tiatira ochimṟehya, Aii ndumi ya Mana o Ruwa awode meso haiakaaka cha olewo lo modo, na madende hake haiwaa hafananyi na menya ya aṟeṟa.
66002019	Njiichi mawuta hapfo hoose na mkundie fopfo, na mwidikye na mpfuṟukanye na mkukarishie, fopfo. Njiweichi na mawuta hapfo ha wulalu hamecha kota halya ha kuwoka.
66002020	Indi njikuwodie mondu, kyamba oidikiana na mka ulya Yezebeli ichu akuhamba amonyi kye mwikimbi o Ruwa kalosha echitusa masinga hako wawe waṟuhui wahende ilya na nyama ndasye maruwa ha wongo.
66002021	Na inyi njilemnengya mwaanya fodumbuya wunyamari wokye ma alakundi idumbuya kya wulala wokye.
66002022	Ambuya. Wulalu ngamkumba kitaṟenyi kya mbadiko kilya wawekyelaa na waṟuhui walya nao. Ngawakumbalya wahoye wufotsinyi wung'anyi kokoye welechidumbuya kya mawuta halya hawo mawicho.
66002023	Na iwaha njechiwawaha wana wake. Na siṟi tsose tsechikuwutya-ho imanya kye nyio inyi njii-ho njechitiichia ngoo na mahio ha wandu. Njechienenga oryo onu ose chandu kisumhanye mawuto hake.
66002024	“Indi nyo wengi mui ipfo Tiatira mulakuwode na kiloshyo kya Yezebeli, mulalekulosha, ‘Mbonyi tsa Satana,’ makisenyi ha Satana wai, chando wo wekehamba, nyi ngambia kye njechimuwikya ṟio lingipfo.
66002025	Kimuwaṟi muwade necha kilya mukiwode wulalu itane njechicha.
66002026	Wawinzi; na walya wechikuwada na shilya njikundi itane mainutsyonyi nyi njechiwatana wanene wa wandu wa msaṟakambo. Ee da njechiwainenga pfinya iya iya ndeambia ko wande.
66002027	Nao echiwalisiṟa na olio lo menya na iwapaṟapaṟa cha ili wawei nungu njiwumbe.
66002028	Chando na inyi njileliambya njii-mwenengye nyi Wande oko. Na inyi njechimwenenga nyenyeri ya heṟa.
66002029	Ichu awode madu naadanye iki, Mumuyo aiwia siṟi tsi.”
66003001	“Na msu ulya o siṟi ya Sarde ochimṟehya, ‘Aii ndumi ya ichu awode mumuyo iya mfungade ya Ruwa na nyenyeri tsilya mfungade, njiichi mawuto hapfo hoose, ui-mhambe kye ui na moo ate nyi ukeri mpfu!
66003002	Pang'uka, wanza na shilya shingi shiecha shitsuhae-ho shirie ihenda ipfa. Kipfa mṟasa wulalu nyilamekoya mawuto hapfo haawukye necha oshangunyi lo Ruwa oko.
66003003	Kyasia kumbuo necha shilya ulelosho na iadanyia ushihendelie. Wada kudi tapu ochidumbuya. Nahong'u koda kulalaa dembo njechicha Pereseng'u cha mwiiwi nolechimanya saa iya njechicha nyi tsinga.
66003004	Kya indi ipfo Sarde uwode marina maata halaweteṟefutsye mṟae yaho. Nawo wechichumia hamu na inyi weṟee maṟao maili kyamba iwasumhanye.
66003005	Wawinzi nyi wudo wechiṟiko nguwo njiili. Na marina hawo njechihaangatsa kitabunyi kya moopfo. Na inyi njechiwaṟingishia kye nyi wako oshangunyi lo Wande oko na oshangunyi lo wamalaika wakye.’
66003006	Ichu awode-madu naadanyie iki Mumuyo aiwia siṟi tsi.”
66003007	“Na msu ulya o siṟi lya Filadelfia ochimṟehya;” Aii ndumi ichu ai Mwele Mokiilohi awode opfunguo lo Dawidi. Hando o apfunguo kwipfo sa echiidima ipfunga-pfo. Na hando o apfunga kwipfo sa echiidima ipfunguo-pfo.
66003008	Njiichi mawuto hapfo hoose. Ambuya, ipfo oshangunyi lopfo njipfunguye-ho mongo fulawa ishingo nyi mndu. Finya uwode ii ntutu mnu indi na ulekutaamba na mawawaso hako koindia kulakana rina lyako.
66003009	Ambuya, njechiende wa siṟi ya Satana, nyi iwa wakuhamba wawenyi kye Wayuda nawo walai Wayuda indi wakutana wadi wongo. Ee daa, keweambuya-wo njechiwaende wache wapfire ndi wanda ipfo madendenyi hapfo wakuwutye-ho imanya kye nkya lohi njikukundi iyo.
66003010	Kyamba iyo uleringa na iwawaso lyako lya ikutirisia, na inyi njechikuiṟicha necha saa iya ya kihesho kilya kyechichea wuyanawu ihesha wandu waipfo kunu wuyanenyi.
66003011	Nyi icha owinyi njikeri. Wada tapu ikyi uwode kundu kulawonekye-ho mndu echikusoka aambo lyo lyapfo, lya wuwinzi.
66003012	Walya wechiwinza nyi njechiwamtana ngo tsa ipfo Hekalunyi lya Ruwa oko wechiwukapfo manyalepfo. Na inyi njechirehya huya yawo rina lya Ruwa oko na rina lya mṟi fo Ruwa oko, nyi Yerusalemu iya njihya yechisoka iwukye ipfo ruwehu ko Ruwa oko, Njechiṟehya-ho na rina lyako lilya lihya.
66003013	Ichu awode-madu naadanyie iki Mumuyo aiwia siṟi tsi!
66003014	“Na msu ulya o siṟi lya Laodikia ochimṟehya, ‘Aii ndumi iwukie ko ichu amhambe ai Amenyi, o nyi mṟingishi mhendeli mokilohi ai mawokionyi ha shose Ruwa ashiwikye.
66003015	Njiichi mawuta hapfo hoose. Kyaho uwode manya mrike manya mbeopfo. Nanga kokoya uwei ma mrike ang'u mbeo!
66003016	Indi ili upfuwae kudi, ulawode ma mrike ma mbeo njechikupucha dumbunyi lyako.’
66003017	Kyamba uhambye, ‘Inyi njii msuṟi njiwode shako sha mweena njilawuṟye ma kindo.’ Ate kulaichi kye ui mrohye, utoṟowae kudi, ui maliomba, ui mpfu meso, ui kitaṟe.
66003018	Ngakuikimba, kunda ihuṟa koko sahabu inlangishe-langishe modonyi kundu uwe msuṟi lohi. Nohuṟe, na mṟae iya mwiili, ukushikye nayo, kundu kulawono wusutsu wo kiṟanguo kyapfo. Huṟa-da na mafuda mecha heshiia meso hapfo kundu uhende yambuo.
66003019	Iwa njiwakundi nyi njekewatutuma na iwatoṟisha. Aka wulalu udumbuye, wanza mrima lekena na manyamaṟo hapfo.
66003020	Ambuya, ngahahoṟoka aa mongo njiikapakapa mongo. Mndu kaicho ṟu lyako kapengeluo mlango, nyi ipfo kokye njechiida naapfo njechilya kimu nao, nao nechilya kyimu na inyi.”
66003021	“Walya wechiwinza njechiwadamiṟa hamu na inyi loṟikye loko lo wuitoṟi, chando nao inyi njilewinga ngadamia hamu na wande oko ipfo loṟikyehu lokye lo wuitoṟi.
66003022	Ichu awode-madu naadanye iki Mumuyo aiwia siṟi tsi.”
66004001	Numa ya isho njileambuo ngawona mongo fuweṟuhukye ipfo ruwehu. Na ṟu lilya njileliicho kuwoka lyededa na inyi cha ombe, lyo likahamba, “Do na iya na njechikuloṟa shilya shiwaṟi iwa.”
66004002	Oweṟe na ilu ngawado nyi Mumuyo. Ate ipfo ruwehu kuipfo loṟika-lo wuitoṟi na kuiho umu adamieho.
66004003	Na ichu adamye-ho fana yake iwei cha ya iho lyewaa lya Yaspisi na ya Sarido. Na mkoṟi fo mvuo fuweṟingichie loṟika lu rambatanyi fana yafo iwei cha ya iho lyewaa lilaho Smaragido.
66004004	Na loṟika lu lo wuitoṟi luweluṟingichie nyi loṟika tsingi makumi hawi na tsiina nyi wameku wawedamye-ho makumi hawi na waana waweṟe mṟae mwiili. Na ipfo mdo-hu yawo wawewode oṟo tsa sahabu.
66004005	Na ipfo loṟikenyi lulya kuwewukye-ho nguwa na maṟu hededa na makuṟuṟuma. Na taa mfungade tsa modo tsiweaka oshangunyi lo loṟika lulya lo wuitoṟi. Taa tso nyi mumuyo iya mfungade ya Ruwa.
66004006	Na oshangunyi lo loṟika lulya kuwei cha ili nduwa iweipfo njiharami iwaa sa cha iho lii ili pang'a. Na ipfo makiidi hawi ha kundo loṟika lulya luwei na halya haluṟingichie kuwewode maṟimu haana hawedung'anye meso ipfo mbele na ipfo mhongo.
66004007	Na ṟimu lilya lya kuwoka fana yalyo iwei cha ya miiso, na lilya lya kawi fana yalyo cha ya pung'a, na lilya lya kaṟaṟu liwewode oshangu cha ili nyi lo mndu o wandu, na lilya lya kaana fana yalyo iwei cha ya mtonyi fuirunduka.
66004008	Na maṟimu halya haana oryo lyimu liwode makungo haṟandaṟu. Naho hawewode meso mbihu rambatanyi na ora lo kya nja na mba. Naho haideda mfiri na kio halaitsa-ho meke foonyonya hechihamba, “Mwele, mwele, mwele nyio Mndumii Ruwa menyi pfinya tsose. Nyio aweipfo, ai-pfo mokaa echikaa-pfo ai echicha.”
66004009	Na iliindi maṟimu halya haiwikya ichu awedamie loṟike-hu ichu menyi-moo fo mlungana wuitoṟi na wuindi wuanyi.
66004010	Mandi na halya wameku walya makumi hawi na waana waolokya wanda ichu adamye loṟike-hu lulya lo wuitoṟi wakahonerya ichu ai menyi moo fo mlungana wechileṟya oṟo tsawo wanda oshangunyi lo loṟika lulya, lo wuitoṟi na ihamba:
66004011	“Nyi iyo, hoi Mndumii kumonyi, ui Ruwa odu, usumhanye yambya wuitoṟi na wuindi na wuikolonyi, kyamba nyi iyo uwikye shindo shose. Shikawada moo na oru kui kyama kyapfo.”
66005001	Na hung'u ngawona ipfo owoko-hu lo kulyo lo ichu adamye loṟike-hu lo wuitoṟi kitabu; kiwe-kiṟehye ora lo kyammba na kya nja kiwe-kipfunge na mihuri ya kiṟingishyo mfungade.
66005002	Ngawona na malaika mwapfinya kyechiedya na ṟu ling'anyi, “Nyi wu aisumhanyi ipfunguo kitabu ki na ifunja mihuri yakyo ngesa?
66005003	Kuwewode aleidima ipfunguo kitabu ki manya ikimehiapfo, manya awei o ipfo ruwehu manya awei o wuyana manya awei o shi ya wanda iipfo.
66005004	Na inyi njilelia mnu kipfa kulalewoneka-ho asumhanyi ipfunguo kitabu ki manya ikimehya.
66005005	Na umu o wameku walya kanjiwia.” Ma kulalie! Ambuya kwiho amewinza shose, nyi Miiso ya oshari lo Yuda nyio mchuku o Dawidi mopfunguo kitabu ki na mhuri yakyo mfungade.
66005006	Kyasia ngawona alya makidi hawi ha loṟika lulya lo wuitoṟi na kiidi kya wameku walya kuwehoṟoki-ho kidahina kikiṟingichye njora tsose nyi mando halya haana na wameku. Kidahina-kyo kiwei cha ili kiikishinje. Kiwewode membe mfungade na meso mfungade. Naho niho mumuyo ya Ruwa iya mfungade ii-mdumye wuyana kose.
66005007	Nakyo kidahina kilya kikacha kikakiambya kitabu kilya kii owoko-hu lo kulyo lo ichu adamye ipfo loṟike-hu lulya, lo wuitori.
66005008	Oweṟe kyekimaa yambya kitabu ki, maṟimu halya haana hakaho wanda oshangunyi lo kidahina ki na wameku walya makumi hawi na wana wakawekiolokya. Oryo umu owo awode wuda wo ndusu ikumi mawokonyi na shitela sha sahabu shiichuo makaa ha opuo. Naho nyi shiterewo sha wandu wa Ruwa.
66005009	Nawo wakaimba kiimbo kiihya kyehamba, “Iyo uisumhanya yambya kitabu ki na ifunja mihuri yakyo kipfa nyi kuleshinjo kowetalaya Ruwa wandu kui samu yapfo wapaṟikye oryo mpaṟikie na mdedye na mbaṟi na mkambo.
66005010	Kowewatana wawe wumangi na wukohanyi. Wechiṟundia Ruwa odu. Nawo wechiikolonya wanda ii.”
66005011	Naho ngaambuo, ngaicho ṟu lya wamalaika wafoi mnu, ipfo kundo kuṟingichie loṟika lulya lo wuitoṟi na maṟimu halya na wameku walya. Na matorito hawo haweshikye shiku ikumi ka shiku ikumi na shiku kashiku.
66005012	Wakadeda na ṟu ling'anyi wehamba, “Kidahina ki kiwei kishinje kyo nyi kiisumhanyi yambya wukolonyi na wusuṟi na wuṟango na pfinya na wuindi na wuitoṟi na iwikyo kiichiko.”
66005013	Ngaicho shiwumbe shoose shikeri ipfo ruwehu na iya wuyana na shi ya wanda ii na iya shilya shii ipfo ipalipalinyi na shose shikeri wuyanenyi yechihamba, Ichu adamye loṟike-hu lo wuitoṟi hamu na kidahina ki nahende ichiko na iwikyo wuindi na wuitoṟi nawe moikolonya maheri hose na hose halunganyi.
66005014	Na maṟimu halya haana hakahamba, Amenyi. Na wameku walya wakamwolokia wanda wakamhonerya, wakamwindia.
66006001	Kiidima ngawona Kidahina ki kyechifunja mhuri fumu kiidi kya iya mfungade. Ngamwicho limu lya mando halya haana lyededa cha msinango fo ikuṟuṟuma lyehamba, “Ke-njoo.”
66006002	Na njileambuo, ke-ambuya aii frasi njiili pang'a. Na ichu awedamye mhongohu foyo awerie wuda, kaenengo oṟo ya kiweṟe. Kakure-ho ai mbinzi mowinza.
66006003	Na ilindi Kidahina kilefunja mhuri fulya fo kawi ngaicho ṟimu lya kawi lyechihamba, “Ke-njoo.”
66006004	Na inyi ngaambuo ate kuiho frasi ingi iwefanyi kimodomodo. Na ichu awedamye mhongo-hu foyo kaenengo iwuta-ho ofoṟo lo lya wuyana kundu wandu wahende iwahana. Nao kaenengo oshu sa luleshe.
66006005	Na iliindi kidahina kilefunja mhuri fulya fo kaṟaṟu ngaicho ṟimu lya kaṟaṟu lyechihamba, “Ke-njoo.” Na ili njileambuo, ke-ambuya-wo aii frasi njiiwu. Na ichu awedamye mhongo-hu foyo awewode kihesha ipfo owokonyi loke lo kulyo kyehesha shindo shekumba.
66006006	Na ngaicho ṟu lyededa ipfo kiidi kya maṟimu halya haana likahamba; Kitela kimu kya mso fo ngano kiwe kya shilingi imu, na shitela shiṟaṟu sha ngano ya ipusa na sha shilingi imu. Indi mafuda ulahanyamaṟe manya mpfinyo.
66006007	Na iliindi kidahina kilefunja mhuri fulya fo kaana. Ngaicho ṟu lya ṟimu lya kaana lyechihamba, “Ke-njoo.”
66006008	Na ili njileambuo, ke-ambuya-wo aii frasi iwefanyi mpfumpfu na ichu awedamye mhongo-hu foyo rina lyake nyi opfu, na o Gehena awerianyi nao. Nawo walehenda idambikyo kienga kya kaana kya wanda ii ikuwahyaho wandu kui pfinya ya oshu na ya njaa na ya makonu na ya mando ha ngeṟenyi.
66006009	Na iliindi kidahina kilefunja mhuri fulya fo katanu. Ngamewona ipfo shia rasionyi lilya mrima ya walya walemewaho kipfa kya idedo lya Ruwa na kipfa kya kiṟingishyo kilya kyawo.
66006010	Nawo wakalaha na ṟu lying'anyi wehamba, Hoi Mndumii Mwaapfinya mwele mokilohi, mṟasa indi ochikaa kulaanduya wa wuyana-wu iwataya kiṟache kya samu yadu ngesa?
66006011	Nawo wakaengengo maṟao maleshe maili oryo mndu ose mṟae foke wakawio ke wawedie kitutu, itane koengeṟyo-ho na wa-kyando wawo na wanawawama wawo warie ihenda-se iwoho chawo.
66006012	Na ngaambuo; iliindi kidahina kilefunya mhuri fulya fo kaṟandaṟu kukaidya-ho kidihing'ashi sa king'anyi. Na mnengeṟi fukawa miu cha ikata liiu puti na mweri fose fukawefana samu.
66006013	Na nyenyeri tsa ruwehu tsikaombokya wuyanenyi cha ili mkuyu futowotyse ndunda tsafo tsa oṟuwe ilindi fukeri idedemesho nyi otanu lung'anyi.
66006014	Na ngina ii ikasaramaya cha ili karitasi yalemolemo. Na oryo fumvu na oryo soka shikahenda iteshuo ipfo shiwanjenyi shasho.
66006015	Na wamangi wa wayanawu na waapfinya na wachili wa shidenyi na wasuṟi na wawahanyi na oryo isinga na oryo isumba wakaowa mṟeshenyi na njopangenyi tsa mafumvu.
66006016	Wakawefuhya mafumwu na njopanga, “Ke-luolokyenyi muluṟikishye oshangu lo ichu adamye loṟike-hu lu lo wuitoṟi mulowishie matuuke ha kidahina ki.
66006017	Kipfa mkonu fu mnene fo matuuke hawo fomcha. Nyi wu aidima ikuhoṟokya-ho?”
66007001	Shamesia isho ngawona wamalaika waele waana wahoṟoki ipfo njorenyi tsiina tsa wuyana wechiwada njotanu tsiina tsa iya wuyana, kundu manya otanu lulawiwite ipfo sangenyi ma nduwehu ma oryo kose kuwode mashidi.
66007002	Na ngameambuo ngawona msu mwele ungi echido ora lo ngamenyi ipfondo mnengeṟi fokyedo awerie mhuri fo Ruwa menyi-moo. Kalahya na ṟu ling'anyi wasu walya waana wawei-waenengye pfinya yehoṟuo sanga na nduwa.
66007003	Kyechihamba “Mulahende ihoruo sanga ma ipalyipalyi, ma mashidi itane lomaa ikapa mhuri masinga ha Ruwa odu ipfo kyamunyi.”
66007004	Ngaicho itala lya wakape mhuri Wandu shiku ihana na makumi haana na shiina wa njoshari tsa wana wa Israeli tsose.
66007005	Wa oshari lo Yuda shiku ikumi na shiwi, na oshari lo Ruben shiku ikumi na shiwi, wa oshari lo Gadi shiku ikumi na shiwi.
66007006	Wa oshari lo Aseri shiku ikumi na shiwi, wa oshari lo Naftali shiku ikumi na shiwi, na oshari lo Manase shiku ikumi na shiwi.
66007007	Wa oshari lo Simeon shiku ikumi na shiwi, na oshari lo Lewi shiku ikumi na shiwi, wa oshari lo Isakari shiku ikumi na shiwi.
66007008	Wa oshari lo Sebulon shiku ikumi na shiwi, wa oshari lo Yosefu shiku ikumi na shiwi, wa oshari lo Benyamin wai-wakape mhuri shiku ikumi na shiwi.
66007009	Kiidima ngaambuo. Ngawona mamwingi fung'anyi fulaweidima iitalo nyi mndu, fuumsanze fuwukye mkambonyi yose na njosharinyi na mbaṟinyi na mdedyenyi. Wawehoṟoki oshangunyi lo loṟika lulya na lo Kidahina ki waweṟee mṟae mwili wawewode makangachi mawokonyi hawo.
66007010	Wakalaha na ṟu ling'anyi wehamba, “Okiio lodu luwukye ko Ruwa odu adamye loṟike-hu lu na lo Kidahina ki.”
66007011	Na malaika wose wawehoṟoki-ho wechiṟingichya loṟika lu na wameku wa na maṟimu haana wakaolokya loṟika lu wakakukumba wanda na oshangu lowo wakaindia Ruwa.
66007012	Wechihamba, “Amenyi, Kiichiko na wuitoṟi na wuṟango na wuaanyi na wuindi na wuikolonyi na wuṟamtsu wui wo Ruwa odu wochikaa nao maheri hose halunganyi. Amenyi.”
66007013	Na umu o wameku walya kahaluo kanjiwia, “Iwa waṟee maṟao maili nyi wai wa ku? Na hando wawukyeho nyi hanga ngesa?”
66007014	Na inyi ngambia, “Iyo, Mndumii oko, ukiichi.” Nao kanjiwia, “Iwa nyi wachee waalenyi wulya wung'anyi wakawesanja maṟao hawo ipfo samunyi ya kidahina kyi wakahailisha-ho hakaila pang'a.
66007015	Nkyo kyawaenenga wakukerye oshangunyi lo loṟika lo Ruwa. Wakawa wempfuṟukanya mfiri na kio ipfo hekalunyi lyake; na ichu adamye loṟikehu lu akuruwye huyaawo echiwashikia na ihema lyakye.
66007016	Wo wechirohyo-se nyi njaa manya nyi nyoda-sepfo. Manya mnengeṟi manya muu mliwe fowaa fochiwakoṟa-sepfo.
66007017	Kipfa nyi Kidahina ki kikeri makidi hawi ha kundu loṟika lui kyechiwalisiṟa na iwaduo ipfo sokenyi tsiende mṟinga moo. Na Ruwa echiangatsa mchenyeṟe yose ipfo mesonyi hawo.”
66008001	Na lilyandi kidahina kilefunja mhuri fo mfungade kukaho olele ipfo ruwehu owere lokyenga kya saa.
66008002	Numa ngawewona wasu walya waele mfungade wahoṟoki oshangunyi lo Ruwa wakaenengo membe mfungade.
66008003	Kukacha Msu mwele ungi kahoṟoka ipfo rasionyi arie nungu ya sahabu yeatsa-ho makaa hedosa mtsu fo opuo. Nao kaenengo makaa ha-opuo hafoi kundu echihadambikya rasionyi-hu lya sahabu likeri sumuhana na loṟika lulya handu hamu na shiterewo sha wandu wa Ruwa wose.
66008004	Kukado huye mtsu fo makaenyi ha ipfo owokonyi lo msu chu fodosa opuo sumuhana na Ruwa hamu na shiterwo sha wandu wa Ruwa.
66008005	Na Msu chu mwele kawada nungu iya yedosa opuo kaiichuṟa modo fo ipfo rasionyi-hu kaikumba wayanenyi. Kukaamka-ho makuṟuṟuma na maṟu hededa na nguwa na idihina-shi.
66008006	Na wasu walya waele mfungade wawode membe tsilya mfungade wakakuteseheṟa ikapa ole.
66008007	Na ichu o kuwoka kakapa ombe. Kukawa mvuo ya manzaho hang'anyi na modo iwei-nlongyelongye samu ikaolyo wanda ii. Na wanda i yose kyenga kyayo kya kaṟaṟu kikahya na mashidi na maṟa mawishi hakawehya hose.
66008008	Na msu ulya mwele o kawi kakapa ombe lokye. Mawowo cha fumwu ling'anyi liaakye modo lyikakumbo ipfo ipalyipalyinyi. Na mṟinga fose kyenga kyafo kya kaṟaṟu kikawa samu.
66008009	Na shiwumbe shose shikeri mṟingenyi shii na moo kyenga kyasho kishitsye kya kaṟaṟu shikapfa na mangalawa hose kyenga kyaho kya kaṟaṟu kikashika irumatso.
66008010	Na msu ulya mwele o kaṟaṟu kakapa ombe lokye. Na nyenyeri inganyi ikaoloka iwuka ruwehu ikaaka cha ipapong'u. Nayo ikahoya meda yose kyenga kyayo kya kaṟaṟu ikawehoya soka tsa mṟinga. (
66008011	Na rina lya nyenyeri ii nyi “mawawio.”) Na mṟinga fo meda yose kyenga kyayo kya kaṟaṟu fukasakia. Na wandu wafoi wakapfa kipfa wakatewo nyi mṟinga fulya fuwesakia.
66008012	Na msu ulya mwele o kaana kakapa ombe lokye. Kukakapo-ho mnengeṟi kyenga kyafo kya kaṟaṟu, meri na nyenyeri kyenga kyatso kya kaṟaṟu, kundu kyenga kyasho kilya kya kaṟaṟu kikaei kiruwye nruwe ya meema, na mkonu fo mfiri fulawae kyenga kilya kyafo kya kaṟaṟu na fo kio na wudo.
66008013	Ngaambuya, ngaicho mtonyi fumu furundukye-ho ipfo huye mapuchinyi ha ruwehu fochideda na ṟu ling'anyi; Ochia, ochia, ochia lo walya walee ipfo masangenyi kya msinango iya itsuhae ya membe tsa wasu walya waṟaṟu ilyi wechikapase.
66009001	Na msu ulya mwele o katanu kakapa ombe lokye. Ngawona nyenye iwukye ruwehu iolokie wanda. Nayo ikaenengo opfunguo lopfunguo ngoolokyo ya ko wapfu.
66009002	Nayo ikapfunguo ngoolokyo ya ko wapfu. Kukado mtsu ipfo ngoolokyonyi fuwei cha mtsu fo riko ling'anyi. Na mnengeṟi fukawa meema kipfa kya mtsu fu fo ngoolokyonyi, na mumuyo fo yomuo na wudo fuwei mrohye.
66009003	Na ipfo mtsunyi kukawuka-pfo nzihe tsikahendeka sangenyi. Natso tsikaenengo pfinya ihianyi na pfinya ya shisuwa sha masangenyi.
66009004	Natso tsikawio kye tsilanyamaṟe maṟa ha sanga manya oryo kifanyi maṟa manya mashidi; shile na wandu walya walawakape mhuri fo Ruwa ipfo shamunyi shawo tupu.
66009005	Natso tsilainengo momu fowaha wandu, indi pfinya tsiweinjinenge iwei yewawawiṟa wandu ko meeri itanu. Na mawawyo hatso hawei cha mawawyo ha kisuwa ili kyaimada mndu.
66009006	Mfiriyo wandu wechipfulapfula opfu walelukoya. Wechilanga mnu ihenda ipfa na opfu lochiwadicha.
66009007	Na mfananyie ya nzihe tsi tsifananyi na frasi tsii-nteseheṟe tsehenda shidenyi. Na ipfo mdo-hu yatso nyi oṟo tsiwei-pfo tsifanyi cha sahabu. Na shamu shatso shiwei cha sha wandu.
66009008	Tsiwei na njui cha njui tsa waka. Na maheho hatso hawei cha ha miiso.
66009009	Tsiwei-nshikye shipeta na mawala cha mawala ha menya. Na makungo hatso halededa cha ili magari hekededa hakadichiṟyo shidenyi nyi frasi tsifoi.
66009010	Na tsiwode mṟehese ifananyi cha ya shisuwa ikeri na oṟoya. Na ipfo mṟehesenyi yatso nyi hoondo pfinya yatso ikyeri yewawiṟa wandu meeri itanu.
66009011	Tsiwode mangi yewachilia, nyi mnene chu o ko waṟumu: Rina lyake lihambo kiebri Abadoonyi, na kigriki Apolionyi Nyi Morumatsa.
66009012	Ngapo ya kuwoka yameida. Ambuya, Kochiitumase ngapo tsingi tsiwi.
66009013	Na msu ulya mwele o kaṟandaṟu kakapa ombe lokye. Ngaicho ṟu limu lyiuka njora tsiina, tsa rasionyi lya sahabu lii sumhana na Ruwa.
66009014	Likawia msu chu o kaṟandaṟu arie ombe lu, “Pfunguo wasu walya waana wai-wapfunge ipfo ohambenyi lo meda fulya fung'anyi Eufrato!”
66009015	Nao kapfunguo wasu walya waana wawei-wateseheṟye saa na mkonu na mweri na maka, kundu wahende iwaha wandu wose kyenga kyawo kya kaṟaṟu.
66009016	Na itala lya wasoṟo wa shida wario nyi frasi lishitsye shiku makumi hawi ka shiku ikumi wasoṟo milion mahana hawi. Ngamwicho itala li lyawo.
66009017	Na njileambuo njidi ngawona frasi tsi na walya wawerio nyitso waweṟee shiringa shipeta shiwefanyi modo na shingi shiwefanyi samu na shingi shiwefanyi opuko. Na mdo ya frasi tsi iwei cha ya miiso. Na ipfo madumbunyi hatso kuweṟukye-pfo modo na mtsu na mumuyo fo uṟoi wopfumba oṟoo.
66009018	Wandu wose kyenga kyawo kya kaṟaṟu kikahenda iwoho nyi ngapo tsi tsiṟaṟu ya modo na ya mtsu na mumuyo fo uṟoi wulya wopfumba shiweṟukye madumbunyi hatso.
66009019	Kipfa pfinya ya frasi tsi ikeri ipfo madumbunyi hatso na ipfo mhasinyi yatso. Kipfa mhasi yo yatso ifananyi na njoka, iwode na mdo. Nayo nyiyo tsekenyamaṟa nayo wandu.
66009020	Na wandu walya waletsuhaa walalewoho n ngapo tsilya, ma waledumbuya na ilekana na shindo watsanyie na mawoko hawopfo, indi waleshindia, na mṟufu iya mbicho na mfano ya maruwa ha wongo ii-mtsane ya sahabu na fesa na menya ya aṟeṟa na ya maho na ya shidi ilaidima ma yambuo ma iicho ma ichumia.
66009021	Nawo waledumbuya ma kya wuwaahi wowo ma kya wulongi wowo wolonga uṟoi ma kya wuṟuhui wowo ma kya wuiiwi wowopfo.
66010001	Kiidima ngawona msu mwele ungi sa mwaapfinya asoka ruwehu. Aweṟee ipuchi, na menge ya mkoṟi iwekeri mdo-hu fokye. Na oshangu lokye luwei cha menengeṟi, na madede hake hawewa cha mtsinde ikeri modo.
66010002	Na ipfo owokonyi loke lo kulyo awerie kitabu kitutu kikitaṟauo. Kawika kudende kokye ko kulyo huye ya ipalyipalyi, na kudende kokye ko kumoso handu hahadutsu,
66010003	Kalaha na ṟu ling'anyi likawa cha ili miiso iirunduma. Kyekimaa ilaha adi makuṟuṟuma halya mfungade hakaṟuṟumya-ho.
66010004	Na ili makuṟuṟuma mfungade halemaa ideda ngakunda ikiṟehya. Indi ngaicho ṟu lideda ipfo ruwehu lyehamba, Madedo ha makṟuruma ho mfungade nyi kiṟikye. Ma ulashiṟehye.
66010005	Naho msu mwele ichu njimbona ahoṟoki mṟinge-hu na orukyenyi kaleshya owoko loke lo kulyo ruwehu.
66010006	Kalya nyamu; So Ruwa ichu ai menyi-moo maheri hose na hose Ruwa aletana ruwehu na shose shii nalyo; katana na orukalu na shose shii nalo na ipalyipalyi na shose shii-pfo. “Kiheri kyewedia kiipfo-sepfo.”
66010007	Kya indi mkonu iya ya msu ulya o mfungade mandi echideda; ilyi echikapa ombe lokye; Ruwa echiawutsi kyama kilya kyakye kirikye alekimanyishya masinga hake waikimbi kye nyi kikeri ndumi ya sia.
66010008	Na ṟu lilya njileicho lyededa ipfo ruwehu likadeda-se lingi na inyi likahamba, Kenndeng'u onduo kitabu kilya kikitaṟauwuo ipfo owokonyi lo kulyo lo msu ulya ahoṟoki ipfo ipalyipalyinyi na orukyenyi.
66010009	Na inyi ngahendia ko msu ulya ngambia, Kenenga kitabu ki kitutu. Adi kanjiwia, Nga, ukilye. Nakyo kyechikupusia ipfo ndeunyi, kya indi ipfo dumbunyi lyapfo kyechilalahia mlodo cha fo wuki.
66010010	Nahong'u ngamambya kitabu ki kitutu owoko-hu lo kulyo lo msu ulya ngakilya. Nakyo kiwei mlodo dumbunyi lyako cha ili kiwei wuki. Lyandi njilekimeṟa ndewunyi yako ngalalahio.
66010011	Kiidima ngawio, “Kikuwaṟise ideda lingi mbiia tsa wuikimbi wo Ruwa kya mkambo mliwe, na mbaṟi nliwe, na shishomo shiwe na wamangi wafoi.”
66011001	Na inyi njilenengo iwale liwei cha msenge fohesha, ngawio, Kenndeng'u hesha hekalu lya Ruwa na rasio lilya noitale na walya waiterewya-ho.
66011002	Na menge ya ora lo nja ya hekalu uideye mbai ulaiheshe. Kipfa nyi yamedambikyo mkambo ya wahenu, nawo wechichumachuma mṟi fu mwele meeri makumi haana na iwi.
66011003	Na inyi njechiwika-ho wangochi wako wawi, nawo wawe wechihamba mbiia tsa wuikimbi wo Ruwa mkonu kiku kimu na mahana hawi na makumi haṟandaṟu waṟee makunyia.
66011004	Nyiwo wakeri msinepfu iya iwi na taa tsilya tsiwi shihoṟoki sumuhana na Mndumii menyi-wanda ii.
66011005	Na kokoya mndu awatahachia kochiwuka modo ipfo dumbunyi lyawo fohenda irumatsa wakituwa wawo. Mndu kakunda iwatahachia na wudo echipfa.
66011006	Wo nyi wawode pfinya yepfunga ngina kulakape-pfo mvuo mkonu ilya ya mbiia tsawo. Wawode na pfinya yehaluo soka tsoose tsa mṟinga fuwe samu na ikapa wanda ii oryo ngapo yose oryo mandi wakunda.
66011007	Wakamemaa iwikaho wuiṟingishi-wo indo lilya lyahenda ido ipfo ṟungunyi ko waṟumu lyechiwaamtsya shida itane lyechiwawinga na iwawaha.
66011008	Na mnying'a yawo yechideo pate-hu lya mṟi fulya fung'anyi fokesendo kui mfanano Sodoma ang'u Misiri, hondo na Mndumii owo alemkapyo msalabe-hu.
66011009	Na wandu wa orio mkambo na wa mpaṟikye mliwe na wa mdedie mliwe na wa mbaṟi nliwe wechiwona mnying'a yawo mkonu iṟaṟu na kyenga kya mkonu fungi walechilekya mnying'a yawo ihende iṟiko kifunyi.
66011010	Na wandu wai kunu wuyana wechichihio kya opfu lo iwo wawi na yaala mkonu ya seko na yamtsana na shindo sha nga cha kipfa waikimbi walya wawi walerohya mnu wandu wai kunu wuyana.
66011011	Indi ili ilemsia mkonu iṟaṟu na kienga mrufu fo moo fuwukye ko Ruwa fukawachea wakahoṟoka chimu na madende hawo. Walya walewawona wakaowuo mnu.
66011012	Waikimbiwo wawi Wakaicho ṟu ling'anyi liideda ipfo ruwehu likawawia; “Ke-donyi-ng'u na iya!” Nawo wakado ruwehu mapuchinyi wakituwa wawo wawonyi.
66011013	Saa na iya kukakuidya-ho idihinashi ling'anyi. Na mṟi fulya fukawunduka kyenga kya ikumi. Na walya walewoho nyi idihinashi lilya wandu shiku mfungade. Na walya walekia-ho wakaowuo mnu wakawikya Ruwa o ipfo ruwehu mng'ano.
66011014	Ngapo ya kawi yamesia. Ambuya, ngapo ya kaṟaṟu ikaituma.
66011015	Na msu ulya mwele o mfungade kakapa ombe. Kukaamka maṟu hededa hang'anyi ipfo ruwehu hakahamba, Wumangi wo wuyana wu womba wo Mndumii odu na wo Kristo oke. Nao echiwa mowuikolonya maheri hose ha mlungana.
66011016	Na wameku walya makumi hawi na wana wadamye sumuhana na Ruwa ipfo loṟike-hu tsawo wakakukumba wanda oshangunyi lowo wakaindia Ruwa.
66011017	Wakahamba, “Lokuana, hoi Mndumii, ui Ruwa mwitoṟi aitoṟye shose uipfo na uweipfo cha kipfa uleira pfinya yapfo ing'any koweilikisha-ho wumangi.
66011018	Mkambo ya wandu ikarihinyika kukacha nyashi yapfo na kiheri kyeanduya wapfu. Na yenengya masinga hapfo wuṟundi nyiwo waikimbi wapfo; na waele na weowuo rina lyapfo walya watutu na walya wang'anyi, nkyo kiheri kyerumatsa warumatsi walya wa wuyana wu.”
66011019	Na hekalu lya Ruwa likaṟuhuka ipfo ruwehu kukawono-ho sanduku lya mkundana fokye ipfo hekalunyi lyake. Kukaamka nguwa, na maṟu hededa na makuṟuṟuma na mvuo ya makuṟeṟa hang'anyi na kidihinashi.
66012001	Kukawoneka ṟiho ling'anyi ipfo ruwehu. Nyi mndu mka aweimshikye na mnengeṟi. Nafo mweri fuwei-mbike shi ya madende hake, na ipfo mdo-hu foke aweṟee nyenyeri ikumi na tsiwi rambatanyi.
66012002	Nao awei mnene kafuha awewodo nyi kinangananga korohyo nyi okoṟa.
66012003	Kukawewoneka ṟiho lingi ipfo ruwehu: Molyimo fung'anyi fo kimodomodo sa fui na mdo mfungade na membe ikumi. Na ipfo mdo-hu yafo fuṟee oṟo mfungade tsa wuitoṟi.
66012004	Na mhasi fofo fukaangatsa kienga kya kaṟaṟu kya nyenyeri tsa ngine-hu katsikumba wuyanenyi. Na molimo fu fukahoṟoka oshangunyi lo mka chu awei iinengo mana, kundu oweṟe amfee nameṟe kimana kyake.
66012005	Nao kafee mana ai o womi. Nyio echilisiṟa mkambo ya wahenu na oliio lo menya. Na kimana ki kyake kikashika itakuyo kikadao ruwehu ipfo ko Ruwa na loṟike-hu loke.
66012006	Na mka chu kadichya nuka kundo kuwode olele ipfoondo awode hando haa-hasungusie nyi Ruwa kundu wamlelie-ho mkonu kyiku kyimu na mahana hawi na makumi haṟandaṟu.
66012007	Kukaamka-ho shida ipfo ruwehu iwei ya Mikaeli na wasu wake waele yekapana na molyimo fu. Na molimo fukaamtsa shida furianyi na wasu wafo.
66012008	Molyimo fu fulaidime iwinga; Na kidembo kyafo kilekiwono-se ipfo ruwehu.
66012009	Na molyimo fu fung'anyi fukakumbo wanda, nyiyo njoka iya njiku ekelaho nyi Mkumbi na Satana. Nyio mtandawushi motandawusha wuyana wu wose. Kashika ikumbo wuyana. Na wasu wake wakawekumbyo-ho handu hamu nao.
66012010	Ngaweicho ṟu ling'anyi lyededa ipfo ruwehu likahamba, Wulalu okiṟo lo Ruwa womcha; na wuikolonyi na wumangi womba wo Ruwa odu na wuidimi wose wui wo Kristo okye. Kipfa mkumbi mokumba wanawawama wadu amemayo wanda, ichu awekewakumba oshangunyi lo Ruwa odu mfiri na kio.
66012011	Wana wa wama wadu wamembinza kui samu ya Kidahina kyi na kui dedo lya wuṟingishi wowo, kipfa walawekukundi wawenyi shika opfu.
66012012	Nkyo kimaduma ke-chihionyi nyo maruwehu hamenyi, sanzenyi-ho na walya waiho. Ochia nyi lo wanda ii na ipalyipalyi yayo, kipfa mbicho amwolokya konu awode nyashi ing'anyi. Nao aichi ke mwaanya awodo nyi sa mwangu.
66012013	Ilindi molyimo fu fomewona kye fu-mkumbye wuyana fukawoka iterengya mka chu alewona mana ulya o womi.
66012014	Na mka chu kainengo makungo ha hawi ha mtonyi fulya fung'anyi kundu narunduke naho nashike olelenyi ipfo kundo hando echikaa kipuo ko maka iṟaṟu na meri iṟandaṟu itika limu na ekaa kuleshe na njoka iya.
66012015	Na njoka ii ikadaika mṟinga ipfo dumbunyi lyayo fufoi cha meeda fuhende iduo mka ulya.
66012016	Na wanda ii ikatarama mkachu. Wanda ii ikaṟuhuka ikameṟa meda fulya molyimo fu fulemdaika na dumbu lyafo.
66012017	Na molyimo fu fukarihinyikya mka chu nyashi fukahenda yamtsa shida na walya wengi wa kipaṟika ka mkachu, nyiwo wahendelie mawawaso ha Ruwa waitika iṟingishya kiilohi kya Yesu.
66012018	Nahong'u likahoṟoka msange-hu fo ohambenyi lo ipalyipalyi.
66013001	Na ngawona indo lyimu lyawuka ipfo nduwenyi liwewode membe ikumi, na mdo yalyo iwei mfungade. Na ipfo membe-hu tsalyo liweṟee oṟo tsa wuitoṟi ikumi. Na marina heruma Ruwa haweimaṟehye ipfo mdonyi yalyo.
66013002	Na indo li njileliwona liwefananyi na rumu, na madende halyo hawei cha ha isihee lya mbaṟi iya ing'anyi na dumbu lyalyo cha lya miiso. Nalyo nyilyo molyimo fulya fukalienenga pfinya yafo na loṟika lofo na wuidimi wung'anyi.
66013003	Nafo fumu fo mdo iya yalyo fuweimanye kufui ipfa liende opfu, na kifaṟe kilya kyake kya opfu kiwemchia. Wuyana wose wukaṟihio kya indo-lyi wukaambuya indo li faa.
66013004	Wandu wose waindia molyimo fu kipfa fuleinengya indo li wuidimi wulya, wakawehonerya indo lyi wechihamba, Nyi wu afananyi na indo lyi? Na nyiu aidima ikapana nalyo?
66013005	Nalyo lyikaenengo dumbu lyewongisha na ideda shirumo lyikaweinengo wuidimi woiwuta wudo meri makumi haana na iwi.
66013006	Nalyo likataṟambuo dumbu lyalyo lyededa shirumo sheruma Ruwa likawa moruma rina-lya Ruwa na menge yake na walya wai ipfo ruwehu.
66013007	Likaenengo finya yeira shida na wandu wa Ruwa liwawinge likawenengo liafinye oryo kiparika na mkambo na mdedye na mbari ya wandu yose.
66013008	Na walya wai iya wuyana wechihenda iliolokia wose iwo walai-waṟehie marina hawo kitabunyi kya moo wokya matika halya ha kidihina kilya kishinje.
66013009	Mndu aowde madu headanya nahende iicho!
66013010	Kokoya kwipfo aidao kipfungonyi nahende itano mpfungo amonyi. Kokoya kwipfo ekewaha wandu na oshu, na kimbaṟi nahende iwoho na oshu o amonyi. Nyihondo kukeri wukutirisi na wuidiki wo wandu wa Ruwa.
66013011	Ngawona indo lyingi lyechido ipfo terinyi liwewode membe tsiwi cha tsa suwa likadeda cha molyimo.
66013012	Nalyo lyiwode momu fowuta shose shishiwawase nyi indo lilya lya kuwoka liiambuyo nyilyo. Nalyo lyikatikia wuyana wu wose na walya waiho wahende iindia indo lya kuwoka lilya lilemchiṟo kifaṟe kilya kiwei kufui na ipfa.
66013013	Nalyo likatana maṟiho hang'anyi likashika yenenga na modo fuwuka ruwehu fukaolokya teri-hu wandu wawonyi.
66013014	Na maṟiho aleenengo ihawuta oshangunyi lo indo lilya nyiho lyatandawusha naho walya wai iya wuyana lyechiwawia kye watane mfano fo indo lilya liwode kifaṟe kya oshu likawada-ho ikaa na moo.
66013015	Likawenengo na pfinya yeifilia mfano fo indo lilya lya kuwoka mumuyo fo moo. Nafo fukaidima ideda, mfano fo indo fudede liweinenga ke walya walahonerya mfano fo indo wahende iwoho.
66013016	Nalyo lyikaikia wose, wai watutu na wang'anyi, wai wasuṟi na wakiwa, na masumba wai masinga ke wakapyo kiṟingisho ipfo ohi-hu lo owoko lowo lo kulyo ang'u ipfo shamunyi shawo.
66013017	Kawawasa kulaae-ho mndu aidima ihuṟa kindo ang'u ikumba kindo shila ichu arie kiṟingishyo kya rina lya indo lyo au kya itala lya rina lyalyo.
66013018	Aiwu wuṟango. Mndu mṟango eidima itambahaluo naekene itala li lya indo. Kipfa itala li lihamba mndu o wandu. Na itala lyo lyake nyi mahana haṟandaṟu na makumi haṟandaṟu na shiṟandaṟu.
66014001	Ngameambuo ke-ambuyenyi-wo Kidahina kilya kiwehoṟoki ipfo oweri-hu lo fumvu lya Sionyi. Na handu hamu nakyo kuwei-pfo wandu shiku ihana limu na makumi haana na waana. Wo wawerie rina kidahinaki lii-iṟehye njoshangunyi tsawo na rina lya Wande okyo.
66014002	Ngaicho ṟu liideda ipfo ruwehu liwei cha mdihino fo meda ifoi na cha mrundumo fo ikuṟuṟuma ling'anyi. Na ṟu lyo ngileliicho liwei lya wekapa mawuda hawo ikapa li lyededa cha lya mawuda hawode ndusu kenda.
66014003	Nawo wakaimba kiimbo kihya wawei sumhana na loṟika lulya na sumhana na maṟimu halya haana na wameku walya. Manya kuwei-pfo aleidima ikulosha kiimbo ki-pfo shila walya shiku ihana limu na makumi haana na waana wai-watalae wuyana wu.
66014004	Nyiwo iwo walawekuteṟefutsye na imelukameluka wawekaa wakeha. Nyiwo wekeoshana na Kidahina ki oryo hando kihenda. Nyiwo wametalao ipfo wandunyi wakasonguo italayo-ho Ruwa na Kidahina ki.
66014005	Ipfo dumbunyi lyawo walawewode wongo. Wai waharami.
66014006	Na inyi ngawona msu ungi mwele echiṟundukya ipfo makiidi hawi ha ruwehu arie Ndumi ya Sia ya mlungana ya Ruwa yeongoya wai iya wanda, wa oryo mbaṟi, na kipaṟika na kishomo na mkambo.
66014007	Kadeda na ṟu ling'anyi kehamba, Keowuonyi-ng'u Ruwa mumbikye mng'ano, kipfa saa ya yanduo lyake yamcha. Muwe mochimwindia ichu awikye ruwehu na oruka na nduwa ya wuyana na soka tsa mṟinga.
66014008	Na msu ungi o kawi kaoshana nao kehamba, “Amewunduka! Ee da, Babilon ang'anyi amewunduka! Nyio aletewa mkambo yose wanyo unanzi wokye wari wo wuruhui wokye!”
66014009	Na msu ungi o kaṟaṟu kaoshana iwo wawi ededa na ṟu ling'anyi kehamba, “Mndu ose aiindia indo lyo na mfano folyo kawada na kiṟingishyo kilya ipfo oshangunyi lokye ang'u ipfo ohihu lokye.
66014010	Nyio amonyi echinyo mpfinyo irie nyashi ya Ruwa ii-njiheṟie ipfo kirahunyi kya wutuuke woke iilai-nlongye mṟinga. Nao mnduchu echituuro ipfo modonyi fodosa mumuyo fo uṟoi wopfumba oṟoo sumhana na wasu waele na Kidahina kilya.
66014011	Na mtsu fo otuuro lowo fukeri ido maheri hose halunganyi, wechiwona mwaanya fo iwuyo m moo ma mfiri ma kiopfo iwo waleindia indo lyo na mfano folyo na kokoya mndu alewada kiṟingishyo kya rina lyalyo.”
66014012	Kipfa kya ikyo nyi kiwaṟi wandu wa Ruwa, iwo waidikye, wakuwode na mawawaso ha Ruwa na waidikye Yesu wawe watirisi.
66014013	Na ngaweicho ṟu lyededa ipfo ruwehu lyehamba, Ṟehya, Ungusu wapfu wa walepfa wai Mndumii-hu. Wawio ungusu wokya wulalu. Mumuyo ahambye, Ee-da, washike yonyonya kya mawina hawo. Kyamba mawuto hawo haitumana nawo.
66014014	Njileambuo, ke-ambuyenyi-ng'u-wo ipuchi lyiili pang'a. Na ipfo ipuchi-hu kuwedamye-pfo afananyi na mndu o wandu. Nyi aweṟee oṟo ya sahabu ipfo mdo-hu foke. Na ipfo owokonyi loke lo kulyo awerie mndo sa mwohi.
66014015	Na msu mwele ungi kawuka ipfo hekalunyi kaira ṟu kechilaha ichu adamye ipuchihu lilya kehamba, Dika mndo fu fopfo, henda isambuo. Kipfa kiheri kyesambuo kyamshika. Kilimu kya iya wuyana kyamewiṟa.
66014016	Na ulya awedambye ipfo ipuchi-hu kakumba mndo foke ipfo wuyana na kilimu kya iya wayana kyikasambuo.
66014017	Na msu mwele ungi kawuka ipfo hekalunyi lya ruwehu arie mndo mwohi. Ai mochilia modo kaira ṟu kalaha ichu arie mndo fulya mwohi kyehamba: Kyedika-ngu-wo mndo fopfo mwohi henda weha mamanja ha msabibu ya wanda ii, kipfa shindunda shaho shilembiṟa.
66014018	Na msu mwele ungi kawuka ipfo kundo rasionyi lyikeri ai mochilia modo.
66014019	Na msu ulya kakumba mndo foke ipfo wanda kaweha msabibu ya wanda ii kaikumba ipfo mponyi fo kamya-ho ndunda fulya fung'anyi fo nyashi ya Ruwa.
66014020	Na mpo fulya fuwekeri ichumo-chumo fuwei-mbike ipfo oṟaṟenyi lo mṟi fulya. Na samu ikawuka ipfo mponyi ikado huye tane yamshika ikoya ngowa tsechilia frasi imae mhendofo kyiku kyimu na mahana haṟandaṟu.
66015001	Nahong'u ngawona ṟiho lingi lii ipfo ruwehu sa ling'anyi liṟihishye. Nyi wasu waele mfungade wawerie ngapo tsilya mfungade tsefurumia kipfa tuuke Ruwa yashika iiinutsyo natso.
66015002	Ngawona kundo kuwakye nduwa njiharami iwaa sa ii-njilongye modo. Ngawona na walya wekuwutya-ho iwinza ipfo indonyi lilya ma mfanonyi folyo na itale-hu lilya lyalyo wo wawehoṟokyi ipfo nduwehu iya njiharami wawerie mawuda hekapya-ho shiimbo hai ha Ruwa.
66015003	Wakaimba kiimbo kya Mose awei singa lya Ruwa wakaweimba kiimbo kya kidahina ki wehamba, “Mawuto hapfo, Hoi Mndumii, hoi Ruwa Menyi-pfinya tsose, hai manene haṟihishye. Njia tsapfo, hoi Mangi ya mkambo ya wandu, tso tsiende mdumbuye isumhanyi tsimanyishye kilya kii-lohi.
66015004	Nyi o ku, hoi Mndumii, alechiowuo alawechiindya rina lyapfo iyo ngesa? Kipfa iyo kumonyi ui Mwele. Kipfa mkambo ya wandu yose yechicha yechikukumba wanda oshangunyi lopfo na ikuhonerya kyamba mawuto hapfo hamanyikie ko wose ipfo ruwehu nyilyo hema liwode kiṟingishyo kilya kyehamba Ruwa.”
66015005	Ishi shamewa ngawona hekalu lyiruhukie ipfo ruwehu.
66015006	Na ipfo hekalunyi kukawuka-pfo wasu walya mfungade wawerie ngapo tsilya mfungade waweṟee maṟao maharami maili pang'a wawekupfungye ngometa tsa sahabu ipfo shipetenyi shawo.
66015007	Nalyo limu-ho lya maṟimu halya haana likaenenga wasu walya mfungade shitela mufungade sha sahabu shiwe-shiichuṟe wutuuke wo Ruwa ai na moo mlungana.
66015008	Nalyo hekalu likaichuṟo mtsu fuṟukye ipfo wuitoṟinyi wo Ruwa na ipfo wuidimi-hu woke. Kulakae-pfo mndu aleidima ihenda ipfo hekalunyi na itane ngapo tsilya mfungade tsa wasu walya mfungade tsameshika imarisika.
66016001	Nahong'u ngaicho ṟu ling'anyi lideda ipfo hekalunyi lyewia wamalaika walya mfungade, Kehendenyi-ng'u-wo mupusuye shitela shilya mfungade sha wutuuke wo Ruwa ipfo wuyanenyi.
66016002	Na malaika o kuwoka kahenda kapusuya kitela kyake orukyenyi oweṟe. Kukawa matinga mawicho maporu hakawada wandu walya wawewode kiṟingishyo kya indo lilya wakaweindia mfano folyo.
66016003	Na malaika o kawi kapusuya kitela kyake ifo ipalyipalyinyi. Nalyo lyikawa samu lyoose cha samu ya mndu apfie. Na oryo kiwei na moo ipfo ipalyipalyinyi shikapfa.
66016004	Na malaika o kaṟaṟu kapusuya kitela kyake ipfo medenyi na ipfo sokenyi tsa mṟinga. Napfo fukawa samu.
66016005	Na inyi ngamwicho malaika chu mochilia mṟinga kyechideda kehamba, “Ui menyi-wusumhanyi iyo uiipfo uwei-ifo iyo menyi-wuele, o wusumhanyi ili omedumbuo kudo.
66016006	Kipfa nyi walepusuo samu ya waele na ya waikimbi. Na iyo kowewainengya samu wakunyoe. Nyi kiwawaṟi!”
66016007	Na ngamwicho rasio lilya lyechideda likahamba, “Ee nkyo, hoi Mndumii! Hoi Ruwa menyi-pfinya tsose, mdumbuye yapfo ikeri ya lohi isumhany idi.”
66016008	Na malaika o kaana kapusuya kitela kyake ipfo mnengeṟi-hu. Nafo fukaenengo pfinya yeongoṟa wandu na modo.
66016009	Wandu wakaongoṟo mongoṟo hang'any wakaruma rina lya Ruwa menyi-finya yedika ngapo tsi. Walalekane na njonyamaro tsawo waichikye Ruwa.
66016010	Na malaika -- chu o katanu kapusuya kitela kyake ipfo loṟike-hu lo indo lilya, wumangi wolyo wukaruwyo n nruwe ya meema puti wakakuimada njolimi tsawo kui kinangananga.
66016011	Wakaruma Ruwa chu o ipfo ruwehu kipfa kya mawawio hawo na kipfa kya matinga hawo. Indi waladumbuye na ida mawuto hawo mawicho.
66016012	Na malaika o kaṟandaṟu kapusuya kitela kyake ipfo mede-hu fulya fung'anyi fo Eufrato, mṟinga fofo fukaumia, kundu njia iachikio ya wamangi wachee ipfo ora lo ngamenyi.
66016013	Naho ngawona mumuyo mmbicho iṟaṟu iteṟefukye iwukye ipfo dumbunyi lya molimo fulya na ipfo dumbunyi lya indo lilya na ipfo dumbunyi lya mwikimbi ulya o wongo, nayo iwefananyi na ngele.
66016014	Nayo nyiyo mumuyo ya mṟufu i mbicho yechiwuta maṟiho, ihendie ko wamangi wose wa wuyana wu wose iwasanzie shida iya ya mkonu fulya fung'anyi Ruwa menyi pfinya shose echifuende.
66016015	“Ambuya-ng'u njechicha cha mwiiwi! Nanga mndu awa molaa chowe echikuṟeheṟya maṟao hake, kundu nalachumie ai kiṟanguo ipfo na ipfo oshangunyi lo wandu nawone kimwendie ṟenze.”
66016016	Nawo wakawaende wamangi-wo na handu hamu ipfo kundo kuu-kulahe kui kishomo kya Kiebri Harmagedon.
66016017	Na malaika o mfungade kapusuya kitela kyake ipfo mumuyo-hu fo yoomuo. Ṟu ling'anyi lyikacha ipfo hekalunyi lichee ipfo kundu loṟika lo wuitori lukeri lyehamba, “Masiiyonyi hamcha!”
66016018	Kukaamka nguwa na maṟu hededa sa hang'anyi na makuṟuṟuma, kukawekuidya-ho kidihinashi sa king'anyi kilalemewoneke wokya kiheri Ruwa awumba mndu.
66016019	Na mṟi fulya fung'anyi fukang'nalawuka fukapaṟakana fukawa shifunyo shiṟaṟu, na mṟi iya ya mkambo ya wandu ikawunduka. Na mṟi fulya fung'anyi fo Babilon Ruwa nalafuhadima. Kafurutsa kirahu kya mnyoe fo mwinyo fuichuo wutuke wo nyashi ya Ruwa.
66016020	Shyanda sha nduwa ya wuyana shikateshuka shedeka shose na mafumwu halekiwono-pfo.
66016021	Na mvuo ya manzaho makuṟeṟa hang'anyi hakawuka ruwehu hakaolokya wandu hawewode wulemeri wo mhanda fo mndu. Na wandu wakaruma Ruwa kipfa kya ngapo ya manzaho halya. Ee-da kipfa ngapo iya ya nyi mvu ya manzaho iwenganyi mnu.
66017001	Nahong'u kukacha umu o malaika walya waele mfungade wawerie shitela shilya mfungade kadeda na inyi kyehamba, “Kyenjoong'u nkuloṟe mdumbuye fochihoya mṟuhui ulya ang'anyi; mṟi fung'anyi fumbikye huya mṟinga fufoi.
66017002	Nyi wamangi wa masanga waleṟuhuya nao na walee ipfo masangenyi wakahenda inanzo nyi mpfinyo fo wuṟuhui woke.”
66017003	Kanjiduo na mweke fo kechinjisongoya mṟasa kundo kuwode olele. Na ngawona-pfo mka adamye ario nyi indo lifanyi samu. Nalyo liwei-liṟehiye marina heruma Ruwa mbihu-hu folyo fose; liwewode mdo mfungade na membe ikumi.
66017004	Na mka chu aweṟee mṟae ya king'aring'ari na ya samu awei-mchope na sahabu, na shiho sha ngesa na ngisa tsa leṟi. Ipfo owokonyi loke awewode kirahu kya sahabu kiichuo mapfulutsa mrima na mateṟefutsa ha wuṟuhui wokye.
66017005	Na ipfo oshangunyi loke kuwei-kuṟehye rina likeri kyama kikoome, Babilon ng'anyi mae o waṟuhui na o mapfulutsa mrima hai wayanenyi.
66017006	Na inyi ngawona mka cho amnanzi samu ya wandu wa Ruwa, na ya waṟingishi wa Yesu. Ngamembona njido ngaṟihiyo mnu na kamu.
66017007	Indi malaika chu mwele kanjiwia; Nkyi ili oṟihio? Njechikuwia kyama kilya kikoome ya mka chu na indo li liimbawa ili liwode mdo mfungade na membe ikumi.
66017008	Indo li omeliwona liwei-pfo ili kacha, indi wulalu liipfo-pfo. Nalyo lyechido liwuka ko wapfu; indi lyechirumatso. Wai wuyana wechiṟihio. Na wandu walee masangenyi walai-waṟehye marina hawo ipfo kitabunyi kya moo wokya wuyana wulembiko, wo wechiwuko m madima ilindi wewona indo lyi kye liwei-pfo kacha, lilai-pfo wulalu nalyo lyammboneka-se.
66017009	“Kukundikye wuṟango na osaaṟe. Mdo iya mfungade nyi mafumvu mfungade, nyihondo mka chu adamye. Na wamangi na mfungade.
66017010	Walya watanu walemearisika, ichu umu ai-ho kyechichilia, na, ulya ungi alemechepfo. Na mandi echicha nyi ai-mteṟie ikaa-ho mwaanya mwangu.
66017011	Na indo lyo, liwei-ho kacha, lilai-ho wulalu, lyo liyenyi nyi ichu mangio nyanya. Nao akeri o kamba lya walya mfungade kahenda ifo orumatsonyi.”
66017012	“Na membe tsi ikumi ometsiwona tso tsikeri wamangi ikumi walamewoka iwada wumangi. Kya indi wechiinengo wumangi cha wamangi wachilie saa imu warianyi na indo lyo.
66017013	Iwo wose ikumi na umu wawode mhie fumu wechidambikya indo lyo pfinya na wuikolonyi wowo wose.
66017014	Wo nyiwo wechira shida yewahana na Kidahina kilya. Na kidahina kyeshiwawinza, kipfa nyi Mndumii o wandumii na Mangi ya wamangi na walya wai nao wo waiwalahe wai-wasambuṟe wai wahendeli.”
66017015	Nao malaika kanjiiwia, “Mṟinga iya ulewona ipfondo mka chu mruhui adamye yo nyi mkambo ya wandu na mamwingi na mbaṟi na mdedye.
66017016	Na membe tsilya ikumi ometsiwona na indo lyo, wo wechisuo mka chu mruhui wamsaṟikye na imda-ho kitaṟe. Na nyama tsake tso wechilya na imkoṟa na modo.
66017017	Kyamba Ruwa alehomoya ngoonyi tsawo iwuta kilya aikihia wawe wechikiwuta na mhie fumu na yenenga indo lyo wumangi wowo itane madedo ha Ruwa haawukya.
66017018	Na mka chu ulembona nyifo mṟi fulya fung'anyi fuikolonyie wamangi wa wuyana.”
66018001	Ishi shamesia ngawona malaika ungi aisoka ruwehu Arie wuchili wung'anyi, na wuyana wu wukalimiko nyi ngela yakye.
66018002	Kapoṟohoṟa na pfinya kyehamba, “Iwunduka kukamewunduka Babilon mṟi fu mnene! Fukawa molaao nyi mṟufu i mbicho na masatana fukamhaluka kipfungyonyi kya mumuyo iteṟefukye yose fukawewa kipfungyonyi kya malehe ha ngafu harie manyena.
66018003	Kipfa mkambo ya wandu yose iwenyoe mnyoe mmbawo fo wuṟuhui wofo, fuende wutuuke (wo Ruwa) na wamangi wa wanda ii wawekyeṟuhuya nafo na wekapa mbucha wakasuṟia kui mweke fo useṟeṟi wofo wuidie.”
66018004	Nahong'u ngaicho ṟu lingi liideda ipfo ruwehu lyehamba, “Kuwukyenyi-ng'u-wo kofo nyo mui mkambo foko, kundu mulawone mochiwa wa kyando kya manyamaṟo hafo, manya mulashike isanzyo ngapo tsefuhoya.
66018005	Kipfa manyamaṟo hafo hafoi mnu, hekeṟindikana tane ruwehu, na Ruwa amekumbuo mawuto hafo mawicho.
66018006	Mufutae chandu fuweketaa nayo fumenyi, mtaenyi kawi shilya shisumuhanyi mawuto hafo. Ipfo kirahunyi kilya fuwekelongya-ho munyoye muhende fulongya mmbawe kawi.
66018007	Na ipfo kundo fuwekyekuichika fumenyi mng'ano na ichumia useṟeṟi nyihondo mufuenenge maturo na mawawio. Nyi kipfa ekehamba ipfo ngoonyi yake wai, ‘Kidembo kyako kii kya mangi mka. Njikeri mka mkusupfo. Njewona mbadiko ma indipfo.’
66018008	Nkyo kimaduma ngapo tsilya tsi nteṟye tsakye tsechifuhoya mkonu fumu tichi ndaṟe, opfu na mbadiko na njaa. Fochikoṟo modonyi. Kyamba mofudumbuya mondu nyio Mndumii ai Ruwa menyi-pfinya.”
66018009	Na wamangi wa masanga iwa wawemelukameluka nafo na ilya nafo kya useṟeṟi nyi wechifulilia na ifuha kyafo iliindi wechiwona mtsu fo wuhyu mṟi fochisenekia.
66018010	Wechihoṟoka wai aleshe wawodo nyi wuowu wo mrohye fofo wehamba, “Ochia, ochia lopfo iyo Babilon mṟi fung'anyi fudi; mṟi fuwode kiṟumi na pfinya. Kui mweke fo saa imu tupu ngapo yapfo yamekuhoya.”
66018011	Na wekapa mbucha iya wuyana wo walia kyafo na ikuinadya kyamba kulakii-pfo-se mohuṟa mkunja yawo.
66018012	Nyiyo mkunja ya sahabu, na ya fesa, na ya mawo matsane maili, na ya lulu, na ya nguwo ya owiṟo ii njili weṟu, na ya king'aṟing'ari, na ya lasi, na iya ifanyi samu, na mriti na maṟaṟo ha miṟesi yose na shihia shii-shipache sha membe tsa njofu shose na oryo kihia kii-kipande kya ikidi lya wuhuṟu wung'anyi na kya menya ya modo na kya menya ya mṟinga na kya maho maiili.
66018013	Na mso fopfamiṟa shelya; na fungi fopfamira mwinyo, na shimiia shepfamya mba opuo lo mtsu na kimiia kyesungusia mshimbuo ya opfamo, na kimiia kya opfamo, na mwinyo na mafuda ha msinepfu na mso mamiri na ngano njili, na mbe, na machondi na frasi na magari na masinga hawo na mrima yawo.
66018014	Wekapa mbucha wakambia, “Kiira kyapfo uwekusirie kyamekudekia hamu na wusuri wopfo wose; ochishiwonase-pfo!”
66018015	Wekapa mbucha walesurisho nyi mṟi fo wechihoṟoka aleshe wawodo nyi wuowu wo mawukiwa ha mṟifo wechilia na ifuha,
66018016	wehamba, “Ochia, ochia lo mṟi fafung'anyi fudi. Fuweichiwie iṟaa nguo tsa owiṟo na tsa king'aring'ari na tsa fana ya samu, fuwei mchope na sahabu na maho heakaaka na lulu.
66018017	Kui oweṟe lo saa imu tupu wusuṟi wu wopfo wose womkombeka kombi!” Na wachili wa merikebu wose na walya weduo ngalawa chombenyi iya wose na Warundi wa merikebunyi na walya wawode shyando shawo sha maṟunda ha ipalyipalyinyi wose wakahoṟoka wai aleshe.
66018018	Na ifihiṟa wakafihiṟa ilindi wawewonyi mtsu fo modo fulya fuikombetsa mṟi wehamba, “Kulemmbonekye mṟi mnene cha ifu-pfo!”
66018019	Wakaira kiluli wakakukumbya mdonyi. Wakafihiṟa na ṟu lying'anyi na ilia na ikuinadya wehamba, “Ochia ochia iyo mṟi fung'anyi fudi! Kulemsuṟisha wafoi wakawada merikebu tsifoi tsa ipfo ipalyipalyinyi lya wuyanenyi koose oweṟe lo saa imu fomkombeka kombi.”
66018020	Chihio kyafo iyo ruwehu, ke-chihionyi-ng'u nyo mui wandu wa Ruwa na wasu na waikimbi, kyamba Ruwa amefuanduya mdumbuye kipfa kya chandu fulemuwutia nyo.
66018021	Na msu mwele umu-ho sa moapfinya kaira iho ling'anyi cha lyesea ngano kalikumba ipalyipalyinyi kahamba, “Na wudo Babilon mṟi fung'anyi fudi fochihenda ikumbo kui oweṟe limu fulakiwono-se.
66018022	Na maṟu ha wekapa mawuda, ha shiimbo, ma fo wekapa shinanda na mtoṟiṟo na ombe fulahende-se iichyo ipfo kidi kyapfo. Kulakikae-pfo manya mndu mpfuru o wupfuru wuliwe na wuliwe echiichyo aiṟunda iipfo kiidi kyapfo. Ma msinango fo mtambo fosa ngano fulakiiichyo iipfo kiidi kyapfo.
66018023	Manya sa ya taa ilakilimkye-se hando ipfo kiidi kyapfo. Manya maṟu ha sia ha moalyika na moalyiko halakiichio iipfo kiidi kyapfo. Kyamba wekapa mbucha wapfo wawekeri wanene wa wuyana wu, cha kipfa nyi uwekeinenga mkambo ya wandu wuṟoi wopfo woinanza, kui wuhanga wopfo wuwicho wakahenda itandawusho wose!”
66018024	Mṟi fo fulerumatso kipfa kulewono-pfo samu ya waikimbi na ya wandu wa Ruwa na ya wose walemewoho iya wuyana.
66019001	Numa ya ishi ngaicho ideda ling'anyi cha lya mamingi fo wandu wa ipfo ruwehu wechihamba, “Haleluya! Okiio lui lo Ruwa odu na wuitoṟi na wuapfinya.
66019002	Kyamba mdumbuye yake nyi ya lohi isumhanyi. Kyamba nyi amehoṟuo mkiwashe ulya ang'anyi awekewichuṟa wuyana wu kui wulala woke kawetaa kui owoko loke kirache kipfa kya ili alepusuo samu ya waṟundi wake.”
66019003	Wakadeda lingi wehamba, “Haleluya! Na mtsu fo modo fuikombetsa wofo fochido huye mlungana!”
66019004	Na wameku walya makumi hawi na waana wakapfiria-ndi handu hamu na maṟimu halya haana wakawikya Ruwa chu adamye loṟike-hu lo wuitoṟi wuindi wehamba, “Amenyi Haleluya!”
66019005	Na ipfo kundo loṟika lulya lui kukawuka-pfo ṟu lyehamba, “Ichikenyi Ruwa odu nyo waṟundi wake mose, mumwowoye mui watutu na wang'anyi.”
66019006	Ngaicho ṟu cha lya mamwingi fo wandu fung'anyi na ṟu liwei cha lya mdihino ya ochi lung'anyi ṟu liwei cha lya maṟuṟuma hang'anyi hehamba, “Haleluya, kyamba Mndumii Ruwa odu aitoṟye shose nyi ai Mangi.
66019007	Luchihio na ikapa ngoru lochimbikya kiṟumi. Kyamba wali wo Kidahina kilya womshika. Msangi okyo amekuteseheṟa.
66019008	Kainengo pfinya nakuṟaaye marao maili pang'a maharami.” (maṟao ho nyi mawuto mecha ha wandu wa Ruwa.)
66019009	Nao malaika kanjiwia, “Ṟehya kye, nanga iwa wai walahe kilionyi kya chonga ya waali wo kidahina kilya. Kawenjiwia-se, iho nyi madedo ha lohi ha Ruwa.”
66019010	Na inyi ngamwolokya madendenyi hake njikundi imwindia. Kanjiwia, “Leka, kudo ote! Inyi njikeri mṟundi mokyando opfo na o wanawamayo, so lose luwade kilya luwai-waṟingishye nyi Yesu. Nyio Ruwa lochimwindia!” Kyamba kiṟingishyo kya Yesu nyi mumuyo fuiwaya waikimbi.
66019011	Ngameambuo, ngawona ruwehu kuṟuhukye. Ngawona frasi njiili pang'a na ichu adamye mhongo-hu foyo amlahe nyi “Mhendeli” na “Mokiilohi.” Nyio ekidumbuo mdumbuye mdumbuye isumhanyi na iira shida kyayo.
66019012	Meso hake hai cha olewo lo modo na ipfo mdohu foke aṟee oṟo nchope tsa uitoṟi tsifoi na rina lii-iṟehye-pfo lyilamanyikye nyi mndu shila nao amonyi.
66019013	Na maṟao hake aṟee nyi hawemakape samunyi. Na rina lyake likahambo nyi, “Dedo lya Ruwa.”
66019014	Na matorito ha ipfo ruwehu hakamwosha hariyo nyi frasi njiili pang'a haṟee mṟaye mwiili iharami.
66019015	Na ipfo dumbunyi lyake kukaṟukya-pfo oshu luohi nakape nalo mkambo ya wandu. Nao nyio echiwalisa na olio lo menya. Nao amonyi aichuma-chuma ipfo mponyi fokamya-ho ndunda tsambiṟa wutuukenyi wo nyashi ya Ruwa Menyi pfinya shose.
66019016	Arie rina lii-iṟehye nguwo-hu ipfo owaenyi lokye kye nyi, “Mangi ya wamangi na Mndumii o wandumii.”
66019017	Ngamambuo ngawona msu mwele umu ahoṟoki ipfo mnengeṟi-hu. Kalaha na ṟu ling'anyi kawia malehe hoose haweirunduka, “Ke-njonyi kusanganyionyi kiliionyi king'anyi kya chonga insungusie nyi Ruwa.
66019018	Njonyi Kundu mukulie nyama ya wamangi na nyama ya wasongoru na nyama ya waapfinya na nyama ya frasi na ya walya wadamye mhongo-hu yatso na nyama ya wasuṟi na ya masembo na ya watutu na ya wanene!”
66019019	Ngameambuo ngawona indo lilya na wamangi wa wuyana wu na wasikari wawo wasanganyi handu hamu wakapane na ichu adamye frasi-hu ii na matoṟito halya hake.
66019020	Na indo lilya likawado lyikapfungo, hamu na mwikimbi mowongo handu hamu nao ichu alewuta maṟiho halya oshangunyi lolyo (Kawa motandawusha wandu na mweke foho walya weambya mhuri ya indo lilya wakaweindia mfano yalyo.) Wakahenda yombotso wai na moo wa wawi ipfo iruwenyi lya modo fodosa mumuyo fo wuṟoi wofumba oṟoo.
66019021	Na walya wengi wakahenda iwoho na oshu lo ichu adamye mhongo-hu fo frasi iya luṟukye ipfo dumbunyi lyake. Na ndehe tsose tsikashika ikuihutsa na nyama tsawo.
66020001	Na ngameambuo ngawona msu mwele umu echisoka aawuka ruwehu arie opfunguo lo ko wapfu na mshe sa mleshe owoko-hu loke lo kulyo.
66020002	Kawada molimo fulya, nyiyo njoka iya njiku, nao nyio mtengeti ulya Satana, kampfunga maka kyiku kyimu.
66020003	Malaika ulya Kamombotsa ipfo kamshingya-ho kahakapya mhuri kundu nalakitandawushese mkambo ya wandu itane maka iya kyiku kyimu yechisia yose. Ikamesia kiwaṟi nalekio ko kiheri kyangu tupu.
66020004	Na ngawewona loṟika tsa wuitoṟi na wandu wadamie hoi wakainengo momu fodumbuo mondu. Ngawewonase na mrima ya walya waledumbuo mdo kimaduma kya kiṟingishyo kyeṟingishia Yesu na kimaduma kya idedo lya Ruwa na ya walya walaleindia indo lilya manya mfano folyo ma walaweambye ofano lulya lolyo ipfo oshangunyi lowo ma ipfo owoko-hu. Wo wakawada moo wakawa wakachilia hamu na Kristo maka kyiku kyimu. (
66020005	Wapfu walya wengi walawade moo itane maka iya kyiku kyimu ilemsia.) Nalyo nyilyo iṟuka lya kuwoka.
66020006	Iwa wawode nanga na osario iwo wawode kita pfo kiṟukyonyi kya kuwoka. Iwa wai wadi opfu lo kawi lowaidimapfo Kya indi wechiwa wakohanyi wa Ruwa na wa Kristo na wechichilia handu hamu nao maka kyiku kyimu.
66020007	Ili maka iya kyiku kyimu yechisia Satana echilekio ipfo kipfungyonyi kyakye.
66020008	Nao echiwuka-ho nahende tandawusha mkambo ya wandu wai wuyana wu ombo na ombo, nyiyo Googu na Magoogu, na iwasanya handu hamu kyeamtsa shida. Na iwaitala liwelema cha itaala msanga fo ohambenyi lo ipalyipalyinyi.
66020009	Wakakuala ipfo na ipfo wuyana kose, wukuaalye rendewele wyoo wakaṟingichia olalo lo wandu wa Ruwa na mṟi fo Ruwa fulya mkunde. Indi kuleoloka modo ruwehu fukawarumatsa.
66020010	Na mtengeti ulya awewatandawusha kaombotso ipfo nduwenyi ya modo. Hondo na indo lilya likeri handu hamu na mwikimbi mowongo. Wechituro mfiri na kio maheri hose halunganyi.
66020011	Na ngamambuo ngawewona loṟika lo wuitoṟi lung'anyi luiili, na ichu awedamye-ho. Ruwehu na oruka shikaarisika oshangunyi lokye. Shilakiwono-se. Nasho shilawewonyo handu hekaa.
66020012	Na ngamwambuo ngawewona wandu walya wang'anyi na walya watutu wahoṟoki oshangunyi lo loṟika lulya lo wuitoṟi. Na shitabu shikatambaṟuo. Kukawetambaṟuo na kitabu kingi, nkyo kitabu kya moo. Na wapfu walya wakaanduyo kyawo kisumhanye mawuto hawo haimaṟehye ipfo shitabunyi.
66020013	Na ipalyipalyi lyikaende wapfu walya lyiwewawode. Na opfu na mfiṟiha foshingya-ho wapfu shikaweende wapfu walya shiwewawode. Wakaanduyo kyawo oryo mndu chando kimsumhanye mawuto hake.
66020014	Na opfu na mfiṟiha fulya shikaombotso ipfo nduwenyi ya modo. Nyilo opfu lo kawi nduwa ii ya modo.
66020015	Na mndu alawekoyo aimṟehye ipfo kitabunyi kya moo o kahenda yombotso ipfo nduwenyi ya modo.
66021001	Na ngameambuo ngawona ruwehu lihya na wuyana wuhya, kyamba ruwehu lya kuwoka na wuyana wo kuwoka shiwemsaramaya na ipalyipalyi iweiho-sepfo.
66021002	Na mṟi mwele fo Yerusalemu fulya mhya ngafuwona fuisoka ruwehu fowuka ko Ruwa. Fui-msungusie cha moaliko amchopie mii oke.
66021003	Ngaicho ṟu ling'anyi lyiuka ipfo loṟikenyi lo wuitoṟi lyechihamba, “Aiika kanyi ka Ruwa awode hamu na wandu. Nao echitsinda kowo nawo wechiwa wandu wakye. Nao Ruwa amonyi nyechiwa Ruwa owo.
66021004	Nao echiangatsa mchenyeṟe yawo yose ipfo mesonyi hawo, na opfu lochikikaa-ho-sepfo, manya mbadiko manya kifuhyo manya mawawyo, kyamba shilya sha mbika ya kuwoka shilemsia.”
66021005	Na ichu awedamye loṟike-hu lo wuitoṟi kahamba, “Ambuya, ngatana shose shihya.” Kawehamba-se, “Ṟehya ishi, Kyamba madedo ha hai hekusirya hahambye kiilohi.”
66021006	Nahong'u Kanjiwia, “Shameawukia! Inyi nyio Alifa na Omega, Mboki na Mwawutsi. Ichu amwangari njechimwenenga kyenyo kya nnga kiṟukye ipfo sokenyi ya mṟinga fo moo.
66021007	Mndu ose echiwinza echikudaya kyoṟa kyake, nao inyi njechiwa Ruwa oke nao echiwa manoko.
66021008	Indi wandu walya wai waowu; na walaidikie; na wenyi paṟi; na wawahi; na waṟuhui, na wasawi waruwi weruwia wuṟoi na weindya mfanano na wededa wongo wose, kyoṟa kyawo nyi kya ipfo nduwenyi yeaka modo fo kibiriti. Nyilo opfu lulya lo kawi.”
66021009	Kukacha umu o wamalaika walya mfungade wawerie shitela shilya mfungade shiichuo ngapo tsilya mfungade tsefurumya, kanjiwia, “Ke-nyoo-wo, nkuloṟe moaliko, msangi o kidahina kilya.”
66021010	Kanjiira njii Mumuyonyi kanjiende na oweri-hu lo fumvu ling'anyi lileshe. Kanjiloṟa mṟi fulya mwele Yerusalemu fuisoka ruwehu fowuka ko Ruwa.
66021011	Furie wuitoṟi wo Ruwa. Ngela yafo ifananyi na ya iho lying'anyi lilimiki lya kikale cha iho lya Yaspisi lii iili pang'a.
66021012	Fui-mwiṟihe na omombo lung'anyi sa luleshe, fuwode shichumi ikumi na shiwi. Na ipfo shichumi-nyi shilya nyi wamalaika ikumi na wawi waipfo weringa. Na marina hai-maṟehye-ho ipfo huya mongo nyi ha njoshari tsa wana wa Israeli tsilya ikumi na tsiwi.
66021013	Orio ora luwewode shichumi shiṟaṟu. Ora lo ngamenyi shichumi shiipfo nyi shiṟaṟu; na ora lo huye shichumi shiṟaṟu, na ora lo seri shichumi shiṟaṟu; na ora lo kyukanyi shichumi na shiṟaṟu.
66021014	Na omombo lulya loringa mṟi luwei luwikye huye ya maho ha kiwanja ikumi na hawi. Na huye ya maho-ho kuwei kuṟehie marina ha wasu walya ikumi na wawi wa kidahina kilya.
66021015	Na ichu aweideda na inyi awerie olio lohesha luwei lo sahabu, kundu naheshe mṟi fulya na shichumi shafo na omombo lofo.
66021016	Na mṟi fuu-mbike fuwode ndumba tsiina, na wuleshe wofo wung'ang'anyi na wulandari wofo. Kahenda hesha mṟi na olio lulya kashika ikoya mhedo fo miiṟie makumi haṟaṟu na mfungade ka shiku ikumi na shiwi. Maili kyiku kyimu na mahana hatanu. Wuleshe wofo na wulandari na wuleshe wo huye shing'ang'anyi.
66021017	Kawehesha omombo lofo lukawa lo mkonu ihana limu na makumi haana na iina kihesho kya kiwandu, kilya malaika alehesha nakyo.
66021018	Na omombo lu luuwike na maho ha Yaspisi na mṟi fumenyi fumbikye fui fo maho ha sahabu njiharami iwakye bilauri iwaa sa pang'a.
66021019	Maho ha omombo lo mṟi halya ha kiwanja hawei-machope na mahoha orio mbaṟi ha wuhuru halimiki. Iho lya kiwanja lya kuwoka lyo Yaspisi, lya kawi lyo Sapifiiro, lya kaṟaṟu lyo Kalikedon, lya kaana lyo Simaragido.
66021020	Lya katanu lyo Saridonyiki, lya kaṟandaṟu lyo Saridonyi, lya ka mfungade lyo Krisolidosi, lya ka nyanya lyo Berilo, lya ka kenda lyo Topasio, lya ka ikumi lyo Krisopiraso, lya ka ikumi na limu lyo Hiakinyito, lya ka ikumi na kawi lyo Ametisito.
66021021	Shichumi shilya ikumi na shiwi shiwekeri sha okisa lo lulu. Oryo kichumi kii-kiwike kyamba okisa lumu. Na mtandarafo mṟi fui fo sahabu tupu cha kilola kiharamu.
66021022	Indi mba ya hekalu njileiwona-hopfo, kyamba Mndumii Ruwa Menyi Pfinya tsose ai hekalu lyawo wo hamu na Kidahina kilya.
66021023	Na mṟi fu fuwuṟye ma mnengeṟi ma mweri ifuwayepfo, kyamba wusuṟi wo Ruwa wuifulimikia, na kifulimisha nyi Kidahina kilya.
66021024	Na mkambo ya wandu wechichumia wai na moo wario nyi sa yafo, na wamangi wa masanga wechiitsa napfo wusuṟi wowo hawo.
66021025	Na shichumi shafo shechishingo-sepfo kipfa kuchikaase kio-pfo.
66021026	Nawo wechiende napfo wusuṟi wo mkambo ya wandu na shisa shayo.
66021027	Indi oryo kiwichuo kyose kyechiida nahopfo, manya mowuta kya wusutsu na kya wongo ote. Chila na walya wai-waṟehye ipfo kitabunyi kya moo kii kya Kidahina kilya wechiida napfo.
66022001	Nao malaika kanjiloṟa meda fo mṟinga mharami cha kilo lafurie moo fuwei miili fuwode ngesa fuṟukye ipfo loṟikenyi lo Ruwa na Kidahina kilya.
66022002	Fuwesokye makidi-hawi ha mtandara fofo. Na mbai ya meda fu kudoepfo ikidi lya moo fokyekumbia ndunda ka ikumi na kawi lyekyekumbia ndunda oryo meri. Na mambale hafo nyi mdi fochiṟa mkambo ya wandu wa mbaṟi njihenu.
66022003	Na handu ho kuwode-se mbakapfo ma kindo kisese kyechiida kihopfo. Na loṟika lo wuitoṟi lui lo Ruwa na Kidahina kilya lochikaa iipfo, kiidi kya mṟi na wasoṟo wake wechimpfuṟukanya.
66022004	Na iwona wechiwona kyamu kyake na rina lyake lyechiṟehio shamunyi shawo.
66022005	Na kio kyechikaaseho-pfo, walawuṟie ilimikyo nyi taa ang'u sa ma nyi mnengeṟi, kyamba nyi Mndumii Ruwa echiwalimikia, nawo wechiitoṟya-ho maheri hose halanganyi.
66022006	Nao malaika kanjiwia, “Madedo ha nyi hai heidikya na ha lohi. Mndumii Ruwa Menyi-Mumuyo ekyeinenga waikimbi mumuyo fokye kaduma malaika okye, kundu naloṟe waṟundi wake ishi shirie ihenda wutika mkonu fo afui.
66022007	“Keambuya-wo, nyi icha njikeri. Ungusu mndu akuwode na madedo ho ha otambahaluo lo kitabu ki.”
66022008	Na inyi Yohane ngammaa icho na iwona ngameshiwona. Ngammaa iicho na ishiwona ngakukumba wanda ipfo madendenyi ha msu ulya alenjiloṟa isho njimwindie.
66022009	Nao kanjiwia, “Manya! Ulawike kudo. Inyi njii mṟundi cha iyo mokyando opfo na o wanawawama wapfo waikimbi na walya wakuwodie madedo ha ha kitabu ki. India Ruwa.”
66022010	Kawenjiwia, “Ma ulaṟikishe madedo ha otambahaluo ha kitabu ki, kyamba heri lyalo kyamcha afui.
66022011	Mokoṟa wumbafu nakwengeṟye ikoṟa wumbafu, menyi-ngafu nawekuengeṟya ikuteṟefutsa. Menyi-wusumhanyi nakuitike iwuta kya wusumhanyi na menyi kikale nawekuitika ikuwada na kikale kilya.
66022012	“Kyeadanyienyi!” Nyi Yesu ahamba icha “Njiicha owinyi njirie wueeri wulya njechihawa inyi kyenengya oryo umu ose chando kisumhanye iwuta lyake.
66022013	Inyi nyio Alifa na Omega mosonguo na mokinga, mboki na mwawutsi.”
66022014	Ungusu wekesanja maṟao hawo kundu wechiwonyo kita kimu kyelya ikidi lilya liende moo na momu fokuidya shichuminyi shilya washike mṟinyi fulya.
66022015	Kulya nja kukae kushingilie mashite na wamaruwya wuṟoi na wamameluka-meluka na wamawaha na weindia maruwa ha wongo na oryo ose akundi shii wongo na ishiwuta.
66022016	“Inyi nyio Yesu ngamduma malaika oko namuṟingishye nyo ishi kya siṟi tsilya. Inyi nyio njana ya Dawidi njii oshari loke. Inyi njikeri Nyenyeri iya ya Ahera iya iwaa ngamenyi.”
66022017	Na Mumuyo na Moaliko ulya wo wahamba, “Ke-njoo-wo.” Na moicho ikyo nahambe, “Ke-njoo-wo.” Na ichu awodo nyi nyoda nakuchee, na oryo molanga naambye mṟinga fo moo echifurutso fo nga.
66022018	Inyi Yohane ngiikimba mose oryo moicho madedo ha otambahaluo lo kitabu ki, ke kokoya mndu ose alongya-ho kindo Ruwa echimlongya ngapo tsi tsii-njiṟehye kitabunyi iki.
66022019	Na kokoya kwipfo echiwuta ko madedo ha kitabu kya otambahaluo lu; Ruwa echiwuta-ho kita kyake kya ikidi liende moo na kya mṟi fulya mweele fu mhambe kitabunyi ki.
66022020	Moṟingishya ishi o ahambye, Ee nyi icha njikeri. Amenyi ke-njoo-wo, hoi Mndumii Yesu.
66022021	Wutonga wo Mndumii Yesu wukae na waele.
