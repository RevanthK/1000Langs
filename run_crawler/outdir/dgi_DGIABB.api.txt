40001001	A Yeezu Kɩrɩta, a Daviir bi-dɛb, a Abraham bi-dɛb sãakʋ̃-kore yée sɛbɛ n'ɩ a ŋa.
40001002	A Abraham tɩ dɔw nɩ Ɩzaakɩ, Ɩzaakɩ dɔw Zakɔb, Zakɔb dɔw Zuda nɩ a ʋ yɛbr;
40001003	Zuda tɩ páw nɩ Tamaar dɔw Farɛsɩ nɩ Zaara, Farɛsɩ dɔw Ɛsɩrɔm, Ɛsɩrɔm dɔw Aram;
40001004	Aram dɔw Amɩnadab, Amɩnadab dɔw Naasɔ̃, Naasɔ̃ dɔw Salmɔ̃;
40001005	Salmɔ̃ tɩ páw nɩ Arahab dɔw Boozɩ, Boozɩ páw Urutɩ dɔw Obɛdɩ, Obɛdɩ dɔw Zese;
40001006	Zese dɔw a nãà Daviir. A nãà Daviir tɩ páw nɩ a Uuri pɔw dɔw Salomɔ̃;
40001007	Salomɔ̃ dɔw Oroboam, Oroboam dɔw Abɩa, Abɩa dɔw Azafɩ;
40001008	Azafɩ dɔw Zuzɛfaar, Zuzɛfaar dɔw Zoram, Zoram dɔw Ozɩasɩ;
40001009	Ozɩasɩ dɔw Zoatam, Zoatam dɔw Akaazɩ, Akaazɩ dɔw Ezekɩasɩ;
40001010	Ezekɩasɩ dɔw Manase, Manase dɔw Amɔ̃, Amɔ̃ dɔw Zozɩasɩ;
40001011	Zozɩasɩ dɔw Zekonɩasɩ nɩ a ʋ yɛbr, a lɛn daar bɛ na tɩ diw a Ɩsɩrayɛl nɩbɛ cen nɩ a Babɩlɔn tẽw a.
40001012	A Babɩlɔn tẽw diw-cenu pùorí, Zekonɩasɩ tɩ dɔw nɩ Salatɩɛl, Salatɩɛl dɔw Zorobabɛl,
40001013	Zorobabɛl dɔw Abiyudɩ, Abiyudɩ dɔw Elɩakɩm, Elɩakɩm dɔw Azɔɔr,
40001014	Azɔɔr dɔw Sadɔkɩ, Sadɔkɩ dɔw Akɩm, Akɩm dɔw Eliyudɩ;
40001015	Eliyudɩ dɔw Eleazaar, Eleazaar dɔw Matan, Matan dɔw Zakɔb;
40001016	Zakɔb dɔw a Marya sɩr Zuzɛb, a Marya na dɔw a Yeezu bɛ na bʋɔlɛ a Kɩrɩta a.
40001017	A na ɩ a ŋa a, a sãakʋ̃-kore dɔw-tu-taa ɩ n pie nɩ anaar, a Abraham tɩ tɔ n a Daviir, pie nɩ anaar a Daviir tɩ tɔ n a Babɩlɔn tẽw diw-cenu, pie nɩ anaar a Babɩlɔn tẽw diw-cenu tɩ tɔ n a Kɩrɩta dɔwfʋ.
40001018	A ŋa n'a a Yeezu Kɩrɩta dɔwfʋ tɩ tu. A ʋ mã Marya tɩ ɩ n Zuzɛb ƴãwnɩ-yúor, ɛ cɛ bɛ bɛ tɩ lãw kpɛ sɛr ɛ, ɛ a Vʋʋrʋ Sõw ɩ a Marya tɛr pʋɔ.
40001019	A ʋ sɩr Zuzɛb na tɩ ɩ nɩ-mɩŋa a, ɛ́ bɛ tɩ bɔbr k'ʋʋ wo ʋ a, tɩ yel a k'ʋʋ na sɔwl a zawr ʋ bɛr.
40001020	A ŋa n'a ʋ tɩ tɩɛrɛ, ɛ wa gã zànɩ nyɛ̃ Sore malkɩ ʋ yel ʋ: «Daviir bi-dɛb Zuzɛb ɩ, ta zɔrɛ dɛ̃bɩ̃ɛ a fʋ pɔw Marya tɛrʋ ƴãw ɛ, a pʋɔ ŋa ʋ na tɛr a yi n Vʋʋrʋ Sõw zie.
40001021	Ʋ na dɔw nɩ dɛble fʋ por a yúor kɛ Yeezu, ʋlɛ n'ʋ na faa a ʋ nɩ-bʋʋrɛ a bɛ yel-bebe pʋɔ.»
40001022	A a ŋa za tɩ ɩ na, k'aa lɛ a Sore na tɩ dãw ƴãw a ʋ ƴɛr-manɛ yel a tu:
40001023	«A pɔwsɩrale n'ɩ ŋan na tɛr pʋɔ dɔw dɛble bɛ por a yúor kɛ Ɩmanɩɛl, a pɛr lɛ kɛ: ‹Ŋmɩn-be-n-tɩ zie.› »
40001024	A Zuzɛb na wa ìr a, ʋ tu n a lɛ a Sore malkɩ na tɩ yel kʋ̀ ʋ a, ʋ tɛr ɩ a ʋ pɔw Marya wa n a ʋ yir.
40001025	Ɛ cɛ ʋ bɛ tɩ bãw ʋ ɛ, ɛ gu ʋ tɩ dɔw a dɛble ʋ por a yúor kɛ Yeezu.
40002001	A Yeezu na tɩ dɔw Bɛtɩlɛm Zude tẽw pʋɔ Erɔdɩ naalʋ dɩb daar a, bãw-bãwnbɛ kãw tɩ yi n Saa-pɛrɩ́ wa ta a Zeruzalɛm.
40002002	Bɛ tɩ sowr a: «Nyɩnɛ n'a a Zifʋ mɩnɛ nãà na dɔw a daar yɩ̃ɛ ŋa a be? Tɩ nyɛ̃ nɩ a ʋ ŋmar-bir a Saa-pɛrɩ́ ɛ wa kɛ́ tɩ wa pùor ʋ nɩ tɩ tʋɔra siwru.»
40002003	A nãà Erɔdɩ na tɩ wõ a yel ŋa a, pʋ̀lá vʋ̃ɔ nɩ ʋlɛ nɩ a Zeruzalɛm tẽw dem za.
40002004	Ʋ tɩ bʋɔl ɩ a bawr-maal-nɩ-bɛrɛ za nɩ a Naaŋmɩn-Wulu-sɛ-sɛbrbɛ za ɓã taa, ɛ sowri bɛ a be a Naaŋmɩn Nɩ-kabra na na dɔw a.
40002005	Bɛ tɩ sɔw na: «Bɛtɩlɛm, Zude tẽw n'a. A ŋa n'a a Naaŋmɩn-ƴɛr-manɛ sɛb yel:
40002006	‹Fʋ̃ʋ Bɛtɩlɛm na be a Zude tẽw pʋɔ a, fʋ̃ʋ bɛ n'ɩ a pʋrɩ za a Zuda tẽw loge za pʋɔ ɩ; a fʋ pʋɔ sɩrɩ n'a a nãà na yi, a ʋl na na cɩ̃ɩnɛ a ɩ̃ nɩ-bʋʋrɛ Ɩsɩrayɛl a.› »
40002007	Lɛ n'a a Erɔdɩ tɩ sɔwlɩ bʋɔlɩ a Saa-pɛrɩ́ bãw-bãwnbɛ, wa kpɩwrɩ bãw a ʋlɩ daar nɛ tɔr za bɛ na nyɛ̃ a ŋmar-bir na pur a.
40002008	Al pùorí, ʋ ƴãw bɛ nɩ a Bɛtɩlɛm sɔrɩ́ ɛ yel: «Nyɩ cen tɩ kpɩwrɩ bãw a bie yele, ɛ nyɩmɛ wa nyɛ̃ ʋ a, nyɩɩm lɛb wa yel kʋ̀ m, ɩ̃ mɩ̀ cen tɩ pùor ʋ nɩ ɩ̃ tʋɔra siwru.»
40002009	Bɛ na tɩ wõ a nãà ƴɛrʋ baar a, bɛ yi na lo a sɔr. Zɩ̃ kɛ a ŋmar-bir ʋl bɛ na tɩ nyɛ̃ a Saa-pɛrɩ́ a, tɩ lɛb a de bɛ niwn tɩ tɛw ar a zie ʋl a bie na be a.
40002010	Bɛ na tɩ nyɛ̃ a ŋmar-bir a, nʋ̃ɔ̀ tɩ kpɛ bɛ nɩ yaga bɛ dɩ vuo ɩ.
40002011	Bɛ tɩ kpɛ n a yir pʋɔ nyɛ̃ a bie nɩ a ʋ mã Marya, bɛ tɩ pùor ʋ na nɩ bɛ tʋɔra siwru, ɛ yuo a bɛ dawli ír bome kʋ̀ a bie: salmɛ̃, tɩ-suur-zɔ̃ na nyuur vla a, nɩ kãa-nyũu.
40002012	Al pùorí, a Naaŋmɩn tɩ yel a kʋ̀ bɛ zánʋ pʋɔ kɛ́ bɛ ta lɛb cen a Erɔdɩ zie ɩ, lɛ so bɛ tɩ tu sɔr-yũo lɛb kul a bɛ tẽw.
40002013	A Saa-pɛrɩ́ bãw-bãwnbɛ na wa kul a, a Zuzɛb nyɛ̃ nɩ a Sore malkɩ zánʋ pʋɔ ʋ yel ʋ: «Ìr tɛr a bie nɩ a ʋ mã zɔ cen nɩ a Eziptɩ tẽw, tɩ be n a be ɛ gu ɩ̃ wa tɩ yel kɛ fʋ lɛb wa. A Erɔdɩ na ìr a bɔbr a bie k'ʋʋ kʋ́.»
40002014	A Zuzɛb tɩ ìr ɩ tɩ̃ɩsɔw tɛr a bie nɩ a ʋ mã cen nɩ a Eziptɩ tẽw.
40002015	Ʋ tɩ be n a be ɛ gu a Erɔdɩ tɩ kpi, k'aa a ŋa a Sore na tɩ yel ɩ a ʋ ƴɛr-manɛ nʋɔr a tʋ̃ɔ tu: «Ɩ̃ bʋɔl ɩ a ɩ̃ bie ʋ yi a Eziptɩ tẽw pʋɔ.»
40002016	A Erɔdɩ na tɩ nyɛ̃ k'aa Saa-pɛrɩ́ bãw-bãwnbɛ bɛlɩ ʋ na a, ʋ nyɛ̃ nɩ suur yaga, ɛ tõ nɩbɛ bɛ cen a Bɛtɩlɛm nɩ a ʋ tẽ-kpɔwlɩ pʋɔ, tɩ kʋ́ a dɛbli za na bɛ tɩ ta yome ayi a; a yome ayi a ŋa tɩ man na taa nɩ a lɛ ʋ na tɩ sowri a yele a Saa-pɛrɩ́ bãw-bãwnbɛ manɩ kʋ̀ ʋ a.
40002017	Lɛ n'a a tɩ tu a a ŋa a Naaŋmɩn-ƴɛr-manɛ Zeremi na tɩ dãw yel a:
40002018	«Bɛ wõ n kɔkɔr a Arama tẽw pʋɔ, kon nɩ lãw-mʋɔlɛ n'a: Arasɛl ʋ kone a ʋ bibiir, ɛ́ bɛ sawr bɛ na mɔwl ʋ ɛ, a bɛ na bɛ cãa a ƴãw.»
40002019	A Erɔdɩ kũu pùorí, a Zuzɛb tɩ nyɛ̃ nɩ a Sore malkɩ zánʋ pʋɔ a Eziptɩ tẽw
40002020	ʋ yel ʋ: «Ìr tɛr a bie nɩ a ʋ mã cen nɩ a Ɩsɩrayɛl tẽw, a bɛlɩ dem na tɩ bɔbr a bie kʋ́b a, bɛ kpi na.»
40002021	A Zuzɛb tɩ ìr a tɛr a bie nɩ a ʋ mã lɛb cen nɩ a Ɩsɩrayɛl tẽw.
40002022	Ɛ cɛ, a Zuzɛb na tɩ wõ kɛ Arkelayisɩ lɩɛr ɩ a ʋ sãà Erɔdɩ ɩ a Zude tẽw nãà a, ʋ zɔ n dɛ̃bɩ̃ɛ a be cenu ƴãw. Naaŋmɩn tɩ lɛb a yel kʋ̀ ʋ zánʋ pʋɔ ʋ cen Galile tẽw lowr.
40002023	Ʋ tɩ cen na tɩ kpɩɛr tẽw kãw bɛ na bʋɔlɛ kɛ Nazarɛtɩ a, k'aa tʋ̃ɔ tu a lɛ a Naaŋmɩn-ƴɛr-manbɛ na tɩ yel a: «Bɛ na bʋɔlɛ ʋ na kɛ Nazarɛtɩ tẽw nɩr.»
40003001	A lɛn daar, a Zã-Bati tɩ yi n a Zude tẽw wɛja-kpalɛ pʋɔ tɩ hiere yere:
40003002	«Nyɩ lɩɛbɩ a nyɩ ɩb, a tẽ-vla-naalʋ pɩɛl a.»
40003003	A Zã yele n'a a Naaŋmɩn-ƴɛr-manɛ Ɩzayi tɩ dãw yel a ŋa: «Nɩr kãw kɔkɔr cɩɩrɛ nɩ a wɛja-kpalɛ pʋɔ yere: ‹Nyɩ cɔbrɩ a Sore sɔr, nyɩ maalɩ a ʋ soli k'a tori.› »
40003004	A Zã mɩ́ tɩ su n nyɔ̃wmɛ̃ kɔblʋ kparʋ ɛ 'lẽ nɩ gán-kpawr a sɩ̃ɛmɩ́; ʋ tɩ 'wɔbr ɩ sãsoge dɩrɛ nɩ mʋ̃ɔ pʋɔ sɩwr.
40003005	A Zeruzalɛm tẽw nɩbɛ, a Zude tẽw dem za, a Zurdɛ̃ lowr dem nɩ bɛ pɛr, tɩ cere nɩ a ʋ zie,
40003006	tɩ yere a bɛ yel-bebe, ɛ ʋ kʋ̀rɛ bɛ a suob a Zurdɛ̃ man kʋ̃ɔ pʋɔ.
40003007	A Zã na tɩ nyɛ̃ a Farizɩ̃ɛ mɩnɛ nɩ a Sadiseyɛ̃ mɩnɛ yaga bɛ waar a suob deb a ʋ zie a, ʋ yel bɛ na: «Dɔpan bʋʋrɛ bɛ ŋa! Ãa n'ʋ wul nyɩ a lɛ nyɩ na na ɩ nɩɩrɩ a Naaŋmɩn ƴɛrʋ-maalʋ suur na waar a bɛr?
40003008	Nyɩ wɔnɛ ɩ-vɩɛlɩ wɔmɛ na wul kɛ nyɩ lɩɛb ɩ a nyɩ ɩb a,
40003009	ɛ taa wa nanɩ yere nyɩ tʋɔra kɛ: ‹ Abraham n'ɩ a tɩ sãà ɩ.› Mãa n'ʋ yere kʋ̀rɛ nyɩ, a kʋsɛbɛ a ŋa na gã a, Naaŋmɩn na tʋ̃ɔ na ɩ a lɩɛbɩ Abraham bibiir.
40003010	A lɛr ɩ ŋan na be a tɩɩr ƴãw baarɩ a, tɩɛ nɛ za na bɛ wɔnɛ wɔ̃-vɩɛlɩ a, bɛ na cɛ ʋ na ŋmãa lɔb ƴãw vũùmí.
40003011	Kʋ̃ɔ n'a mãa kʋ̀rɛ nɩ nyɩ a suob, kɛ́ nyɩ tʋ̃ɔ lɩɛbɩ a nyɩ ɩb, ɛ cɛ a sob nɛ na waar a ɩ̃ pùorí a, ʋ kpɛmɛ na zuo mɛ̃, ɩ̃ bɛ sɛwnɩ na yaa a ʋ nafawr bɛr ʋ ɛ. Ʋl a, Vʋʋrʋ Sõw nɩ vũu n'a ʋ na kʋ̀ n nyɩ a suob.
40003012	Ʋ tɛr ɩ a ci bʋ̃-yɛla a ʋ nũú, ʋ na yɛ́lɩ́ nɩ a ʋ ci, bʋ́r a ka-bie nɩ a ur, wob a ka-bie ƴãw a ʋ bòwrí ɛ nyɩw a ur bɛr vũu na bɛ tɛr kpiiru daar a pʋɔ.»
40003013	Lɛ n'a a Yeezu tɩ yi a Galile tẽw, ɛ wa a Zurdɛ̃ mànɩ́ a Zã zie k'aa Zã wa kʋ̀ ʋ a suob.
40003014	A Zã bɛ tɩ sawr ɛ, ɛ yere kʋ̀rɛ ʋ: «Mãa n'ʋ a tɩ sɛw k'ɩ̃ɩ de a suob a fʋ zie, ɛ fʋ̃ʋ n'ʋ nɩ̃ɛ waar a ɩ̃ zie e!»
40003015	Ɛ cɛ, a Yeezu tɩ sɔw ʋ na: «Bɛr a tu a a ŋa sɛr. A ŋa n'a a fɛr kɛ tɩ tu a lɛ a Naaŋmɩn na bɔbr a.» A Zã tɩ saw na.
40003016	A Yeezu na tɩ de a suob wa baarɩ a, ʋ yi n a kʋ̃ɔ̀mɩ́. A ʋlɩ pɛr nɛ pʋɔ, a salom tɩ yuo na, ɛ ʋ nyɛ̃ a Naaŋmɩn Vʋʋrʋ ʋ siwr waar a ʋ zu mɛ̃ na-ŋmam a,
40003017	ɛ́ kɔkɔr kãw tɩ yi a salom zu yere: «A sob ŋa n'ɩ a ɩ̃ Bi-nɔna za, a ɩ̃ pʋɔ za pɛlɩ nɩ a ʋ ƴãw.»
40004001	Al pùorí, a Naaŋmɩn Vʋʋrʋ tɩ tɛr ɩ a Yeezu cen nɩ a wɛja-kpalɛ pʋɔ, k'aa Gɛgɛra tɩ bɛlɩ ʋ.
40004002	Ʋ na tɩ tɛr a mʋta-tuo bibie lɩz'a ayi nɩ tɩ̃ɩsɔwr lɩz'a ayi a, kɔ̃ wa tɩ kpɛ ʋ na.
40004003	Lɛ n'a a bɛl-bɛlɛ tɩ taw ta yel ʋ: «Fʋ̃ʋ wa ɩ a Naaŋmɩn Bie a, fʋ̃ʋ ƴãw a kʋsɛbɛ a ŋa lɩɛbɩ bʋ̃-dɩrɩ.»
40004004	Ɛ cɛ a Yeezu tɩ sɔw na: «Bɛ sɛb ɩ a ŋa: ‹Bʋ̃-dɩrɩ tɛwr bɛ n'a guole a nɩsaal ɛ, ƴɛrʋ za na yire a Naaŋmɩn nʋɔrɩ́ a, mɩ̀ guole ʋ na.› »
40004005	Lɛ n'a a Gɛgɛra tɩ tɛr ʋ cen nɩ a Zeruzalɛm, na ɩ a tẽ-sõw a pʋɔ, tɩ tɛr ʋ do n a Ŋmɩn-yi-kpɛ̃ɛ nyʋɔrɩ́ za,
40004006	ɛ́ yel ʋ: «Fʋ̃ʋ wa ɩ a Naaŋmɩn Bie a, fʋ̃ʋ yaw tɩ lo a tẽsɔw; bɛ sɛb a: ‹A Naaŋmɩn na ƴãw na malkɩ mɩnɛ ɓaabɩ fʋ a bɛ nuru pʋɔ, a fʋ gbɛr taa wa ŋmɩɛr kʋsɩɛr ɛ.› »
40004007	A Yeezu tɩ sɔw na: «Bɛ mɩ̀ cãa na sɛb: ‹Fʋ kʋ̃ ɩ a Sore fʋ Naaŋmɩn kaa ɩ.› »
40004008	A Gɛgɛra tɩ lɛb a tɛr ʋ do n tãw-kpɛ̃ɛ kpɛ̃ɛ kãw zu, tɩ wul ʋ a tẽ-daa na-mɩnɛ ten za nɩ a vɩɛlʋ
40004009	ɛ yel ʋ: «Fʋ̃ʋ wa lo gbĩ dume pùori mɛ̃ nɩ fʋ tʋɔra siwru a, ɩ̃ na kʋ̀ b ɩ a a ŋa za.»
40004010	Lɛ n'a a Yeezu yel ʋ: «Cen taw zaa, Sɩtaana a! Bɛ sɛb a: ‹A Sore fʋ Naaŋmɩn yõ n'ʋ fʋ na mɩ́ lo gbĩ dume pùori nɩ fʋ tʋɔra siwru, ʋl yõ n'ʋ fʋ na maalɛ.› »
40004011	Lɛ n'a a Gɛgɛra tɩ bɛr ʋ, ɛ́ malkɩ mɩnɛ taw ta kaarɛ a ʋ zie nɩ bʋ̃-dɩrɩ.
40004012	A Yeezu na tɩ wõ kɛ́ bɛ nyɔw nɩ a Zã pàw a, ʋ tɩ cen nɩ a Galile tẽw.
40004013	Ʋ tɩ yi n a Nazarɛtɩ, ɛ cen tɩ kpɩɛr Kafarnawɔm, a Galile kʋ̃ɔ-kpɛ̃ɛ nʋɔr, a Zabulɔ̃ nɩ a Nɛfɩtali ten vuo pʋɔ,
40004014	k'aa yele tʋ̃ɔ tu mɛ̃ a a ŋa a Naaŋmɩn-ƴɛr-manɛ Ɩzayi na tɩ yel a:
40004015	«Zabulɔ̃ tẽw nɩ Nɛfɩtali tẽw na be a kʋ̃ɔ-kpɛ̃ɛ lowr a, a Zurdɛ̃ man gãwn a, nɩ-bʋʋr-yoru tẽw Galile e!
40004016	A nɩ-bʋʋrɛ bɛl na tɩ be lige pʋɔ a, nyɛ̃ nɩ cãa kpɛ̃ɛ; cãa caal ɩ a bɛl na tɩ be a kũu tẽ-lige pʋɔ a.»
40004017	Lɛ n'a a Yeezu tɩ tĩ hiere yere: «Nyɩ lɩɛbɩ a nyɩ ɩb, a tẽ-vla-naalʋ pɩɛl a.»
40004018	A Yeezu na tɩ cere lanɛ a Galile kʋ̃ɔ-kpɛ̃ɛ a, ʋ nyɛ̃ nɩ yɛbr ayi, Sɩmʋ̃ bɛ na bʋɔlɛ Pɩɛr a, nɩ a ʋ yɛb Ãdere bɛ lɔbr mɩ̃ɛ a kʋ̃ɔ-kpɛ̃ɛ pʋɔ, zʋm-nyɔwrbɛ tɩ nɛ bɛ.
40004019	Ʋ tɩ yel bɛ na: «Nyɩ wa tuur mɛ̃, ɛ ɩ̃ na ɩ na nyɩ lɩɛbɩnɩ-nyɔwrbɛ.»
40004020	Daadaa lɛ, bɛ tɩ bɛr ɩ a bɛ mɩ̃ɛnɩ ɛ tu ʋ.
40004021	Ʋ tɩ cen na tɔl blã, lɛb nyɛ̃ yɛbr ayi bɛ mɩnɛ, Zebede bi-dɛbr, Zakɩ nɩ Zã, bɛlɛ nɩ a bɛ sãà Zebede bɛ be a gbor pʋɔ maalɛ a bɛ mɩ̃ɛnɩ ƴãwn. Ʋ tɩ bʋɔlɩ bɛ na.
40004022	Daadaa lɛ, bɛ tɩ bɛr ɩ a bɛ gbor nɩ a bɛ sãà ɛ tu ʋ.
40004023	A Yeezu tɩ cɔlɛ nɩ a Galile tẽw za kanɛ nɩ a nɩbɛ a puoru-dìrú, hiere nɩ a tẽ-vla-naalʋ Yel-nʋ̃ɔ̀, ɛ sanɛ baal-pɛ-bʋʋrɛ za nɩ nɩ-kɔwlʋ bʋʋrɛ za a nɩbɛ zie.
40004024	A ʋ yúor tɩ yi n a Siiri tẽw za, ɛ́ bɛ tɩ tɛr nɩbɛ, baal-pɛ-bʋʋrɛ za nɩ wʋlɛ bʋʋrɛ za na tɩ fɛrɛ a, wa n a ʋ zie: kɔ̃tɔ̃-ìrbɛ, kũkũ-lorbɛ nɩ gbɛɛ. A Yeezu tɩ sanɩ bɛ na.
40004025	Nɩ-yaga yaga na bɛ dɩ vuo a, tɩ tuur ʋ na; bɛ tɩ yi n a Galile tẽw, a Dekapɔl tẽw, a Zeruzalɛm tẽw, a Zude tẽw nɩ a Zurdɛ̃ man gãwn tẽw wa.
40005001	A Yeezu na tɩ nyɛ̃ a nɩ-yaga yaga bɛ ŋa za a, ʋ tɩ nyɔw nɩ tãw do tɩ zɩ̃, ɛ a ʋ po-tuurbɛ tɩ taw pɩɛl ʋ.
40005002	Ʋ tɩ tĩ na kanɛ nɩ bɛ yere:
40005003	«Zu-nʋ̃ɔ̀ dem n'ɩ a bɛlɩ dem na ɩ nan dem a bɛ pʋ-tɩɛrʋ pʋɔ a, bɛlɛ so a tẽ-vla-Naalʋ.
40005004	Zu-nʋ̃ɔ̀ dem n'ɩ a bɛlɩ dem na kone a, bɛ na nyɛ̃ nɩ a Naaŋmɩn mɔwlʋ.
40005005	Zu-nʋ̃ɔ̀ dem n'ɩ a soci-baalʋ dem, bɛ na páw nɩ a tẽw a Naaŋmɩn na yel k'ʋʋ na tɩr a a.
40005006	Zu-nʋ̃ɔ̀ dem n'ɩ a bɛlɩ dem yel-mɩŋa kɔ̃ nɩ kʋ̃ɔ-nyuur na kpɩɛr a, bɛ na tɩw na.
40005007	Zu-nʋ̃ɔ̀ dem n'ɩ a bɛlɩ dem na zɔrɛ a bɛ taabɛ nɩ-baalʋ a, bɛ mɩ̀ na zɔ n bɛ nɩ-baalʋ.
40005008	Zu-nʋ̃ɔ̀ dem n'ɩ a soci-parpar dem, bɛ na nyɛ̃ nɩ a Naaŋmɩn.
40005009	Zu-nʋ̃ɔ̀ dem n'ɩ a bɛlɩ dem na tone ƴã-ɓaarʋ tome a, bɛ na bʋɔlɛ bɛ nɩ Naaŋmɩn bibiir.
40005010	Zu-nʋ̃ɔ̀ dem n'ɩ a bɛlɩ dem bɛ na dɔwrɛ a yel-mɩŋa ƴãw a, bɛlɛ so a tẽ-vla-naalʋ.
40005011	Zu-nʋ̃ɔ̀ dem n'ɩ nyɩ, bɛlɛ wa tʋʋr nyɩ zʋmɛ, ɛ dɔwrɛ nyɩ, ɛ ŋmarɛ zi-pɛ-bʋʋrɛ za ƴãwn nyɩ, a mãa ƴãw a.
40005012	Nyɩ cɩlɛ ɛ ŋmɩɛr nʋ̃ɔ̀ cɛlsɩ, a nyɩ sã-ya ɩ n kpɛ̃ɛ a tẽ-vla pʋɔ; a ŋa tɔr za n'a bɛ tɩ dãw dɔwrɩ a Naaŋmɩn-ƴɛr-manbɛ na de nyɩ niwn a.»
40005013	«A nyɩɩm a, nyɩmɛ n'ɩ a tẽ-daa nyaarʋ. Ɛ cɛ a nyaarʋ nʋ̃ɔ̀ wa yi a, ŋmɩŋmɩn n'a ʋ na ɩ lɛb tɩ ɩ a nyaarʋ? Ʋ bɛ cãa tɛr yel-ɩra kãw za ɩ, bɛ mɩ́ lɔb ʋ na bɛr yẽw a nɩbɛ nɛbr ɩ gbɛɛ.
40005014	A nyɩɩm a, nyɩmɛ n'ɩ a tẽ-daa cãa. Tẽ-kpɛ̃ɛ na be tãw zu a, kʋ̃ tʋ̃ɔ sɔwlɩ ɛ.
40005015	Bɛ bɛ mɩ́ tɔ̃w fɩ̃tɩlɛ ɛ de dʋw vɔblɩ pàw ɛ. Bɛ nɩ̃ɛ na mɩ́ dɔwl ʋ a ʋ dɔwlʋ zie, ʋ caalɛ a bɛlɩ dem za na be a dĩ̀ó a.
40005016	Lɛ mɩ̀ n'a, a nyɩ cãa, ʋ caalɛ a nɩsaalbɛ, kɛ̀ bɛ tʋ̃ɔ nyɛrɛ a nyɩ ɩ-vɩɛlɩ ɛ íre a nyɩ Sãà na be a tẽ-vla pʋɔ a yúor-vɩɛlʋ-danʋ.»
40005017	«Nyɩ taa tɩɛrɛ k'ɩ̃ɩ wa na k'ɩ̃ɩ wa ír a Mõyiir-Wulu nɩ a Naaŋmɩn-ƴɛr-manbɛ wulu bɛr ɛ. Ɩ̃ bɛ wa k'ɩ̃ɩ wa ír a bɛr ɛ, ɩ̃ nɩ̃ɛ na wa k'ɩ̃ɩ wa ɩ a za tu tɩ ɓɩɩlɩ.
40005018	Yel-mɩŋa sɩza, ɩ̃ yere na kʋ̀rɛ nyɩ: a lɛn daar za a salom nɩ a tẽw na na cãa be a, kan-bi-pʋrɩ kãw za nɩ kan-bi-ŋmale kãw za kʋ̃ yi zaa a Wulu pʋɔ ɩ, ɛ gu a yele za baarʋ daar.
40005019	A lɛ so, sob nɛ na zawrɛ a nɛ-ƴãwnɩ pʋɔ nɔ-pʋrɩ woro sawfʋ a, ɛ wule a ʋ taabɛ bɛ mɩ̀ ɩrɛ a lɛ a, ʋ na ɩ n a pʋrɩ za a tẽ-vla-naalʋ pʋɔ; ɛ cɛ sob nɛ za na sawr a a, ɛ wule a ʋ taabɛ bɛ mɩ̀ sawr a, ʋ na ɩ n kpɛ̃ɛ a tẽ-vla-Naalʋ pʋɔ.
40005020	Ɩ̃ sɩrɩ na yere kʋ̀rɛ nyɩ: a nyɩ yel-mɩnʋ bɛ wa zuo a Naaŋmɩn-Wulu-sɛ-sɛbrbɛ dem nɩ a Farizɩ̃ɛ mɩnɛ dem a, nyɩ kʋ̃ kpɛ a tẽ-vla-Naalʋ pʋɔ ɩ.»
40005021	«Nyɩ wõ na kɛ́ bɛ tɩ yel a kʋ̀ a tɩ sãakʋm mɩnɛ: ‹Fʋ kʋ̃ kʋ́ nɩr ɛ; sob nɛ wa kʋ́ nɩr a, ʋ na cen nɩ ƴɛrʋ-maalʋ zie.›
40005022	Ɛ cɛ mãa yere na kʋ̀rɛ nyɩ: sob nɛ za na nyɛ̃ nɩ a ʋ yɛb suur a, na cen nɩ ƴɛrʋ-maalʋ zie tɩ yel a pɛr; nɩr wa yel a ʋ yɛb: ‹Dãbol ŋa!› ʋ sob na cen nɩ a ƴɛrʋ-dɩb-lãw-kpɛ̃ɛ niŋé. Ɛ nɩr wa yel ʋ: ‹Yãyaar sob ŋa!› ʋ na sɛwnɩ nɩ tẽ-faa vũu pʋɔ kpɛb.
40005023	A na ɩ a ŋa a, fʋ̃ʋ wa cere nɩ a fʋ bawr-maal-bom a bawr-maal-kuur pɛr, ɛ a be fʋ tɩ tɩɛrɩ bãwnɩ a k'aa fʋ yɛb tɛr ɩ fʋ nɩ bom a,
40005024	bɛr a fʋ bawr-maal-bom a bawr-maal-kuur niŋé, ɛ cen fʋ̃ʋ nɩ a fʋ yɛb lɛ tɩ kpɛ taa baarɩ, al pùorí, lɛb wa wa de a fʋ bawr-maal-bom kʋ̀ a Naaŋmɩn.
40005025	Ɩ fʋ̃ʋ nɩ a fʋ dɔ̃ sob wõ taa fɔ̃w, nyɩ na cãa be a sɔr zu cere a ƴɛrʋ-maalʋ zie a; alɛ bɛ ɩ lɛ, ʋ nãá mab a nyɔw fʋ kʋ̀ a ƴɛr-maalɛ, a ƴɛr-maalɛ de b kʋ̀ a polisie mɩnɛ, bɛ lɔb fʋ ƴãw gaso pʋɔ.
40005026	Yel-mɩŋa sɩza, ɩ̃ yere na kʋ̀rɛ fʋ: fʋ̃ʋ bɛ wa ya tɩ tɔ a wɛ-bi-pɛ-baara a, fʋ bɛ be za na yi a be ɩ.»
40005027	«Nyɩ wõ na kɛ́ bɛ tɩ yel a: ‹Fʋ kʋ̃ gã nɩ a fʋ tɔ pɔw ɛ.›
40005028	Ɛ cɛ mãa yere na kʋ̀rɛ nyɩ: nɩr wa jɩrɛ ʋ tɔ pɔw vɔl-jɩrʋ a, ʋ gã nɩ ʋ na baarɩ a ʋ tɩɛrʋ pʋɔ.
40005029	A fʋ dʋrʋ mimir wa tawr fʋ ƴãwn yel-bier pʋɔ a, 'lòw ír lɔb bɛr ʋ zãá nɩ fʋ; a fʋ ƴãgan zie kãw saa sãw a, alɛ sa bɛ na na lɔb fʋ fʋ za ƴãw a tẽ-faa pʋɔ a.
40005030	Ɛ a fʋ dʋrʋ nũu wa tawr fʋ ƴãwn yel-bier pʋɔ a, ŋmãa ʋ lɔb bɛr ʋ zãá nɩ fʋ; a fʋ ƴãgan ɓɛrmɛ been kãw saa sãw a, alɛ sa bɛ na na lɔb fʋ fʋ za ƴãw a tẽ-faa pʋɔ a.»
40005031	«Bɛ mɩ̀ cãa na lɛ yel: ‹Nɩr wa zawrɛ a ʋ pɔw bɛrɛ a, ʋ maalɩ a zawr-bɛrʋ sɛbɛ kʋ̀ ʋ.›
40005032	Ɛ cɛ mãa yere na kʋ̀rɛ nyɩ: sob nɛ za na zawrɩ a ʋ pɔw bɛr, ɛ a bɛ ɩ kul-taa na bɛ tɛr sɔr a ƴãw n'a a, ʋ ƴãw ʋ na ʋ na maalɩ pɔw-gaa yel-bier. Ɛ nɩr wa kul pɔw bɛ na zawrɩ bɛr a, ʋ maal ɩ pɔw-gaa yel-bier.»
40005033	«Nyɩ cãa na lɛ wõ kɛ́ bɛ tɩ yel ɩ a tɩ sãakʋm mɩnɛ: ‹Fʋ kʋ̃ pɔ ɛ bɛ ír a fʋ pɔɛ ɛ, ɛ cɛ fʋ na ír ɩ a pɔɛ za fʋ na pɔ n a Sore a bɛr.›
40005034	Ɛ cɛ mãa yere na kʋ̀rɛ nyɩ: nyɩ ta mɩ́ pɔ towtow ɛ; nyɩ ta mɩ́ pɔ n a salom ɛ, a Naaŋmɩn naalʋ da-kɔw n'ʋ;
40005035	nyɩ ta mɩ́ pɔ n a tẽsɔw ɛ, a ʋ gbɛɛ dɔwlʋ zie n'a; nyɩ ta mɩ́ pɔ n a Zeruzalɛm ɛ, a Na-kpɛ̃ɛ tẽ-kpɛ̃ɛ n'ʋ.
40005036	Mɩ̀ ta mɩ́ pɔ n a fʋ zu ɛ, fʋ kʋ̃ tʋ̃ɔ ɩ a fʋ zukɔbr been kãw za ʋ pɛlɩ bɩɩ sɔb ɛ.
40005037	Ʋ̃ʋ wa n'a a, nyɩ yel: ‹Ʋ̃ʋ›; ʋ̃ʋ'hʋ̃ wa n'a a, nyɩ yel: ‹Ʋ̃ʋ'hʋ̃›, a tɛwr a; yɛr-dɔwla za mɩ́ yi n a Faalʋ-sob zie.»
40005038	«Nyɩ wõ na kɛ́ bɛ tɩ yel a: ‹Nɩr wa kpol fʋ mimir a, fʋ̃ʋ mɩ̀ kpol a ʋ mimir; ɛ nɩr wa ŋmɛ a fʋ nyɩ́ɩm ka a, fʋ̃ʋ mɩ̀ ŋmɛ a ʋ nyɩ́ɩm ka.›
40005039	Ɛ cɛ mãa yere na kʋ̀rɛ nyɩ: nɩr na ɩrɛ a kpɩɛr nyɩ a, nyɩ ta mɩ́ yaa a san ɛ. Nɩr wa ɓa fʋ a dʋrʋ kɔrɩ́ a, fʋ̃ʋ lɛ cɩɩlɩ a gʋba kɔr kʋ̀ ʋ ʋ ɓa.
40005040	Ɛ nɩr wa bɔbr k'ʋʋ maal ɩ fʋ ƴɛrʋ de a fʋ kpale a, bɛr ʋ a fʋ kpar-kpɛ̃ɛ ƴãw pʋɔ.
40005041	Nɩr wa fɛrɛ fʋ kɛ́ fʋ de a ʋ tuor tuo cen nɩ kilo been a, ɩ nyɩ cen kilo ayi.
40005042	Nɩr wa zɛlɛ bom a fʋ zie a, kʋ̀ ʋ, ɛ ta gur pùor cɔw a sob nɛ na bɔbr pɛ̃wfʋ a fʋ zie a ɩ.»
40005043	«Nyɩ wõ na kɛ́ bɛ tɩ yel a: ‹Fʋ na nɔnɛ nɩ a fʋ tɔ sob, ɛ hɩ̃ɛn a fʋ dɔ̃ sob.›
40005044	Ɛ cɛ mãa yere na kʋ̀rɛ nyɩ: nyɩ nɔnɛ a nyɩ dɔ̃ dem, ɛ puore kʋ̀rɛ a bɛlɩ dem na dɔwrɛ nyɩ a.
40005045	Lɛ n'a nyɩ na sɩrɩ ɩ a nyɩ Sãà na be a tẽ-vla pʋɔ a bibiir; bʋ̃ʋ n'ʋ vɛ̃, ʋ mɩ́ ɩ n a ʋ mʋ̃tɔ̃w pur a poto-dem nɩ a nɩ-vɩɛlɩ ƴãw, ɛ ɩ a saa mĩ kʋ̀ a nɩ-mɩn nɩ a bɛlɩ dem na bɛ ɩ nɩ-mɩn a.
40005046	Nyɩmɛ wa nɔnɛ a bɛlɩ dem na nɔnɛ nyɩ a tɛwr a, bʋ̃ʋ maalʋ n'a nyɩ na páw a Naaŋmɩn zie? A zuru-yar-dierbɛ tɛɛ za mɩ̀ ɩrɛ nɩ a lɛ!
40005047	Ɛ nyɩmɛ wa puore a nyɩ yɛbr tɛwr a, yel-sɩza buor sob ʋ nyɩ mɩ́ maalɩ? A tɩbɛ dem tɛɛ za mɩ̀ ɩrɛ nɩ a lɛ.
40005048	Lɛ so, a nyɩɩm a, nyɩ vɩɛl nyɩ za, mɛ̃ a lɛ a nyɩ tẽ-vla pʋɔ Sãà na vɩɛl ʋ za a.
40006001	«Nyɩ gùre nyɩ tʋɔra vla, taa wa tuur a nyɩ puoru yel-bɛrɛ kɛ́ a sãá a nɩbɛ nyɛ̃ nyɩ ɛ, alɛ bɛ ɩ lɛ, nyɩ kʋ̃ páw maalʋ a nyɩ Sãà na be a tẽ-vla pʋɔ a zie ɩ.
40006002	A na ɩ a ŋa a, fʋ̃ʋ wa kʋ̀rɛ bom nɩ-kɔmɛ̃ a, ta ɩrɛ gɔmɛ̃ a nɩbɛ niŋé mɛ̃ a lɛ a nɩsaal-libelibe na mɩ́ ɩrɛ a puoru-diru pʋɔ nɩ a sɛɛ pʋɔ, k'aa nɩbɛ tʋ̃ɔ danɛ bɛ a ɩ; yel-mɩŋa sɩza, ɩ̃ yere na kʋ̀rɛ nyɩ, bɛ páw nɩ a bɛ maalʋ baarɩ.
40006003	Fʋ̃ʋ a, fʋ̃ʋ wa kʋ̀rɛ bom nɩ-kɔmɛ̃ a, a fʋ gʋba nũu, ʋ ta bãw ʋlɩ bom nɛ a fʋ dʋrʋ nũu na ɩrɛ a ɩ.
40006004	A ŋa n'a a fʋ nɩ-kɔmɛ̃ sõwfʋ na sɔwlɩ, ɛ a fʋ Sãà Naaŋmɩn na mɩ́ nyɛ̃ bom za na sɔwlɩ a, na maalɩ fʋ na.»
40006005	«Nyɩmɛ wa puore a, nyɩ ta mɩ́ ɩrɛ mɛ̃ a nɩsaal-libelibe a ɩ: bɛ mɩ́ nɔnɛ na kɛ bɛ ar sa-ƴẽwn a puoru-diru pʋɔ nɩ a sɔ-carɩ pʋɔ puore, k'aa nɩbɛ za tʋ̃ɔ nyɛ̃ bɛ. Yel-mɩŋa sɩza, ɩ̃ yere na kʋ̀rɛ nyɩ, bɛ páw nɩ a bɛ maalʋ baarɩ.
40006006	Fʋ̃ʋ a, fʋ̃ʋ wa puore a, kpɛ tɔl a fʋ di-pɛ-baara za pʋɔ, pàw a pan ɛ puore a fʋ Sãà Naaŋmɩn na be a be, a zi-sɔwla ʋl pʋɔ a. A fʋ Sãà Naaŋmɩn na mɩ́ nyɛ̃ bom za na sɔwlɩ a, na maalɩ fʋ na.
40006007	Nyɩmɛ mɩ́ wa puore a, nyɩ ta mɩ́ puule a ƴɛr-been kʋra lɛ mɛ̃ a tɩbɛ dem a ɩ: bɛ mɩ́ manɛ kɛ bɛlɛ wa ƴɛrɛ yaga a n'a a Naaŋmɩn na de a bɛ puoru.
40006008	A na ɩ lɛ a, nyɩ ta ɩrɛ mɛ̃ a bɛl a ɩ, a nyɩ Sãà Naaŋmɩn mɩ́ bãw nɩ a nyɩ bʋ̃-bɔbra ɛ nyɩ bɛ zɛlɩ ʋ sɛr ɛ.
40006009	A na ɩ lɛ a, a nyɩɩm, nyɩ mɩ́ puore a ŋa: ‹Tɩ Sãà na be a tẽ-vla pʋɔ, a nɩbɛ za, bɛ bãw kɛ fʋ̃ʋ n'ɩ a Naaŋmɩn na ɩ sõw a,
40006010	a fʋ naalʋ, ʋ wa, a fʋ pʋ-tɩɛrʋ, ʋ maalɩ a tẽw zu mɛ̃ a tẽ-vla pʋɔ a.
40006011	Kʋ̀ tɩ a dɩ̃a dɩb tɩ na bɔbr a.
40006012	Dɩ a tɩ sãwna suur kʋ̀ tɩ, mɛ̃ a lɛ a tɩɩm tɛɛ za na mɩ́ dɩ suur kʋ̀ a bɛlɩ dem na sãw tɩ a.
40006013	Ta saw a bɛlʋ ta tɩ ɛ, ɛ faa tɩ a Faalʋ-sob nuru pʋɔ. [Fʋ̃ʋ sɩrɩ so naalʋ nɩ kpɛnʋ nɩ danʋ, a yome yome za. Amɛn.]›
40006014	Sɩza n'a, nyɩmɛ mɩ́ wa dɩ a nɩsaalbɛ sãwna suur kʋ̀ bɛ a, a nyɩ Sãà na be a tẽ-vla pʋɔ a, mɩ̀ na mɩ́ dɩ n a nyɩ sãwna suur kʋ̀ nyɩ.
40006015	Ɛ cɛ nyɩmɛ bɛ mɩ́ wa dɩ a nɩsaalbɛ sãwna suur kʋ̀ bɛ a, a nyɩ Sãa mɩ̀ kʋ̃ dɩ a nyɩ sãwna suur kʋ̀ nyɩ ɛ.»
40006016	«Nyɩmɛ mɩ́ wa tɛr a mʋta-tuo a, nyɩ ta mɩ́ kʋɔlɛ mɛ̃ a nɩsaal-libelibe a ɩ, bɛ mɩ́ sãw nɩ niwn k'aa nɩbɛ za nyɛ̃ bɛ na tɛr a mʋ̃ta-tuo a. Yel-mɩŋa sɩza, ɩ̃ yere na kʋ̀rɛ nyɩ, bɛ páw nɩ a bɛ maalʋ.
40006017	Ɛ cɛ fʋ̃ʋ a, fʋ̃ʋ wa tɛr a mʋta-tuo a, fʋ̃ʋ pɛw a fʋ niwn ɛ zɛ a fʋ zu kãa-nyũu,
40006018	a nɩbɛ ta bãwnɩ a fʋ na tɛr mʋta-tuo a ɩ, a fʋ Sãà Naaŋmɩn na nyɛrɛ bom za na sɔwlɩ a, na maalɩ fʋ na.»
40006019	«Nyɩ ta bɔbr na-bome gbõne taa a tẽw zu ka, mɔwr nɩ zãzule na mɩ́ sãwnɛ bɛrɛ, ɛ a nyãnyuwr mɩ́ kar a pamɛ ɛ kpɛ zu a ɩ.
40006020	Nyɩ nɩ̃ɛ bɔbr na-bome gbõne taa a tẽ-vla pʋɔ, be mɔwr nɩ zãzule na bɛ sãwnɛ bɛrɛ a, ɛ nyãnyuwr bɛ karɛ a pamɛ bɛrɛ ɛ zure a.
40006021	A be a fʋ na-bome na be a, be n'a a fʋ tɩɛrʋ mɩ̀ na be.»
40006022	«A mimie n'ɩ a ƴãgan fɩ̃tɩlɛ. A fʋ mimie wa ɩ mimi-kpɛn a, a fʋ ƴãgan za na be n cãa pʋɔ;
40006023	ɛ cɛ a fʋ mimie wa ɩ mimi-sãwnɩ a, a fʋ ƴãgan za na be n lige pʋɔ. A na ɩ lɛ a, a cãa na be a fʋ pʋɔ a, wa ɩ lige a, nyɛ̃ lige na pãa sɛw a!»
40006024	«Nɩr za kʋ̃ tʋ̃ɔ ɩ na-mɩnɛ ayi tõ-tõ-bie ɩ: ʋ na hɩ̃ɛn nɩ a dãw-niwn sob, ɛ nɔnɛ a ayi sob; bɩɩ ʋ na tu n a kãw pùor, ɛ bɛr a kãw. Nyɩ kʋ̃ tʋ̃ɔ lãw ɩ a Naaŋmɩn nɩ a libir tõ-tõ-biir ɛ.»
40006025	«Lɛ so, ɩ̃ yere kʋ̀rɛ nyɩ: a nyɩ nyɔ-vʋʋrʋ ƴãw a, nyɩ ta tɩɛrɛ bʋ̃ʋ n'ʋ nyɩ na dɩ ɛ; ɛ a nyɩ ƴãgan ƴãw a, nyɩ ta tɩɛrɛ bʋ̃ʋ n'ʋ nyɩ na su ɛ. A nyɔ-vʋʋrʋ bɛ zuo a bʋ̃-dɩrɩ ɛ? Ɛ a ƴãgan bɛ zuo a bʋ̃-suuri ɛ?
40006026	Nyɩ nyɛ̃ a mʋ̃ɔ pʋɔ lili a, a bɛ bʋ̀rɛ ɩ, bɛ cɩɛr ɛ, bɛ suur bowe pʋɔ ɩ, ɛ a nyɩ Sãà na be a tẽ-vla pʋɔ a, guole a; nyɩ bɛ zuo a lili polpol lɛ ɩ?
40006027	Nyɩ buor sob ʋ na tɩɛrɛ za, wa ɩ a ʋ nyɔ-vʋʋrʋ ʋ wõwme dɔwlɩ blã?
40006028	A bʋ̃-suuri ƴãw a, bʋ̃ʋ n'ʋ so nyɩ mɩ́ dɩ tuo tɩɛrɛ? Nyɩ jɩr nyɛ̃ a lɛ a poru mɔ̃-puuru na mɩ́ bule ìre a: a bɛ tone wone tuo ɛ, bɛ wobr pɛnɛ ɩ,
40006029	ɛ cɛ mãa n'ʋ yere kʋ̀rɛ nyɩ, a Salomɔ̃ tɔr za, nɩ a ʋ dɛpaalʋ vɩɛlʋ za, bɛ tɩ su ta a mɔ̃-puuru a ŋa been kãw za ɩ.
40006030	A Naaŋmɩn mɩ́ wa su a poru pʋɔ mʋ̃ɔ a ŋa a, al na mɩ́ be dɩ̃a ɛ bio bɛ na lɔb a ƴãw vũùmí a, ʋ na ɩ n ŋmɩn kʋ̃ su nyɩ vla zuo lɛ, nyɩɩm a Naaŋmɩn-sawfʋ na bɛ saalɩ a!
40006031	A na ɩ lɛ a, nyɩ ta mɩ́ dɩ tuo tɩɛrɛ yere nɩ: bʋ̃ʋ n'ʋ tɩ na dɩ? Bʋ̃ʋ n'a tɩ na nyũ? Bʋ̃ʋ n'ʋ tɩ na su ɛ?
40006032	Tɩbɛ dem nɛ bɛ mɩ́ bɔbr a a ŋa za kʋra lɛ. Ɛ cɛ a nyɩ Sãà na be a tẽ-vla pʋɔ a, bãwnɩ a na nyɩ na tɛr a a ŋa za yel-ɩra a.
40006033	Nyɩ mɩ́ de niwn bɔbr a Naaŋmɩn-Naalʋ nɩ a ʋ nyɔ-vʋʋr-vla, ʋʋ na kʋ̀ nyɩ nɩ a al za na baa cɛ a dɔwlɩ.
40006034	A na ɩ lɛ a, nyɩ ta zɔrɛ dɛ̃bɩ̃ɛ a bio ƴãw ɛ, a bio na tɛr ɩ a ʋ mɩŋa tɩɛrʋ. Bibir za nɩ ʋ balʋ.»
40007001	«Nyɩ taa bãwnɛ nɩr kãw za yele ɩ, ɛ a Naaŋmɩn mɩ̀ kʋ̃ bãw a nyɩ dem ɛ.
40007002	A lɛ nyɩ na sɩrɩ bãwnɛ a nyɩ taabɛ yele a, lɛ n'a a Naaŋmɩn mɩ̀ na bãw a nyɩ dem kʋ̀ nyɩ; a bʋ̃-mána ʋl nyɩ na tɛr manɛ nɩ a, ʋlɛ n'ʋ ʋ mɩ̀ na man nɩ kʋ̀ nyɩ.
40007003	Bʋ̃ʋ n'ʋ so fʋ jɩrɛ a sawle na be a fʋ yɛb mímírí a, ɛ nɩ̃ɛ bɛ nyɛ̃ a wɛw na be a fʋ dem pʋɔ a?
40007004	Ŋmɩŋmɩn n'a fʋ na tʋ̃ɔ yel a fʋ yɛb: ‹Ɩ ɩ̃ ír sawle bɛr a fʋ mímírí›, ɛ wɛw nɩ̃ɛ be a fʋ dem pʋɔ?
40007005	Nɩsaal-libelibe ŋa, ír a wɛw bɛr a fʋ mímírí baarɩ, lɛ n'a fʋ na nyɛrɛ ír a sawr bɛr a fʋ yɛb mímírí.»
40007006	«Nyɩ ta mɩ́ de a bʋ̃-sõw ƴãw baar ɛ, nyɩ mɩ̀ ta mɩ́ lɔb a nyɩ lɛgɛ ƴãw dobaar ɛ, a nãá mab a nɛb a, ɛ lɩɛbɩ a nyɩ ƴãw.»
40007007	«Nyɩ mɩ́ zɛlɩ, bɛ na kʋ̀ nyɩ na; nyɩ mɩ́ bɔbr, nyɩ na páw na; nyɩ mɩ́ kpawrɩ a pan, bɛ na yuo nyɩ na.
40007008	Sob nɛ za na zɛlɛ a, bɛ mɩ́ kʋ̀ ʋ na, sob nɛ za na mɩ́ bɔbr a, ʋ mɩ́ páw na; sob nɛ za na kpawrɛ a pan a, bɛ mɩ́ yuo ʋ na.
40007009	A nyɩ buor sob ʋ, a bie na zɛlɛ dipɛ̃ ʋ de kʋsɩɛr kʋ̀ ʋ?
40007010	Bɩɩ ʋ na zɛlɛ zʋ́m, ʋ nyɔw waab kʋ̀ ʋ?
40007011	A nyɩɩm na ɩ nɩ-faar a, nyɩmɛ wa bãw bʋ̃-vɩɛlɩ mɩ́ kʋ̀ a nyɩ bibiir a, ŋmɩŋmɩn za n'a a nyɩ Sãà na be a tẽ-vla pʋɔ a, kʋ̃ kʋ̀ bʋ̃-vɩɛlɩ zuo lɛ, a bɛlɩ dem na zɛlɛ ʋ a?
40007012	A na ɩ lɛ a, bom nɛ za nyɩ na bɔbr k'aa nɩbɛ ɩrɛ a nyɩ zie a, nyɩ mɩ́ ɩrɛ a bɛ zie: a Wulu na be a Mõyiir-Wulu sɛbɛ pʋɔ nɩ a Naaŋmɩn-ƴɛr-manbɛ sɛbr pʋɔ a n'ɩ a ŋa.»
40007013	«Nyɩ tu a dɩ̃dɔr fɩɩra ƴãw kpɛ. Bʋ̃ʋ n'ʋ vɛ̃, a bɔrʋ dɩ̃dɔr yɛlmɛ̃ na, ɛ a ʋ sɔr ɩ mɔlɛ, ɛ nɩ-yaga nɛ bɛ tuur ʋ.
40007014	Ɛ cɛ a nyɔ-vʋʋrʋ dɩ̃dɔr ɩ n fɩɩra, ɛ a ʋ sɔr kpɛmɛ, ɛ nɩbɛ blã lɛ n'a mɩ́ nyɛ̃ ʋ.»
40007015	«Nyɩ gùre nyɩ tʋɔra a Naaŋmɩn-ƴɛr-man-bɛlɛ-bɛlɛ mɩnɛ ƴãw. Bɛ mɩ́ sɔwl ɩ bɛ tʋɔra ɩ mɛ̃ pi-nyan a, waar a nyɩ zie, ɛ cɛ a bɛ pʋ̃ɔmɩ́ bɛ ɩ wɛ-ba-karɩ.
40007016	A bɛ ɩ-ɩrɩ zie n'a nyɩ na bãw bɛ. Ãa dãw pɔr divɛ̃ tɩɩr wɔ̃mɛ gɔ-tɩɛ zu, bɩɩ pɔr kãkamɛ sãsã-tɩɛ zu?
40007017	Tɩ-vla za mɩ́ wɔ̃ n wɔ̃-vɩɛlɩ, ɛ tɩ-sãwna wɔ̃ wɔ̃-faar.
40007018	Tɩ-vla kʋ̃ tʋ̃ɔ wɔ̃ wɔ̃-faar ɛ, ɛ́ tɩ-sãwna mɩ̀ kʋ̃ tʋ̃ɔ wɔ̃ wɔ̃-wɩɛlɩ ɛ.
40007019	Tɩɛ nɛ za na bɛ wɔ̃nɛ wɔ̃-vɩɛlɩ a, bɛ mɩ́ cɛ ʋ na lɔb ƴãw vũùmí.
40007020	A na ŋmɛ̃ a ŋa a, a bɛ ɩ-ɩrɩ zie n'a nyɩ na bãw a Naaŋmɩn-ƴɛr-man-bɛlɛ-bɛlɛ mɩnɛ.»
40007021	«A bɛlɩ dem na mɩ́ yere a ɩ̃ zie: ‹Sore e, Sore e›, bɛlɛ bɛ nɛ bɛ na kpɛ a tẽ-vla-naalʋ pʋɔ ɩ, a bɛl na maalɛ a ɩ̃ Sãà na be a tẽ-vla pʋɔ a pʋ-tɩɛrʋ a, bɛlɛ nɛ bɛ na kpɛ a tẽ-vla-Naalʋ pʋɔ.
40007022	A ƴɛrʋ-maalʋ bibir a, nɩ-yaga na yere nɩ a ɩ̃ zie: ‹Sore e, a fʋ yúor ƴãw bɛ tʋ̃ɔ n'a tɩ tɩ ƴɛr Naaŋmɩn-ƴɛr-manbɛ ƴɛrʋ ɛ? A fʋ yúor ƴãw bɛ tʋ̃ɔ n'a tɩ tɩ diw kɔ̃tɔmɛ ɩ? A fʋ yúor ƴãw bɛ tʋ̃ɔ n'a tɩ tɩ maalɩ nɔ-ɓãa-yele yaga ɩ?›
40007023	Lɛ n'a ɩ̃ na yel kʋ̀ bɛ: ‹Ɩ̃ bɛ dãw bãw nyɩ towtow ɛ, nyɩ cen taw zaa a ɩ̃ zie, nyɩɩm na ɩrɛ ɩ-faar a!› »
40007024	« A na ɩ a ŋa a, nɩr za na bɛrɛ wone a ƴɛr-bie a ŋa ɩ̃ na ƴɛr a ƴɛrɛ ŋa ɛ tuur a a, ʋ ŋmɛ̃ na taa nɩ yã-bãwnɛ na ŋmãa a ʋ yir kʋsɛ-pan zu a.
40007025	A saa mĩ na, a kʋ̃ɔnɩ da taa siw, sɛsɛb-bɛrɛ fu na ŋmɛ a yir ŋa, ʋʋ bɛ lo ɩ: bɛ sʋ̃ɔ́ nɩ a ʋ pɛr kʋsɩɛr zu.
40007026	Ɛ nɩr za na bɛrɛ wone a ƴɛr-bie a ŋa ɩ̃ na ƴɛr a ƴɛrɛ ŋa ɛ bɛ tuur a, ʋ ŋmɛ̃ na taa nɩ dãbol na ŋmãa a ʋ yir biire zu a.
40007027	A saa mĩ na, a kʋ̃ɔnɩ da taa siw, sɛsɛb-bɛrɛ fu na ŋmɛ a yir ŋa ʋ lo, lo sãw ʋ za.»
40007028	A Yeezu na tɩ ƴɛr a ƴɛrʋ a ŋa za baarɩ a, nʋɔr tɩ ɓãa nɩ a zu-sɛbla a ʋ wulu ƴãw;
40007029	ʋ bɛ tɩ wule bɛ mɛ̃ a bɛ Naaŋmɩn-Wulu-sɛ-sɛbrbɛ a ɩ, ʋ tɩ wule bɛ na mɛ̃ nɩr na tɛr a wulu fãw a.
40008001	A Yeezu na tɩ yi a tãw zu siwr a, nɩ-yaga yaga tɩ tu ʋ na.
40008002	Bɛ wa bere na kɔ̃w kãw taw pɩɛl ʋ, lo gbĩ dume a ʋ niŋé ɛ yel ʋ: «Sore e, fʋ̃ʋ wa bɔbr a, fʋ na tʋ̃ɔ na ɩ ɩ̃ lɛb vɩɛl.»
40008003	A Yeezu tɩ dɔl ɩ nũu tɔ n ʋ ɛ yel: «Ɩ̃ bɔbr a, lɛb vɩɛl.» Ɛ daadaa lɛ, a ʋ kɔnʋ baarɩ.
40008004	Al pùorí, a Yeezu tɩ yel ʋ na: «Taa wa nanɩ manɛ a yel ŋa kʋ̀rɛ nɩr za ɩ. Ɛ cɛ cen a bawr-maalɛ tɩ jɩr fʋ kaa, ɛ fʋ tɩr a bawr-maal-bom ʋl a Mõyiir na yel kɛ bɛ mɩ́ tɩr a, a wul bɛ za kɛ fʋ lɛb a vɩɛl.»
40008005	A Yeezu na tɩ kpɩɛr a Kafarnawɔm tẽw pʋɔ a, sojarɩ kʋba nɩ-kpɛ̃ɛ kãw tɩ taw na pɩɛl ʋ zɛlɛ ʋ yãayãa
40008006	yere nɩ: «Sore e, a ɩ̃ tõ-tõ-bie gbɛr a gã a yir, ʋ wone nɩ tuo yaga za.»
40008007	A Yeezu tɩ yel ʋ na: «Ɩ̃ na cen na tɩ sanɩ ʋ.»
40008008	Ɛ cɛ a sojarɩ kʋba nɩ-kpɛ̃ɛ tɩ lɛb a yel: «Sore e, ɩ̃ bɛ sɛwnɩ kɛ fʋ wa kpɛ a ɩ̃ yir ɛ, ɛ cɛ ƴɛr ƴɛr-bi-been yõ ɛ a ɩ̃ tõ-tõ-bie na sanɩ na.
40008009	Mãa mɩŋa tɛr ɩ nɩ-bɛrɛ, ɛ mɩ̀ dɩ nɩ-kpɛ̃ɛnʋ sojarɩ zu. Ɩ̃ mɩ́ yel ɩ a kãw: ‹Cen›, ʋ cen; ɛ yel a ƴẽn sob: ‹Wa›, ʋ wa, ɛ yel a ɩ̃ tõ-tõ-bie: ‹Ɩ bom ŋa›, ʋ ɩ ʋ.»
40008010	A Yeezu na tɩ wõ a ƴɛr-bie a ŋa a, ʋ nyɔw nɩ nʋɔr, ɛ yel a bɛlɩ dem na tɩ tuur ʋ a: «Yel-mɩŋa sɩza, ɩ̃ yere na kʋ̀rɛ nyɩ: ɩ̃ bɛ nyɛ̃ a Naaŋmɩn-sawfʋ ŋa tɔ nɩr kãw za zie a Ɩsɩrayɛl tẽw pʋɔ ɩ.
40008011	Ɩ̃ yere na kʋ̀rɛ nyɩ, nɩ-yaga na yi n saa-pɛrɩ́ nɩ mʋ̃tɔ̃w-kpɛb-zie wa lãw nɩ a Abraham nɩ a Ɩzaakɩ nɩ a Zakɔb a tẽ-vla-naalʋ cuw dɩb pʋɔ,
40008012	ɛ́ bɛ nɩ̃ɛ diw a tẽ-vla-Naalʋ bibiir bɛr yẽw lige pʋɔ; be n'a bɛ na kone 'wɔbr ɩ nyɩ́mɛ́.»
40008013	Al pùorí, a Yeezu tɩ yel ɩ a sojarɩ kʋba nɩ-kpɛ̃ɛ: «Kule! A tu a fʋ zie mɛ̃ a lɛ fʋ na saw de a!» Ɛ a pɛr nɛ pʋɔ, a ʋ tõ-tõ-bie tɩ sanɩ na.
40008014	A Yeezu na tɩ cen Pɩɛr yir a, ʋ tɩ nyɛ̃ nɩ a Pɩɛr dɩɛm-mã ʋ gã nɩ ƴã-tʋlʋ.
40008015	Ʋ tɩ tɔ n a ʋ nũu, a ƴã-tʋlʋ bɛr ʋ, ʋ ìr kaarɛ a ʋ zie.
40008016	A zaanʋɔra na wa ta a, bɛ tɛr ɩ kɔ̃tɔ̃-ìrbɛ yaga wa n a Yeezu zie; ʋ tɩ diw nɩ a kɔ̃tɔ̃-faar nɩ ƴɛr-bi-been yõ ɛ sanɩ a baalbɛ za,
40008017	k'aa lɛ a Naaŋmɩn-ƴɛr-manɛ Ɩzayi na sɛb yel a, tʋ̃ɔ tu: «Ʋlɛ n'ʋ de a tɩ nɩ-kɔwlʋ, ɛ tuo a tɩ baalʋ.»
40008018	A Yeezu na tɩ nyɛ̃ a zu-sɛbla na ŋmãa viiri koli ʋ a, ʋ yel ɩ a ʋ po-tuurbɛ kɛ́ bɛ ɩ bɛ gãw a kʋ̃ɔ-kpɛ̃ɛ gãwn.
40008019	Naaŋmɩn-Wulu sɛ-sɛbrɛ kãw tɩ taw na ta yel ʋ: «Wul-wul-kara a, ɩ̃ na tuur fʋ nɩ zie nɛ za fʋ na cere a.»
40008020	A Yeezu tɩ sɔw ʋ na: «A tʋrbaar tɛr ɩ bɔwrɩ kpɩɛr, ɛ a mʋ̃ɔ pʋɔ lili tɛr cowr, ɛ cɛ a Nɩsaal Bie ʋl bɛ tɛr zie na mɩ́ gã pɩ̃ɛnɩ ɛ.»
40008021	A ʋ po-tuure ƴẽn sob kãw tɩ yel ʋ na: «Wul-wul-kara a, kʋ̀ m sɔr ɩ̃ cen tɩ ũù a ɩ̃ sãà baarɩ.»
40008022	Ɛ cɛ a Yeezu tɩ sɔw ʋ na: «Tuur mɛ̃, ɛ bɛr a kũuni bɛ ũune a bɛ kũuni.»
40008023	A Yeezu tɩ kpɛ n a gbor pʋɔ, ɛ a ʋ po-tuurbɛ bɩɛlɛ ʋ.
40008024	Bɛ wa bere na sɛsɛ-kpɛ̃ɛ kãw cɛr a kʋ̃ɔ-kpɛ̃ɛ zu, a kʋ̃ɔ mie tɩ faar na ìr pàw a gbor. Ɛ cɛ a Yeezu ʋl tɩ gúre na.
40008025	A ʋ po-tuurbɛ tɩ taw na ta sɩ̃wnɛ ʋ yere nɩ: «Sore e, faa tɩ, tɩ kpiir a!»
40008026	Ʋ tɩ yel bɛ na: «Bʋ̃ʋ n'ʋ so nyɩ zɔrɛ dɛ̃bɩ̃ɛ, nyɩɩm a Naaŋmɩn-sawfʋ na bɛ saalɩ a?» Lɛ n'a ʋ tɩ ìr ar ɛ tanɩ a sɛsɛb nɩ a kʋ̃ɔ-kpɛ̃ɛ, a zie ŋmãa vʋʋrʋ cɩ̃ɩɩ!
40008027	A nɩbɛ tɩ nyɔw nɩ nʋɔr yere nɩ: «Ãa n'ɩ a sob ŋa, a sɛsɛb nɩ a kʋ̃ɔ-kpɛ̃ɛ za wa sawr a ʋ nʋɔr?»
40008028	A Yeezu na tɩ gãw a kʋ̃ɔ-kpɛ̃ɛ ta a Gadara tẽw a, kɔ̃tɔ̃-ìrbɛ ayi kãw tɩ yi n yarʋ pʋɔ tuor ʋ. A bɛ po-tuolu zũú, nɩr za bɛ tɩ saw tuur a sɔr ʋl ɛ.
40008029	Bɛ tɩ ŋmɩɛr ɩ cɛlsɩ yere nɩ: «Bʋ̃ʋ n'a jɩrɛ fʋ, Naaŋmɩn Bie e? Fʋ wa na kɛ fʋ wa sɔbr tɩ niwn ɛ a daar bɛ ta sɛr ɛ?»
40008030	Zɩ̃ kɛ doba-yaga yaga tɩ ar a zãá blã a be bɔbr a bʋ̃-dɩrɩ.
40008031	A kɔ̃tɔmɛ tɩ zɛlɛ nɩ a Yeezu yere nɩ: «Fʋ̃ʋ wa diwr tɩ a, fʋ̃ʋ ƴãw tɩ cen tɩ kpɛ a dobaar a ŋa pʋɔ.»
40008032	A Yeezu tɩ yel a na: «Nyɩ cen.» A tɩ yi na cen tɩ kpɛ a dobaar pʋɔ. A dobaar za tɩ yi a tãw na ɩ cũgbulu a zu, ɛ dãw taa tɩ lo a kʋ̃ɔ-kpɛ̃ɛ pʋɔ tu kʋ̃ɔ.
40008033	A doba-cɩ̃ɩnbɛ tɩ zɔ na kul a tẽw pʋɔ tɩ manɩ a za, lãw nɩ a kɔ̃tɔ̃-ìrbɛ yele.
40008034	Lɛ n'a a tẽw dem za tɩ yi tuori a Yeezu; bɛ na wa nyɛ̃ ʋ a, bɛ zɛlɩ ʋ na k'ʋʋ yi zaa a bɛ tẽw pʋɔ.
40009001	A Yeezu tɩ kpɛ n a gbor lɛb gãw a kʋ̃ɔ-kpɛ̃ɛ cen a ʋ tẽw.
40009002	Nɩbɛ bɛ mɩnɛ tɩ tuo nɩ gbɛr bʋ̃-gana zu wa n a ʋ zie. A Yeezu na tɩ nyɛ̃ bɛ saw de Naaŋmɩn a, ʋ yel ɩ a gbɛr: «Ɩ̃ bie e, ɓãa ƴãw, a fʋ yel-bebe suur dɩ na.»
40009003	Zɩ̃ kɛ Naaŋmɩn-Wulu-sɛ-sɛbrbɛ bɛ mɩnɛ kãw tɩ tɩɛrɛ nɩ bɛ pʋɔ: «A nɩr ŋa tʋʋr ɩ Naaŋmɩn zʋmɛ!»
40009004	A Yeezu na tɩ bãw a bɛ tɩɛrʋ a, ʋ sowri bɛ na: «Bʋ̃ʋ n'ʋ so a tɩɛr-faar a ŋa be a nyɩ zie?
40009005	Abobe sob a ɩ mɔlɛ zuo, ɩ̃ na na yel: ‹A fʋ yel-bebe suur dɩ na›, bɩɩ ɩ̃ na na yel: ‹Ìr cere a?›
40009006	Ɩ̃ bɔbr a kɛ nyɩ bãwnɩ a, a Nɩsaal Bie tɛr ɩ a yel-bebe suur dɩ-kʋ̀b fãw a tẽw zu ka.» Lɛ n'a ʋ tɩ yel a gbɛr: «Ìr ɓaw a fʋ bʋ̃-gana kule nɩ a fʋ yir.»
40009007	A nɩr nɛ tɩ ìr a kul a ʋ yir.
40009008	A zu-sɛbla na tɩ nyɛ̃ a ŋa a, dɛ̃bɩ̃ɛ tɩ nyɔw bɛ na, ɛ̀ bɛ tɩ íre a Naaŋmɩn yúor-vɩɛlʋ-danʋ, ʋl na kʋ̀ a fãw ŋa tɔ a nɩsaalbɛ a.
40009009	A Yeezu na tɩ yi a be cere tɔlɛ a, ʋ nyɛ̃ nɩ dɛb kãw, a yúor na dɩ kɛ Matie a, ʋ zɩ̃ a ʋ tome zie, a zuru-yar deb zie. Ʋ tɩ yel ʋ na: «Tuur mɛ̃!» A Matie tɩ ìr a tu ʋ.
40009010	Zɩ̃ kɛ a Yeezu na tɩ be a Matie yir dɩrɛ a, zuru-yar-dierbɛ nɩ yel-bier-maalbɛ tɩ wa na wa lãw nɩ ʋlɛ nɩ a ʋ po-tuurbɛ dɩrɛ.
40009011	A Farizɩ̃ɛ mɩnɛ na tɩ nyɛ̃ a lɛ a, bɛ tɩ yel ɩ a ʋ po-tuurbɛ: «Bʋ̃ʋ n'ʋ so a nyɩ Wul-wul-kara lãw nɩ a zuru-yar-dierbɛ nɩ a yel-bebe dem dɩrɛ?»
40009012	A Yeezu na tɩ wõ a a, ʋ yel a: «Nɩ-kpɛn bɛ tɛr dɔwta yel-ɩra ɩ, baalbɛ nɛ bɛ mɩ́ tɛr a ʋ yel-ɩra.
40009013	Nyɩ cen tɩ zànɩ a Sɛb-sõw ƴɛr-bie a ŋa pɛr: ‹Nɩ-baal-zɔba n'a ɩ̃ bɔbr, bawr bɛ n'a ɩ.› Ɩ̃ sɩrɩ bɛ wa k'ɩ̃ɩ wa bʋɔlɩ nɩbɛ na tɩɛrɛ kɛ bɛ ɩ n nɩ-mɩn a ɩ, nɩbɛ na bãw kɛ bɛ ɩ n yel-bebe dem a bʋɔlʋ n'a ɩ̃ wa.»
40009014	A Zã-Bati po-tuurbɛ tɩ taw na ta a Yeezu zie sowr ʋ: «Bʋ̃ʋ n'ʋ so tɩɩm nɩ a Farizɩ̃ɛ mɩnɛ mɩ́ tɛr a mʋta-tuo, ɛ a fʋ po-tuurbɛ bɛl, bɛ mɩ́ tɛr?»
40009015	A Yeezu tɩ sɔw bɛ na: «Kul-taa cuw dem na tʋ̃ɔ na tɛr pʋ-sãwna lɛn daar za a dɛb-sãan na be a bɛ sɔgɔ a bɩɩ? Ɛ cɛ bibie waar a na vɩɛ, bɛ na ír a dɛb-sãan a bɛ sɔgɔ, lɛn daar a bɛ na mɩ́ tɛr a mʋta-tuo.
40009016	Bɛ bɛ dãw de pɛn-paala ɓe n kpar-kʋra ɩ; a pɛn-paala ŋa mɩ́ tawr ɩ a kpar-kʋra pɛn, a vʋɔr mɩ́ lɛb bãw yɛ̀lɩ̀.
40009017	Bɛ mɩ̀ bɛ dãw de divɛ̃ paala ƴãw wɔ-gbã-kore pʋɔ ɩ, alɛ bɛ ɩ lɛ, a wɔ-gban mɩ́ pur a, a divɛ̃ cir, ɛ a wɔ-gban sãw. Bɛ nɩ̃ɛ na mɩ́ ƴãw divɛ̃ paala wɔ-gbã-paalɛ pʋɔ, lɛ n'a a za ayi mɩ́ gã.»
40009018	A Yeezu na tɩ cãa ƴɛrɛ a a ŋa a bɛ zie a, Zifʋ mɩnɛ nɩ-kpɛ̃ɛ kãw tɩ taw na ta lo gbĩ dume a ʋ niŋé ɛ yel: «A ɩ̃ pɔwyale ŋmãa nɩ vʋʋrʋ a ƴɛrɛ ŋa, ɛ cɛ wa ír a fʋ nũu dɔwlɩ a ʋ zu, ʋʋ na lɛb a vʋʋrɛ.»
40009019	A Yeezu tɩ ìr a tuur ʋ, ʋlɛ nɩ a ʋ po-tuurbɛ.
40009020	Zɩ̃ kɛ pɔw kãw a sɩɛ na tɩ cire maalɩ yome pie nɩ ayi a, tɩ yi n a pùorí wa tɔ a Yeezu kparʋ zʋɔrɛ.
40009021	Ʋ tɩ yere nɩ ʋ tʋɔra: «Mãa tʋ̃ɔ ɩ mɛ̃ ɩ̃ páw nɩ a ʋ kparʋ tɛwr tɔ a, ɩ̃ na sanɩ na.»
40009022	Ɛ cɛ a Yeezu na tɩ lɩɛbɩ nyɛ̃ ʋ a, ʋ yel ʋ na: «Ɩ̃ pɔwyaa a, ta zɔrɛ dɛ̃bɩ̃ɛ ɩ, a fʋ Naaŋmɩn-sawfʋ faa fʋ na.» Ɛ a pɛr nɛ pʋɔ, a pɔw baalʋ tɩ sanɩ na.
40009023	A Yeezu na tɩ ta a nɩ-kpɛ̃ɛ yir a, ʋ nyɛ̃ nɩ nɩbɛ na pɛblɛ weli a, nɩ zu-sɛbla na damnɛ a. Ʋ tɩ yel a:
40009024	«Nyɩ taw zaa, a pɔwle bɛ kpi ɛ, gʋ̃ɔ n'a ʋ gúre.» Ɛ cɛ bɛ tɩ ɩrɛ ʋ na laar.
40009025	Bɛ na wa diw a nɩbɛ za bɛ yi a, a Yeezu tɩ kpɛ na nyɔw a pɔwle nũu, ɛ ʋ ìr.
40009026	A yel ŋa tɩ yi na pàw a zie ʋl za.
40009027	A Yeezu na tɩ yi a be cere tɔlɛ a, zɔn ayi kãw tɩ tuur ʋ na ŋmɩɛr cɛlsɩ yere nɩ: « Daviir bi-dɛb ɩ, zɔ tɩ nɩbaalʋ!»
40009028	A Yeezu na wa ta a yir a, a zɔn taw na ta a ʋ zie, ʋ sowri bɛ: «Nyɩ saw na k'ɩ̃ɩ na tʋ̃ɔ na ɩ a lɛ ɛ?» Bɛ sɔw: «Ʋ̃ʋ, Sore e, tɩ saw na!»
40009029	Lɛ n'a a Yeezu tɩ tɔ a bɛ mimie ɛ yel: «A tu a nyɩ zie mɛ̃ a lɛ nyɩ na saw de a.»
40009030	Ɛ a bɛ mimie tɩ nyɛrɛ. Al pùorí, a Yeezu tɩ yel bɛ na lãw nɩ tanʋ za: «Nyɩ gu vla taa ɩrɛ nɩr za wa bãwnɩ a ɩ!»
40009031	Ɛ cɛ bɛ tɩ yire na wa baarɛ ɛ manɩ a ʋ yele pàw a zie ʋl za.
40009032	Bɛ na tɩ yire a, nɩbɛ kãw tɩ tɛr ɩ wõw-takpal na íre kɔ̃tɔmɛ a, wa n a Yeezu zie.
40009033	A Yeezu na wa diw a kɔ̃tɔ̃n baar a, a wõw-takpal tɩ ƴɛrɛ na. A tɩ ɩ n nɔ-ɓãa-yel a zu-sɛbla za zie bɛ yere: «Nɩr bɛ dãw nyɛ̃ a a ŋa taabɛ a Ɩsɩrayɛl tẽw pʋɔ ɩ!»
40009034	Ɛ cɛ a Farizɩ̃ɛ mɩnɛ tɩ yere na: «A kɔ̃tɔmɛ za nãà fãw zũú n'a ʋ diwr a kɔ̃tɔmɛ.»
40009035	A Yeezu tɩ cɔlɛ nɩ a tẽ-bɛrɛ nɩ tẽli, kanɛ nɩ a nɩbɛ a bɛ puoru-diru pʋɔ, ɛ hiere a tẽ-vla-naalʋ Yel-nʋ̃ɔ̀, ɛ sanɛ a baalʋ za nɩ a nɩ-kɔwlʋ za.
40009036	Ʋ na tɩ nyɛ̃ a zu-sɛbla a, nɩbaalʋ tɩ kpɛ ʋ nɩ a bɛ ƴãw; bɛ tɩ bal bal a gã mɛ̃ píir na bɛ tɛr cɩ̃ɩnɛ a.
40009037	A lɛ n'a ʋ tɩ yel a ʋ po-tuurbɛ: «A ci na sɛw cɛb a, gã na bɛ dɩ vuo ɩ, ɛ a tõ-tõ-biir bɛ zɛ̃ bom ɛ;
40009038	nyɩ zɛlɩ a ci sob k'ʋʋ ƴãw tõ-tõ-biir cen tɩ cɛ a ʋ ci.»
40010001	A Yeezu tɩ bʋɔl ɩ a ʋ po-tuurbɛ pie nɩ ayi wa kʋ̀ bɛ fãw, kɛ́ bɛ diwr ɩ a kɔ̃tɔ̃-faar ɛ sanɛ a baalʋ za nɩ a nɩ-kɔwlʋ za.
40010002	Nyɩ nyɛ̃ a nɩ-toni pie nɩ ayi bɛl yée: a dãw-niwn sob ɩ Sɩmʋ̃, bɛ na bʋɔlɛ Pɩɛr a, nɩ a ʋ yɛb Ãdere, Zebede bi-dɛbr Zakɩ nɩ a ʋ yɛb Zã;
40010003	Filib nɩ Batelemi, Toma nɩ a zuru-yar-diere Matie, Alfe bi-dɛb Zakɩ nɩ Tade;
40010004	Sɩmʋ̃ na pʋɔ a Zelɔtɩ mɩnɛ lãw pʋɔ a, nɩ Zuda Ɩsɩkarɩɔtɩ, a ʋl na wa mɩl a Yeezu a.
40010005	A pie nɩ ayi bɛ ŋa a, a Yeezu tɩ tõ bɛ na, ɛ kpaalɩ bɛ a ŋa: «Nyɩ taa tuur yire a bʋʋrɛ bɛl na bɛ ɩ Zifʋ mɩnɛ a zie ɩ, ɛ taa kpɩɛr Samaari tẽw kãw za pʋɔ ɩ.
40010006	Ɛ cɛ nyɩ nɩ̃ɛ cen a Ɩsɩrayɛl bʋʋrɛ nɩbɛ na ɩ mɛ̃ píir na bɔr a zie.
40010007	Nyɩ hiere a sɔr zu k'aa tẽ-vla-naalʋ taw na pɩɛlɩ.
40010008	Nyɩ sanɛ a baalbɛ, nyɩ sɩ̃wnɛ a kũuni, nyɩ ɩrɛ a kɔn bɛ lɛb vɩɛl, nyɩ diwr a kɔ̃tɔmɛ. Nyɩ páw nɩ mɔlɛ, nyɩ mɩ̀ tɩrɛ mɔlɛ.
40010009	Nyɩ ta tɛr salmɛ̃ bɩɩ libi-pʋrmɛ̃ a nyɩ bʋ̃-zʋbr pʋɔ ɩ.
40010010	Nyɩ ta tɛr kɔr lo n a sɔr ɛ, ta tɛr kparɩ ayi ɛ, ta tɛr nafawr ɛ, ta tɛr dabɔl ɛ. A tõ-tõ-bie sɛwnɩ nɩ a ʋ nʋɔr dɩb.
40010011	Tẽ-kpɛ̃ɛ bɩɩ tẽle za pʋɔ nyɩ nãá wa ta a, nyɩ sowri bãw a sob nɛ na sɛwnɩ na de nyɩ a sãanʋ a, ɛ be a ʋ zie tɩ ta a nyɩ lɛb-cenu daar.
40010012	Nyɩmɛ wa kpɩɛr yir pʋɔ a, nyɩɩm pùori a yir dem.
40010013	A yir nɛ dem wa sɛwnɩ a nyɩ puoru a, a nyɩ puoru na wa n nɩ ƴã-ɓaarʋ a bɛ zie, ɛ bɛlɛ bɛ wa sɛwnɩ a nyɩ puoru a, a nyɩ puoru ƴã-ɓaarʋ, ʋ lɛb wa a nyɩ zie.
40010014	Nɩr bɛ wa saw de nyɩ a sãanʋ a, bɩɩ bɛ wa bɛrɛ wone a nyɩ ƴɛrʋ a, nyɩ yi zaa a yir nɛ pʋɔ bɩɩ a tẽw nɛ pʋɔ, ɛ tɛb tɛb a nyɩ gbɛɛ uuru bɛr.
40010015	Yel-mɩŋa sɩza, ɩ̃ yere na kʋ̀rɛ nyɩ, a ƴɛrʋ-dɩb bibir a, bɛ kʋ̃ dɔwrɩ a Sodɔm nɩ a Gomɔɔr ten dem man a tẽw nɛ dem ɛ.»
40010016	«A mãa a, ɩ̃ tone nyɩ na mɛ̃ píir wɛ-baar sɔgɔ a. A na ɩ lɛ a, nyɩ cɩ mɛ̃ wɩɩr a, ɛ ɩ pɔwlbɛ mɛ̃ na-ŋmamɛ a.
40010017	Nyɩ gùre nyɩ tʋɔra a nɩsaalbɛ ƴãw: bɛ na nyɔw nyɩ na cen nɩ ƴɛrʋ-dɩb ziir, ɛ fɔb nyɩ a bɛ puoru-diru pʋɔ.
40010018	Bɛ na tɛr nyɩ na cen nɩ Ʋrɔm tẽw na-kpɛ̃ɛ lɩɛrbɛ nɩ na-mɩnɛ niŋé a mãa ƴãw, kɛ́ nyɩ tɩ dɩ a nyɩ dãsɩɛ a bɛl nɩ a nɩ-bʋʋr-yoru niŋé.
40010019	Bɛlɛ wa nyɔw nyɩ cere nɩ a ƴɛrʋ-dɩb-zie a, nyɩ ta dɩ tuo bɔbr a ƴɛr-bie al nyɩ na na yel bɩɩ a lɛ nyɩ na na ƴɛr a ɩ; a ƴɛrʋ daar wa ta a, a ƴɛr-bie al na wa n a nyɩ nʋɔrɩ́.
40010020	Nyɩmɛ bɛ nɛ bɛ na ƴɛrɛ ɩ, a nyɩ Sãà Naaŋmɩn Vʋʋrʋ n'ʋ na ƴɛrɛ nɩ a nyɩ nʋɔr.
40010021	Yɛb na mɩ́ nyɔw nɩ a ʋ yɛb tɩr bɛ kʋ́, sãà na mɩ́ nyɔw nɩ a ʋ bie tɩr, bibiir na mɩ́ ír a ar a bɛ sãà mɩnɛ zu, ɛ ƴãw bɛ kʋ́ bɛ.
40010022	Nɩbɛ za na hɩ̃ɛn nyɩ na a ɩ̃ ƴãw. Ɛ cɛ sob nɛ wa ƴãw fãw tɩ ta a baarʋ daar a, ʋ na nyɛ̃ nɩ a faafʋ.
40010023	Bɛlɛ wa diwr nyɩ tẽw kãw a, nyɩɩm zɔ cen tẽ-yũo pʋɔ; yel-mɩŋa sɩza, ɩ̃ yere kʋ̀rɛ nyɩ, nyɩ kʋ̃ zɔ cɔlɩ a Ɩsɩrayɛl ten baarɩ ɛ, ɛ cɛ a Nɩsaal Bie wa.
40010024	Po-tuure bɛ dãw zuo a ʋ zu-sob ɛ, ɛ tõ-tõ-bie mɩ̀ bɛ dãw zuo a ʋ tõ-tõ-nɩ-kpɛ̃ɛ ɩ.
40010025	A po-tuure wa ŋmɛ̃ mɛ̃ a ʋ zu-sob a, a sɛw ʋ na; a tõ-tõ-bie wa ŋmɛ̃ mɛ̃ a ʋ tõ-tõ-nɩ-kpɛ̃ɛ a, a sɛw ʋ na. Bɛ nɩ̃ɛ na bʋɔlɩ a yir sob Bɛlɩzebul, ɛ́ bɛ nãá yere a yir biir i!»
40010026	«A na ɩ lɛ a, nyɩ ta zɔrɛ nɩr kãw za ɩ. Bom za bɛ be be sɔwlɩ kʋ̃ʋ wa sãá ɩ, ɛ yel-sɔwla za bɛ be be bɛ kʋ̃ʋ wa bãw ɛ.
40010027	Bom nɛ ɩ̃ na mɩ́ yel kʋ̀ nyɩ lige pʋɔ a, nyɩ mɩ́ yel ʋ cãàmɩ́; ɛ bom nɛ bɛ na mɩ́ waalɩ ƴãw a nyɩ tobe pʋɔ a, nyɩ mɩ́ do gàrʋ́ hier ʋ.
40010028	Nyɩ ta zɔrɛ a bɛlɩ dem na mɩ́ tʋ̃ɔ kʋ́ a ƴãgan yõ ɛ kʋ̃ tʋ̃ɔ a sɩ́ɛ kʋ́ a ɩ; ɛ cɛ nyɩ nɩ̃ɛ zɔrɛ a Naaŋmɩn na na tʋ̃ɔ kʋ́ a ƴãgan nɩ a sɩ́ɛ za a tẽ-faa pʋɔ a.
40010029	Bɛ bɛ tʋ̃ɔ mɩ́ kʋɔrɩ davɩmɛ ayi wɛ-bir-been ɛ? Ɛ cɛ a been kãw za bɛ lore tẽw ɛ a nyɩ Sãà Naaŋmɩn bɛ bãwnɩ a ɩ.
40010030	Ɛ a nyɩɩm a, bɛ sɔrɩ a nyɩ zukɔbɛ tɛɛ za bãw a nʋɔr.
40010031	A na ɩ a ŋa a, nyɩ ta zɔrɛ dɛ̃bɩ̃ɛ ɩ, nyɩ zuo nɩ a davɩmɛ za.»
40010032	«Sob nɛ za na saw yel a nɩbɛ niŋé k'ʋʋ ɩ n a ɩ̃ po-tuure a, ɩ̃ mɩ̀ na saw nɩ a ɩ̃ Sãà na be a tẽ-vla pʋɔ a niŋé k'ʋʋ ɩ n a ɩ̃ nɩr;
40010033	ɛ cɛ sob nɛ za na yel a nɩbɛ niŋé k'ʋʋ bɛ bãw mɛ̃ a, ɩ̃ mɩ̀ na yel ɩ a ɩ̃ Sãà na be a tẽ-vla pʋɔ a niŋé k'ɩ̃ɩ bɛ bãw ʋ ɛ.»
40010034	«Nyɩ ta tɩɛrɛ kɛ ƴã-ɓaarʋ n'a ɩ̃ wa ƴãw a tẽw zu ɛ: ƴã-ɓaarʋ bɛ n'a ɩ̃ wa n ɛ, zɛbr a.
40010035	Ɩ̃ wa na wa bʋ́r nɩr nɩ ʋ sãà, pɔwyaa nɩ ʋ mã, bie-pɔw nɩ ʋ sɩr-mã.
40010036	A nɩsaal dɔ̃ dem na mɩ́ ɩ n a ʋ yir dem tɛɛ za.
40010037	Nɩr na nɔnɛ a ʋ sãà bɩɩ a ʋ mã zuo mɛ̃ a, bɛ sɛwnɩ mɛ̃ ɩ; nɩr na nɔnɛ a ʋ bi-dɛb bɩɩ a ʋ pɔwyaa zuo mɛ̃ a, bɛ sɛwnɩ mɛ̃ ɩ.
40010038	Nɩr na bɛ de a ʋ da-gara tuo tuur ɩ mɛ̃ a, bɛ sɛwnɩ mɛ̃ ɩ.
40010039	Nɩr na bɔbr k'ʋʋ tɛr a ʋ nyɔ-vʋʋrʋ a, ʋ na bɔr ʋ na bɛr; ɛ nɩr na saw bɔr a ʋ nyɔ-vʋʋrʋ bɛr a ɩ̃ ƴãw a, ʋ na lɛb a pàw ʋ.»
40010040	«Sob nɛ za na saw de nyɩ a, saw na de m, ɛ sob nɛ za na saw de m a, saw na de a ʋlɩ sob nɛ na tõ m a.
40010041	Nɩr na saw de Naaŋmɩn-ƴɛr-manɛ, ʋ na ɩ Naaŋmɩn-ƴɛr-manɛ a ƴãw a, ʋ na páw nɩ Naaŋmɩn-ƴɛr-manɛ maalʋ; ɛ nɩr na saw de nɩ-mɩŋa, ʋ na ɩ nɩ-mɩŋa a ƴãw a, ʋ na páw nɩ nɩ-mɩŋa maalʋ.
40010042	Yel-mɩŋa sɩza, ɩ̃ yere na kʋ̀rɛ nyɩ, nɩr na ƴãw a bibi-cãpili bɛ ŋa kãw ʋ nyũ, ŋmale pʋɔ kʋ̃ɔ ɓaarʋ saa n'a a, ʋ na ɩ a ɩ̃ po-tuure a ƴãw a, ʋ kʋ̃ guu a ʋ maalʋ ɛ.»
40011001	A Yeezu na tɩ kpaalɩ a ʋ po-tuurbɛ pie nɩ ayi a a ŋa baar a, ʋ yi n a be cen k'ʋʋ tɩ kanɛ nɩ a nɩbɛ ɛ hiere a Yel-nʋ̃ɔ̀ a ʋlɩ vuo nɛ pʋɔ.
40011002	Zɩ̃ kɛ a Zã-Bati na be a gaso pʋɔ a, tɩ wõ n a Kɩrɩta tome ʋ na tone a. Lɛ n'a ʋ tɩ tõ a ʋ po-tuurbɛ bɛ mɩnɛ kɛ́ bɛ tɩ sowri a Yeezu:
40011003	«Fʋ̃ʋ n'ɩ a Naaŋmɩn Nɩ-kabra na na wa a, bɩɩ tɩ cãa cɛlɛ nɩ-yũo?»
40011004	A Yeezu tɩ sɔw bɛ na: «Nyɩ cen tɩ manɩ a yele nyɩ na nyɛrɛ ɛ wone a, kʋ̀ a Zã:
40011005	a zɔn nyɛrɛ na, a wʋbr cere dẽdẽ, a kɔn lɛb vɩɛl, ɛ a won wone, a kũuni lɛbr yire, ɛ a Yel-nʋ̃ɔ̀ hieri ta a nan dem.
40011006	Zu-nʋ̃ɔ̀ sob n'ɩ a ʋlɩ sob nɛ na kʋ̃ zawrɩ a ɩ̃ saw-deb bɛr a.»
40011007	Bɛ na tɩ lɛb cere a, a Yeezu tɩ tĩ na ƴɛrɛ a Zã ƴɛrʋ a zu-sɛbla zie. Ʋ tɩ sowre bɛ na: «Bʋ̃ʋ n'ʋ nyɩ cen tɩ nyɛ̃ a wɛja-kpalɛ pʋɔ? Bàa-kɛkɛr sɛsɛb na fure damnɛ a n'ʋ bɩɩ?
40011008	Bʋ̃ʋ n'ʋ nyɩ cen tɩ nyɛ̃ mɔ̃? Nɩr na su dɛpaal-kparɩ a n'ʋ bɩɩ? Ɛ cɛ a dɛpaal-kpar-suurbɛ a, na-mɩnɛ yie pʋɔ n'a bɛ mɩ́ kpɩɛr.
40011009	A na ɩ lɛ a, bʋ̃ʋ n'ʋ nyɩ cen tɩ nyɛ̃? Naaŋmɩn-ƴɛr-manɛ n'ʋ bɩɩ? Ʋ̃ʋ, mãa n'ʋ yere kʋ̀rɛ nyɩ, ʋ zuo nɩ Naaŋmɩn-ƴɛr-manɛ.
40011010	A Zã ƴãw n'a a Sɛb-sõw yel a ƴɛr-bie a ŋa: ‹A ɩ̃ nɩr ɩ ŋa ɩ̃ tone a fʋ nidaa, ʋ na tɩ cɔbr ɩ a fʋ sɔr bɛr fʋ.›
40011011	Yel-mɩŋa sɩza, ɩ̃ yere na kʋ̀rɛ nyɩ, a pɔwbɛ bʋ̃-dɔwrɩ za pʋɔ a, kãw za bɛ be be ɩ kpɛ̃ɛ zuo a Zã-Bati ɛ, ɛ cɛ a tẽ-vla-naalʋ pʋɔ nɩ-pʋrɩ pʋrɩ ɩ n kpɛ̃ɛ zuo ʋ.
40011012	A Zã-Bati daar za wa tɔ dɩ̃a a, gãdaalʋ n'a bɛ ɩrɛ nɩ a tẽ-vla-naalʋ, ɛ́ gãdaar nɛ bɛ mɩ́ faa ʋ.
40011013	A Naaŋmɩn-ƴɛr-manbɛ za nɩ a Naaŋmɩn-Wulu ƴɛr ɩ a Naalʋ ŋa ƴɛrʋ tɩ ta n a Zã daar;
40011014	nyɩmɛ wa saw a, a Zã n'ɩ a Eli na na lɛb wa a.
40011015	Sob nɛ na tɛr tobe bɛr-wob ƴãw a, ʋ bɛrɛ wone!
40011016	Ãa n'ʋ ɩ̃ na de a dɩ̃a nɩbɛ bɛ ŋa man nɩ? Bɛ ŋmɛ̃ na mɛ̃ bibiir na zɩ̃ nɩ-yaga tuor-taa zie ɛ bʋɔlɛ taa yere nɩ:
40011017	‹Tɩ pɛbl ɩ weli ƴãw nyɩ, ɛ́ nyɩ bɛ ƴaw ɛ! Tɩ ŋmãa nɩ lãw-mʋɔlɛ, ɛ́ nyɩ bɛ kõ ɩ!›
40011018	Bʋ̃ʋ n'ʋ vɛ̃, Zã wa na, bɛ dɩrɛ ɩ, bɛ nyúur ɛ, ɛ́ bɛ yel kɛ: ‹Kɔ̃tɔ̃-ìre n'ʋ!›
40011019	A Nɩsaal Bie wa, dɩrɛ ɛ nyúur, ɛ bɛ yel: ‹Bʋ̃-dɩ-nɔ̃wnɛ nɩ dã-kuole n'ʋ, zuru-yar-dierbɛ nɩ yel-bier-maalbɛ ba-pɛr ʋ!› Ɛ cɛ a Naaŋmɩn yã-bãwfʋ wul ɩ a ʋ yel-mɩnʋ a sãá a ʋ ɩ-ɩrɩ pʋɔ.»
40011020	Lɛ n'a a Yeezu tɩ nyɔw a tẽ-bɛrɛ al pʋɔ ʋ na maalɩ a ʋ nɔ-ɓãa-yele yaga zie a yere, a ten a ŋa nɩbɛ na bɛ tɩ saw lɩɛbɩ a bɛ ɩb a ƴãw. Ʋ tɩ yere na:
40011021	«We ãi, Korazin i! We ãi, Bɛtɩsayida a! A nɔ-ɓãa-yele na sɩrɩ maalɩ a nyɩ zie a, alɛ tɩ maalɩ Tɩ́ɩ̀r nɩ Sɩdɔ̃ a, koro za n'a a bɛ nɩbɛ nãá lɩɛbɩ a bɛ ɩb, su vʋɔrɩ kparɩ ŋmɛ n tãpɛlʋ.
40011022	Alɛ so ɩ̃ yere kʋ̀rɛ nyɩ, a ƴɛrʋ-dɩb bibir a, a Tɩ́ɩ̀r nɩ a Sɩdɔ̃ ten dɔwrʋ kʋ̃ ta a nyɩ dem ɛ.
40011023	Ɛ fʋ̃ʋ Kafarnawɔm ɩ, fʋ tɩɛrɛ kɛ fʋ na do na tɩ tɔ a salom bɩɩ? Fʋ na siwri na tɩ ta a kpɩmɛ tẽw. Bʋ̃ʋ n'ʋ vɛ̃, a nɔ-ɓãa-yele na maalɩ a fʋ zie a, a Sodɔm tẽw tɩ n'a a, ʋ nãá cãa nɩ be nɩ dɩ̃a.
40011024	Lɛ so, ɩ̃ yere kʋ̀rɛ nyɩ, a ƴɛrʋ-dɩb bibir a, a Sodɔm dɔwrʋ kʋ̃ ta a fʋ dem ɛ.»
40011025	A lɛn daar, a Yeezu tɩ de nɩ a ƴɛrʋ yel: «Ɩ̃ danɛ fʋ na, ɩ̃ Sãà a, salom nɩ tẽw za Sore e, fʋ na sɔwlɩ a yele a ŋa a ƴã-bãwnbɛ nɩ a bãw-bãwnbɛ zie, ɛ wul a a bibi-cãpili a.
40011026	Ɩ̃ Sãà a, a ŋa n'a fʋ nɔnɛ k'aa ɩ.»
40011027	A ɩ̃ Sãà de nɩ bom za kʋ̀ m. Nɩr za bɛ bãw a Bie a bɛ ɩ a Sãà n'ʋ ɛ, ɛ nɩr za bɛ bãw a Sãà a bɛ ɩ a Bie n'ʋ ɛ, nɩ ʋlɩ sob a Bie na bɔbr wul ʋ bãw a.
40011028	Nyɩ wa a ɩ̃ zie, nyɩɩm za na tuo to-tɩbrʋ bal a, ɛ ɩ̃ na kʋ̀ nyɩ nɩ a pɩɛnʋ.
40011029	Nyɩ saw de a ɩ̃ nɩ-kpɛ̃ɛnʋ a nyɩ zu, ɛ bɛr ɩ̃ wule nyɩ, ɩ̃ ɩ n soci-baalʋ sob nɩ su-siwra sob, ɛ nyɩ na nyɛ̃ nɩ a pɩɛnʋ.
40011030	Sɩza, a ɩ̃ nɩ-kpɛ̃ɛnʋ dɩb a nyɩ zu sɩrɩ bɛ 'wɔbr ɛ, ɛ a ɩ̃ tuor ɩ zelfel.
40012001	A lɛn daar, a Yeezu tɩ tɔlɛ nɩ ci poru pʋɔ pɩɛnʋ-bibir kãw. Kɔ̃ tɩ kpɩɛr ɩ a ʋ po-tuurbɛ, bɛ ŋmarɛ a ci-zuru fʋɔrɛ 'wɔbr.
40012002	A Farizɩ̃ɛ mɩnɛ na tɩ nyɛ̃ a lɛ a, bɛ yel ɩ a Yeezu: «Nyɛ̃, a fʋ po-tuurbɛ ɩrɛ nɩ bom na bɛ sɛw a pɩɛnʋ bibir a!»
40012003	A Yeezu tɩ sɔw bɛ na: «Nyɩ bɛ kanɩ a lɛ a Daviir na tɩ ɩ, a lɛn daar kɔ̃ na tɩ kpɩɛr ʋlɛ nɩ a ʋ taabɛ a ɩ?
40012004	Ʋ tɩ kpɛ n a Naaŋmɩn yir pʋɔ, ʋlɛ nɩ a ʋ taabɛ, de a dipɛ̃ bɛ na mɩ́ kʋ̀ a Naaŋmɩn a 'wɔb, a dipɛ̃ a ŋa a, a bawr-maalbɛ tɛwr nɛ bɛ tɩ tɛr sɔr na mɩ́ 'wɔb a.
40012005	Bɩɩ nyɩ bɛ kanɩ a Naaŋmɩn-Wulu sɛbɛ pʋɔ, k'aa pɩɛnʋ-bibir a, a bawr-maalbɛ na be a Ŋmɩn-yi-kpɛ̃ɛ pʋɔ a, bɛ mɩ́ tuur a pɩɛnʋ-bibir nʋɔr na ƴãw a ɩ, ɛ a bɛ ɩ sãwna a bɛ zie ɩ?
40012006	Ɛ cɛ ɩ̃ yere na kʋ̀rɛ nyɩ, nɩr be n a ka zuo a Ŋmɩn-yi-kpɛ̃ɛ.
40012007	Ɛ nyɩmɛ tɩ sɩrɩ bãw a ƴɛr-bir ŋa pɛr a: ‹Nɩbaal-zɔba n'a ɩ̃ bɔbr, bawr bɛ n'a a›, a nɩbɛ bɛ ŋa na bɛ sãw bom za a, nyɩ kʋ̃ʋ yel kɛ bɛ sãw na ɩ.
40012008	Bʋ̃ʋ n'ʋ vɛ̃, a Nɩsaal Bie ɩ n a pɩɛnʋ-bibir sòb.»
40012009	A Yeezu tɩ yi n a be cen a bɛ puoru-dĩ̀ó.
40012010	Nũ-kũu sob kãw tɩ be n a be. A Farizɩ̃ɛ mɩnɛ tɩ sowr ɩ a Yeezu: «Sɔr be n be kɛ́ bɛ sanɩ nɩr a pɩɛnʋ-bibir bɩɩ?» Bɛ tɩ bɔbr a kɛ bɛ wa tɛr ɩ ʋ ƴɛrʋ.
40012011	Ɛ cɛ ʋ tɩ sowri bɛ na: «A nyɩ buor sob ʋ na tɛr pɛr-been ʋ wa lo bɔw pʋɔ a pɩɛnʋ-bibir, ʋ bɛ cen tɩ nyɔw ʋ ír?
40012012	Ɛ cɛ a nɩsaal zuo nɩ a pɛ́rʋ bɛ pɩɛl ɛ! A na ɩ lɛ a, sɔr be n be kɛ bɛ maalɩ yel-vla a pɩɛnʋ-bibir.»
40012013	Lɛ n'a a Yeezu tɩ yel a nũ-kũu sob ʋl: «Dɔl a nũu.» Ʋ tɩ dɔl ɩ a nũu, ʋ lɛb kpɛ̃mɛ mɛ̃ a nũu ŋa sob a.
40012014	A Farizɩ̃ɛ mɩnɛ na tɩ yi a, bɛ ƴɛr a wõ taa, lɛ bɛ na na ɩ kʋ́ ʋ a.
40012015	A Yeezu na wa bãwnɩ a a, ʋ bɛr ɩ a be ɛ cen zi-yũo. Nɩ-yaga tɩ tu ʋ na ; ʋ tɩ sanɩ nɩ a baalbɛ za.
40012016	Ɛ cɛ ʋ tɩ kpãa bɛ nɩ kpɛ̃w za kɛ bɛ taa ɩrɛ a nɩbɛ bãw ʋ ɛ,
40012017	k'aa ƴɛrʋ ŋa a Naaŋmɩn-ƴɛr-manɛ Ɩzayi na tɩ yel a tu:
40012018	«A ɩ̃ tõ-tõ-bie n'ɩ a ŋa ɩ̃ na kaa ir a, a ɩ̃ nɩ-nɔna za, ɩ̃ pʋɔ za pɛlɩ nɩ a ʋ ƴãw. Ɩ̃ na ɩ na a ɩ̃ Vʋʋrʋ siw a ʋ zu, ɛ ʋ na yel ɩ a lɛ na tu sɔr a kʋ̀ a nɩ-bʋʋr-yoru.
40012019	Ʋ kʋ̃ ŋmarɛ zɛbr ɛ, kʋ̃ ɩrɛ gɔmɛ̃ ɩ, bɛ kʋ̃ wõ a ʋ kɔkɔr a nɩ-yaga tuor-taa ziir ɛ.
40012020	A bàa-kɛkɛr na gbɩɛlɩ a, ʋ bɛ nɛbr ʋ karɛ ɩ, a fɩ̃tɩlɛ vũu na ɩ kpɩ̃ɩkpɩ̃ɩ a, ʋ bɛ kpiire bɛrɛ ɩ, ɛ gu ʋ tɩ ɩ a lɛ na tu sɔr a tʋ̃ɔ bom za.
40012021	Nɩ-bʋʋr-yoru za na ƴãw nɩ a bɛ tɩɛrʋ a ʋ ƴãw.»
40012022	Lɛ n'a bɛ tɩ tɛr kɔ̃tɔ̃-ìre kãw, na ɩ zɔ̃w ɛ ɩ wõw-takpal a, wa n a Yeezu zie; ʋ tɩ sanɩ ʋ na, ʋ ƴɛrɛ ɛ nyɛrɛ.
40012023	A zu-sɛbla tɩ nyɔw nɩ nʋɔr ɛ yere: «A Daviir bi-dɛb taa n'ʋ ʋ?»
40012024	Ɛ cɛ a Farizɩ̃ɛ mɩnɛ na tɩ wõ a a, bɛ yel a: «A Bɛlɩzebul, na ɩ a kɔ̃tɔmɛ nãá a, fãw n'a a nɩr ŋa diwr ɩ a kɔ̃tɔmɛ.»
40012025	Ɛ cɛ a Yeezu na tɩ bãw a bɛ tɩɛrʋ a ŋa a, ʋ yel a: «Naalʋ tẽw za, a nɩbɛ na bʋ́r zɛbr taa a, kʋ̃ tʋ̃ɔ ar ɛ. Tẽw za bɩɩ yir za, a nɩbɛ na bʋ́r zɛbr taa a, kʋ̃ tʋ̃ɔ ar ɛ.
40012026	A na ɩ lɛ a, Sɩtaana wa diwr Sɩtaana a, ʋ bʋ́r a lɛ ŋmɛlɩ zɛbr ɩ ʋ tʋɔra; ŋmɩŋmɩn n'a a ʋ naalʋ tẽw na tʋ̃ɔ ar?
40012027	Alɛ wa ɩ Bɛlɩzebul fãw n'a ɩ̃ diwr ɩ a kɔ̃tɔmɛ a, a nyɩ po-tuurbɛ a, ãa fãw n'a bɛ diwr ɩ a kɔ̃tɔmɛ? A na ɩ lɛ a, bɛl tɛɛ za nɛ bɛ nãá maal ɩ nyɩ a ƴɛrʋ.
40012028	Ɛ cɛ alɛ wa ɩ a Naaŋmɩn Vʋʋrʋ fãw n'a ɩ̃ diwr ɩ a kɔ̃tɔmɛ a, a wul a k'aa Naaŋmɩn-Naalʋ ta n a nyɩ zie baarɩ.
40012029	Bɩɩ, ŋmɩŋmɩn n'a nɩr na tʋ̃ɔ kpɛ nɩr na kpɛ̃mɛ yir, de a ʋ bome, ʋlɛ bɛ wa dãw de niwn'lẽ a nɩ-kpɛ̃w nɛ bin baarɩ a? Ʋlɛ wa 'lẽ ʋ bin baar a n'a ʋ na tʋ̃ɔ wob a ʋ yir bome za.
40012030	Sob nɛ na bɛ lãw nɩ mɛ̃ a, ɩ n a ɩ̃ dɔ̃ dob, ɛ sob nɛ na bɛ lãw nɩ mɛ̃ kʋɔlɛ ɓanɛ taa a, ŋmɩɛr a yaarɛ.
40012031	Alɛ so ɩ̃ yere kʋ̀rɛ nyɩ, bɛ na dɩ n suur kʋ̀ a nɩsaalbɛ, yel-bier za nɩ zʋm za bɛ na na tʋ a Naaŋmɩn a ƴãw, ɛ cɛ nɩr wa tʋ a Vʋʋrʋ Sõw zʋm a, bɛ kʋ̃ dɩ suur kʋ̀ ʋ ɛ.
40012032	Nɩr wa ƴɛr ƴɛr-faa caar ɩ a Nɩsaal Bie a, bɛ na dɩ n suur kʋ̀ ʋ, ɛ cɛ nɩr wa ƴɛr ƴɛr-faa caar ɩ a Vʋʋrʋ Sõw a, bɛ kʋ̃ dɩ suur kʋ̀ ʋ a dɩ̃a zie ŋa pʋɔ nɩ a nɩdaar zie na waar a pʋɔ ɩ.»
40012033	«Tɩɛ wa vɩɛl a, a ʋ wɔmɛ na vɩɛl a, ɛ tɩɛ wa ɩ tɩ-sãwna a, a ʋ wɔmɛ na ɩ n wɔ̃-sãwnɩ. A tɩɛ wɔm zie n'a bɛ mɩ́ tʋ̃ɔ bãw a tɩɛ.
40012034	Dɔpan bʋʋrɛ bɛ ŋa! Ŋmɩŋmɩn n'a nyɩ na tʋ̃ɔ yere yel-vɩɛlɩ nyɩɩm na kpɛ faar a? A alɩ bome nɛ na mɩ́ paalɩ a nɩsaal pʋɔ a, alɛ n'a mɩ́ yire a ʋ nʋɔrɩ́.
40012035	A nɩ-vla mɩ́ íre nɩ bʋ̃-vɩɛlɩ a ʋ na-bʋ̃-vɩɛlɩ pʋɔ, ɛ a nɩ-faa íre bʋ̃-faar a ʋ na-bʋ̃-faar pʋɔ.
40012036	Ɩ̃ sɩrɩ na yere kʋ̀rɛ nyɩ, a ƴɛrʋ-maalʋ bibir wa vɩɛ a, a nɩsaalbɛ na man nɩ a ƴɛr-foli za bɛ na ƴɛr a pɛr.
40012037	A fʋ ƴɛrʋ sɩrɩ n'a na wul kɛ fʋ bɛ tɛr sãwna ɩ, ɛ alɛ n'a na wul kɛ fʋ tɛr ɩ sãwna.»
40012038	Lɛ n'a Naaŋmɩn-Wulu-sɛ-sɛbrbɛ nɩ Farizɩ̃ɛ mɩnɛ tɩ de a ƴɛrʋ yel a Yeezu: «Wul-wul-kara a, tɩ bɔbr kɛ fʋ wul tɩ nɔ-ɓãa-yel na ɩ bãwfʋ sãá a.»
40012039	Ʋ tɩ sɔw bɛ na: «A dɩ̃a nɩbɛ bɛ ŋa, na ɩ nɩ-faar ɛ bɛ tuur Naaŋmɩn a, bɔbr ɩ bãwfʋ, ɛ cɛ bɛ kʋ̃ nyɛ̃ bãwfʋ kãw za ʋ bɛ ɩ a Naaŋmɩn-ƴɛr-manɛ Zonasɩ dem ɛ.
40012040	Mɛ̃ a lɛ a Zonasɩ na tɩ gã a zʋm-kpɛ̃ɛ púorí bibie ata nɩ tɩ̃ɩsɔwr ata a, lɛ n'a a Nɩsaal Bie mɩ̀ na gã a tẽsɔw pʋ̃ɔmɩ́ bibie ata nɩ tɩ̃ɩsɔwr ata.
40012041	A ƴɛrʋ-dɩb daar a, a Nɩnɩvʋ tẽw dem na lãw na ìr ɩ a dɩ̃a nɩbɛ bɛ ŋa, ɛ yel a bɛ sãwna. Bʋ̃ʋ n'ʋ vɛ̃, a Nɩnɩvʋ tẽw dem na tɩ wõ a Zonasɩ kanʋ a, bɛ lɩɛbɩ a bɛ ɩb. Ɛ cɛ nɩr bɛ n a ka zuo a Zonasɩ.
40012042	A ƴɛrʋ-dɩb daar a, a saa-pɛrɩ́-dʋrʋ-lowr pɔw-nãà na lãw na ìr ɩ a dɩ̃a nɩbɛ bɛ ŋa, ɛ yel a bɛ sãwna. Bʋ̃ʋ n'ʋ vɛ̃, ʋ yi n zi-zãana za wa bɛr wõ a Salomɔ̃ yã-bãwfʋ ƴɛr-bie. Ɛ cɛ nɩr be n a ka zuo a Salomɔ̃.»
40012043	« Kɔ̃tɔ̃-faa wa yi ɛ bɛr nɩr a, a kɔ̃tɔ̃-faa mɩ́ cɔlɛ nɩ a wɛja-kpalɛ bɔbr pɩɛnʋ zie, ɛ cɛ ʋ bɛ mɩ́ nyɛ̃ ʋ ɛ.
40012044	Lɛ n'a ʋ mɩ́ yel ʋ tʋɔra: ‹Ɩ̃ na lɛb a cen a ɩ̃ yir ɩ̃ na yi kɛ bɛr a pʋɔ.› Ʋ mɩ́ lɛb a cen tɩ nyɛ̃ ʋ gã zawla, bɛ pɩɩrɩ ɛ cɔbrɩ vla bɛr.
40012045	Lɛ n'a ʋ mɩ́ lɛ cen tɩ tɛr kɔ̃tɔ̃-faar ayopõi na kpɛ faa zuo ʋ a, wa n bɛ wa kpɛ so a yir ŋa. A na ɩ a ŋa a, a nɩr ŋa yele mɩ́ kpɛ n faa zuo a pɛr tib daar. A ŋa n'a a mɩ̀ na ŋmɛ̃ a dɩ̃a nɩ-faar bɛ ŋa zie.»
40012046	A Yeezu na tɩ cãa ƴɛrɛ a zu-sɛbla zie a, a ʋ mã nɩ a ʋ yɛbr tɩ ta na ar a yẽw, ɛ bɔbr kɛ bɛ ƴɛr sɔw ʋ. [
40012047	Kãw sob tɩ yel ʋ na: «Nyɛ̃, a fʋ mã nɩ a fʋ yɛbr ar ɩ yẽw bɔbr kɛ bɛ ƴɛr sɔw fʋ.»]
40012048	A Yeezu tɩ sɔw nɩ a nɩr nɛ yel: «Ãa n'ɩ a ɩ̃ mã, ɛ tẽbowle n'ɩ a ɩ̃ yɛbr?»
40012049	Ʋ tɩ tur ɩ nũu wul a ʋ po-tuurbɛ ɛ yel: «Nyɩ nyɛ̃ a ɩ̃ mã nɩ a ɩ̃ yɛbr.
40012050	Sob nɛ za na maalɛ a ɩ̃ Sãà na be a tẽ-vla pʋɔ a pʋ-tɩɛrʋ a, ʋlɛ n'ɩ a ɩ̃ yɛb, a ɩ̃ yeepuule nɩ a ɩ̃ mã.»
40013001	A ʋlɩ bibir nɛ, a Yeezu tɩ yi n a yir cen tɩ zɩ̃ a kʋ̃ɔ-kpɛ̃ɛ nʋɔr.
40013002	Nɩ-yaga yaga tɩ wa na wa gbõ taa a ʋ zie, lɛ n'a ʋ tɩ do kpɛ gbor pʋɔ zɩ̃. A zu-sɛbla za tɩ ar ɩ a kʋ̃ɔ-kpɛ̃ɛ nʋɔr.
40013003	Ʋ tɩ lɔb ɩ zʋkpaɩ man nɩ yel-yaga kʋ̀ bɛ, ʋ tɩ yere na: «A bʋ̀r-bʋ̀rɛ n'ɩ ŋan yi a bʋrʋ.
40013004	Ʋ na tɩ bʋ̀rɛ a, bʋ̃-bie a mɩnɛ tɩ lo n a sɔr nʋɔr, lili siw de dɩ.
40013005	A mɩnɛ tɩ lo n zi-wɔ̃cɔ pʋɔ, a tanɛ na bɛ saalɩ a. A tɩ bul ɩ daadaa lɛ, a tanɛ na bɛ tɩ tɩbrɛ a ƴãw.
40013006	A mʋ̃tɔ̃w na wa do a, ʋ dɩ a na, ɛ a na bɛ tɩ tɛ nyɩgɛ siw a, a ko na.
40013007	A mɩnɛ tɩ lo n gʋʋr pʋɔ, a gʋʋr ìr fɩɩrɩ pàw a kpi.
40013008	A mɩnɛ tɩ lo n tẽsɔw-vla pʋɔ wɔ̃: kãw wɔ̃ kʋba, kãw lɩz'a ata, kãw lɩzɛr nɩ pie.
40013009	Sob nɛ na tɛr tobe bɛr-wob ƴãw a, ʋ bɛrɛ wone.»
40013010	A po-tuurbɛ tɩ taw na ta a Yeezu zie sowr ʋ: «Bʋ̃ʋ n'ʋ so a fʋ ƴɛrʋ a bɛ zie ɩ zʋkpaɩ fʋ lɔbr?»
40013011	Ʋ tɩ sɔw bɛ na: «A nyɩɩm a, bɛ ɩ na nyɩ bãw a tẽ-vla-naalʋ yel-sɔwlɩ, ɛ cɛ a bɛ ɩ a lɛ a bɛl zie ɩ.
40013012	Sob nɛ na tɛr a a, bɛ na kʋ̀ ʋ na, ʋ tɛr a yaga yaga ; ɛ cɛ sob nɛ na bɛ tɛr a a, bɛ na faa nɩ a blã al ʋ na tɛr a.
40013013	Alɛ so ɩ̃ lɔbr zʋkpaɩ kʋ̀rɛ bɛ: bɛ na mɩ́ jɩrɛ ɛ bɛ nyɛ̃ bom a, bɛ na mɩ́ bɛrɛ wone ɛ bɛ wõ bom, ɛ mɩ̀ bɛ bãw a pɛr a ƴãw.
40013014	A ŋa n'a a Naaŋmɩn-ƴɛr-manɛ ƴɛrʋ ŋa a Ɩzayi na tɩ dãw ƴɛr a tu a bɛ zie: ‹Nyɩmɛ saa mɩ́ wõ ɛ nyɩ kʋ̃ bãw a pɛr ɛ, nyɩmɛ saa mɩ́ jɩrɛ, ɛ nyɩ kʋ̃ nyɛ̃ bom ɛ.
40013015	A nɩbɛ bɛ ŋa kpɛ n mimi-kõw, bɛ fur ɩ a bɛ tobe, bɛ pàw nɩ a bɛ mimie, kɛ bɛ taa nyɛrɛ nɩ a bɛ mimie ɩ, kɛ bɛ taa wone nɩ a bɛ tobe ɩ, kɛ a bɛ yã taa nyɛrɛ ɩ, kɛ bɛ taa lɩɛbɛ a bɛ ɩb ɛ alɛ bɛ ɩ lɛ, ɩ̃ nãá sanɩ bɛ na.›
40013016	Ɛ cɛ a nyɩɩm a, zu-nʋ̃ɔ̀ dem ɩ nyɩ, a nyɩ mimie na nyɛrɛ, ɛ a nyɩ tobe wone a.
40013017	Yel-mɩŋa sɩza, ɩ̃ yere na kʋ̀rɛ nyɩ, Naaŋmɩn-ƴɛr-manbɛ yaga nɩ nɩ-mɩn yaga tɩ bɔbr a kɛ bɛ nyɛ̃ a yele a ŋa nyɩ na nyɛrɛ a, ɛ bɛ nyɛ̃ a ɩ, kɛ bɛ wõ a yele a ŋa nyɩ na wone a, ɛ bɛ wõ a ɩ.»
40013018	«A nyɩɩm a, nyɩ wone a bʋ̀r-bʋ̀rɛ zʋkpar pɛr.
40013019	A sɔr nʋɔr a bʋ̃-bie na lo a, ɩ n a bɛlɩ dem na mɩ́ wõ a tẽ-vla-naalʋ ƴɛrʋ ɛ bɛ bãw a pɛr a. A Faalʋ-sob mɩ́ wa na wa ír a al bɛ na bʋ̀r a bɛ socir pʋɔ a.
40013020	A zi-wɔ̃cɔ pʋɔ a bʋ̃-bie na lo a, ɩ n a bɛlɩ dem na mɩ́ wõ a Naaŋmɩn ƴɛrʋ ɛ saw de daadaa lɛ nɩ nʋ̃ɔ̀ a.
40013021	Ɛ cɛ bɛ bɛ mɩ́ bɛr a ƴɛrʋ ʋ tɛ nyɩgɛ a bɛ pʋɔ ɩ, a bɛ tɩɛrʋ bɛ mɩ́ yaa kɛ lɩɛbɩ ɛ. Lɛ n'a a kpɩɛrʋ bɩɩ dɔwrʋ wa ta bɛ a Naaŋmɩn ƴɛrʋ ƴãw a, bɛ mɩ́ faa na lo.
40013022	A gʋʋr pʋɔ a bʋ̃-bie na lo a, ɩ n a bɛlɩ dem na mɩ́ wõ a Naaŋmɩn ƴɛrʋ, ɛ a tẽw zu ka yele tɩɛrʋ nɩ a naalʋ bɛlʋ fɩɩrɩ a ƴɛrʋ kʋ́, ʋ bɛ wɔ̃ bom za a.
40013023	A tẽsɔw-vla pʋɔ a bʋ̃-bie na lo a, ɩ n a bɛlɩ dem na mɩ́ wõ a Naaŋmɩn ƴɛrʋ ɛ bãw a pɛr a. Bɛ mɩ́ wɔ̃ n wɔmɛ: bɛ mɩnɛ kʋba, bɛ mɩnɛ lɩz'a ata, bɛ mɩnɛ lɩzɛr nɩ pie.»
40013024	A Yeezu tɩ lɛb a lɔb zʋkpar kãw kʋ̀ bɛ yel: «A tẽ-vla-Naalʋ ŋmɛ̃ na taa nɩ nɩr kãw na bʋ̀r ka-bʋʋr-vla a ʋ púo pʋɔ a.
40013025	Tɩ̃ɩsɔw kãw a nɩbɛ za na tɩ gúre a, a ʋ dɔ̃ sob tɩ wa na wa bʋ̀r narsɩ jɛr ɩ a ci, ɛ tɔl cen.
40013026	A ci na wa bul kɛrɩ tɩ dɔw a, a narsɩ mɩ̀ tɩ sãá na.
40013027	A púo sob tõ-tõ-biir tɩ wa na wa sowr ʋ: «Zu-sob i, ka-bʋʋr-vla bɛ n'a fʋ bʋ̀r a fʋ pu-pʋɔ ɩ, ɛ nyɩnɛ n'a narsɩ mɩ̀ lɛ wa yi?»
40013028	Ʋ tɩ sɔw bɛ na: ‹Dɔ̃ sob kãw n'ʋ ɩ a lɛ.› A tõ-tõ-biir sowr ʋ: ‹A na ŋmɛ̃ a ŋa a, fʋ bɔbr a kɛ tɩ cen tɩ tuur a bɛr bɩɩ?›
40013029	Ʋ sɔw yel bɛ: ‹Ʋ̃ʋ'hʋ̃, nyɩ nãà mab a tuure a narsɩ wa lãw vɔ̃ n a ci›.
40013030	Nyɩ bɛr a a lãw ìre tɩ ta a ci cɛb daar, ɛ a ci cɛb daar a, ɩ̃ na yel ɩ a cɩ-cɩɛrbɛ: ‹Nyɩ de niwn cɛ a narsɩ 'lẽ ɓã taa nyɩw bɛr, al pùorí nyɩ cɛ a ci su a ɩ̃ bòwrí.› »
40013031	A Yeezu tɩ lɛb a lɔb zʋkpar kãw kʋ̀ bɛ: «A tẽ-vla-Naalʋ ŋmɛ̃ na mɛ̃ seneve bir nɩr kãw na bʋ̀r a ʋ púo pʋɔ a.
40013032	Ʋlɛ n'ɩ a pʋrɩ za a bʋ̃-bʋʋrɛ za pʋɔ. Ɛ ʋlɛ wa bul a, ʋ mɩ́ kɛrɩ na zuo a zaardɛ̃ pʋɔ zɛ-vaɩ za; ʋ mɩ́ lɩɛb ɩ tɩɛ, a lili wa wobr a cowr a ʋ wuli zu.»
40013033	A Yeezu tɩ lɛb a lɔb zʋkpar kãw kʋ̀ bɛ a ŋa: «A tẽ-vla-Naalʋ ŋmɛ̃ na mɛ̃ dãbɩl pɔw na de ƴãw peli nɛɛ ata zɔ̃ pʋɔ, ɛ gu a zɔ̃ za ʋ na bu a tɩ ìr a.»
40013034	Zʋkpaɩ n'a a Yeezu tɩ lɔb yel ɩ a a ŋa za kʋ̀ a zu-sɛbla, ɛ ʋ bɛ tɩ ƴɛrɛ a bɛ zie a bɛ ɩ zʋkpaɩ n'a ʋ lɔbr ɛ,
40013035	k'aa Naaŋmɩn-ƴɛr-manɛ ƴɛrʋ ŋa tʋ̃ɔ tu: «Zʋkpaɩ n'a ɩ̃ na lɔbr; ɩ̃ na hier ɩ yele na sɔwlɩ gã a tẽ-daa iru daar za a.»
40013036	Lɛ n'a a Yeezu tɩ bɛr a zu-sɛbla ɛ kul a yir. A ʋ po-tuurbɛ tɩ taw na ta a ʋ zie yel ʋ: «Ír a narsɩ zʋkpar pɛr kʋ̀ tɩ.»
40013037	Ʋ tɩ sɔw bɛ na: «A sob nɛ na bʋ̀rɛ a ka-bʋʋr-vla a, ʋlɛ n'ɩ a Nɩsaal Bie;
40013038	a púo n'ɩ a tẽ-daa; a ka-bʋʋr-vla n'ɩ a tẽ-vla-Naalʋ nɩbɛ; a narsɩ n'ɩ a Faalʋ-sob nɩbɛ;
40013039	a dɔ̃ sob na bʋ̀r a narsɩ a n'ɩ a Gɛgɛra; a ci cɛb n'ɩ a tẽw baarʋ daar; ɛ a ci-cɩɛrbɛ n'ɩ a malkɩ mɩnɛ.
40013040	Mɛ̃ a lɛ bɛ na mɩ́ wob a narsɩ ɓã taa ƴãw vũùmí a dɩ a, lɛ n'a a na ŋmɛ̃ a tẽw baarʋ daar:
40013041	a Nɩsaal Bie na tõ n a ʋ malkɩ mɩnɛ a ʋ Naalʋ tẽw pʋɔ, bɛ wa tuur ɩ a bɛlɩ dem za na ɩrɛ a bɛ taabɛ bɛ farɛ lore a, nɩ a bɛlɩ dem za na ɩrɛ ɩ-faar a,
40013042	lɔb ƴãw a vũu-kpɛ̃ɛ pʋɔ, be n'a nɩ-yaga na kone 'wɔbr ɩ nyɩ́mɛ́.
40013043	Lɛ n'a a nɩ-mɩn na nyɩwrɛ mɛ̃ mʋ̃tɔ̃w a, a bɛ Sãà Naaŋmɩn-Naalʋ pʋɔ. Sob nɛ na tɛr tobe a, ʋ bɛrɛ wone.»
40013044	«A tẽ-vla-Naalʋ ŋmɛ̃ na mɛ̃ na-bom bɛ na sɔwlɩ púo pʋɔ a. Nɩr kãw nyɛ̃ ʋ na de lɛb bãw sɔwlɩ, ɛ nʋ̃ɔ̀ za ɩrɛ ʋ, ʋ kul tɩ de a ʋ bʋ̃-tɛrɩ za kʋɔrɩ da n a púo ʋl.
40013045	A tẽ-vla-Naalʋ cãa na lɛ ŋmɛ̃ taa nɩ yɛ-yɛrɛ na bɔbr lɛw-vɩɛlɩ a.
40013046	Ʋ na wa nyɛ̃ a lɛgɛ kãw a daarʋ na bɛ vʋʋr a, ʋ cen na tɩ kʋɔrɩ a ʋ bʋ̃-tɛrɩ za da n a lɛgɛ ʋl.»
40013047	«A tẽ-vla-Naalʋ cãa na lɛ ŋmɛ̃ mɛ̃ mɩ̃ɛ bɛ na lɔb kʋ̃ɔ-kpɛ̃ɛ pʋɔ ʋ tɩ nyɔw zʋm-pɛ-bʋʋrɛ za a.
40013048	Ʋlɛ wa paalɩ a, a zʋm-nyɔwrbɛ mɩ́ taw na yi n a kʋ̃ɔ-kpɛ̃ɛ nʋɔr, ɛ zɩ̃ tuuri a zʋm-vɩɛlɩ ƴãw peli pʋɔ, ɛ lɔb a zʋm-faar bɛr.
40013049	A ŋa n'a a mɩ̀ na ŋmɛ̃ a tẽw baarʋ daar: a malkɩ mɩnɛ na wa na wa bʋ̀r a nɩ-vɩɛlɩ nɩ a nɩ-faar,
40013050	bɛ na lɔb ɩ a nɩ-faar ƴãw a vũu kpɛ̃ɛ pʋɔ; be n'a bɛ na kone 'wɔbr nyɩ́mɛ́.»
40013051	A Yeezu tɩ sowri bɛ na: «Nyɩ bãw nɩ a a ŋa za pɛr bɩɩ?» Bɛ tɩ sɔw na: «Ʋ̃ʋ!»
40013052	Ʋ lɛb yel bɛ: «A na ŋmɛ̃ a ŋa a, Naaŋmɩn-Wulu sɛ-sɛbrɛ za na bãw a tẽ-vla-Naalʋ yele a, ŋmɛ̃ na taa nɩ yir sob na mɩ́ ír bʋ̃-paalɛ nɩ bʋ̃-kore a ʋ na-bome pʋɔ a.»
40013053	A Yeezu na tɩ lɔb a zʋkpaɩ a ŋa baar a, ʋ tɩ bɛr ɩ a be,
40013054	ɛ cen a tẽw ʋl pʋɔ ʋ na tɩ bàa a, tɩ kanɛ nɩ a nɩbɛ a bɛ puoru-dĩo pʋɔ, kanɩ kanʋ a ɓãa bɛ nʋɔr, bɛ yere: «Nyɩnɛ n'a ʋ páw a yã-bãwfʋ ŋa? Ŋmɩŋmɩn n'a ʋ mɩ́ tʋ̃ɔ maalɩ a nɔ-ɓãa-yele a ŋa?
40013055	A da-fɔwrɛ bie bɛ tʋ̃ɔ n'ʋ ɛ? A ʋ mã bɛ n'ɩ a Marya ɩ? Ɛ a ʋ yɛbr bɛ n'ɩ Zakɩ, Zuzɛb, Sɩmʋ̃ nɩ Zid ɛ?
40013056	A ʋ yeepuuli za bɛ tʋ̃ɔ be a tɩ zie ka ɩ? Ɛ nyɩnɛ n'a ʋ páw a fãw ŋa za?»
40013057	A tɩ ɩ na bɛ bɛ saw de a ʋ yele ɩ. Lɛ n'a a Yeezu tɩ yel bɛ: «A ʋ tẽ-dɔwra nɩ a ʋ yir tɛwr pʋɔ n'a Naaŋmɩn-ƴɛr-manɛ bɛ nyɛrɛ ƴãwfʋ ɛ.»
40013058	A Yeezu bɛ tɩ maalɩ nɔ-ɓãa-yele yaga a be ɩ, bɛ na bɛ tɩ saw de a ƴãw.
40014001	A lɛn daar, a Galile tẽw nãà Erɔdɩ tɩ wõ na bɛ ƴɛrɛ a Yeezu ƴɛrʋ.
40014002	Ʋ tɩ yel ɩ a ʋ nɩbɛ: «Zã-Bati n'ɩ a nɩr ŋa! Ʋ lɛb a yi a kũuni pʋɔ, alɛ so ʋ tɛr a nɔ-ɓãa-yele maalʋ fãw.»
40014003	Bʋ̃ʋ n'ʋ vɛ̃, a Erɔdɩ tɩ ƴãw na bɛ nyɔw a Zã 'lẽ lɔb ƴãw gaso pʋɔ, a ʋ yɛb Filib pɔw Erodɩadɩ ƴãw.
40014004	Bʋ̃ʋ n'ʋ vɛ̃ a Zã tɩ yere na kʋ̀rɛ a Erɔdɩ: «Sɔr bɛ ka be fʋ tɛr a Erodɩadɩ ʋ ɩ a fʋ pɔw ɛ.»
40014005	A Erɔdɩ tɩ bɔbr ɩ a Zã kʋ́b, ɛ ʋ tɩ zɔrɛ nɩ a zu-sɛbla dɛ̃bɩ̃ɛ, bɛl zie a, a Zã tɩ ɩ n Naaŋmɩn-ƴɛr-manɛ.
40014006	Zɩ̃ kɛ a Erɔdɩ dɔwfʋ cuw bibir a, a Erodɩadɩ pɔwyaa tɩ ƴaw nɩ bɩnɛ a cuw dem niŋé nʋ̃ɔ̀ tɩ kpɛ a Erɔdɩ yaga za,
40014007	ʋ pɔ yel a pɔwle kɛ ʋlɩ bom nɛ za ʋ na na zɛlɩ a, ʋ na kʋ̀ ʋ na.
40014008	A ʋ mã tɩ cã ʋ na ƴãw ʋ yel a nãà: «Kʋ̀ m a Zã-Bati zu laa pʋɔ a ka.»
40014009	Nʋ̃ɔ̀ bɛ tɩ kpɛ a nãà ɩ, ɛ cɛ a pɔb ʋ na faa tɩ pɔ a, nɩ a cuw dem zũú, ʋ tɩ yel a kɛ bɛ kʋ̀ ʋ,
40014010	ɛ tõ nɩr ʋ cen a gaso pʋɔ tɩ cɛ a Zã zu ŋmãa.
40014011	Bɛ tɩ wa n nɩ a zu laa pʋɔ wa kʋ̀ a pɔwsɩrale, ʋ de tɩ kʋ̀ a ʋ mã.
40014012	A Zã po-tuurbɛ tɩ wa na wa ɓaw a kũu tɩ ũù, ɛ cen tɩ yel kʋ̀ a Yeezu.
40014013	A Yeezu na wa wõ a Zã kũu a, ʋ yi n a be, kpɛ gbor k'ʋʋ taw yi pùor, wɛja pʋɔ, ʋ yõ zie. A zu-sɛbla na tɩ bãwnɩ a a, bɛ yi n a bɛ ten pʋɔ nɩ gbɛɛ, cere lanɛ a kʋ̃ɔ-kpɛ̃ɛ tuur a Yeezu.
40014014	Ʋ na tɩ siwr a gbor pʋɔ a, ʋ nyɛ̃ nɩ zu-sɛbla na bɛ dɩ vuo a; nɩbaalʋ tɩ kpɛ ʋ nɩ a bɛ ƴãw, ʋ sanɩ a bɛ baalbɛ.
40014015	A zaanʋɔra na wa ta a, a ʋ po-tuurbɛ tɩ taw na ta a ʋ zie yel ʋ: «Wɛja pʋɔ n'ɩ a ka, ɛ a zie sɔbr, bɛr a nɩbɛ bɛ ŋa za bɛ cen a tẽli pʋɔ tɩ da bʋ̃-dɩrɩ dɩ.»
40014016	A Yeezu tɩ sɔw bɛ na: «Bɛ bɛ tɛr a be cenu yel-ɩra ɩ: a nyɩɩm tɛɛ za, nyɩ kʋ̀ bɛ a bʋ̃-dɩrɩ.»
40014017	Lɛ n'a bɛ tɩ yel ʋ: «Dipɛ̃ anũu nɩ zʋ́mɛ ayi tɛwr a tɩ tɛr a ka.»
40014018	Ʋ yel bɛ: «Nyɩ de a wa n ka wa kʋ̀ m.»
40014019	Al pùorí, ʋ tɩ ƴãw na a nɩbɛ zɩ̃ a mʋ̃ɔ zu, ɛ ʋ de a dipɛ̃ anũu nɩ a zʋ́mɛ ayi al, uori kaa a salom, ɛ maalɩ a, ɛ ŋma kʋ̀ a ʋ po-tuurbɛ, bɛ mɩ̀ de kʋ̀ a zu-sɛbla.
40014020	A nɩbɛ za tɩ dɩ na tɩw, ɛ bɛ wob a bʋ̃-ŋmaarɛ paalɩ peli pie nɩ ayi kul ɩ.
40014021	Ɛ cɛ a bɛlɩ dem na tɩ dɩ a, tɩ ta n dɛbr tur anũu, ɛ́ bɛ bɛ tɩ sɔr a pɔwbɛ nɩ a bibiir ƴãw ɛ.
40014022	Daadaa lɛ, a Yeezu tɩ fɛr ɩ a ʋ po-tuurbɛ ƴãw bɛ kpɛ a gbor de ʋ niwn gãwnɛ a gãwn ŋa lowr, ʋʋ ƴãwnɛ a zu-sɛbla a sɔrɩ́.
40014023	Ʋ na wa ƴãw a zu-sɛbla a sɔrɩ́ baarɩ a, ʋ do n tãw zu k'ʋʋ tɩ pùori. A zaanʋɔra na wa ta a, ʋ tɩ ɩ n ʋ yõ a be.
40014024	A gbor tɩ zãá nɩ nɩ a tẽw baarɩ; a kʋ̃ɔ mie tɩ ìre na ŋmɩɛr a gbor, a sɛsɛb na tɩ fure tuore a ƴãw.
40014025	A zie na wa wɛlɛ a, a Yeezu tɩ cen nɩ a kʋ̃ɔ-kpɛ̃ɛ zu wa a ʋ po-tuurbɛ zie.
40014026	A ʋ po-tuurbɛ na wa nyɛ̃ ʋ ʋ cere a kʋ̃ɔ zu a, pʋ̀lá vʋ̃ɔ bɛ na bɛ yere: «Nyãakpɩɩn n'ʋ!» Ɛ dɛ ŋmɩɛr dɛ̃bɩ̃ɛ cɛlsɩ.
40014027	Ɛ cɛ a Yeezu tɩ ƴɛr a sɔw bɛ daadaa lɛ yel: «Nyɩ nyɔw nyɩ mɩŋa, mãa n'ʋ, nyɩ ta zɔrɛ dɛ̃bɩ̃ɛ ɩ!»
40014028	A Pɩɛr tɩ de nɩ a ƴɛrʋ yel ʋ: «Sore e, fʋ̃ʋ sɩrɩ wa n'ʋ a, fʋ̃ʋ ƴãw ɩ̃ cen a kʋ̃ɔ zu wa a fʋ zie.»
40014029	A Yeezu sɔw yel ʋ: «Wa.» A Pɩɛr tɩ yi n a gbor pʋɔ cere a kʋ̃ɔ zu a Yeezu zie.
40014030	Ɛ cɛ ʋ tɩ nyɛ̃ nɩ a sɛsɛb dɛ̃bɩ̃ɛ kpɛ ʋ, ʋʋ na tɩ tĩ limne a kʋ̃ɔ pʋɔ a, ʋ lɔb ɩ cɛl: «Sore e, faa mɛ̃!»
40014031	A Yeezu tɩ tur ɩ nũu daadaa lɛ nyɔw ʋ, ɛ yel: «Naaŋmɩn-sawfʋ pʋrɩ sob ŋa, bʋ̃ʋ n'ʋ so fʋ bʋnɩ?»
40014032	Bɛ na wa do kpɛ a gbor pʋɔ a, a sɛsɛb ŋmãa na.
40014033	A po-tuurbɛ bɛl na tɩ be a gbor pʋɔ a, tɩ lo na gbĩ dume a ʋ niŋé ɛ yel: «Yel-mɩŋa sɩza, fʋ ɩ n Naaŋmɩn Bie!»
40014034	Bɛ tɩ gãw nɩ a kʋ̃ɔ-kpɛ̃ɛ ta a Zenezarɛtɩ tẽw.
40014035	A be dem tɩ nyɛ̃ nɩ a Yeezu bãw, ɛ ƴãw bɛ yel kʋ̀ a vuo ʋl nɩbɛ za, bɛ tɛr a baalbɛ za wa n a ʋ zie.
40014036	Bɛ tɩ zɛlɛ ʋ nɩ yãayãa, k'ʋʋ saw bɛ nɩ̃ɛ tɔ a ʋ kparʋ zʋɔrɛ tɛwr, ɛ a bɛlɩ dem za na mɩ́ tɩ tɔ a, mɩ́ tɩ sanɩ na.
40015001	Farizɩ̃ɛ mɩnɛ nɩ Naaŋmɩn-Wulu-sɛ-sɛbrbɛ bɛ mɩnɛ kãw tɩ yi n a Zeruzalɛm wa pàw a Yeezu sowr ʋ:
40015002	«Bʋ̃ʋ n'ʋ so a fʋ po-tuurbɛ sãwnɛ a tɩ sãakʋ̃-kore ciiru? Bɛ na bɛ mɩ́ pɛw a bɛ nuru mɛ̃ a lɛ a tɩ puoru sɔr na yel a, ɛ bãw dɩ a.»
40015003	A Yeezu tɩ sɔw bɛ na: «Ɛ a nyɩɩm, bʋ̃ʋ n'ʋ so nyɩ bɛ tuur a Naaŋmɩn nɔ-ƴãwna a nyɩ sãakʋ̃-kore ciiru zũú?
40015004	A Naaŋmɩn yel a: ‹Ƴãwnɛ a fʋ sãà nɩ a fʋ mã›, nɩ kɛ: ‹Nɩr wa tʋ ʋ sãà bɩɩ ʋ mã a, a fɛr a kɛ bɛ kʋ́ ʋ.›
40015005	Ɛ nyɩɩm mɩ́ yel: ‹Nɩr wa yel ʋ sãà bɩɩ ʋ mã: a bom nɛ ɩ̃ nãá sõw nɩ fʋ a, ɩ̃ de ʋ na kʋ̀ Naaŋmɩn a›,
40015006	ʋ bɛ mɩ́ lɛ cãa tɛr a ʋ sãà ƴãwfʋ san ɛ. A ŋa n'a nyɩ mɩ́ ŋmɛ a Naaŋmɩn ƴɛrʋ lɔb, a nyɩ nɩ-kore ciiru zũú.
40015007	Nɩsaal-libelibe bɛ ŋa! A Naaŋmɩn-ƴɛr-manɛ Ɩzayi tɩ ƴɛr ɩ vla caar ɩ nyɩ, a lɛn daar ʋ na tɩ ƴɛr a ƴɛr-bie a ŋa a:
40015008	‹Nɛɛ tɛwr a a nɩbɛ bɛ ŋa ƴãwnɛ nɩ mɛ̃, ɛ cɛ a bɛ pʋʋr zãá nɩ mɛ̃.
40015009	A bɛ puoru bɛ na puore mɛ̃ a, bɛ tɛr pɛr ɛ, ɛ a bɛ wulu bɛ na wule a, ɩ nɩsaalbɛ nɛ-ƴãwnɩ tɛwr.› »
40015010	Al pùorí, a Yeezu tɩ bʋɔl ɩ a zu-sɛbla wa yel bɛ: «Nyɩ bɛr wõ vla, ɛ bãw a pɛr!
40015011	Bom nɛ na kpɩɛr a nʋɔrɩ́ a, ʋlɛ bɛ n'ʋ dɛwr a nɩsaal ɛ; bom nɛ na yire a nʋɔrɩ́ a, ʋlɛ n'ʋ dɛwr a nɩsaal.»
40015012	Lɛ n'a a ʋ po-tuurbɛ tɩ taw ta yel ʋ: «Fʋ bãwnɩ a na k'aa fʋ ƴɛrʋ ŋa a Farizɩ̃ɛ mɩnɛ na wõ a, ʋ dam bɛ na a?»
40015013	Ʋ tɩ sɔw: «Tɩɛ nɛ za, a ɩ̃ Sãà na be a tẽ-vla pʋɔ a na bɛ sɛl a, bɛ na vʋ̃ɔ ʋ na bɛr.
40015014	Nyɩ bɛr bɛ: zɔn nɛ bɛ tawr zɔn. Ɛ cɛ zɔ̃w wa tawr zɔ̃w a, bɛ za ayi na lo n bɔw pʋɔ.»
40015015	Pɩɛr tɩ de nɩ a ƴɛrʋ yel ʋ: «Ír a zʋkpar-kpɛ̃w ŋa pɛr kʋ̀ tɩ.»
40015016	A Yeezu tɩ yel a: «A nyɩɩm mɩ̀, nyɩ cãa bɛ tɛr yã sɛr ɛ?
40015017	Nyɩ bɛ bãw kɛ bom nɛ za na kpɩɛr a nʋɔrɩ́ a, tɔlɛ na siwr a pùorì, ɛ na tɩ yi a sɩmanɩ́ ɛ?
40015018	Ɛ cɛ a al na yire a nʋɔrɩ́ a, socir pʋɔ sɩrɩ n'a a mɩ́ yi, ɛ alɛ n'a dɛwr a nɩsaal.
40015019	A nɩsaal socir pʋɔ sɩrɩ n'a a tɩɛr-faar, nɩbɛ kʋ́b, pɔw-gaa, nɩ-fa-ɩb, nyãnyuwlu, dãsɩ-ziri nɩ zʋmɛ mɩ́ yire.
40015020	A ŋa n'a dɛwr a nɩsaal. Ɛ cɛ dɩ kɛ́ bɛ dãw de niwn pɛw nũu mɛ̃ a lɛ a puoru sɔr na yel a, al bɛ dɛwr nɩsaal ɛ.»
40015021	A Yeezu tɩ yi n a be ɛ cen Tɩ́ɩ̀r nɩ Sɩdɔ̃ tẽw lowr.
40015022	Kanãa tẽw pɔw kãw tɩ yi n a be wa ŋmɩɛr cɛlsɩ yere nɩ: «Sore e, Daviir bi-dɛb ɩ, zɔ ɩ̃ nɩbaalʋ! Kɔ̃tɔn kãw dɔwrɛ nɩ a ɩ̃ pɔwyale bɛ dɩ vuo ɩ!»
40015023	Ɛ cɛ a Yeezu bɛ tɩ ƴɛr ƴɛrʋ za sɔw ʋ ɛ. A ʋ po-tuurbɛ tɩ taw na ta zɛlɛ ʋ yere nɩ: «Ƴãw ʋ lɛb, ʋ na ɩrɛ gɔmɛ̃ tuur ɩ tɩ a.»
40015024	A Yeezu tɩ sɔw na: «A Ɩsɩrayɛl bʋʋrɛ nɩbɛ, na ɩ mɛ̃ píir na bɔr a, tɛwr zie n'a bɛ tõ m.»
40015025	Ɛ cɛ a pɔw tɩ wa na wa lo gbĩ dume a ʋ niŋé ɛ yel: «Sore e, sõw mɛ̃!»
40015026	A Yeezu tɩ sɔw na: «A bɛ sɛw kɛ bɛ mɩ́ de a bibiir bʋ̃-dɩrɩ lɔb ƴãw bali ɛ.»
40015027	A pɔw lɛb yel ʋ: «Yel-mɩŋa n'a, Sore e, ɛ cɛ a bali mɩ́ tuure nɩ a bɛ nɩbɛ bʋ̃-dɩ-ŋmaarɛ na lore a dɩrɛ.»
40015028	A lɛ n'a a Yeezu tɩ sɔw ʋ: «Pɔw ɩ, a fʋ Naaŋmɩn-sawfʋ ɩ n kpɛ̃ɛ! A tu a lɛ fʋ na bɔbr a!» Ɛ a tɛm nɛ pʋɔ, a ʋ pɔwyale tɩ sanɩ na.
40015029	A Yeezu tɩ yi n a be cen a Galile kʋ̃ɔ-kpɛ̃ɛ nʋɔr. Ʋ tɩ do n tãw zu tɩ zɩ̃ a be.
40015030	Zu-sɛbla na bɛ dɩ vuo a, tɩ wa n a ʋ zie, lãw tɛr wʋbr, zɔn, nɩ-kɔwr, wõ-takpalɛ nɩ baalbɛ yaga. Bɛ wa bin bɛ nɩ a ʋ pile ʋ sanɩ bɛ.
40015031	A nɩbɛ na tɩ nyɛ̃ a wõ-takpalɛ bɛ ƴɛrɛ a, a nɩ-kɔwr bɛ lɛb kpɛ̃w a, a wʋbr bɛ cere dẽdẽ a, ɛ a zɔn nyɛrɛ a, a tɩ ɩ nɔ-ɓãa-yel a bɛ zie, bɛ íre a Ɩsɩrayɛl Naaŋmɩn yúor-vɩɛlʋ-danʋ.
40015032	A Yeezu tɩ bʋɔl ɩ a ʋ po-tuurbɛ wa yel bɛ: «A nɩbɛ bɛ ŋa ɩrɛ mɛ̃ nɩ nɩbaalʋ. Bibie ata n'ɩ a ŋa bɛ na be a ɩ̃ zie, ɛ bɛ tɛr bʋ̃-dɩra a. Ɩ̃ bɛ bɔr k'ɩ̃ɩ bɛr bɛ bɛ lɛb kule nɩ a kɔ̃ ɩ, bɛ nãá mab a lo a sɔr zu.»
40015033	A ʋ po-tuurbɛ tɩ sowr ʋ na: «Nyɩnɛ n'a tɩ na páw dipɛ̃ a sɛw tʋ̃ɔ tɩw a nɩbɛ bɛ ŋa za, a wɛja pʋɔ ka?»
40015034	A Yeezu tɩ sowri bɛ na: «Dipɛ̃ a ŋmɩn n'a nyɩ tɛr?» Bɛ tɩ sɔw na: «Ayopõi nɩ zʋm-bili blã.»
40015035	Lɛ n'a a Yeezu tɩ ƴãw a nɩbɛ zɩ̃ tẽw,
40015036	ɛ ʋ de a dipɛ̃ ayopõi nɩ a zʋ́mɛ al, pùori a Naaŋmɩn barka, ɛ ŋma kʋ̀ a ʋ po-tuurbɛ, a ʋ po-tuurbɛ de kʋ̀ a zu-sɛbla.
40015037	A nɩbɛ za tɩ dɩ na tɩw, ɛ bɛ wob a bʋ̃-ŋmaarɛ paalɩ peli ayopõi kul ɩ.
40015038	Ɛ cɛ, a nɩbɛ bɛl za na tɩ dɩ a, tɩ ɩ n dɛbr tur anaar, ɛ́ bɛ bɛ tɩ sɔr a pɔwbɛ nɩ a bibiir ƴãw ɛ.
40015039	A Yeezu na wa bɛr a zu-sɛbla bɛ kule a, ʋ kpɛ n a gbor pʋɔ cere a Magadã tẽw lowr.
40016001	A Farizɩ̃ɛ mɩnɛ nɩ a Sadiseyɛ̃ mɩnɛ tɩ taw na ta a Yeezu zie bɔbr kɛ́ bɛ ɩ ʋ kaa. Bɛ tɩ zɛlɩ ʋ na k'ʋʋ wul bɛ bãwfʋ na yi Naaŋmɩn zie a.
40016002	Ʋ tɩ sɔw bɛ na: «Zaanʋɔra wa ta a, nyɩ mɩ́ yel a: ‹A salom ɩ n zɩɛ ɓõɓõ, a zie na vɩɛl a›;
40016003	ɛ a biɓaara nyɩ yel: ‹Dɩ̃a a, a zie kʋ̃ vɩɛl ɛ, a salom na ɩ zɩɛ wʋlʋlʋ a ƴãw.› A na ɩ lɛ a, nyɩ bãw nɩ a salom ŋmɛ̃a jɩrʋ, ɛ kʋ̃ tʋ̃ɔ bãw a dɩ̃a zie ŋa bãwfʋ al jɩrʋ ɛ.
40016004	A dɩ̃a nɩbɛ, na ɩ nɩ-faar ɛ bɛ tuur a Naaŋmɩn a, zɛlɛ nɩ bãwfʋ. Ɛ cɛ bɛ kʋ̃ wul bɛ bãwfʋ kãw za ʋ bɛ ɩ a Zonasɩ dem ɛ.» Ʋ tɩ bɛr bɛ nɩ a be ɛ tɔl cen.
40016005	Bɛ na tɩ gãwnɛ a gãwn a, a ʋ po-tuurbɛ tɩ yiir ɩ a dipɛ̃ deb.
40016006	A Yeezu tɩ yel bɛ na: «Hei! Nyɩ gùre nyɩ tʋɔra a Farizɩ̃ɛ mɩnɛ nɩ a Sadiseyɛ̃ mɩnɛ dãbɩl ƴãw.»
40016007	A po-tuurbɛ tɩ tɩɛrɛ nɩ bɛ pʋɔ yere nɩ: «Tɩ na bɛ de a dipɛ̃ a n'a so ʋ ƴɛr a a ŋa.»
40016008	Ɛ cɛ a Yeezu tɩ bãwnɩ a na yel bɛ: «Naaŋmɩn-sawfʋ pʋrɩ dem bɛ ŋa! Bʋ̃ʋ n'ʋ so nyɩ tɩɛrɛ nyɩ pʋɔ yere nɩ nyɩ na bɛ tɛr dipɛ̃ a?
40016009	Nyɩ cãa bɛ bãw a pɛr ɛ? Nyɩ yiir ɩ a dipɛ̃ anũu bɛ na põ nɩbɛ tur anũu a, nɩ a peli nʋɔr nyɩ na tuo kul ɩ a?
40016010	Bɩɩ nyɩ yiir ɩ a dipɛ̃ ayopõi yele bɛ na põ a nɩbɛ tur anaar a, nɩ a peli nʋɔr nyɩ na tuo kul ɩ a?
40016011	Ŋmɩŋmɩn za n'a nyɩ bɛ bãw a pɛr, k'ɩ̃ɩ bɛ tɩ ƴɛrɛ dipɛ̃ ƴɛrʋ a nyɩ zie a lɛn daar ɩ̃ na tɩ yere kʋ̀rɛ nyɩ: nyɩ gùre nyɩ tʋɔra a Farizɩ̃ɛ mɩnɛ nɩ a Sadiseyɛ̃ mɩnɛ dãbɩl ƴãw a?»
40016012	Lɛ n'a a ʋ po-tuurbɛ pãa tɩ bãw k'ʋʋ bɛ tɩ yel kɛ bɛ gùre bɛ tʋɔra dipɛ̃ dãbɩl ƴãw ɛ, ɛ cɛ bɛ gùre bɛ tʋɔra a Farizɩ̃ɛ mɩnɛ nɩ a Sadiseyɛ̃ mɩnɛ wulu ƴãw.
40016013	A Yeezu na wa ta a Filib tẽw Sezaare a, ʋ sowr ɩ a ʋ po-tuurbɛ: «A nɩbɛ zie a, ãa n'ɩ a Nɩsaal Bie?»
40016014	Bɛ tɩ sɔw na: «Bɛ mɩnɛ zie, Zã-Bati n'ʋ, bɛ mɩnɛ zie ʋ ɩ Eli, bɛ mɩnɛ zie ʋ ɩ Zeremi bɩɩ Naaŋmɩn-ƴɛr-manɛ kãw.»
40016015	Ʋ lɛb sowri bɛ: «Ɛ a nyɩɩm, nyɩ yel kɛ ãa nɛ m?»
40016016	Sɩmʋ̃ Pɩɛr tɩ sɔw na: «Fʋ̃ʋ n'ɩ a Naaŋmɩn Nɩ-kabra, a Naaŋmɩn na vʋʋrɛ a Bie.»
40016017	Lɛ n'a a Yeezu tɩ lɛb de a ƴɛrʋ yel ʋ: «Zu-nʋ̃ɔ̀ sob nɛ b, Zonasɩ bi-dɛb Sɩmʋ̃ ʋ, nɩsaal bɛ n'ʋ wul fʋ a yel ŋa ɩ, a ɩ̃ Sãà na be a tẽ-vla pʋɔ a n'ʋ.
40016018	Ɛ ɩ̃ yere na kʋ̀rɛ fʋ, fʋ ɩ n Pɩɛr, a pɛr lɛ kɛ kʋsɩɛr, ɛ a kʋsɩɛr ŋa zu n'a ɩ̃ na ŋmãa a ɩ̃ Lãw-yir, ɛ a kũu kpɛnʋ bʋʋrɛ za kʋ̃ tʋ̃ɔ ɩ ʋ bom za ɩ.
40016019	Ɩ̃ na kʋ̀ b ɩ a tẽ-vla-Naalʋ dɩ̃dɔr pime: bom nɛ za fʋ na na 'lẽ a tẽw zu ka a, mɩ̀ na 'lẽ nɩ a tẽ-vla pʋɔ; ɛ bom nɛ za fʋ na na cɛr bɛr a tẽw zu ka a, mɩ̀ na cɛr ɩ a tẽ-vla pʋɔ.»
40016020	Lɛ n'a ʋ tɩ kpãa a ʋ po-tuurbɛ kɛ́ bɛ taa yere kʋ̀rɛ nɩr za kɛ́ ʋlɛ n'ɩ a Naaŋmɩn Nɩ-kabra ɩ.
40016021	A ʋlɩ daar nɛ n'a a Yeezu tɩ tĩ yere kʋ̀rɛ a ʋ po-tuurbɛ, k'aa fɛr a k'ʋʋ cen a Zeruzalɛm, tɩ wõ tuo yaga a nɩ-kore nɩ a bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ nuru pʋɔ, bɛ kʋ́ ʋ, ɛ a bibie ata sob ʋ lɛb yi a kũu pʋɔ.
40016022	Lɛ n'a a Pɩɛr tɩ tɛr ʋ yi n pùor tɩ nyɔw ʋ yere: «Naaŋmɩn kʋ̃ saw ɛ, Sore e! Ʋ̃ʋ'hʋ̃, a yele a ŋa kʋ̃ ta b ɛ!»
40016023	Ɛ cɛ a Yeezu tɩ lɩɛb a yel a Pɩɛr: «Cen taw zaa a ɩ̃ zie, Sɩtaana a! Fʋ piwr mɛ̃ nɩ sɔr. A fʋ tɩɛrʋ bɛ ɩ Naaŋmɩn dem ɛ, nɩsaalbɛ dem a.»
40016024	Lɛ n'a a Yeezu tɩ yel a ʋ po-tuurbɛ: «Nɩr wa bɔbr k'ʋʋ tuur mɛ̃ a, ʋ ta cãa tɩɛrɛ a ʋl mɩŋa yele ɩ, ɛ de a ʋ da-gara tuur ɩ mɛ̃.
40016025	Sob nɛ na sɩrɩ bɔbr k'ʋʋ faa a ʋ nyɔ-vʋʋrʋ a, na bɔr ʋ na bɛr; ɛ sob nɛ na bɔr a ʋ nyɔ-vʋʋrʋ bɛr a mãa ƴãw a, na páw ʋ na.
40016026	Bʋnʋ tɔnɛ n'a a nɩsaal na nyɛ̃, ʋlɛ wa páw a tẽ-daa za ɛ a ʋ nyɔ-vʋʋrʋ bɔr a? Bɩɩ bʋ̃ʋ n'ʋ a nɩsaal na tʋ̃ɔ tɩr ya de nɩ a ʋ nyɔ-vʋʋrʋ?
40016027	A Nɩsaal Bie na sɩrɩ na wa a ʋ Sãà yúor-vɩɛlʋ-danʋ pʋɔ, ʋlɛ nɩ a ʋ malkɩ mɩnɛ, lɛ n'a ʋ na mɩ́ ya ŋa za man nɩ a ʋ ɩb.
40016028	Yel-mɩŋa sɩza, ɩ̃ yere na kʋ̀rɛ nyɩ, a nɩbɛ na be a ka a, a bɛ pʋɔ a, bɛ mɩnɛ na nyɛ̃ nɩ a Nɩsaal Bie ʋ waar mɛ̃ nãà a, ɛ́ bɛ bãw kpi.»
40017001	Bibie ayʋɔb pùorí, a Yeezu tɩ tɛr ɩ Pɩɛr, Zakɩ nɩ a ʋ yɛb Zã do n tãw kpɛ̃ɛ kãw zu, bɛ tɛwr zie.
40017002	Ʋ tɩ lɩɛb ɩ nɩ-yũo a bɛ niŋé ; a ʋ niwn tɩ nyɩwrɛ na mɛ̃ mʋ̃tɔ̃w a, ɛ a ʋ bʋ̃-suuri pɛlɩ mɛ̃ cãa a.
40017003	Bɛ wa bere na bɛ nyɛ̃ Mõyiir nɩ Eli bɛ ƴɛrɛ nɩ a Yeezu.
40017004	Pɩɛr tɩ yel ɩ a Yeezu: «Sore e, a tɩ ka beba vɩɛl a; fʋ̃ʋ wa saw a, ɩ̃ na maal ɩ pɛn-sɛwr ata a ka, fʋ so been, Mõyiir so been, Eli mɩ̀ so been.»
40017005	Ʋ na tɩ cãa ƴɛrɛ a, zũzuwr na nyɩwrɛ a, tɩ pili na pàw bɛ, ɛ kɔkɔr tɩ ƴɛrɛ a zũzuwr pʋɔ yere: «A ɩ̃ Bi-nɔna n'ɩ a ŋa, ɩ̃ na pɛlɩ pʋɔ kaa ir a, nyɩ bɛrɛ wone a ʋ ƴɛrʋ.»
40017006	A po-tuurbɛ na tɩ wõ a kɔkɔr ŋa a, dɛ̃bɩ̃ɛ nyɔw bɛ nɩ yaga bɛ lo vɔblɩ muru.
40017007	A Yeezu tɩ taw na ta tɔ tɔ bɛ ɛ yel: «Nyɩ lɛb ìr, nyɩ ta zɔrɛ dɛ̃bɩ̃ɛ ɩ!»
40017008	Bɛ tɩ zɛw nɩ a zu bɛ lɛb nyɛ̃ nɩr za, ʋ bɛ ɩ a Yeezu yõ ɩ.
40017009	Bɛ na tɩ yi a tãw zu lɛb siwr a, a Yeezu kpãa nɩ a ʋ po-tuurbɛ a ŋa: «A yel ŋa nyɩ na nyɛ̃ a, nyɩ taa pore a yúor kʋ̀rɛ nɩr ɛ, ɛ gu a Nɩsaal Bie tɩ lɛb yi a kũuni pʋɔ.»
40017010	Al pùorí, a ʋ po-tuurbɛ tɩ sowr ʋ na: «Bʋ̃ʋ ƴãw n'a a Naaŋmɩn-Wulu-sɛ-sɛbrbɛ yere k'aa fɛr a kɛ a Eli wa baarɩ?»
40017011	Ʋ tɩ sɔw bɛ na: «Sɩza n'a, a fɛr a k'aa Eli wa, wa cɔbrɩ bom za ƴãw zi-ƴẽn.
40017012	Ɛ cɛ, mãa n'ʋ yere kʋ̀rɛ nyɩ, a Eli wa na bɛ bɛ bãw kɛ ʋlɛ n'ʋ ɛ, ɛ ɩ ʋ lɛn za bɛ na bɔbr a; lɛ n'a bɛ mɩ̀ na dɔwrɩ a Nɩsaal Bie.»
40017013	Lɛ n'a a ʋ po-tuurbɛ tɩ bãw kɛ Zã-Bati ƴɛrʋ n'a ʋ tɩ ƴɛrɛ a bɛ zie.
40017014	Bɛ na tɩ tarɛ a zu-sɛbla zie a, nɩr kãw tɩ taw na ta a Yeezu zie, lo gbĩ dume,
40017015	ɛ yel: «Sore e, zɔ a ɩ̃ bie nɩbaalʋ. Ʋ lore nɩ kũkun ɛ a wone ʋ yaga za ; ʋ lore nɩ vũùmí nɩ kʋ̃ɔ̀mɩ́ kʋra lɛ.
40017016	Ɩ̃ tɛr ʋ na wa n a fʋ po-tuurbɛ zie, ɛ cɛ bɛ bɛ tʋ̃ɔ ʋ sanɩ ɛ.»
40017017	A Yeezu tɩ de nɩ a ƴɛrʋ yel: «Nɩsaal-faar bɛ ŋa, nɩ nɩbɛ na bɛ saw de Naaŋmɩn a! Debor a ɩ̃ na be a nyɩ zie tɩ ta? Debor a ɩ̃ na wõ n nyɩ a tuo tɩ ta? Nyɩ tɛr a bie wa kʋ̀ m.»
40017018	A Yeezu tɩ tanɩ nɩ a kɔ̃tɔn, ʋ yi zaa a bie zie, ɛ ʋ tɩ sanɩ a pɛr nɛ pʋɔ.
40017019	A po-tuurbɛ tɩ taw na ta a Yeezu sowr ʋ a bɛ tɛwr zie: «Bʋ̃ʋ n'ʋ so a tɩɩm tɩ bɛ tʋ̃ɔ ʋ diw?»
40017020	Ʋ tɩ sɔw bɛ na: «A nyɩ Naaŋmɩn-saw-deb na dɩ nãw a n'a so. Yel-mɩŋa sɩza ɩ̃ yere na kʋ̀rɛ nyɩ, a nyɩ Naaŋmɩn-saw-deb tɩ bɛrmɛ̃ mɛ̃ seneve bir a, nyɩ nãá mɩ́ yel ɩ a tãw ŋa: ‹Ìr a ka ɛ cen ka›, ɛ ʋ nãá mɩ́ cen na, ɛ nyɩ kʋ̃ʋ mɩ́ ɩ bom za gu ɛ. [
40017021	A kɔ̃tɔn ŋa bʋʋrɛ a, puoru nɩ muta-tuo tɛrʋ tɛwr a na tʋ̃ɔ ír ʋ.»]
40017022	Bibir kãw a po-tuurbɛ na tɩ ɓã taa bɛ za a Galile tẽw a, a Yeezu tɩ yel bɛ na: «Bɛ na nyɔw nɩ a Nɩsaal Bie ƴãw a nɩsaalbɛ nuru pʋɔ;
40017023	bɛ na kʋ́ ʋ na, ɛ a bibie ata sob a, ʋ na lɛb a yi a kũu pʋɔ.» A tɩ ɩ n pʋ-sãwna yaga a ʋ po-tuurbɛ zie.
40017024	Bɛ na tɩ ta a Kafarnawɔm a, a bɛlɩ dem na mɩ́ dier a Ŋmɩn-yi-kpɛ̃ɛ cɩɛrʋ a, tɩ taw na ta a Pɩɛr zie sowr ʋ: «A nyɩ Wul-wul-kara bɛ mɩ́ ya a Ŋmɩn-yi-kpɛ̃ɛ cɩɛrʋ bɩɩ?»
40017025	A Pɩɛr tɩ sɔw na: «Bʋnʋ ɩ? Ʋ mɩ́ ya na.» A Pɩɛr na tɩ ta a yir a, a Yeezu tɩ dãw ʋ na de a ƴɛrʋ sowr ʋ: «Fʋ tɩɛr ɩ ŋmɩn, Sɩmʋ̃ ʋ? A tẽw zu ka na-mɩnɛ a, tẽbowle zie n'a bɛ mɩ́ de a cɩɛrʋ nɩ a zuru-yar? A bɛ tẽ-biir zie n'a bɩɩ a sãanbɛ zie n'a?»
40017026	A Pɩɛr na tɩ sɔw k'aa sãanbɛ zie n'a a, a Yeezu tɩ lɛb a yel ʋ: «A na ɩ lɛ a, a bɛ fɛrɛ a tẽ-biir ɛ.
40017027	Ɛ cɛ ɩ̃ bɛ bɔbr kɛ tɩ sãw a nɩbɛ bɛ ŋa tɩɛrʋ ɛ; lɛ so, siw a manɩ́ tɩ ƴãw a zʋm-pĩi. A zʋm-dãw-niwn sob ʋl a zʋm-pĩi nãà wa nyɔw a, taw ʋ yi n, yuo a ʋ nʋɔr, fʋ na nyɛ̃ nɩ nɩbɛ ayi cɩɛrʋ libir, ír cen nɩ tɩ ya mãa nɩ a fʋ̃ʋ dem.»
40018001	A ʋlɩ tɛm nɛ, a Yeezu po-tuurbɛ tɩ taw na pɩɛl ʋ, ɛ sowr ʋ: «Ãa n'ʋ ɩ kpɛ̃ɛ zuo a nɩbɛ za a tẽ-vla-naalʋ pʋɔ?»
40018002	A Yeezu tɩ bʋɔl ɩ bi-cãpile wa ƴãw a bɛ sɔgɔ,
40018003	ɛ yel: «Yel-mɩŋa sɩza, ɩ̃ yere na kʋ̀rɛ nyɩ, nyɩmɛ bɛ wa lɩɛbɩ a nyɩ ɩb ŋmɛ̃ mɛ̃ a bibi-cãpili a, nyɩ kʋ̃ kpɛ a tẽ-vla-Naalʋ pʋɔ ɩ.
40018004	Lɛ so, ʋlɩ sob na siwre ʋ tʋɔra ŋmɛ̃ mɛ̃ a bi-cãpile ŋa a, ʋlɛ n'ʋ ɩ kpɛ̃ɛ zuo a bɛ za a tẽ-vla-Naalʋ pʋɔ.
40018005	Ɛ sob nɛ na de a bi-cãpile ŋa tɔ sob a ɩ̃ yúor ƴãw a, a mãa tɔr za n'ʋ ʋ mɩ̀ de.»
40018006	«Ɛ cɛ sob nɛ za na ɩrɛ a bibi-cãpili bɛ ŋa kãw na saw de m a, ʋ lore yel-bier pʋɔ a, bɛlɛ 'lẽ kʋsɛ-kpɛ̃ɛ ƴãw a ʋ kɔkɔrɩ́, ɛ daa ʋ lɔb ƴãw kʋ̃ɔ-kpɛ̃ɛ pʋɔ a, alɛ sa.
40018007	Nyɛ̃ a tẽ-daa baw-bio na sɛw a, a yele al za na ɩrɛ a nɩsaalbɛ maalɛ yel-bebe a ƴãw! A fɛr a k'aa yele a ŋa mɩ́ ɩ, ɛ cɛ baw-bio sob ɩ a nɩr ʋl na n'ʋ mɩ́ so a ɩ a.
40018008	A fʋ nũu bɩɩ a fʋ gbɛr wa tawr fʋ ƴãwn yel-bier pʋɔ a, ŋmãa a lɔb bɛr a zãá nɩ fʋ; fʋ na na kpɛ a nyɔ-vʋʋrʋ pʋɔ nɩ nũ-gãw bɩɩ gbɛ-gãw a, alɛ sa fʋ na na tɛr a fʋ nuru a za ayi bɩɩ a fʋ gbɛɛ a za ayi, ɛ́ bɛ lɔb fʋ ƴãw a vũu na bɛ tɛr kpiiru daar a pʋɔ a.
40018009	Ɛ a fʋ mimir wa n'ʋ tawr fʋ ƴãwn a yel-bier pʋɔ a, 'lòw ʋ ír lɔb bɛr ʋ zãá nɩ fʋ. Fʋ na na kpɛ a nyɔ-vʋʋrʋ pʋɔ ɛ ɩ mimi-fɩɔ a, alɛ sa fʋ na na tɛr a fʋ mimie a za ayi, ɛ́ bɛ lɔb fʋ ƴãw a tẽ-faa vũùmí a.»
40018010	«Nyɩ gu nyɩ tʋɔra taa wa jewre a bibi-cãpili bɛ ŋa been kãw za ɩ ; ɩ̃ sɩrɩ na yere kʋ̀rɛ nyɩ, a bɛ malkɩ mɩnɛ ar ɩ a ɩ̃ Sãà na be a tẽ-vla pʋɔ niŋé kʋra lɛ. [
40018011	A Nɩsaal Bie wa na wa faa a bɛlɩ dem na tɩ bɔr a.]
40018012	Nyɩ tɩɛr ɩ ŋmɩn? Nɩr wa tɛr píir kʋba, ɛ a pɛ́rʋ been wa bɔr a, ʋ kʋ̃ bɛr a kʋba for bir al a tãw zu ɛ cen tɩ bɔ a ʋl na bɔr a ɩ?
40018013	Ɛ ʋlɛ wa nyɛ̃ ʋ a, yel-mɩŋa sɩza, ɩ̃ yere na kʋ̀rɛ nyɩ, nʋ̃ɔ̀ mɩ́ kpɛ ʋ nɩ a ʋ ƴãw zuo a kʋba for bir al na bɛ bɔr a ƴãw.
40018014	Lɛ mɩ̀ n'a, a nyɩ Sãà na be a tẽ-vla pʋɔ a, bɛ bɔr k'aa bibi-cãpili bɛ ŋa been kãw za bɔr ɛ.»
40018015	«A fʋ yɛb wa ɩ sãw fʋ a, cen tɩ páw ʋ, fʋ̃ʋ nɩ ʋl tɛwr zie, ɛ wul ʋ a ʋ sãwna. Ʋlɛ wa bɛr wõ fʋ a, fʋ na páw nɩ a fʋ yɛb.
40018016	Ʋlɛ bɛ wa bɛrɛ wone a fʋ ƴɛrʋ a, fʋ̃ʋ tɛr nɩ-been bɩɩ nɩbɛ ayi ƴãw pʋɔ a fʋ ƴãw, kɛ̀ ‹Yel za tʋ̃ɔ mɩ́ maalɩ dãsɩɛ dem ayi bɩɩ ata ƴɛrʋ zũú.›
40018017	Ɛ cɛ ʋlɛ bɛ wa sawr a bɛ ƴɛrʋ a, fʋ̃ʋ yel kʋ̀ a Lãw-yir. Ɛ ʋlɛ cãa bɛ wa wone a Lãw-yir ƴɛrʋ a, ʋ ɩ mɛ̃ tɩbɛ sob bɩɩ zuru-yar-diere a a fʋ zie.»
40018018	«Yel-mɩŋa sɩza, ɩ̃ yere na kʋ̀rɛ nyɩ, bom nɛ za nyɩ na na 'lẽ a tẽw zu ka a, mɩ̀ na 'lẽ nɩ a tẽ-vla pʋɔ, ɛ bom nɛ za nyɩ na na cɛr bɛr a tẽw zu ka a, mɩ̀ na cɛr ɩ a tẽ-vla pʋɔ.»
40018019	«Ɩ̃ mɩ̀ cãa na lɛ yere kʋ̀rɛ nyɩ, a tẽw zu ka a, nɩbɛ ayi a nyɩ pʋɔ wa wõ taa zɛlɛ bom a, a ɩ̃ Sãà na be a tẽ-vla pʋɔ a, na kʋ̀ bɛ na.
40018020	Zie nɛ za nɩbɛ ayi bɩɩ nɩbɛ ata na ɓã taa a ɩ̃ yúor ƴãw a, ɩ̃ be n a bɛ sɔgɔ.»
40018021	Lɛ n'a a Pɩɛr tɩ taw ta a Yeezu zie sowr ʋ: «Sore e, a ɩ̃ yɛb wa sãw mɛ̃ a, gb'a a ŋmɩn n'a ɩ̃ na dɩ suur kʋ̀ ʋ tɩ ta? A tɩ ta gb'a ayopõi bɩɩ?»
40018022	A Yeezu tɩ sɔw na: «Ɩ̃ bɛ yel k'aa tɩ ta gb'a ayopõi ɛ, ɛ cɛ a tɩ ta gb'a a lɩz'a ata nɩ pie gb'a ayopõi.
40018023	A ŋa n'a a tẽ-vla-Naalʋ ŋmɛ̃ taa nɩ nãà kãw na tɩ bɔbr k'ʋʋ bãw a ʋ libie yele ʋlɛ nɩ a ʋ tõ-tõ-biir a.
40018024	Ʋ na tɩ tine a, bɛ tɛr ɩ a tõ-tõ-bie kãw na tɩ tɛr a ʋ san bɛ dɩ vuo a, wa n a ʋ zie.
40018025	A tõ-tõ-bie nɛ na bɛ tɩ tɛr a na ya a, a ʋ nɩ-kpɛ̃ɛ tɩ ƴãw na kɛ́ bɛ nyɔw ʋ kʋɔrɩ, ʋlɛ nɩ a ʋ pɔw nɩ a ʋ bibiir, nɩ a ʋ bʋ̃-tɛrɩ za, wa ya a ʋ san.
40018026	A tõ-tõ-bie tɩ lo na gbĩ dume a ʋ pile zɛlɛ ʋ yere nɩ: ‹Cãa bɛr mɛ̃ sɛr, ɩ̃ na ya b ɩ a fʋ san za.›
40018027	Nɩbaalʋ tɩ kpɛ n a ʋ nɩ-kpɛ̃ɛ, ʋ bɛr ʋ, ɛ mɩ̀ bɛr ʋ a ʋ san.
40018028	A tõ-tõ-bie ŋa tɩ yi na tuori a ʋ tõ-tõ-bi-tɔ sob kãw na tɛr a ʋ san zaa pʋrɩ a. Ʋ tɩ nyɔw ʋ nɩ a kɔkɛɛ fɩɩrɩ faar na kʋ́ ɛ yere: ‹Ya a fʋ san!›
40018029	A ʋ tɔ sob tɩ lo na gbĩ dume a ʋ pile zɛlɛ ʋ yãayãa yere nɩ: ‹Cãa bɛr mɛ̃ sɛr, ɩ̃ɩ na ya b a.›
40018030	Ɛ cɛ ʋ bɛ tɩ saw ɛ, ɛ nɩ̃ɛ tɩ ƴãw bɛ nyɔw ʋ ƴãw gaso pʋɔ, ɛ cɛlɛ k'ʋʋ wa ya a ʋ san.
40018031	A ʋ tõ-tõ-bi-taabɛ na tɩ nyɛ̃ a yele a ŋa na ɩ a, a bɛ pʋɔ za tɩ sãw na, bɛ cen tɩ manɩ a za kʋ̀ a bɛ nɩ-kpɛ̃ɛ.
40018032	Lɛ n'a a nɩ-kpɛ̃ɛ tɩ ƴãw bɛ bʋɔlɩ a tõ-tõ-bie ŋa, ʋ wa yel ʋ: ‹Tõ-tõ-bi-faa ŋa! Fʋ na zɛlɩ mɛ̃ a, ɩ̃ lɛb a bɛr fʋ a fʋ san za.
40018033	A mɩ̀ bɛ tɩ fɛr kɛ fʋ zɔ a fʋ tɔ sob nɩbaalʋ mɛ̃ a lɛ ɩ̃ na zɔ a fʋ nɩbaalʋ a ɩ?›
40018034	A ʋ nɩ-kpɛ̃ɛ tɩ nyɛ̃ nɩ suur yaga, ɛ nyɔw ʋ tɩr kɛ́ bɛ dɔwrɛ ʋ, ɛ gu ʋ wa tɩ ya a ʋ san za.»
40018035	A Yeezu tɩ yel a ƴãw pʋɔ: «A ŋa n'a a ɩ̃ Sãà na be a tẽ-vla pʋɔ a, mɩ̀ na ɩrɛ nyɩ, a nyɩ kãw za bɛ mɩ̀ wa dɩ suur kʋ̀ a ʋ yɛb nɩ a ʋ pʋɔ za a.»
40019001	A Yeezu na tɩ tɩr a ʋ wulu a ŋa baar a, ʋ yi n a Galile ɛ cen a Zude tẽw lowr, a Zurdɛ̃ man gãwn.
40019002	Zu-sɛbla na bɛ dɩ vuo a, tɩ tu ʋ na cen a be, ʋ tɩ sanɩ a bɛ baalbɛ.
40019003	Farizɩ̃ɛ bɛ mɩnɛ kãw tɩ taw na ta a ʋ zie sowr ʋ kɛ́ bɛ ɩ ʋ kaa: «Nɩr tɛr ɩ sɔr na zawrɩ a ʋ pɔw bɛr yel-sãsara lɛ ƴãw bɩɩ?»
40019004	A Yeezu sɔw: «Nyɩ bɛ kanɩ a Sɛb-sõw pʋɔ kɛ: ‹A pɛr tib daar a, a bome za Ire ír bɛ nɩ dɛb nɩ pɔw ɛ?›
40019005	Nɩ k'ʋʋ tɩ yel a: ‹Alɛ n'a so a dɛb na mɩ́ bɛr a ʋ sãà nɩ a ʋ mã, ɛ tɩ lãw nɩ a ʋ pɔw bɛ za ayi lɩɛbɩ nɩ-been.›
40019006	A na ɩ lɛ a, bɛ bɛ cãa ɩ nɩbɛ ayi ɛ, bɛ ɩ n nɩ-been. Lɛ so, bom nɛ a Naaŋmɩn na lãw taa a, a nɩsaal, ʋ ta bʋ́r ɛ.»
40019007	A Farizɩ̃ɛ mɩnɛ tɩ lɛb a sowr ʋ: «Bʋ̃ʋ n'ʋ so a Mõyiir yel kɛ nɩr wa zawrɛ a ʋ pɔw bɛrɛ a, ʋ maalɩ zawr-bɛrʋ sɛbɛ kʋ̀ ʋ?»
40019008	A Yeezu tɩ sɔw bɛ na: «Nyɩ na bɛ wone ƴɛrʋ a n'a so a Mõyiir saw kɛ nyɩ mɩ́ zawrɩ a nyɩ pɔwbɛ bɛr, alɛ bɛ ɩ lɛ a, a pɛr tib daar a, a bɛ tɩ ɩ a ŋa ɩ.
40019009	Ɩ̃ yere na kʋ̀rɛ nyɩ: nɩr wa zawrɩ a ʋ pɔw bɛr - lãw-taa kãw na bɛ tɛr sɔr a ƴãw bɛ wa n'a a - ɛ kul pɔw-yũo a, ʋ maal ɩ pɔw-gaa yel-bier.»
40019010	A ʋ po-tuurbɛ tɩ yel ʋ na: «A yele wa ŋmɛ̃ a ŋa a dɛb zie, ʋlɛ nɩ a ʋ pɔw cara pʋɔ a, a kul-taa maalʋ vɛb sa.»
40019011	A Yeezu tɩ sɔw bɛ na: «Nɩbɛ za bɛ n'a na tʋ̃ɔ bãw a ƴɛrʋ ŋa pɛr ɛ, a bɛlɩ dem tɛwr bɛ na kʋ̀ a, bɛlɛ nɛ bɛ na tʋ̃ɔ bãw ʋ.
40019012	Bʋ̃ʋ n'ʋ vɛ̃, nɩbɛ bɛ mɩnɛ mɩ́ dɔw na ɩ vaɩ; bɛ mɩnɛ a, nɩsaalbɛ nɛ bɛ mɩ́ ɩ bɛ ɩ a vaɩ; ɛ bɛ mɩnɛ mɩ̀ kaa ir, ɩ a vaɩ a tẽ-vla-naalʋ ƴãw. Sob nɛ na na tʋ̃ɔ bãw a pɛr a, ʋ bãw!»
40019013	Nɩbɛ bɛ mɩnɛ kãw tɩ tɛr ɩ bibiir wa n a Yeezu zie, k'ʋʋ wa ír nuru dɔwlɩ a bɛ zu ɛ pùori ƴãw bɛ, ɛ cɛ a ʋ po-tuurbɛ tɩ tanɛ bɛ na.
40019014	Lɛ n'a a Yeezu tɩ yel: «Nyɩ bɛr a bibiir bɛ wa a ɩ̃ zie, ɛ ta diwr bɛ bɛrɛ ɩ; bʋ̃ʋ n'ʋ vɛ̃, a bɛlɩ dem na ŋmɛ̃ taa nɩ bɛ a, bɛlɛ so a tẽ-vla-naalʋ.»
40019015	Ɛ ʋ na wa dɔwlɩ a nuru a bɛ zu baar a, ʋ bɛr ɩ a ʋlɩ zie nɛ ɛ tɔl cen.
40019016	Nɩr kãw tɩ taw na ta a Yeezu zie sowr ʋ: «Wul-wul-kara a, bʋ̃ʋ yel-vla n'ʋ a fɛr k'ɩ̃ɩ maalɩ tʋ̃ɔ páw a nyɔ-vʋʋrʋ na be kʋra lɛ a?»
40019017	A Yeezu tɩ sɔw ʋ na: «Bʋ̃ʋ n'ʋ so fʋ sowre mɛ̃ a yel-vla yele? A sob nɛ na vɩɛl a, ɩ n been yõ tẽtẽ. Fʋ̃ʋ wa bɔbr kɛ fʋ páw a nyɔ-vʋʋrʋ a, sawr a Naaŋmɩn nɛ-ƴãwnɩ.»
40019018	Ʋ lɛb sowr ʋ: «Nɛ-ƴãwnɩ abobe?» A Yeezu sɔw: «Ta kʋ́ nɩr ɛ; ta maalɩ pɔw-gaa yel-bier ɛ; ta zu ɛ; ta dɩ dãsɩɛ-ziri ɩ;
40019019	ƴãwnɛ fʋ sãà nɩ fʋ mã; ɛ nɔnɛ fʋ tɔ mɛ̃ a fʋ mɩŋa a.»
40019020	A pɔl-bile yel ʋ: «Ɩ̃ saw nɩ a nɛ-ƴãwnɩ a ŋa za. Bʋ̃ʋ n'ʋ cãa cɛ m?»
40019021	A Yeezu yel ʋ: «Fʋ̃ʋ wa bɔbr kɛ fʋ vɩɛl fʋ za a, cen tɩ de a fʋ bʋ̃-tɛrɩ za kʋɔrɩ, de a libie kʋ̀ nan dem, ɛ fʋ na páw nɩ na-bome a tẽ-vla pʋɔ ; al pùorí, wa, wa tuur mɛ̃.»
40019022	Ɛ cɛ a pɔl-bile na wa wõ a a ŋa a, ʋ sãw nɩ niwn ʋ za lɩɛb cere nɩ, ʋ na tɩ tɛr a bɛ dɩ vuo a ƴãw.
40019023	Lɛ n'a a Yeezu tɩ yel a ʋ po-tuurbɛ: «Yel-mɩŋa sɩza, ɩ̃ yere na kʋ̀rɛ nyɩ: nɩr na kpɛ naalʋ a, a ʋ tẽ-vla-Naalʋ pʋɔ kpɛb na kpɛmɛ na.
40019024	Ɩ̃ lɛb a yere kʋ̀rɛ nyɩ, a nyɔ̃wmɛ̃ na na yi mɩsɩn vʋɔrɩ́ a, a ɩ n mɔlɛ zuo tɛra sob na na kpɛ a Naaŋmɩn-Naalʋ pʋɔ a.»
40019025	A ʋ po-tuurbɛ na tɩ wõ a ƴɛr-bie a ŋa a, bɛ nyɔw nɩ nʋɔr yere nɩ: «Alɛ wa ŋmɛ̃ a ŋa a, ãa n'ʋ pãa na tʋ̃ɔ nyɛ̃ a faafʋ a?»
40019026	A Yeezu tɩ jɩr bɛ nɩ gbẽgbẽ ɛ yel: «A nɩsaalbɛ zie a, a kʋ̃ tʋ̃ɔ ɩ, ɛ cɛ Naaŋmɩn zie a, bom za na tʋ̃ɔ na.»
40019027	Lɛ n'a a Pɩɛr tɩ de a ƴɛrʋ yel ʋ: «Nyɛ̃, tɩ bɛr ɩ bom za ɛ wa tuur fʋ, ŋmɩŋmɩn n'a a na ŋmɛ̃ a tɩ zie?»
40019028	A Yeezu tɩ yel bɛ na: «Yel-mɩŋa sɩza, ɩ̃ yere na kʋ̀rɛ nyɩ, a lɛn daar a yele nãà wa lɩɛbɛ paalɛ a, a lɛn daar a Nɩsaal Bie nãà wa zɩ̃ a ʋ yúor-vɩɛlʋ-danʋ naalʋ da-kɔw zu a, a nyɩɩm na tu m a, nyɩ mɩ̀ na zɩ̃ n naalʋ da-kɔwr pie nɩ ayi zu, kɛ́ nyɩ maal ɩ a Ɩsɩrayɛl yie dɔwlʋ pie nɩ ayi a ƴɛrʋ.
40019029	Ɛ sob nɛ za nãà wa bɛr yie, yɛbr, yeepuuli, sãà, mã, bibiir bɩɩ poru a mãa ƴãw a, ʋ na páw nɩ a a ŋa gb'a a kʋba dɔwlɩ, ɛ cãa páw a nyɔ-vʋʋrʋ na be kʋra lɛ a ƴãw pʋɔ.
40019030	Niwn-dierbɛ yaga na lɩɛb ɩ po-pawrbɛ, ɛ po-pawrbɛ yaga lɩɛbɩ niwn-dierbɛ.
40020001	«A tẽ-vla-naalʋ sɩrɩ na ŋmɛ̃ mɛ̃ yir sob kãw na tɩ yi biɓaar-sɛ̃w, k'ʋʋ tɩ de tõ-tõ-biir ƴãw bɛ cen a ʋ divɛ̃-tɩɩr púo pʋɔ a.
40020002	Ʋlɛ nɩ a tõ-tõ-biir na tɩ wõ taa a yar ɩ bibi-been sã-ya libir a, ʋ ƴãw na bɛ cen a ʋ divɛ̃-tɩɩr púo pʋɔ.
40020003	Ʋ tɩ lɛb a yi a biɓaara, a mʋ̃tɔ̃w na zɛw blã a, tɩ nyɛ̃ bɛ mɩnɛ bɛ zɩ̃ zaa lɛ a nɩbɛ tuor-taa zie.
40020004	Ʋ yel bɛ: ‹Nyɩ mɩ̀ cen a ɩ̃ divɛ̃-tɩɩr púo pʋɔ, ɛ ɩ̃ na ya nyɩ nɩ a lɛ a na sɛw a.›
40020005	Ɛ̀ bɛ tɩ cen. A yir sob tɩ lɛb a yi a mʋ̃tɔ̃-tuo nɩ a mʋ̃tɔ̃w gɔ̃wfʋ daar cãa lɛ tɩ ɩ a lɛ.
40020006	A na wa man a zaanʋɔra a, ʋ tɩ lɛb a yi tɩ nyɛ̃ bɛ mɩnɛ bɛ be a be, ʋ yel bɛ: ‹Bʋnʋ ƴãw n'a nyɩ zɩ̃ a ka a bibi-ɓil za bɛ ɩrɛ bom za?›
40020007	Bɛ tɩ sɔw ʋ na: ‹Nɩr za bɛ de tɩ a tome ɩ, so lɛ.› Ʋ yel bɛ: ‹Nyɩ mɩ̀ cen a ɩ̃ divɛ̃-tɩɩr púo pʋɔ.›
40020008	A zaanɔ-ɓaar na wa ta a, a divɛ̃-tɩɩr púo sob tɩ yel ɩ a ʋ bʋ̃-kaarɛ: ‹Bʋɔlɩ a tõ-tõ-biir wa kʋ̀ ŋa za a ʋ sã-ya. Tĩ a bɩɛr-waarbɛ zie tɩ baar ɩ a dãw-waarbɛ.›
40020009	Lɛ n'a a zaanʋɔra tõ-tõ-biir tɩ wa, ŋa za mɩ́ wa páw a bibi-been tome sã-ya libir.
40020010	A biɓaar-sɛ̃w tõ-tõ-biir dem daar na wa ta a, bɛ tɩ tɩɛrɛ na kɛ bɛ na páw na dɔwlɩ, ɛ cɛ ŋa za mɩ̀ tɩ páw nɩ bibi-been tome sã-ya libir.
40020011	Bɛ tɩ de na zɛbr ɩ a yir sob.
40020012	Bɛ tɩ yere na: ‹A bɩɛr-waarbɛ bɛ ŋa tõ n tɛm gbel-been yõ, ɛ fʋ ya bɛ mɛ̃ a tɩɩm na nyɛ̃ a bibi-ɓil balʋ ɛ dɩ a mʋ̃tɔ̃w a!›
40020013	Ɛ cɛ a yir sob tɩ yel ɩ a kãw: ‹Ɩ̃ bá a, ɩ̃ bɛ nɛbr fʋ ɛ, a bibi-been tome sã-ya libir ƴãw bɛ n'a mãa nɩ fʋ̃ʋ wõ taa ɩ?
40020014	De a fʋ sã-ya cere nɩ. Ɩ̃ bɔbr a k'ɩ̃ɩ kʋ̀ a bɩɛr-waarɛ ŋa mɛ̃ a fʋ̃ʋ a.
40020015	Ɩ̃ bɛ tɛr sɔr na ɩrɛ lɛn za ɩ̃ na bɔbr a nɩ a ɩ̃ bʋ̃-tɛrɩ ɛ? Bɩɩ nyuur ɩrɛ fʋ na ɩ̃ na ɩ nɩ-vla a?› »
40020016	A Yeezu tɩ yel a ƴãw pʋɔ: «A ŋa n'a a po-pawrbɛ na ɩ niwn-dierbɛ, ɛ a niwn-dierbɛ ɩ po-pawrbɛ.»
40020017	A Yeezu tɩ duor ɩ a Zeruzalɛm. Ʋ tɩ tɛr ɩ a po-tuurbɛ pie nɩ ayi, ʋlɛ nɩ a bɛl tɛwr, tɩ yel kʋ̀ bɛ a sɔr zu bɛ na tɩ cere a:
40020018	«Nyɩ nyɛ̃, tɩ duor ɩ a Zeruzalɛm, bɛ na tɩ nyɔw nɩ a Nɩsaal Bie ƴãw a bawr-maal-nɩ-bɛrɛ nɩ a Naaŋmɩn-Wulu sɛ-sɛbrbɛ nuru pʋɔ, bɛ na ƴãw ʋ nɩ kũu dɔwrʋ,
40020019	ɛ de ʋ kʋ̀ nɩ-bʋʋr-yoru bɛ ɩ ʋ la, ɛ fɔb ʋ, ɛ kpa ʋ da-gara zu, ɛ a bibie ata sob a, ʋ na lɛb a yi a kũu pʋɔ.»
40020020	Lɛ n'a a Zebede bi-dɛbr mã, tɩ taw ta a Yeezu zie nɩ a ʋ bibiir ayi; ʋ tɩ lo na gbĩ dume a ʋ pile k'ʋʋ zɛlɩ bʋ̃-kãw.
40020021	A Yeezu tɩ sowr ʋ na: «Bʋ̃ʋ n'ʋ fʋ bɔbr?» Ʋ sɔw: «Nyɛ̃ a ɩ̃ bi-dɛbr ayi bɛ ŋa, ƴãw kãw zɩ̃ a fʋ dʋrʋ lowr ɛ kãw zɩ̃ a fʋ gʋba lowr a fʋ naalʋ pʋɔ.»
40020022	A Yeezu tɩ sɔw na: «Nyɩ bɛ bãw a ʋlɩ bom nɛ nyɩ na zɛlɛ a ɩ. Nyɩ na tʋ̃ɔ na nyũ a tuo koli-nyuura ʋl ɩ̃ na na nyũ a?» Bɛ tɩ sɔw na: «Tɩ na tʋ̃ɔ na.»
40020023	Ʋ yel bɛ: «A ɩ̃ tuo koli-nyuura a, nyɩ na nyũ ʋ na. Ɛ cɛ a ɩ̃ dʋrʋ nɩ a ɩ̃ gʋba lowr zɩ̃ma bɛ yi mãa zie ɩ, a bɛlɩ dem ƴãw a ɩ̃ Sãà na cɔbrɩ a ziir a ŋa a, bɛlɛ so a.»
40020024	A po-tuurbɛ pie na cɛ a, na tɩ wõ a a, tɩ nyɛ̃ nɩ nɩ a yɛbr ayi bɛ ŋa suur.
40020025	Lɛ n'a a Yeezu tɩ bʋɔlɩ bɛ wa yel: «Nyɩ bãwnɩ a na, a nɩ-bʋʋrɛ na-mɩnɛ mɩ́ dɩrɛ nɩ naalʋ a bɛ zu, ɛ a nɩ-bɛrɛ ɩrɛ a nɩbɛ bãwnɩ a bɛ na so bɛ a.
40020026	A ta ɩ a lɛ a nyɩ zie ɩ. Sob nɛ nɩ̃ɛ wa bɔbr k'ʋʋ ɩ kpɛ̃ɛ a nyɩ pʋɔ a, ʋ ɩ a nyɩ tõ-tõ-bie,
40020027	ɛ nɩr wa bɔbr k'ʋʋ ɩ a niwn-diere a nyɩ pʋɔ a, ʋ ɩ a nyɩ gbãgbaa.
40020028	A ŋa n'a, a Nɩsaal Bie bɛ wa kɛ bɛ wa tone kʋ̀rɛ ʋ ɛ, ʋ wa na k'ʋʋ wa tone kʋ̀rɛ a nɩbɛ, ɛ de a ʋ nyɔ-vʋʋrʋ tɩr ya de nɩ nɩ-yaga yaga.»
40020029	Bɛ na tɩ yire a Zeriko tẽw pʋɔ a, zu-sɛbla na bɛ dɩ vuo a, tɩ tuur ɩ a Yeezu.
40020030	Zɔn ayi kãw tɩ zɩ̃ n a sɔr nʋɔr. Bɛ na wa wõ k'aa Yeezu n'ʋ tɔlɛ a, bɛ cɩɩrɛ na yere nɩ: «Sore e, Daviir bi-dɛb ɩ, zɔ tɩ nɩbaalʋ!»
40020031	A zu-sɛbla tɩ tanɛ bɛ na kɛ bɛ bɛr gɔmɛ̃. Ɛ cɛ a zɔn nɩ̃ɛ na lɛ tɩ bãw cɩɩrɛ kpɛ̃w za: «Sore e, Daviir bi-dɛb ɩ, zɔ tɩ nɩbaalʋ!»
40020032	A Yeezu tɩ tɛw na ar ɛ bʋɔlɩ bɛ wa sowri: «Bʋ̃ʋ n'ʋ nyɩ bɔbr k'ɩ̃ɩ ɩ kʋ̀ nyɩ?»
40020033	Bɛ tɩ sɔw na: «Sore e, ɩ a tɩ mimie nyɛrɛ.»
40020034	Nɩbaalʋ tɩ kpɛ n a Yeezu, ʋ tɔ a bɛ mimie, ɛ daadaa lɛ bɛ lɛb nyɛrɛ, ɛ tuur ʋ.
40021001	Bɛ na tɩ pɩɛlɛ a Zeruzalɛm a, ɛ tarɛ a Bɛtɩfaze tẽw, a Olivʋ-tɩɩr tãw zu a, a Yeezu tõ n a ʋ po-tuurbɛ ayi,
40021002	ɛ yel bɛ: «Nyɩ cen a tẽw ŋa na be a nyɩ nidaa a, nyɩ na tɩ ta n daadaa lɛ nyɛ̃ bõw nyãw na 'lẽ ar ɩ ʋ bile a, nyɩ cɛr ʋ, ɛ tɛr a wa kʋ̀ m.
40021003	Ɛ nɩr wa ƴɛrɛ a nyɩ zie a, nyɩɩm sɔw a ŋa: ‹A Sore tɛr ɩ a yel-ɩra.› Ʋ na bɛr a na kʋ̀ nyɩ daadaa lɛ nyɩ wa n.
40021004	A ɩ n a a ŋa, k'aa Naaŋmɩn-ƴɛr-manɛ ƴɛr-bie a ŋa tʋ̃ɔ tu:
40021005	‹Nyɩ yel a Sɩyɔ̃ tẽw dem: a nyɩ nãà n'ɩ ŋan waar a nyɩ zie, siwr ʋ tʋɔra zɔm bõw nyãw, ɛ zɔm bõw bile, bõw nyãw bile.› »
40021006	A po-tuurbɛ tɩ cen na, a tɩ ɩ mɛ̃ a lɛ a Yeezu na yel kʋ̀ bɛ a.
40021007	Bɛ tɩ tɛr ɩ a bõw nyãw nɩ a ʋ bile wa n, wa yɛ́r a bɛ bʋ̃-suuri dɔwlɩ a zu, ɛ a Yeezu do zɔm.
40021008	Nɩ-yaga yaga tɩ yɛ́rɛ nɩ a bɛ bʋ̃-suuri a sɔr zu; bɛ mɩnɛ tɩ karɛ nɩ a tɩɛ vaar lɔbr ƴãwn a sɔr zu.
40021009	A nɩbɛ na tɩ de a Yeezu niwn a, nɩ a bɛl na tɩ tuur a, tɩ caarɛ na yere nɩ: «Ozaana a Daviir bi-dɛb! A Naaŋmɩn, ʋ maalɩ a sob nɛ na waar a Sore yúor ƴãw a! Ozaana a salom zu za!»
40021010	A Yeezu na wa kpɛ a Zeruzalɛm a, a zie za dam a. A nɩbɛ tɩ sowre na: «Ãa n'ɩ a sob ŋa?»
40021011	A zu-sɛbla tɩ sɔw na: «A Naaŋmɩn-ƴɛr-manɛ Yeezu n'ʋ, na yi Nazarɛtɩ Galile tẽw a.»
40021012	A Yeezu tɩ kpɛ n a Ŋmɩn-yi-kpɛ̃ɛ pʋɔ diw a bɛlɩ dem za na kʋɔrɛ ɛ daar bome a be a; ʋ tɩ ŋmɛ n a libi-tɛwrbɛ tabalɛ nɩ a na-ŋma-kʋɔrbɛ da-kɔwr lɔb.
40021013	Al pùorí ʋ yel bɛ: «A Naaŋmɩn yel ɩ a Sɛb-sõw pʋɔ a ŋa: ‹Bɛ na bʋɔlɛ nɩ a ɩ̃ yir kɛ puoru yir.› Ɛ nyɩɩm wa de ʋ, ʋ ɩ nyãnyuwr sɔwlʋ zie!»
40021014	Zɔn nɩ wʋbr tɩ taw na ta a Yeezu zie a Ŋmɩn-yi-kpɛ̃ɛ pʋɔ be, ɛ ʋ tɩ sanɩ bɛ.
40021015	A bawr-maal-nɩ-bɛrɛ nɩ a Naaŋmɩn-Wulu sɛ-sɛbrbɛ na tɩ nyɛ̃ a nɔ-ɓãa-yele ʋ na maalɩ a, nɩ a bibiir na tɩ caarɛ a Ŋmɩn-yi-kpɛ̃ɛ pʋɔ yere nɩ kɛ: «Ozaana a Daviir bi-dɛb a», a tɩ ɩ na mɛ̃ bɛ ɩ ŋmɩn a.
40021016	Bɛ tɩ sowr ʋ na: «Fʋ wone nɩ a lɛ bɛ na yere a?» A Yeezu tɩ sɔw bɛ na: «Ʋ̃ʋ ɩ̃ wone a na. Nyɩ bɛ dãw kanɩ a Sɛb-sõw ƴɛr-bie a ŋa ɩ? ‹Fʋ ɩ n a ɩb, bibiir nɩ bɩ-pɩɩlɛ tɛɛ za tɩ danɛ fʋ.› »
40021017	Ʋ tɩ bɛr bɛ nɩ a be, ɛ yi a tẽw pʋɔ cen Betani tɩ gã.
40021018	A bio daarɩ biɓaara, a Yeezu na tɩ lɛb waar a tẽw pʋɔ a, kɔ̃ tɩ nyɔw ʋ na;
40021019	ʋ tɩ nyɛ̃ nɩ kãkã-tɩɛ ʋ ar a sɔr nʋɔr, ʋ taw ta nyɛ̃ k'ʋ ɩ vaar tɛwr. Lɛ n'a ʋ tɩ yel ʋ: «Fʋ kʋ̃ lɛ wɔ̃ wɔm za ɩ.» Ɛ daadaa lɛ a kãkã-tɩɛ ko ar.
40021020	A po-tuurbɛ na tɩ nyɛ̃ a lɛ a, nʋɔr ɓãa bɛ na bɛ yere: «Ŋmɩŋmɩn za n'a a kãkã-tɩɛ ko a pɛr nɛ pʋɔ?»
40021021	A Yeezu tɩ sɔw bɛ na: «Yel-mɩŋa sɩza, ɩ̃ yere na kʋ̀rɛ nyɩ: bibir kãw nyɩmɛ wa tɛr a Naaŋmɩn-sawfʋ ɛ bɛ bʋnɛ a, a a ŋa ɩ̃ na ɩ a kãkã-tɩɛ a, lɛ tɛwr bɛ n'a nyɩ na mɩ́ tʋ̃ɔ ɩ ɛ, ɛ cɛ nyɩmɛ mɩ̀ saa mɩ́ yel a tãw ŋa: ‹Ìr a ka tɩ lo a kʋ̃ɔ-kpɛ̃ɛ pʋɔ a›, a na tu n a lɛ.
40021022	Bom nɛ za nyɩ nãà wa zɛlɛ a puoru pʋɔ nɩ Naaŋmɩn-saw-deb a, nyɩ na páw ʋ na.»
40021023	A Yeezu na tɩ kpɛ a Ŋmɩn-yi-kpɛ̃ɛ pʋɔ kanɛ nɩ a nɩbɛ a, a bawr-maal-nɩ-bɛrɛ nɩ a Zifʋ mɩnɛ nɩ-kore tɩ taw na ta a ʋ zie sowr ʋ: «Nyɩnɛ n'a fʋ páw a sɔr ɩrɛ a a ŋa? Ɛ ãa n'ʋ kʋ̀ fʋ a sɔr kɛ fʋ ɩrɛ a a ŋa?»
40021024	A Yeezu tɩ sɔw bɛ na: «Ɩ̃ mɩ̀ na sowri nyɩ nɩ sowr-been yõ, nyɩmɛ wa sɔw kʋ̀ m a, ɩ̃ mɩ̀ na yel a kʋ̀ nyɩ a be ɩ̃ na páw a sɔr ɩrɛ a a ŋa a.
40021025	A suob a Zã na tɩ tɩrɛ a, nyɩnɛ n'a ʋ tɩ yi? Naaŋmɩn zie n'a bɩɩ nɩsaalbɛ zie n'a?» Bɛ tɩ tɩɛr ɩ bɛ pʋɔ a ŋa: «Tɩmɛ wa yel kɛ Naaŋmɩn zie n'a a, ʋ na yel tɩ na: ‹Ɛ bʋ̃ʋ n'ʋ so nyɩ bɛ saw de ʋ?›
40021026	Ɛ tɩmɛ wa yel kɛ nɩsaalbɛ zie n'a, a na fɛr a kɛ tɩ bãwnɩ a a zu-sɛbla na kʋ̃ bɛr tɩ a. Bʋ̃ʋ n'ʋ vɛ̃, a nɩbɛ za zie a, a Zã tɩ ɩ n Naaŋmɩn-ƴɛr-manɛ.»
40021027	Lɛ n'a bɛ tɩ sɔw a ŋa kʋ̀ a Yeezu: «Tɩ bɛ bãw ɛ.» Ʋ mɩ̀ lɛb yel bɛ: «Ɩ̃ mɩ̀ kʋ̃ yel kʋ̀ nyɩ a be ɩ̃ na páw a sɔr ɩrɛ a a ŋa a ɩ.»
40021028	A Yeezu tɩ cãa na lɛ yel: «Nyɩ tɩɛr ɩ ŋmɩn yel ŋa ƴãw? Nɩr kãw tɩ tɛr ɩ bibiir ayi. Ʋ tɩ yel ɩ a dãw-niwn sob: ‹Ɩ̃ bie e, cen tɩ tõ a divɛ̃-tɩɩr púo pʋɔ a dɩ̃a.›
40021029	A bie nɛ tɩ sɔw na: ‹Ɩ̃ bɛ cere ɩ›, ɛ blã wa pʋɔ ʋ nyɛ̃ a bɛ vɩɛl ɛ, ʋ cen.
40021030	A sãà tɩ cen nɩ a ayi sob zie tɩ yel a ʋlɩ bʋ̃-been nɛ. Ʋ tɩ sɔw na: ‹Ɩ̃ sãà a, ɩ̃ cere na›, ɛ bɛ cen ɛ.
40021031	A bɛ ayi pʋɔ a, buor sob ʋ maalɩ a ʋ sãà pʋ-tɩɛrʋ?» Bɛ tɩ sɔw na: «A dãw-niwn sob ʋ.» Lɛ n'a a Yeezu tɩ yel bɛ: «Yel-mɩŋa sɩza, ɩ̃ yere na kʋ̀rɛ nyɩ: zuru-yar-dierbɛ nɩ pɔw-yɛmɛ na dãw nyɩ nɩ a Naaŋmɩn-Naalʋ pʋɔ.
40021032	Bʋ̃ʋ n'ʋ vɛ̃, Zã tɩ dãw na wa a nyɩ zie, wa wul nyɩ a yel-mɩŋa sɔr, ɛ́ nyɩ bɛ saw de a ʋ ƴɛrʋ ɛ; ɛ cɛ a zuru-yar-dierbɛ nɩ a pɔw-yɛmɛ tɩ saw na de a ʋ ƴɛrʋ. Ɛ a nyɩɩm, nyɩ na saa nyɛ̃ a a ŋa a, nyɩ cãa bɛ lɩɛbɩ a nyɩ ɩb a pùorí kɛ́ nyɩ tʋ̃ɔ saw de a ʋ ƴɛrʋ ɛ.»
40021033	«Nyɩ cãa lɛ bɛr wõ zʋkpar kãw. Yir sob kãw tɩ be n be kɔ divɛ̃-tɩɩr púo, mɛ dacin viiri koli, tuw bɔw pìir zu a wɔmɛ̃ nɛbrʋ ƴãw, maalɩ a bʋ̃-gùre zaba ʋ kɛrɩ yaga; al pùorí, ʋ de ʋ kʋ̀ tõ-tõ-biir na ɩ divɛ̃-tɩɩr po-kʋɔrbɛ a, ɛ yɔ.
40021034	A wɔmɛ̃ pɔrʋ daar na wa ta a, ʋ tõ n a ʋ tõ-tõ-biir a divɛ̃-tɩɩr po-kʋɔrbɛ zie kɛ́ bɛ tɩ tɩr a ʋ dem.
40021035	Ɛ cɛ a divɛ̃-tɩɩr po-kʋɔrbɛ tɩ nyɔw nɩ a ʋ tõ-tõ-biir, pɔb a kãw, kʋ́ a ƴẽn sob, ɛ lɔb a kãw nɩ kʋsɛbɛ kʋ́.
40021036	Ʋ tɩ lɛb a tõ tõ-tõ-biir bɛ mɩnɛ bɛ yãwmɛ̃ zuo a dãw-niwn dem. Ɛ cɛ a divɛ̃-tɩɩr po-kʋɔrbɛ mɩ̀ tɩ ɩ bɛ nɩ a lɛn tɔr za.
40021037	Ʋ wa báa na tõ a ʋ bi-dɛb a bɛ zie tɩɛr ɩ ʋ pʋɔ: ‹Bɛ na tɩ tɛr ɩ ƴãwfʋ a ɩ̃ bie zie.›
40021038	Ɛ cɛ a divɛ̃-tɩɩr po-kʋɔrbɛ na wa nyɛ̃ a bie a, bɛ yel a kʋ̀ taa: ‹ A gbã-dɩrɛ n'ʋ. Nyɩ wa tɩ nyɔw ʋ kʋ́ ɛ so a gbã-dɩ-bome!›
40021039	Bɛ tɩ nyɔw ʋ nɩ a divɛ̃-tɩɩr púo pʋɔ lɔb bɛr da-pùorí, ɛ kʋ́ ʋ.
40021040	A na ɩ a ŋa a, a divɛ̃-tɩɩr púo sob wa wa a, ʋ na ɩ n a divɛ̃-tɩɩr po-kʋɔrbɛ bɛ ŋa ŋmɩn?»
40021041	Bɛ tɩ sɔw ʋ na: «Ʋ na kʋ́ n a nɩ-faar bɛ ŋa poto-kʋ́b, ɛ de a divɛ̃-tɩɩr púo kʋ̀ nɩ-yoru, a daar mɩ́ wa ta bɛ kʋ̀ ʋ a wɔmɛ̃.»
40021042	A Yeezu lɛb yel bɛ: «Nyɩ bɛ dãw kanɩ a ƴɛr-bie a ŋa a Sɛb-sõw pʋɔ ɩ? ‹A kʋsɩɛr ʋl a yir-mɩɛrbɛ na ír lɔb bɛr a, lɩɛb ɩ a yir pɛr kʋsɩɛr, a Sore n'ʋ tõ a a ŋa: nɔ-ɓãa-yel ʋ tɩ zie.›
40021043	Alɛ so ɩ̃ yere kʋ̀rɛ nyɩ: bɛ na de nɩ a Naaŋmɩn-Naalʋ a nyɩ zie, kʋ̀ nɩ-bʋʋr-yoru na na ɩrɛ ʋ wɔnɛ wɔmɛ̃ a. [
40021044	Nɩr wa lo a kʋsɩɛr ŋa zu a, a ʋ sob na lo na kar; ɛ sob nɛ zu a kʋsɩɛr ŋa nãà wa lo a, ʋ na ƴɛr ʋ na ŋmɛr.]»
40021045	A bawr-maal-nɩ-bɛrɛ nɩ a Farizɩ̃ɛ mɩnɛ na tɩ wõ a ʋ zʋkpaɩ a ŋa a, bɛ tɩ bãwnɩ a na bɛlɛ na nɛ bɛ a Yeezu ƴɛrɛ jɩɛrɛ nɩ a.
40021046	Bɛ tɩ bɔbr a kɛ bɛ nyɔw ʋ, ɛ cɛ bɛ tɩ zɔ n a zu-sɛbla dɛ̃bɩ̃ɛ, bʋ̃ʋ n'ʋ vɛ̃, a zu-sɛbla zie a, a Yeezu tɩ ɩ n Naaŋmɩn-ƴɛr-manɛ.
40022001	A Yeezu tɩ lɛb a lɔbr zʋkpaɩ kʋ̀rɛ bɛ yere nɩ:
40022002	«A tẽ-vla-naalʋ ŋmɛ̃ na mɛ̃ nãà kãw na tɩ maalɩ a ʋ bie kul-taa cuw a.
40022003	Ʋ tɩ tõ n a ʋ tõ-tõ-biir kɛ́ bɛ cen tɩ bʋɔlɩ a nɩbɛ ʋ na bʋɔlɩ a cuw dɩb ƴãw. Ɛ cɛ bɛ bɛ tɩ bɔbr a waa ɩ.
40022004	Ʋ tɩ lɛb a tõ tõ-tõ-biir bɛ mɩnɛ kɛ́ bɛ tɩ yel a nɩbɛ ʋ na bʋɔlɩ a: ‹Nyɩ nyɛ̃, ɩ̃ cɔbr ɩ a cuw dɩb baarɩ, ɩ̃ kʋ́ n a ɩ̃ na-dɛɛ nɩ a ɩ̃ dʋn-'wɔɛ, bom za cɔbr a baarɩ, nyɩ wa a kul-taa cuw dɩb zie.›
40022005	Ɛ cɛ, bɛ bɛ tɩ cɛlɛ be ɩ, ɛ ìr, ŋa cere a ʋ pu-pʋɔ, ŋa cere ʋ yɛ̀rʋ́ zie,
40022006	ɛ bɛ mɩnɛ nyɔw a tõ-tõ-biir dɔwrɩ ɛ kʋ́.
40022007	A nãà tɩ nyɛ̃ nɩ suur, ɛ tõ a ʋ sojarɩ bɛ cen tɩ kʋ́ a nɩ-kʋ́rbɛ bɛ ŋa, ɛ nyɩw a bɛ tẽw bɛr.
40022008	Al pùorí, ʋ yel a ʋ tõ-tõ-biir: ‹A kul-taa cuw dɩb cɔbr a baarɩ, ɛ cɛ a nɩbɛ ɩ̃ na bʋɔlɩ a, bɛ tɩ sɛw taa nɩ ɛ.
40022009	A na ɩ lɛ a, nyɩ yi cen a sɔ-carɩ pʋɔ tɩ bʋɔlɩ a bɛlɩ dem za nyɩ na na nyɛ̃ a, wa n a kul-taa cuw dɩb zie.›
40022010	A ʋ tõ-tõ-biir tɩ yi n a sɛɛ pʋɔ tɩ bʋɔlɩ a bɛlɩ dem za bɛ na nyɛ̃ a ɓã taa, a nɩ-faar lãw nɩ a nɩ-vɩɛlɩ, lɛ n'a a cuw dĩo tɩ paalɩ a cuw-dɩrbɛ.
40022011	A nãà tɩ kpɛ na k'ʋʋ tɩ jɩr a cuw-dɩrbɛ kaa, ʋ tɩ nyɛ̃ nɩ nɩr kãw ʋ bɛ su a cuw bʋ̃-suuri ɛ.
40022012	Ʋ tɩ sowr ʋ na: ‹Ɩ̃ bá a, ŋmɩŋmɩn n'a fʋ ɩ kpɛ a ka ɛ bɛ su a cuw bʋ̃-suuri?› A sob nɛ tɩ ɩ n gbili.
40022013	Lɛ n'a a nãà tɩ yel a tõ-tõ-biir: ‹Nyɩ nyɔw ʋ 'lẽ a gbɛɛ nɩ a nuru, ɛ lɔb ʋ bɛr yẽw lige pʋɔ: be n'a ʋ na kone 'wɔbr ɩ nyɩ́mɛ́.›
40022014	Sɩza n'a, nɩ-yaga nɛ bɛ bɛ bʋɔlɩ, ɛ cɛ blã lɛ n'a bɛ kaa ir.»
40022015	A Farizɩ̃ɛ mɩnɛ tɩ cen na tɩ kpaa taa, kɛ́ bɛ nyɛ̃ a lɛ bɛ na na ɩ nyɔw a Yeezu a ʋ ƴɛrʋ pʋɔ a.
40022016	Al pùorí, bɛ tɩ tõ n a bɛ po-tuurbɛ nɩ Erɔdɩ nɩbɛ kɛ bɛ tɩ yel ʋ: «Wul-wul-kara a, tɩ bãw na kɛ fʋ yere nɩ yel-mɩŋa, ɛ wule a nɩbɛ a Naaŋmɩn sɛɛ nɩ yel-mɩŋa, fʋ bɛ zɔrɛ nɩr za ɩ, ɛ bɛ owre ɩ.
40022017	Yel a lɛ fʋ na tɩɛrɛ a, tɩ nyɛ̃: sɔr be n be kɛ́ bɛ mɩ́ ya a zuru-yar kʋ̀ a Sezaar bɩɩ sɔr bɛ ka be?»
40022018	Ɛ cɛ a Yeezu na tɩ bãw a bɛ yã-faa a, ʋ yel bɛ na: «Nɩsaal-libelibe bɛ ŋa! Bʋ̃ʋ n'ʋ so nyɩ bɔr kɛ nyɩ ŋmãa a ɩ̃ pùor?
40022019	Nyɩ wul mɛ̃ a libir ʋl bɛ na mɩ́ ya n a zuru-yar a.» Bɛ tɩ wul ʋ nɩ bibi-been sã-ya libir.
40022020	A Yeezu tɩ sowri bɛ na: «Ãa niwn nɩ ãa yúor ɩ a a ŋa na wi a libir zu a?»
40022021	Bɛ tɩ sɔw na: «Sezaar dem a.» Lɛ n'a ʋ tɩ yel bɛ: «A na ɩ a ŋa a, nyɩ mɩ́ kʋ̀ a Sezaar a ʋ bome, ɛ mɩ̀ kʋ̀ a Naaŋmɩn a ʋ dem.»
40022022	A ƴɛr-bie a ŋa tɩ ɓãa bɛ nɩ nʋɔr, bɛ bɛr ʋ ɛ tɔlɛ cere.
40022023	A ʋlɩ bibir nɛ, Sadiseyɛ̃ mɩnɛ tɩ taw na ta a Yeezu zie. A Sadiseyɛ̃ mɩnɛ n'a mɩ́ yel k'aa kũu-pʋɔ-lɛ-yib bɛ ka ɩ. Bɛ tɩ sowr ʋ na:
40022024	«Wul-wul-kara a, Mõyiir yel a kɛ: ‹Nɩr wa kul pɔw bɛ dɔw bie ɛ kpi a, a ʋ yɛb, ʋ kul a pɔw-kʋɔr tʋ̃ɔ dɔw bibiir kʋ̀ a ʋ yɛb na kpi a.›
40022025	Zɩ̃ kɛ yɛbr ayopõi kãw tɩ be n be a tɩ zie ka. A dãw-niwn sob tɩ kul ɩ pɔw, bɛ tɛr bibiir ɛ, ɛ kpi, ɛ bɛr a ʋ pɔw-kʋɔr a ʋ yɛb.
40022026	A mɩ̀ tɩ ɩ n a lɛ a ayi sob zie, nɩ a ata sob, tɩ tɔ a bɛ za ayopõi.
40022027	A bɛ kũu pùorí a, a pɔw mɩ̀ pãa wa kpi na.
40022028	A na ɩ a ŋa a, a kũu-pʋɔ-lɛ-yib daar, a bɛ ayopõi pʋɔ a, ʋ na ɩ n buor sob pɔw? Bɛ za na kul ʋ lɩɛrɩ taa a?»
40022029	A Yeezu tɩ sɔw bɛ na: «Nyɩ be n tulu pʋɔ, nyɩ na bɛ bãw a Sɛb-sõn nɩ a Naaŋmɩn fãw a ƴãw.
40022030	A kũu-pʋɔ-lɛ-yib daar a, dɛbr bɛ kule pɔwbɛ ɩ, pɔwbɛ bɛ kule sɩrbɛ ɩ, bɛ na ɩ na mɛ̃ malkɩ mɩnɛ a, a tẽ-vla pʋɔ.
40022031	Ɛ cɛ a kũuni na lɛbr yire a ƴãw a, nyɩ bɛ dãw kanɩ a lɛ a Naaŋmɩn na yel kʋ̀ nyɩ a ɩ?
40022032	‹Mãa n'ɩ a Abraham Naaŋmɩn, a Ɩzaakɩ Naaŋmɩn, nɩ a Zakɔb Naaŋmɩn.› Ʋ bɛ ɩ nɩ-kũuni Naaŋmɩn ɛ, nɩ-vʋʋrɩ Naaŋmɩn n'ʋ.»
40022033	A zu-sɛbla na tɩ wõ a ʋ wulu ŋa a, nʋɔr tɩ ɓãa bɛ na.
40022034	A Farizɩ̃ɛ mɩnɛ na wa wõ k'aa Yeezu ƴɛr tʋ̃ɔ a Sadiseyɛ̃ mɩnɛ a, bɛ ɓã n taa.
40022035	Ɛ a bɛ ƴẽn sob kãw, na tɩ ɩ Naaŋmɩn-Wulu bãw-bãw-kara a, tɩ bɔbr k'ʋʋ ɩ ʋ kaa. Ʋ tɩ sowr ʋ na:
40022036	«Wul-wul-kara a, a Naaŋmɩn-Wulu pʋɔ a, a nɔ-ƴãwna kpɛ̃ɛ za n'ɩ buor?»
40022037	A Yeezu tɩ sɔw ʋ na: « ‹Fʋ na nɔnɛ nɩ a Sore fʋ Naaŋmɩn nɩ a fʋ socir za, nɩ a fʋ sɩ́ɛ za, nɩ a fʋ yã za.›
40022038	A nɔ-ƴãwna ŋa n'ɩ a kpɛ̃ɛ za nɩ a dãw-niwn sob.
40022039	Ɛ cɛ a nɛ-ƴãwnɩ ayi sob ɩ ŋa, mɩ̀ na ɩ kpɛ̃ɛ sɛw a dãw-niwn sob a: ‹Fʋ na nɔnɛ nɩ a fʋ tɔ sob mɛ̃ a fʋ mɩŋa a.›
40022040	A nɛ-ƴãwnɩ ayi a ŋa a, alɛ so a Mõyiir-Wulu za nɩ a Naaŋmɩn-ƴɛr-manbɛ wulu za.»
40022041	A Farizɩ̃ɛ mɩnɛ na tɩ ɓã taa a, a Yeezu tɩ sowri bɛ na:
40022042	«Ŋmɩŋmɩn n'a nyɩ tɩɛrɛ a Naaŋmɩn Nɩ-kabra ƴãw? Ãa bʋʋrɛ n'ʋ?» Bɛ tɩ sɔw na: « Daviir bʋʋrɛ n'ʋ.»
40022043	A Yeezu tɩ yel bɛ na: «Ɛ ŋmɩŋmɩn za n'a a Vʋʋrʋ Sõw na tɩ ƴãw a Daviir ʋ ƴɛr a, tɩ bʋɔlɛ a Naaŋmɩn Nɩ-kabra: Sore? Ɛ tɩ yel a ƴɛr-bie a ŋa:
40022044	‹A Sore Naaŋmɩn yel ɩ a ɩ̃ Sore, zɩ̃ a ɩ̃ dʋrʋ lowr, ɛ gu ɩ̃ wa tɩ nɛb a fʋ dɔ̃ dem bin a fʋ pile?›
40022045	A na ɩ a ŋa a, a Daviir wa bʋɔlɛ ʋ: Sore a, ŋmɩŋmɩn n'a, ʋ ɩ a ʋ bie?»
40022046	Nɩr kãw za bɛ tɩ tʋ̃ɔ sɔw ʋ bom ɛ. Ɛ a na dɛ tɩ tĩ a ʋlɩ bibir a, nɩr za bɛ tɩ saw lɛ sowr ʋ bom za ɩ.
40023001	Lɛ n'a a Yeezu tɩ yere kʋ̀rɛ a zu-sɛbla nɩ a ʋ po-tuurbɛ:
40023002	«A Naaŋmɩn-Wulu-sɛ-sɛbrbɛ nɩ a Farizɩ̃ɛ mɩnɛ nɛ bɛ íre a Mõyiir-Wulu pɛɛ.
40023003	Lɛ so, nyɩ sawr a bɛ nʋɔr ɛ tuur a lɛn za bɛ na yere kʋ̀rɛ nyɩ a, ɛ cɛ nyɩ ta cɔwrɛ a bɛ ɩ-ɩrɩ ɛ. Bɛ mɩ́ yel a, ɛ bɛ tu a lɛ bɛ na yel a ɩ.
40023004	Bɛ mɩ́ 'lẽ nɩ tuor na tɩbrɛ bɛ dɩ vuo a, dɔwlɩ a nɩbɛ bawŋmamɛ zu, ɛ a bɛl tɛɛ za bɛ mɩ́ saw na ír nobir tɔ n a kaa ɩ.
40023005	A bɛ ɩb za a, bɛ mɩ́ ɩrɛ na k'aa nɩsaalbɛ nyɛ̃ bɛ. Lɛ n'a, a Naaŋmɩn-Wulu bãwfʋ bɛ na mɩ́ ƴãw a gbẽé nɩ a kpãkpamɛ ƴãw a, bɛ mɩ́ ɩ a yɛlmɛ̃, ɛ ɩ a kparɩ zʋɔrɛ a wõwme. A Naaŋmɩn-Wulu bãwfʋ bɛ na ƴãw a gbẽé a (23.5).
40023006	Bɛ nɔnɛ nɩ a nɩ-bɛrɛ da-kɔwr a cuwr zie, nɩ a niŋé da-kɔwr a puoru-diru pʋɔ.
40023007	Bɛ nɔnɛ na k'aa nɩbɛ puore bɛ a nɩ-yaga pʋɔ, ɛ mɩ́ wõ bɛ bʋɔlɩ bɛ kɛ: ‹Wul-wule.›
40023008	A nyɩɩm a, nyɩ ta ƴãw bɛ bʋɔlɛ nyɩ ‹Wul-wule› ɩ, Wul-wule been yõ n'ʋ nyɩ tɛr, ɛ nyɩ za ɩ yɛbr.
40023009	Nyɩ ta bʋɔlɛ nɩr za a tẽw zu ka kɛ nyɩ ‹Sãà› ɩ, Sãà been yõ n'ʋ nyɩ tɛr, a ʋl na be a tẽ-vla pʋɔ a.
40023010	Nyɩ mɩ̀ ta ƴãw bɛ bʋɔlɛ nyɩ: ‹Zu-sob› ɛ, Zu-sob been n'ʋ nyɩ tɛr, a Kɩrɩta n'ʋ.
40023011	Sob nɛ na ɩ kpɛ̃ɛ za a nyɩ pʋɔ a, na ɩ n a nyɩ tõ-tone.
40023012	Sob nɛ za na zɛwr ʋ tʋɔra a, bɛ na siwr ʋ na, ɛ sob nɛ za na siwre ʋ tʋɔra a, bɛ na zɛw ʋ na.»
40023013	«Baw-bio dem ɩ nyɩ, nyɩɩm Naaŋmɩn-Wulu-sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩ mɩ́ pàw nɩ a tẽ-vla-naalʋ dɩ̃dɔr a nɩbɛ ƴãw; a nyɩɩm tɛɛ za bɛ mɩ́ kpɛ a ʋ pʋɔ ɩ, ɛ a bɛlɩ dem na bɔbr a kpɛb a, nyɩ bɛ mɩ́ saw bɛ na kpɛ ɩ. [
40023014	Baw-bio dem ɩ nyɩ, nyɩɩm Naaŋmɩn-Wulu-sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩ mɩ́ de nɩ a pɔw-kɔbɛ bome za, ɛ mɩ́ puore puor-wowr k'aa nɩbɛ tʋ̃ɔ nyɛ̃ nyɩ. Lɛ so bɛ na dɩ n nyɩ a ƴɛrʋ faafaa.]
40023015	Baw-bio dem ɩ nyɩ, nyɩɩm Naaŋmɩn-Wulu-sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩ mɩ́ zɔ na gʋɔrɩ ten nɩ mamɛ, kɛ́ nyɩ tʋ̃ɔ páw nɩ-been yõ ƴãw a nyɩ puoru sɔr pʋɔ; ɛ nyɩmɛ wa páw ʋ baar a, nyɩɩm ɩ k'ʋ sɛwnɩ a tẽ-faa zuo nyɩ gb'a ayi.
40023016	Baw-bio dem ɩ nyɩ, nyɩɩm na ɩ zɔn ɛ wule nɩbɛ sɔr a! Nyɩ mɩ́ yel a: ‹Nɩr wa pɔ n a Ŋmɩn-yi-kpɛ̃ɛ a, a bɛ pʋɔ ɩ; ɛ cɛ ʋlɛ wa pɔ n a Ŋmɩn-yi-kpɛ̃ɛ salmɛ̃ a, a fɛr a k'ʋʋ ír a ʋ pɔb.›
40023017	Dãbole nɩ zɔn bɛ ŋa! Buor ʋ ɩ kpɛ̃ɛ zuo: a salmɛ̃ n'a bɩɩ a Ŋmɩn-yi-kpɛ̃ɛ na ɩ a salmɛ̃ a lɩɛbɩ bʋ̃-son a?
40023018	Nyɩ cãa na mɩ́ lɛ yel: ‹Nɩr wa pɔ n a bawr-maal-kuur a, a bɛ pʋɔ ɩ; ɛ cɛ nɩr wa pɔ n a bawr-maal-bom na bin a bawr-maal-kuur zu a, a fɛr a k'ʋʋ ír a ʋ pɔb.›
40023019	Zɔn bɛ ŋa! Buor ʋ ɩ kpɛ̃ɛ zuo: a bawr-maal-bom n'ʋ bɩɩ a bawr-maal-kuur na mɩ́ ɩ a bawr-maal-bom ʋ ɩ sõw a n'ʋ?
40023020	A na ɩ lɛ a, nɩr na pɔ n a bawr-maal-kuur a, a bawr-maal-kuur nɩ bom za na be a ʋ zu a n'a ʋ pɔ n.
40023021	Nɩr na pɔ n a Ŋmɩn-yi-kpɛ̃ɛ a, ʋ pɔ n nɩ a Ŋmɩn-yi-kpɛ̃ɛ nɩ a Naaŋmɩn na kpɩɛr a ʋ pʋɔ a.
40023022	Nɩr na pɔ n a salom a, pɔ n nɩ a Naaŋmɩn-Naalʋ da-kɔw nɩ a Naaŋmɩn na zɩ̃ a ʋ zu a.
40023023	Baw-bio dem ɩ nyɩ, nyɩɩm Naaŋmɩn-Wulu-sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩ mɩ́ kʋ̀ n a Naaŋmɩn a nyɩ bʋ̃-tɛrɩ ziir pie sob, a zɛ-va-bʋʋrɛ a mɩnɛ ƴãw, mɛ̃ a mãtɩ, a fenil nɩ a kimɛ̃ a, ɛ nɩ̃ɛ mɩ́ ƴãw dere a Naaŋmɩn-Wulu yel-bɛrɛ a ŋa ƴãw: a mɩnʋ, a su-ɓaarʋ nɩ a Naaŋmɩn-saw-deb. Ɛ cɛ a a ŋa n'a a tɩ fɛrɛ kɛ nyɩ tuur, ɛ ta bɛr a al na cɛ a ɩ.
40023024	Nyɩɩm zɔn bɛ ŋa na wule sɔr a! Nyɩ mɩ́ cɔw nɩ a kʋ̃ɔ ír pũpurme bɛr, ɛ nɩ̃ɛ vɔl nyɔ̃wmɛ̃.
40023025	Baw-bio dem ɩ nyɩ, nyɩɩm Naaŋmɩn-wulu sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩ mɩ́ pɛw nɩ a koli-nyuura nɩ a laa zi-kur, ɛ a pʋɔ mɩ́ paalɩ a nyɩ nyãnyu-bome nɩ a nyɩ tɩɛr-faar.
40023026	Farizɩ̃ɛ zɔ̃w ɩ! De niwn pɛw a koli-nyuura pʋɔ, lɛ n'a a zi-kur mɩ̀ na vɩɛl.
40023027	Baw-bio dem ɩ nyɩ, nyɩɩm Naaŋmɩn-Wulu-sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩ ŋmɛ̃ na taa nɩ yarʋ bɛ na bʋl a pɛlɩ a: a mɩ́ sãá na vɩɛl, ɛ a pʋ̃ɔmɩ́ paalɩ kũuni kɔbɛ nɩ dɛwr-pɛ-bʋʋrɛ za.
40023028	Lɛ n'a nyɩ mɩ̀ ŋmɛ̃: nyɩ mɩ́ sãá nɩ nɩ-mɩn a nɩbɛ niŋé, ɛ cɛ a nyɩ pʋʋr ɩ yã-faa nɩ faalʋ tɛwr.
40023029	Baw-bio dem ɩ nyɩ, nyɩɩm Naaŋmɩn-Wulu-sɛ-sɛbrbɛ nɩ nyɩɩm Farizɩ̃ɛ mɩnɛ, nɩsaal-libelibe e! Nyɩɩm na mɩ́ mɛ a Naaŋmɩn-ƴɛr-manbɛ yarʋ, ɛ maalɩ a nɩ-mɩn yarʋ a vɩɛl a,
40023030	ɛ mɩ́ yel: ‹Tɩmɛ tɩ vʋʋrɛ a tɩ sãakʋm mɩnɛ daar a, tɩ kʋ̃ʋ tɩ pʋɔ a bɛ pʋɔ kʋ́ a Naaŋmɩn-ƴɛr-manbɛ ɩ.›
40023031	A ŋa n'a nyɩ mɩ́ ƴɛr nyɔw nyɩ tʋɔra: a bɛlɩ dem na kʋ́ a Naaŋmɩn-ƴɛr-manbɛ a, bʋ̃-dɔwrɩ n'ɩ nyɩ.
40023032	A vɩɛl a! Nyɩ cãa cere nɩ a lɛ, a ʋlɩ bom nɛ a nyɩ sãakʋm mɩnɛ na tĩ a, nyɩ báa kʋ́ a ʋ nʋɔr!
40023033	Wɩɩr nɩ dɔpan bʋʋrɛ bɛ ŋa! Ŋmɩŋmɩn n'a nyɩ na tʋ̃ɔ nɩɩrɩ a tẽ-faa dɔwrʋ bɛr?
40023034	Lɛ so, nyɩ nyɛ̃, ɩ̃ tone nɩ Naaŋmɩn-ƴɛr-manbɛ, nɩ yã-bãwnbɛ, nɩ Naaŋmɩn-wulu sɛ-sɛbrbɛ a nyɩ zie. Nyɩ na kʋ́ n bɛ mɩnɛ, ɛ kpa bɛ mɩnɛ da-gara zu, nyɩ na fɔb ɩ bɛ mɩnɛ a nyɩ puoru-diru pʋɔ, ɛ diw bɛ tẽw ŋa tɩ sãá nɩ tẽw ŋa,
40023035	k'aa nɩ-mɩn za zɩ̃ɩ na cir a tẽw zu a, tʋ̃ɔ lɛb lo a nyɩ zu, a na tĩ a nɩ-mɩŋa Abɛl nyɩ na kʋ́ a, tɩ ta n a Barakɩ bi-dɛb Zakari nyɩ na kʋ́ a zi-sõw nɩ a bawr-maal-kuur cara pʋɔ a.
40023036	Yel-mɩŋa sɩza, ɩ̃ yere na kʋ̀rɛ nyɩ, a a ŋa za na lɛb a lo a dɩ̃a nɩbɛ bɛ ŋa zu.»
40023037	«Zeruzalɛm ɩ! Zeruzalɛm ɩ! Fʋ̃ʋ na kʋ́rɛ a Naaŋmɩn-ƴɛr-manbɛ, ɛ lɔbr a bɛlɩ dem a Naaŋmɩn na tone a fʋ zie a nɩ kʋsɛbɛ kʋ́rɛ a, gb'a a ŋmɩn za n'a ɩ̃ tɩ bɔbr k'ɩ̃ɩ kaalɩ a fʋ bibiir ɓã taa, mɛ̃ nɔ-mã na mɩ́ kaalɩ a ʋ lili-pɩɩlɛ ɓã taa a ʋ pɩgɛ pile a, ɛ nyɩ bɛ saw ɛ!
40023038	A na ɩ a ŋa a, a nyɩ yir na gã nɩ zawla.
40023039	Mãa n'ʋ yere kʋ̀rɛ nyɩ, a na dɛ tɔ dɩ̃a a, nyɩ kʋ̃ lɛ nyɛ̃ m ɛ, ɛ gu a lɛn daar nyɩ nãà wa yere: ‹A Naaŋmɩn, ʋ maalɩ a sob nɛ na waar a Sore yúor ƴãw a!› »
40024001	A Yeezu na tɩ yi a Ŋmɩn-yi-kpɛ̃ɛ pʋɔ cere a, a ʋ po-tuurbɛ tɩ taw na ta a ʋ zie, kɛ́ bɛ wul ʋ a Ŋmɩn-yi-kpɛ̃ɛ mɩɛrʋ na vɩɛl a.
40024002	Ʋ tɩ de nɩ a ƴɛrʋ yel bɛ: «Mɛ̃ nyɩ taa nyɛ̃ a a ŋa za? Yel-mɩŋa sɩza, ɩ̃ yere na kʋ̀rɛ nyɩ, kʋsɩɛr kʋ̃ cãa dɔwlɩ kʋsɩɛr zu a ka ɩ: bɛ na ŋmɛr ɩ a za bɛr.»
40024003	A Yeezu na tɩ zɩ̃ a Olivʋ-tɩɩr tãw zu a, a ʋ po-tuurbɛ tɩ taw na pɩɛl ʋ bɛ tɛwr zie ɛ sowr ʋ: «Yel kʋ̀ tɩ a lɛn daar a yele a ŋa na na ta a, nɩ a ʋlɩ bom nɛ na na ɩ a fʋ lɛb-waa nɩ a tẽw baarʋ bãwfʋ a.»
40024004	A Yeezu tɩ sɔw na yel bɛ: «Nyɩ gu nyɩ tʋɔra vla nɩr za taa wa tule nyɩ ɛ.
40024005	Nɩ-yaga na sɩrɩ na wa, yel kɛ a mãa yúor ƴãw n'a, wa yere: ‹Mãa n'ɩ a Naaŋmɩn Nɩ-kabra›, ɛ bɛ na tuli nɩ nɩ-yaga.
40024006	Nyɩ na wone nɩ zɛbr na zɛbr pɩɛlɩ a gɔmɛ̃, ɛ wone bɛ ƴɛrɛ zɛbr na zãá a ƴɛrʋ. Nyɩ ta saw pʋ̀lá vʋ̃ɔnɛ nyɩ ɛ; a fɛr a k'aa ta, ɛ cɛ a cãa kʋ̃ ɩ a tẽw baarʋ n'a ɩ;
40024007	tẽw ŋa na mɩ́ ŋmãa nɩ nɩ tẽw ŋa zɛbr, nãà ŋa na mɩ́ ír a taw tuori nãà ŋa; kɔ̃ nɩ tẽsɔw kɔbr damnʋ na be n ziir a mɩnɛ.
40024008	A yele a ŋa za na ɩ na mɛ̃ 'wɔbrʋ na mɩ́ tĩ 'wɔbr pɔw a dɔwfʋ daar a.
40024009	A lɛn daar, bɛ na nyɔw nyɩ na tɩr kɛ́ bɛ dɔwrɩ nyɩ, bɛ na kʋ́ nyɩ na. A nɩ-bʋʋr-yoru na hɩ̃ɛn nyɩ nɩ a ɩ̃ yúor ƴãw
40024010	A lɛn daar, nɩ-yaga na faa na lo a bɛ Naaŋmɩn-saw-deb pʋɔ; bɛ na nyɔwr ɩ taa tɩrɛ, bɛ na hɩ̃ɛn nɩ taa.
40024011	Naaŋmɩn-ƴɛr-man-bɛlɛ-bɛlɛ mɩnɛ na yi na bɛ tɛr vuo ɩ, ɛ tuli nɩ-yaga.
40024012	Nɩ-yaga nɔ̃wfʋ na ɓãa na, a faalʋ na na kɛrɛ dɔwlɛ cere a ƴãw.
40024013	Ɛ cɛ sob nɛ na na ƴãw fãw tɩ ta a baarʋ daar a, na nyɛ̃ nɩ a faafʋ.
40024014	A Naaŋmɩn-Naalʋ Yel-nʋ̃ɔ̀ ŋa na hier a tɔ a tẽ-daa za, k'aa ʋ dãsɩɛ tʋ̃ɔ dɩ a nɩ-bʋʋr-yoru za zie. Lɛn daar a, a baarʋ daar pãa na ta.»
40024015	«Lɛ so, a Faalʋ-na-bɛ-maal-ɩ-wob ƴɛrʋ a Naaŋmɩn-ƴɛr-manɛ Danɩɛl na tɩ dãw ƴɛr a, nyɩmɛ wa nyɛ̃ ʋ, ʋ be a zi-sõw pʋɔ a, a kã-kanɛ, ʋ bãw a pɛr.
40024016	A lɛn daar a, bɛlɩ dem na na be a Zude tẽw pʋɔ a, bɛ zɔrɛ kpɩɛr a tan pʋɔ.
40024017	Nɩr wa be gàrʋ́ a, ʋ taa siwr dĩ̀ó k'ʋʋ tɩ de ʋ bome ɩ.
40024018	Ɛ nɩr na na be pu-pʋɔ a, ʋ taa lɛbr kule yir k'ʋʋ tɩ de ʋ kpar-kpɛ̃ɛ ɩ.
40024019	Baw-bio dem ɩ a bɛlɩ pɔwbɛ nɛ na na tɛr pʋɔ bɩɩ ƴɛnɛ bibiir a alɩ bibie nɛ pʋɔ a!
40024020	Nyɩ puore zɛlɛ k'aa nyɩ zɔba taa wa ɩrɛ sa-kʋ̃ɔ zi-faa daar ɛ, bɩɩ pɩɛnʋ-bibir ɛ.
40024021	A ʋlɩ daar nɛ a, kpɩɛrʋ kpɛ̃ɛ bɛ na bɛ dãw nyɛ̃ a tẽw iru daar wa tɔ a ƴɛrɛ ŋa a, na be n be, ɛ a pùorí bɛ kʋ̃ lɛ nyɛ̃ a kpɩɛrʋ ŋa tɔ ɩ.
40024022	A Naaŋmɩn bɛ tɩ ŋmãa a bibie a mɩnɛ bɛr a, nɩr kʋ̃ʋ tɩ cɛ ɩ; ɛ cɛ ʋ ŋmãa nɩ a bibie a mɩnɛ bɛr a ʋ nɩ-kaa-iri zũú.
40024023	Lɛ so, nɩr wa yel kʋ̀ nyɩ: ‹Nyɩ nyɛ̃ a Naaŋmɩn Nɩ-kabra ka›, bɩɩ: ‹Ʋ be n ka lowr a›, nyɩ taa sawr kɛ sɩza n'a ɩ.
40024024	Naaŋmɩn nɩ-kabr-bɛlɛ-bɛlɛ mɩnɛ nɩ Naaŋmɩn-ƴɛr-man-bɛlɛ-bɛlɛ mɩnɛ na yi na maalɛ nɔ-ɓãa-yel-bɛrɛ nɩ yel-bãw-guuri, alɛ tɩ tʋ̃ɔ a, bɛ̃ɛ tuli a Naaŋmɩn nɩ-kaa-iri tɛɛ za.
40024025	Nyɩ nyɛ̃, ɩ̃ de nɩ niwn yel kʋ̀ nyɩ.
40024026	Lɛ so, bɛlɛ wa yere kʋ̀rɛ nyɩ: ‹Nyɩ nyɛ̃, ʋ be n wɛja-kpalɛ pʋɔ›, nyɩ taa cere ɩ; bɩɩ: ‹Ʋlɛ n'ɩ ŋan sɔwlɩ ka›, nyɩ taa sawr ɛ.
40024027	Mɛ̃ a lɛ a saa nyɩwrʋ na mɩ́ yi a mʋ̃tɔ̃w puru zie tɩ ta a mʋ̃tɔ̃w kpɛb zie a, lɛ n'a a Nɩsaal Bie waa mɩ̀ na ŋmɛ̃.
40024028	Be a bʋ̃-kũu na be a, be n'a a sidume na ɓã taa.»
40024029	«Daadaa lɛ, a kpɩɛrʋ a ŋa pùorí, a mʋ̃tɔ̃w na liw na, a cuw kʋ̃ lɛ pɛlɩ ɛ, a ŋmar-bie na yi n a salom zu pɔrɛ lore, ɛ a saa zu kpɛnʋ bʋʋrɛ za na dam a.
40024030	Lɛ n'a a Nɩsaal Bie bãwfʋ na sãá a salom zu; lɛ n'a a tẽw zu nɩ-bʋʋrɛ za na kone; bɛ na nyɛ̃ nɩ a Nɩsaal Bie ʋ be a zũzuge pʋɔ waar nɩ fãw na bɛ tɛr vuo a, nɩ yúor-vɩɛlʋ-danʋ.
40024031	Ʋ na tõ n a ʋ malkɩ mɩnɛ nɩ a wɩ-kpɛ̃ɛ a tẽ-daa lõbowe anaar za, bɛ tɩ bʋɔlɩ a ʋ nɩ-kaa-iri a tẽ-daa zu ziir za ɓã taa.»
40024032	«Zʋkpar ʋ a kãkã-tɩɛ mɩ́ lɔb kʋ̀ nyɩ: a ʋ wuli wa vore ɛ ʋ tɔmnɛ va-palɛ a, nyɩ mɩ́ bãw k'aa nyĩi daar tarɛ na.
40024033	Lɛ n'a, a nyɩɩm mɩ̀ a, nyɩmɛ wa nyɛrɛ a yele a ŋa za a, nyɩɩm bãw k'aa Nɩsaal Bie pɩɛl a, k'ʋʋ be n a nyɩ dɩ̃dɔr nʋɔr.
40024034	Yel-mɩŋa sɩza, ɩ̃ yere na kʋ̀rɛ nyɩ, a dɩ̃a nɩbɛ kʋ̃ kpi baarɩ ɛ, ɛ a yele a ŋa za ta.
40024035	A salom nɩ a tẽw na tɔl a, ɛ cɛ a ɩ̃ ƴɛrʋ bɛ be za na tɔl ɛ.»
40024036	«Ɛ cɛ nɩr za bɛ bãw a ʋlɩ bibir nɩ a ʋlɩ tɛm nɛ a yele a ŋa za na na ta a ɩ: a salom zu malkɩ mɩnɛ tɛɛ za bɛ bãw ɛ, a Naaŋmɩn Bie tɔr za bɛ bãw ɛ, nɩsaal za bɛ bãw ɛ, ʋ bɛ ɩ a Naaŋmɩn Sãà yõ ɩ.
40024037	A lɛ a yele na tɩ ŋmɛ̃ a Nowe daar a, lɛ n'a a mɩ̀ na ŋmɛ̃ a Nɩsaal Bie waa daar.
40024038	A kʋ̃ɔ-paal-kpɛ̃ɛ na bɛ tɩ ta sɛr a, a nɩbɛ tɩ dɩrɛ na, ɛ nyúur, ɛ kule pɔwbɛ, ɛ tɩrɛ a bɛ pɔwyaar bɛ kule, tɩ ta n a ʋlɩ bibir a Nowe na kpɛ a gbor-kpɛ̃ɛ pʋɔ a;
40024039	bɛ bɛ tɩ bãwnɩ yel ɛ, ɛ tɩ ta a lɛn daar a kʋ̃ɔ-paal-kpɛ̃ɛ na wa tuo bɛ za a. A ŋa n'a a mɩ̀ na ŋmɛ̃ a Nɩsaal Bie waa daar.
40024040	Dɛbr ayi na be n pu-pʋɔ, bɛ wa tɛr been ɛ bɛr been.
40024041	Pɔwbɛ ayi na ƴɛrɛ nɩ zɔ̃ nɩɛr zu, bɛ wa tɛr been ɛ bɛr been.
40024042	A na ɩ lɛ a, nyɩ bɛr gʋ̃ɔ, nyɩ na bɛ bãw a ʋlɩ bibir a nyɩ Sore na na wa a ƴãw.
40024043	Nyɩ bãwnɩ a na, a yir sob mɩ́ tɩ bãw tɛm nɛ a nyãnyuwe na na wa a, ʋ nãá mɩ́ bɛr ɩ gʋ̃ɔ, ɛ kʋ̃ʋ mɩ́ saw ʋ kpɛ a ʋ yir pʋɔ ɩ.
40024044	Alɛ so, a nyɩɩm mɩ̀ a, nyɩ cɔbrɩ gùre, a tɛm ʋl nyɩ na bɛ bãw a n'ʋ a Nɩsaal Bie na wa.»
40024045	«A tõ-tõ-bi-vla nɩ yã-bãwnɛ pãa n'ɩ buor a? A kãw n'ɩ ŋan a ʋ zu-sob na de a ʋ yir nɩbɛ kʋ̀, k'ʋʋ mɩ́ kʋ̀ bɛ a bʋ̃-dɩrɩ a daar wa ta a.
40024046	Zu-nʋ̃ɔ̀ sob ɩ a tõ-tõ-bie ŋa, a ʋ zu-sob nãá wa ta nyɛ̃ ʋ tone a ton ŋa a.
40024047	Yel-mɩŋa sɩza, ɩ̃ yere na kʋ̀rɛ nyɩ, a zu-sob na ƴãw na ʋ kaarɛ a ʋ bʋ̃-tɛrɩ za zie.
40024048	Ɛ cɛ ʋlɛ wa ɩ tõ-tõ-bi-faa a, ʋ na tɩɛr ɩ ʋ pʋɔ: ‹A ɩ̃ zu-sob bɛ lɛbr waar fɔ̃w ɛ›,
40024049	ɛ tĩ pɔbr a ʋ tõ-tõ-bi-taabɛ, ɛ ʋlɛ nɩ a dã-kuolbɛ lãw dɩrɛ ɛ nyúur.
40024050	A tõ-tõ-bie ŋa zu-sob na wa n bibir nɛ ʋ na bɛ cɛlɛ ʋ a, nɩ tɛm ʋl ʋ na bɛ bãw a.
40024051	Ʋ na diw ʋ na bɛr, ɛ ƴãw ʋ nɩsaal-libelibe pʋɔ ; be n'a kon na kone 'wɔbr ɩ nyɩ́mɛ́.»
40025001	«A lɛn daar, a tẽ-vla-naalʋ na ŋmɛ̃ na taa nɩ pɔwsɩrali pie kãw na tɩ de a bɛ fɩ̃tɩlɩ kɛ́ bɛ yi tuor ɩ a dɛb-sãan a.
40025002	A bɛ anũu bɛ tɩ cɩ ɛ, ɛ anũu cɩ.
40025003	A bɛl na bɛ tɩ cɩ a, tɩ de nɩ a bɛ fɩ̃tɩlɩ ɛ bɛ tɛr kãa ƴãw pʋɔ ɩ.
40025004	A bɛl na cɩ a, bɛl tɩ tɛr ɩ kãa koli pʋɔ lãw nɩ a bɛ fɩ̃tɩlɩ.
40025005	A dɛb-sãan na tɩ kɔwrɛ a, gʋ̃ɔ tɩ ɩrɛ nɩ bɛ za, bɛ gúr gã.
40025006	A zie na wa bɩ põ zɛ̃ taa a, bɛ wõ n cɛl: ‹A dɛb-sãan n'ɩ ŋan! Nyɩ yi tuor ʋ!›
40025007	Lɛ n'a a pɔwsɩrali pie bɛ ŋa tɩ zaw ìr cɔbrɛ a bɛ fɩ̃tɩlɩ.
40025008	A bɛl na bɛ cɩ a, tɩ yel ɩ a bɛl na cɩ a: ‹Nyɩ ɩ a nyɩ kãa kʋ̀ tɩ, a tɩ fɩ̃tɩlɩ kpiire na.›
40025009	A bɛl na cɩ a, tɩ sɔw bɛ na: ‹Towtow! A kʋ̃ tʋ̃ɔ ta tɩɩm nɩ a nyɩɩm ɛ. Alɛ sa kɛ nyɩ cen a yɛ-yɛrbɛ zie tɩ da a nyɩ dem.›
40025010	Bɛ na tɩ cere a kãa dab a, a dɛb-sãn tɩ ta na. A bɛl na tɩ cɔbrɩ baarɩ a, páw ʋ na kpɛ a kul-taa cuw dɩb dĩ̀ó, ɛ́ bɛ kpa a pan.
40025011	A pɔwsɩrali bɛl na cɛ a, wa bɩɛr a wa, wa yere: ‹Sore e, Sore e, yuo tɩ a pan!›
40025012	Ɛ cɛ ʋ tɩ sɔw na: ‹Yel-mɩŋa sɩza, ɩ̃ yere na kʋ̀rɛ nyɩ, ɩ̃ bɛ bãw nyɩ ɛ.› »
40025013	A Yeezu tɩ yel bɛ na: «A na ɩ lɛ a, nyɩ bɛr gʋ̃ɔ ɛ gùre, nyɩ na bɛ bãw a bibir nɩ a tɛm a ƴãw.»
40025014	«A yele na ɩ na mɛ̃ nɩr kãw na tɩ yire yɔb a: ʋ tɩ bʋɔl ɩ a ʋ tõ-tõ-biir wa de a ʋ bʋ̃-tɛrɩ kʋ̀ bɛ kɛ bɛ kaarɛ.
40025015	Ʋ tɩ de nɩ salmɛ̃ libie kɔbr anũu kʋ̀ a kãw. Ɛ kʋ̀ kãw kɔbr ayi, ɛ báa kʋ̀ kãw kʋba, man nɩ ŋa za fãw, ɛ cen.
40025016	Daadaa lɛ, a tõ-tõ-bie ʋl na tɩ páw a salmɛ̃ libie kɔbr anũu a, tɩ cen na tɩ tõ n, páw kɔbr anũu dɔwlɩ.
40025017	A salmɛ̃ libie kɔbr ayi sob mɩ̀ tɩ ɩ n a lɛ, páw kɔbr ayi dɔwlɩ.
40025018	Ɛ cɛ a ʋl na tɩ páw a kʋba a, tɩ cen na tɩ tuw bɔw ɛ de a ʋ nɩ-kpɛ̃ɛ libie sɔwlɩ a be.
40025019	A tɩ kɔwrɩ na, ɛ a tõ-tõ-biir bɛ ŋa nɩ-kpɛ̃ɛ wa lɛb wa, wa ƴãw kɛ bɛ manɩ a ʋ libie yele.
40025020	A ʋl na tɩ páw a salmɛ̃ libie kɔbr anũu a, tɩ taw na ta wul kɔbr anũu dɔwlɩ ɛ yel: ‹Zu-sob i, salmɛ̃ libie kɔbr anũu n'a fʋ tɩ kʋ̀ m, nyɛ̃, kɔbr anũu n'ɩ a ŋa ɩ̃ páw dɔwlɩ.›
40025021	A ʋ nɩ-kpɛ̃ɛ tɩ yel ʋ na: ‹A vɩɛl a, tõ-tõ-bi-vla, tõ-tõ-bi-mɩŋa nɛ b; fʋ na kaa bʋ̃-pʋrɩ zie vla a, ɩ̃ na kʋ̀ b ɩ bʋ̃-yaga fʋ kaarɛ. Wa pʋɔ a fʋ nɩ-kpɛ̃ɛ nʋ̃ɔ̀ pʋɔ.›
40025022	A salmɛ̃ libie kɔbr ayi sob mɩ̀ tɩ taw na ta ɛ yel: ‹Zu-sob i, salmɛ̃ libie kɔbr ayi n'a fʋ tɩ kʋ̀ m, nyɛ̃, kɔbr ayi n'ɩ a ŋa ɩ̃ páw dɔwlɩ.›
40025023	A ʋ nɩ-kpɛ̃ɛ tɩ yel ʋ na: ‹A vɩɛl a, tõ-tõ-bi-vla, tõ-tõ-bi-mɩŋa nɛ b! Fʋ na kaa bʋ̃-pʋrɩ zie vla a, ɩ̃ na kʋ̀ b ɩ bʋ̃-yaga fʋ kaarɛ. Wa pʋɔ a fʋ nɩ-kpɛ̃ɛ nʋ̃ɔ̀ pʋɔ.›
40025024	A ʋl na tɩ páw a salmɛ̃ libie kʋba a, mɩ̀ tɩ taw na ta ɛ yel: ‹Zu-sob i, ɩ̃ tɩ bãwnɩ a na a fʋ yele na kpɛmɛ a: fʋ mɩ́ cɛ n a be fʋ na bɛ bʋ̀r a, ɛ de bom be fʋ na bɛ kɔ a.
40025025	Ɩ̃ zɔ n dɛ̃bɩ̃ɛ cen tɩ tuw bɔw sɔwlɩ a fʋ libie: alɛ n'ɩ ŋan, de a fʋ bome.›
40025026	Ɛ cɛ ʋ tɩ sɔw ʋ na: ‹Tõ-tõ-bi-faa, ƴã-tuo sob ŋa! Fʋ tɩ bãwnɩ a na k'ɩ̃ɩ mɩ́ cɛ n be ɩ̃ na bɛ bʋ̀r a, ɛ de bom bɛ ɩ̃ na bɛ kɔ a,
40025027	fʋ nãá tɩ de nɩ a ɩ̃ libie tɩ ƴãw ban pʋɔ; ɩ̃ na tɩ lɛb wa a, ɩ̃ nãá de nɩ a ɩ̃ libie lãw nɩ dɔwlɛ.›
40025028	Nyɩ faa a ʋ salmɛ̃ libie kʋba kʋ̀ a ʋlɩ sob na tɛr a tur a.
40025029	Sob nɛ za na tɛr a a, bɛ na kʋ̀ ʋ na, ʋ tɛr a dɔwlɩ; ɛ sob nɛ na bɛ tɛr a a, bɛ na fa nɩ a blã al ʋ na tɛr a.
40025030	Ɛ a tõ-tõ-bie ŋa na bɛ tɛr yel-ɩra a, nyɩ nyɔw ʋ lɔb bɛr yẽw lige pʋɔ, be n'a kon na kone 'wɔbr ɩ nyɩ́mɛ́.»
40025031	«A Nɩsaal Bie wa lɛb wa n yúor-vɩɛlʋ-danʋ a, ʋlɛ nɩ a ʋ malkɩ mɩnɛ za a, ʋ na zɩ̃ n a ʋ naalʋ da-kɔw zu.
40025032	A tẽ-daa nɩ-bʋʋrɛ za na ɓã n taa a ʋ niŋé, ɛ ʋ na bʋ́r ɩ a nɩbɛ mɛ̃ a lɛ a dʋ̃-cɩ̃ɩnɛ na mɩ́ ow a píir bʋʋr pʋɔ a.
40025033	Ʋ na ƴãw nɩ a píir a ʋ dʋrʋ lowr, ɛ ƴãw a bʋʋr a ʋ gʋba lowr.
40025034	Lɛ n'a a nãà na yel a ʋ dʋrʋ lowr dem: ‹Nyɩ wa, nyɩɩm a ɩ̃ Sãà na maalɩ a, nyɩ wa pʋɔ a tẽ-vla-naalʋ pʋɔ ʋ na cɔbrɩ a nyɩ ƴãw a tẽ-daa iru daar za a.
40025035	Bʋ̃ʋ n'ʋ vɛ̃, kɔ̃ tɩ kpɛ m a, nyɩ kʋ̀ m bʋ̃-dɩrɩ; kʋ̃ɔ-nyuur tɩ kpɛ m a, nyɩ kʋ̀ m kʋ̃ɔ; ɩ̃ tɩ ɩ n sãan, nyɩ de m sãanʋ;
40025036	ɩ̃ tɩ tɛr ɩ ƴãgã-zawla, nyɩ kʋ̀ m bʋ̃-suuri; ɩ̃ tɩ ɩ n baal nyɩ wa nyɛ̃ m; ɩ̃ tɩ be n gaso pʋɔ, nyɩ bɩɛrɩ wa nyɛ̃ m.›
40025037	Lɛ n'a a nɩ-mɩn na sɔw ʋ yel: ‹Sore e, debor daar a, tɩ tɩ nyɛ̃ b, kɔ̃ kpɩɛr fʋ, tɩ kʋ̀ b bʋ̃-dɩrɩ, kʋ̃ɔ-nyuur kpɩɛr fʋ, tɩ kʋ̀ b kʋ̃ɔ?
40025038	Debor daar a, tɩ tɩ nyɛ̃ b, fʋ ɩ sãan, tɩ de b a sãanʋ, fʋ ɩ ƴãgã-zawla, tɩ kʋ̀ b bʋ̃-suuri?
40025039	Debor daar a, tɩ tɩ nyɛ̃ b, fʋ ɩ baal bɩɩ be gaso pʋɔ, ɛ tɩ bɩɛrɩ wa nyɛ̃ b?›
40025040	A nãà na sɔw bɛ na: ‹Yel-mɩŋa sɩza, ɩ̃ yere na kʋ̀rɛ nyɩ, sãw nɛ za nyɩ na ɩ a a ŋa a pʋrmɛ̃ bɛ ŋa kãw zie na ɩ a ɩ̃ yɛbr a, mãa zie n'a nyɩ ɩ a lɛ.›
40025041	Lɛn daar a, ʋ na yel a ʋ gʋba lowr dem: ‹Nyɩ cen taw zãá nɩ mɛ̃, nyɩɩm bɛ na ŋmɛ ƴãw a, nyɩ cen a vũu na bɛ tɛr kpiiru daar a pʋɔ, bɛ na cɔbrɩ a Sɩtaana nɩ a ʋ malkɩ mɩnɛ ƴãw a.
40025042	Bʋ̃ʋ n'ʋ vɛ̃, kɔ̃ tɩ kpɛ m a, nyɩ bɛ kʋ̀ m bʋ̃-dɩrɩ ɛ; kʋ̃ɔ-nyuur tɩ kpɛ m a, nyɩ bɛ kʋ̀ m kʋ̃ɔ ɩ;
40025043	ɩ̃ tɩ ɩ n sãan nyɩ bɛ de m a sãanʋ ɛ; ɩ̃ tɩ ɩ n ƴãgã-zawla, nyɩ bɛ kʋ̀ m bʋ̃-suuri ɛ; ɩ̃ tɩ ɩ n baal, ɩ̃ tɩ be n gaso pʋɔ, ɛ nyɩ bɛ wa wa nyɛ̃ m ɛ.›
40025044	Lɛ n'a bɛ mɩ̀ na sɔw ʋ yel: ‹Sore e, debor a tɩ tɩ nyɛ̃ b, kɔ̃ nɩ kʋ̃ɔ-nyuur kpɩɛr fʋ, bɩɩ fʋ ɩ sãan, fʋ ɩ ƴãgã-zawla, fʋ ɩ baal bɩɩ fʋ be gaso pʋɔ, ɛ tɩ bɛ sõw fʋ?›
40025045	A nãà na sɔw bɛ na: ‹Yel-mɩŋa sɩza, ɩ̃ yere na kʋ̀rɛ nyɩ, sãw nɛ za nyɩ na bɛ ɩ a a ŋa a pʋrmɛ̃ bɛ ŋa kãw zie a, mãa zie mɩ̀ n'a nyɩ bɛ ɩ a lɛ ɩ.›
40025046	A bɩɛrɩ bɛ ŋa na cen nɩ a dɔwrʋ na bɛ tɛr baarʋ a pʋɔ, ɛ a nɩ-mɩn cen a nyɔ-vʋʋrʋ na be kʋra lɛ a pʋɔ.»
40026001	A Yeezu na tɩ baarɩ a wulu a ŋa za a, ʋ yel ɩ a ʋ po-tuurbɛ: «Nyɩ bãwnɩ a na, ka nɩ bibie ayi ʋ na ɩ n a Zifʋ mɩnɛ Tɔlʋ cuw:
40026002	bɛ na nyɔw nɩ a Nɩsaal Bie tɩr kɛ́ bɛ kpa ʋ da-gara zu.»
40026003	Lɛ n'a a bawr-maal-nɩ-bɛrɛ, nɩ a Zifʋ nɩbɛ nɩ-kore, tɩ ɓã taa a Naaŋmɩn bawr-maal-kara ʋl na tɩ dɩ kɛ Kayifʋ a yir.
40026004	Bɛ tɩ wõ n taa kɛ bɛ maalɩ yã nyɔw a Yeezu kʋ́.
40026005	Ɛ cɛ bɛ tɩ yere na: «A ta ɩ a cuw daar ɛ, lɛ n'a a kʋ̃ ƴãw damnʋ a nɩbɛ pʋɔ ɩ.»
40026006	A Yeezu tɩ be n Betani, Sɩmʋ̃ na ɩ kɔ̃w a yir.
40026007	Ʋ na tɩ zɩ̃ dɩrɛ a, pɔw kãw tɩ tɛr ɩ tʋrali, a daarʋ na bɛ gbʋr a, paalɩ kʋsɛ-pla duwle; ʋ tɩ taw na pɩɛlɩ a Yeezu, ɛ cir a tʋrali a ŋa ƴãw a Yeezu zũú.
40026008	A Yeezu po-tuurbɛ na tɩ nyɛ̃ a lɛ a, a tɩ ɩ na mɛ̃ bɛ ɩ ŋmɩn a. Bɛ tɩ yere na: «Bʋ̃ʋ pãa so a tʋrali a ŋa sãw-bɛrʋ a?
40026009	Bɛ nãá tʋ̃ɔ na kʋɔrɩ a tʋrali a ŋa, a daarʋ ɩ kpɛ̃ɛ yaga, bɛ kʋ̀ a libie nan dem.»
40026010	A Yeezu na tɩ bãwnɩ a, ʋ yel bɛ na: «Bʋ̃ʋ n'ʋ so nyɩ sɔbr a pɔw ŋa niwn? Yel-vla n'ʋ ʋ maalɩ a ɩ̃ zie.
40026011	Sɩza n'a, nan dem na be n a nyɩ zie kʋra lɛ, ɛ cɛ mãa kʋ̃ be a nyɩ zie kʋra lɛ ɩ.
40026012	A tʋrali a ŋa ʋ na cir ƴãw a ɩ̃ ƴãganɩ́ a, ʋ cɔbr ɩ mɛ̃ nɩ a ũufʋ ƴãw.
40026013	Yel-mɩŋa sɩza, ɩ̃ yere na kʋ̀rɛ nyɩ: a tẽ-daa zu zie nɛ za bɛ nãà wa hiere a Yel-nʋ̃ɔ̀ ŋa a, bɛ mɩ̀ na mɩ́ man nɩ a ʋlɩ bom nɛ a pɔw ŋa na ɩ a, tɛr ɩ a ʋ tɩɛrʋ.»
40026014	Lɛ n'a a Pie-nɩ-ayi ƴẽn sob kãw bɛ na bʋɔlɛ kɛ Zuda Ɩsɩkarɩɔtɩ a, tɩ cen tɩ páw a bawr-maal-nɩ-bɛrɛ
40026015	yel bɛ: «Mãa wa nyɔw a Yeezu kʋ̀ nyɩ a, bʋ̃ʋ n'ʋ nyɩ na kʋ̀ m?» Bɛ tɩ sɔr ɩ salmɛ̃ libie lɩzɛr ɩ pie kʋ̀ ʋ.
40026016	Lɛ n'a ʋ tɩ tĩ bɔbr a vo-vla ʋ na na nyɔw a Yeezu kʋ̀ bɛ a.
40026017	A dipɛ̃ na bɛ ƴãw dãbɩl a cuw bibi-dãw-niwn sob, a Yeezu po-tuurbɛ tɩ wa na wa sowr ʋ: «Nyɩnɛ n'a fʋ bɔbr kɛ tɩ cɔbrɩ a Tɔlʋ cuw dɩb?»
40026018	A Yeezu tɩ yel a: «Nyɩ cen a tẽw pʋɔ, bon zie, tɩ yel ʋ: ‹A Wul-wul-kara yel a: a ɩ̃ daar pɩɛl a, a fʋ yir a mãa nɩ a ɩ̃ po-tuurbɛ maalɛ a Tɔlʋ cuw.› »
40026019	A po-tuurbɛ tɩ tu n a lɛ a Yeezu na yel a, ɛ cɔbrɩ a Tɔlʋ cuw.
40026020	A zaanʋɔra na wa ta a, a Yeezu tɩ lãw nɩ nɩ a Pie-nɩ-ayi dɩrɛ.
40026021	Bɛ na tɩ dɩrɛ a, ʋ tɩ yel a: «Yel-mɩŋa sɩza, ɩ̃ yere na kʋ̀rɛ nyɩ, a nyɩ kãw na mɩl mɛ̃ na nyɔw tɩr.»
40026022	Pʋ-sãwna tɩ nyɔw bɛ nɩ yaga, ɛ ŋa za mɩ́ tɩ sowre ʋ: «Sore e, mãa ya n'ʋ bɩɩ?»
40026023	A Yeezu tɩ sɔw na: «Sob ŋa nɩ mãa na lãw tõ a nũu a laa pʋɔ a, ʋlɛ n'ʋ na mɩl mɛ̃ nyɔw tɩr.
40026024	A Nɩsaal Bie kule na mɛ̃ a lɛ bɛ na sɛb yel a ʋ ƴãw a, ɛ cɛ baw-bio sob ɩ a sob nɛ na mɩl a Nɩsaal bie nyɔw tɩr a, a nɩr ŋa bɛ tɩ dɔw a, alɛ sa.»
40026025	A Zuda na tɩ mɩlɛ ʋ a, tɩ de nɩ a ƴɛrʋ sowr ʋ: «Mãa ya n'ʋ bɩɩ, Wul-wul-kara a?» Ʋ tɩ sɔw ʋ na: «Fʋ̃ʋ n'ʋ yel.»
40026026	Bɛ na tɩ dɩrɛ a, a Yeezu tɩ de nɩ dipɛ̃, maalɩ, ɛ ŋma põ kʋ̀ a ʋ po-tuurbɛ ɛ yel: «Nyɩ de 'wɔb, a ŋa ɩ n a ɩ̃ ƴãgan.»
40026027	Al pùorí, ʋ tɩ de nɩ koli-nyuura na ƴãw divɛ̃ a, ɛ ʋ na wa pùori a Naaŋmɩn yaanɩ baar a, ʋ de na kʋ̀ a ʋ po-tuurbɛ ɛ yel: «Nyɩ de a nyũ tɔ taa,
40026028	a a ŋa ɩ n a ɩ̃ zɩ̃ɩ, a Wõ-taa zɩ̃ɩ, na cir yaarɩ a nɩ-yaga ƴãw a yel-bebe suur pawfʋ ƴãw a.
40026029	Ɩ̃ yere na kʋ̀rɛ nyɩ, dɩ̃a na ta a, ɩ̃ kʋ̃ lɛ nyũ a divɛ̃ a ŋa ɩ, ɛ gùre a ʋlɩ bibir nɛ ɩ̃ nãá lɛb wa lãw nɩ nyɩ nyũ divɛ̃ paala a ɩ̃ Sãà naalʋ pʋɔ a.»
40026030	Bɛ na wa yieli a Sɛb-sõw yielu baar a, bɛ yi na cere a Olivʋ-tɩɩr tãw zu.
40026031	Lɛ n'a a Yeezu tɩ yel a ʋ po-tuurbɛ: «A tɩ̃ɩsɔw ŋa tɔr za, nyɩ za na zɔ na ɛ bɛr mɛ̃. Bɛ sɛb a: ‹Ɩ̃ na ŋmɛ n a pi-cɩ̃ɩnɛ kʋ́ ɛ a píir zɔ yaarɩ.›
40026032	Ɛ cɛ mãa wa lɛb yi a kũu pʋɔ a, ɩ̃ na de nyɩ nɩ niwn a Galile tẽw.»
40026033	Pɩɛr tɩ de nɩ a ƴɛrʋ yel ʋ: «Bɛ za saa na zɔ kɛ bɛr fʋ a, mãa bɛ be za na zɔ kɛ bɛr fʋ ɛ.»
40026034	A Yeezu tɩ yel ʋ na: «Yel-mɩŋa sɩza, ɩ̃ yere na kʋ̀rɛ fʋ, a dɩ̃a tɩ̃ɩsɔw tɔr za, nʋra kʋ̃ kõ sɛr ɛ, ɛ fʋ ciiri gb'a ata kɛ fʋ bɛ bãw mɛ̃ ɩ.»
40026035	A Pɩɛr tɩ yel ʋ na: «Ɩ̃ bɛ be za na ciiri k'ɩ̃ɩ bɛ bãw fʋ ɛ, alɛ saa na fɛr kɛ mãa nɩ fʋ̃ʋ za lãw kpi a.» A po-tuurbɛ za mɩ̀ tɩ yere nɩ a lɛn tɔr za.
40026036	Lɛ n'a a Yeezu nɩ a ʋ po-tuurbɛ tɩ ta zie kãw bɛ na bʋɔlɛ Zesemani a, ʋ yel bɛ: «Nyɩ zɩ̃ a ka, ɛ ɩ̃ cen ka tɩ pùori.»
40026037	Ʋ tɩ tɛr ɩ Pɩɛr nɩ Zebede bi-dɛbr bɛ za ayi cen nɩ. Pʋ-sãwna nɩ pʋl-vʋ̃ɔ tɩ tĩ na nyɔw ʋ.
40026038	Lɛ n'a ʋ tɩ yel bɛ: «Pʋ-sãwna faar a na kʋ́ m, nyɩ be a ka, ɛ lãw nɩ mɛ̃ puore ɛ bɛr gʋ̃ɔ.»
40026039	Ʋ tɩ taw na tɔl blã ɛ lo vɔblɩ muru ɛ puore yere nɩ: «Ɩ̃ Sãà a, alɛ na na tʋ̃ɔ a, fʋ̃ʋ ɩ a tuo koli-nyuura ŋa zãá nɩ mɛ̃! Ɛ cɛ a ta ɩ a lɛ mãa na bɔbr a ɩ, a ɩ a lɛ fʋ̃ʋ na bɔbr a.»
40026040	Ʋ tɩ ìr a wa a ʋ po-tuurbɛ ata bɛl zie wa nyɛ̃ bɛ gùre. Ʋ tɩ yel ɩ a Pɩɛr: «A ɩ lɛ nyɩ bɛ tʋ̃ɔ bɛr gʋ̃ɔ ɛ lãw nɩ mɛ̃ tɛm been yõ ƴãw ʋ?
40026041	Nyɩ bɛr gʋ̃ɔ ɛ puore taa wa lore a bɛlʋ pʋɔ ɩ. A nɩsaal mɩ́ bɔbr ɩ sɩza, ɛ bɛ tɛr fãw ɛ.»
40026042	Ʋ tɩ lɛb a cen a gb'a ayi sob ƴãw tɩ puore yere nɩ: «Ɩ̃ Sãà a, alɛ wa ɩ fɛrʋ k'ɩ̃ɩ nyũ a tuo koli-nyuura ŋa a, a fʋ pʋ-tɩɛrʋ ʋ maalɩ.»
40026043	Ʋ tɩ lɛb a wa wa nyɛ̃ bɛ gùre, a gʋ̃ɔ na faa tɩ paalɩ a bɛ mimie a ƴãw.
40026044	Ʋ tɩ bɛr bɛ na ɛ lɛb cen tɩ pùori a gb'a ata sob nɩ a alɩ ƴɛr-bi-been nɛ.
40026045	Al pùorí, ʋ tɩ lɛb a wa a ʋ po-tuurbɛ zie wa yel bɛ: «Nyɩ cãa na gùre, ɛ ɓãa ƴãw pɩɛnɛ ɛ? A tɛm ʋl bɛ na na nyɔw a Nɩsaal Bie ƴãw a yel-bebe dem nuru pʋɔ a ta na.
40026046	Nyɩ ìr! Nyɩ ɩ tɩ cen! A ɩ̃ mɩlɛ n'ɩ ŋan ta.»
40026047	A Yeezu tɩ cãa na ƴɛrɛ, ɛ a Zuda na ɩ a Pie-nɩ-ayi ƴẽn sob a, wa ta ʋlɛ nɩ nɩ-yaga yaga na tɛr sɔ-bɛrɛ nɩ dabɔlɛ a. A bawr-maal-nɩ-bɛrɛ nɩ a Zifʋ nɩbɛ nɩ-kore nɛ bɛ tɩ tõ bɛ.
40026048	A ʋ mɩlɛ Zuda tɩ kʋ̀ bɛ nɩ bãwfʋ ŋa: «A sob nɛ ɩ̃ na na nyɔw weri a, ʋlɛ n'ʋ, nyɩ nyɔw ʋ.»
40026049	Daadaa lɛ, ʋ tɩ taw na ta a Yeezu zie yel ʋ: «Wul-wul-kara a, fʋ yaanɩ!» Ɛ nyɔw ʋ weri.
40026050	A Yeezu tɩ yel ʋ na: «Ɩ̃ bá a, a ʋlɩ bom nɛ ƴãw fʋ na wa a, ɩ ʋ fɔ̃w.» Lɛ n'a a nɩbɛ tɩ taw ta nyɔw a Yeezu.
40026051	A nɩbɛ bɛl na tɩ be a Yeezu zie a, a bɛ kãw tɩ nyɔw nɩ a ʋ sɔ-kpɛ̃ɛ vʋ̃ɔ cɛ n a bawr-maal-kara tõ-tõ-bie kãw, cɛ a tobr ɓɛl.
40026052	A lɛ n'a a Yeezu tɩ yel ʋ: «Lɛb su a fʋ sɔ-kpɛ̃ɛ a ʋ kpar pʋɔ, bɛlɩ dem za na dier a sɔ-kpɛ̃ɛ a bɛ taabɛ ƴãw a, a sɔ-kpɛ̃ɛ kũu n'a bɛ mɩ̀ na kpi.
40026053	Fʋ tɩɛr k'ɩ̃ɩ kʋ̃ʋ tʋ̃ɔ zɛlɩ a ɩ̃ Sãà ʋ kʋ̀ m malkɩ yaga yaga daadaa lɛ bɩɩ?
40026054	Ɛ cɛ ŋmɩŋmɩn n'a a Sɛb-sõw ƴɛr-bie nãá tɩ tu? A yel a k'aa ŋa n'a a fɛr k'aa yele tu.»
40026055	A ʋlɩ tɛm nɛ pʋɔ, a Yeezu tɩ yel ɩ a nɩbɛ: «Nyɩ wa n nɩ sɔ-bɛrɛ nɩ dabɔlɛ kɛ nyɩ wa nyɔw nɩ mɛ̃, mɛ̃ nyãnyu-nɩ-kʋ́rɛ a, ɛ bibir za ɩ̃ mɩ́ tɩ be a Ŋmɩn-yi-kpɛ̃ɛ pʋɔ zɩ̃ kanɛ nɩ a nɩbɛ ɛ nyɩ bɛ nyɔw mɛ̃ ɩ.
40026056	Ɛ cɛ a a ŋa za ɩ na, k'aa Naaŋmɩn-ƴɛr-manbɛ ƴɛr-bie na be a Sɛb-sõw pʋɔ a, tʋ̃ɔ tu.» Lɛ n'a a ʋ po-tuurbɛ za tɩ zawr ʋ bɛr ɛ zɔ.
40026057	A bɛl na tɩ nyɔw a Yeezu a, tɩ tɛr ʋ na cen nɩ a bawr-maal-kara Kayifʋ yir; be n'a a Naaŋmɩn-Wulu-sɛ-sɛbrbɛ nɩ a Zifʋ nɩbɛ nɩ-kore tɩ ɓã taa.
40026058	A Pɩɛr ʋl tɩ zãá na ɛ tuur a Yeezu, tɩ kpɛ a bawr-maal-kara yir; ʋ tɩ lãw nɩ nɩ a tõ-tõ-biir zɩ̃ jɩrɛ a lɛ a yele na na baar a.
40026059	Zɩ̃ kɛ a bawr-maal-nɩ-bɛrɛ nɩ a Zifʋ mɩnɛ ƴɛrʋ-dɩb-lãw nɩbɛ za tɩ bɔbr ɩ dãsɩɛ-ziri a Yeezu ƴãw, na na ɩ bɛ ƴãw ʋ kũu dɔwrʋ a.
40026060	Bɛ bɛ tɩ nyɛ̃ ʋ ɛ, dãsɩɛ-ziri dem yaga na saa tɩ ìr ƴɛr a. Nɩbɛ ayi kãw wa bɩɛr a ìr
40026061	yel: «A nɩr ŋa tɩ yel a: ‹Ɩ̃ na tʋ̃ɔ na ŋmɛr a Ŋmɩn-yi-kpɛ̃ɛ bɛr ɛ lɛb mɛ ʋ bibie ata.› »
40026062	A bawr-maal-kara tɩ ìr a ar ɛ sowri a Yeezu: «Fʋ bɛ tɛr sɔwfʋ za a yele a ŋa bɛ na manɛ dɔwlɛ a fʋ zu a ƴãw bɩɩ?»
40026063	Ɛ cɛ a Yeezu tɩ ɩ n gbili. A bawr-maal-kara tɩ yel ʋ na: «Ɩ̃ zɛlɛ fʋ na, a Naaŋmɩn na vʋʋrɛ a yúor ƴãw, kɛ fʋ pɔ yel kʋ̀ tɩ: fʋ̃ʋ n'ɩ a Naaŋmɩn Nɩ-kabra a, a Naaŋmɩn Bie e?»
40026064	A Yeezu tɩ sɔw na yel ʋ: «Fʋ̃ʋ n'ʋ yel a lɛ. Ɛ cɛ ɩ̃ yere na kʋ̀rɛ nyɩ, dɩ̃a na ta a, nyɩ na nyɛ̃ nɩ a Nɩsaal Bie ʋ zɩ̃ a Kpɛnʋ-za-sob dʋrʋ lowr, ɛ be a zũzuge zu waar.»
40026065	Lɛ n'a a bawr-maal-kara tɩ taw a ʋ bʋ̃-suuri cɩɛrɩ, ɛ yel: «Ʋ tʋ n Naaŋmɩn! Bʋnʋ ƴãw n'a tɩ cãa bɔbr dãsɩɛ dem? Nyɩ za nyɩ wõ n a zʋ́m ʋ na tʋ a Naaŋmɩn a ƴɛrɛ ŋa a.
40026066	Nyɩ tɩɛr ɩ ŋmɩn?» Bɛ sɔw: «Ʋ sɛwnɩ nɩ kũu.»
40026067	Lɛ n'a bɛ tɩ pʋʋrɩ mʋtaar waar ʋ a niwn ɛ pɔb pɔb ʋ; bɛ mɩnɛ mɩ́ tɩ ɓa ʋ na
40026068	ɛ yel: «Bãw Naaŋmɩn-ƴɛr-manɛ bãwfʋ kʋ̀ tɩ, Naaŋmɩn Nɩ-kabra a, ãa n'ʋ ŋmɛ b?»
40026069	A Pɩɛr tɩ zɩ̃ n a yẽw a davʋra pʋɔ. Tõ-tõ-bi-pɔw kãw tɩ taw na pɩɛl ʋ yel ʋ: «A fʋ̃ʋ mɩ̀, fʋ mɩ̀ tɩ tuur ɩ a Galile tẽw Yeezu.»
40026070	Ɛ cɛ a Pɩɛr tɩ ciir ɩ a nɩbɛ za niŋé, ɛ yel: «Ɩ̃ bɛ bãw ʋlɩ bom nɛ fʋ na bɔbr kɛ fʋ yel a ɩ.»
40026071	Ʋ na tɩ cere a davʋra dɩ̃dɔr nʋɔr a, tõ-tõ-bi-pɔw ƴẽn sob tɩ nyɛ̃ ʋ na, ɛ yel kʋ̀ a bɛlɩ dem na tɩ be a be a: «A sob ŋa tɩ tuur ɩ a Nazarɛtɩ tẽw Yeezu.»
40026072	A Pɩɛr tɩ lɛb maal ciiri, ɛ pɔ yel: «Ɩ̃ bɛ bãw a nɩr ŋa ɩ!»
40026073	Blã na wa pʋɔ a, a bɛlɩ dem na tɩ be a be a, tɩ taw na ta a Pɩɛr zie yel ʋ: «Bʋnʋ bɛ ka be ɩ, fʋ mɩ̀ ɩ n a bɛ ƴẽn sob, a sãá nɩ a fʋ ƴɛrʋ pʋɔ.»
40026074	Lɛ n'a a Pɩɛr tɩ tĩ ŋmɩɛr ƴãwn ʋ tʋɔra, pɔrɛ nɩ Naaŋmɩn yere nɩ: «Ɩ̃ bɛ bãw a nɩr ŋa ɩ!» Daadaa lɛ nʋra tɩ kõ na.
40026075	A Pɩɛr tɩ lɛb a tɩɛrɩ bãwnɩ a ƴɛrʋ ŋa a Yeezu na tɩ ƴɛr kʋ̀ ʋ a: «Nʋra kʋ̃ kõ sɛr ɛ, ɛ fʋ ciiri gb'a ata kɛ fʋ bɛ bãw mɛ̃ ɩ.» Ʋ tɩ yi na tɩ kõ cir mʋ̃tã-zɩ̃ɩ.
40027001	A biɓaar-pipi, a bawr-maal-nɩ-bɛrɛ za nɩ a Zifʋ nɩbɛ nɩ-kore tɩ bʋ n taa a Yeezu ƴãw, kɛ́ bɛ tʋ̃ɔ ƴãw bɛ kʋ́ ʋ.
40027002	Al pùorí, bɛ tɩ nyɔw nɩ a Yeezu 'lẽ cen nɩ tɩ ƴãw a Ʋrɔm tẽw na-kpɛ̃ɛ lɩɛrɛ Pɩlatɩ nuru pʋɔ.
40027003	A Yeezu mɩlɛ Zuda, na wa nyɛ̃ bɛ na kʋ́ a Yeezu a, a ʋ socir tɩ zɛbr ɩ ʋ na. Ʋ tɩ lɛb a cen nɩ a salmɛ̃ libie lɩzɛr nɩ pie al tɩ kʋ̀ a bawr-maal-nɩ-bɛrɛ nɩ a Zifʋ nɩbɛ nɩ-kore,
40027004	ɛ yel: «Ɩ̃ maal ɩ yel-bier, ɩ̃ na nyɔw nɩr na bɛ sãw bom za a, kʋ̀ nyɩ a.» Ɛ cɛ bɛ tɩ yel ʋ na: «A bɛ jɩrɛ tɩ ɛ! Fʋ yele n'a!»
40027005	A Zuda tɩ lɔb ɩ a libie bɛr a Ŋmɩn-yi-kpɛ̃ɛ pʋɔ ɩ cen tɩ kpɛ kɔ̃tɔ̃-suwle.
40027006	A bawr-maal-nɩ-bɛrɛ tɩ wob ɩ a libie ɛ yel: «A bɛ sɛw k'aa libie a ŋa kpɛ a Ŋmɩn-yi-kpɛ̃ɛ libie daga pʋɔ ɩ, nɩr zɩ̃ɩ libie na faa n'a a.»
40027007	Bɛ na wa wõ taa baar a, bɛ de a na da n a yaw-mɩɛrɛ púo a nɩ-sãanbɛ ũufʋ ƴãw.
40027008	Alɛ n'a so, wa tɩ tɔ dɩ̃a, bɛ cãa bʋɔlɛ a púo ŋa kɛ: «Zɩ̃ɩ-púo.»
40027009	A lɛ n'a, a ƴɛr-bie a ŋa a Naaŋmɩn-ƴɛr-manɛ Zeremi na tɩ ƴɛr a tu: «Bɛ de nɩ a salmɛ̃ libie lɩzɛr nɩ pie al, a nɩr ʋl daarʋ libie nʋɔr a, a nɩr ʋl daarʋ a Ɩsɩrayɛl biir na tɩ sɔr a ɩ a.
40027010	Bɛ de a na da n a yaw-mɩɛrɛ púo, mɛ̃ a lɛ a Sore na tɩ yel kʋ̀ m a.»
40027011	A Yeezu tɩ ar ɩ a Ʋrɔm tẽw na-kpɛ̃ɛ lɩɛrɛ niŋé a ƴɛrʋ dɩb ƴãw, ʋ sowr ʋ: «Fʋ̃ʋ n'ɩ a Zifʋ mɩnɛ nãà bɩɩ?» A Yeezu tɩ sɔw na: «Fʋ̃ʋ n'ʋ yere a lɛ!»
40027012	A bawr-maal-nɩ-bɛrɛ nɩ a Zifʋ nɩbɛ nɩ-kore na tɩ manɛ a Yeezu sãwna a, ʋ bɛ tɩ haa nʋɔr sɔw towtow ɛ.
40027013	Lɛ n'a a Pɩlatɩ tɩ sowr ʋ: «Fʋ bɛ wone a sãwna a ŋa bɛ na manɛ dɔwlɛ a fʋ zu sɛw a ɩ?»
40027014	Ɛ cɛ a Yeezu bɛ tɩ sɔw a ƴɛrʋ been kãw za ɩ, kɛ̀ nʋɔr tɩ ɓãa a Ʋrɔm tẽw na-kpɛ̃ɛ lɩɛrɛ yaga za.
40027015	A Tɔlʋ cuw za daar, a Ʋrɔm tẽw na-kpɛ̃ɛ lɩɛrɛ mɩ́ tɩ yuo nɩ nɩ-pàwra kãw bɛr, a sob nɛ a zu-sɛbla na mɩ́ zɛlɩ k'ʋʋ yuo bɛr a.
40027016	Nɩr na ta ʋl a, tɩ be n a gaso pʋɔ bɛ bʋɔlɛ Yeezu Barabasɩ.
40027017	A Pɩlatɩ tɩ sowr ɩ a zu-sɛbla na tɩ ɓã taa a: «Ãa n'ʋ nyɩ bɔbr k'ɩ̃ɩ yuo bɛr: a Yeezu Barabasɩ n'ʋ bɩɩ a Yeezu bɛ na bʋɔlɛ a Naaŋmɩn Nɩ-kabra a?»
40027018	Ʋ tɩ bãwnɩ a na nyuur ƴãw na n'a bɛ nyɔw a Yeezu wa n a ʋ zie a.
40027019	A Pɩlatɩ na tɩ zɩ̃ a ƴɛrʋ dɩb zie a, a ʋ pɔw tɩ tõ na bɛ tɩ yel ʋ: «Taa tone nũu a nɩ-mɩŋa ŋa yele pʋɔ ɩ. Ɩ̃ wõ n tuo yaga zánʋ pʋɔ a dɩ̃a a ʋ ƴãw.»
40027020	A bawr-maal-nɩ-bɛrɛ nɩ a Zifʋ nɩbɛ nɩ-kore tɩ dɔ n a zu-sɛbla ƴãw kɛ́ bɛ zɛlɩ bɛ yuo a Barabasɩ bɛr ɛ kʋ́ a Yeezu.
40027021	A na-kpɛ̃ɛ lɩɛrɛ tɩ lɛb a de a ƴɛrʋ sowri bɛ: «A bɛ ayi pʋɔ a, buor sob ʋ nyɩ bɔbr k'ɩ̃ɩ lɛb bɛr?» Bɛ tɩ sɔw na: «Barabasɩ!»
40027022	A Pɩlatɩ tɩ lɛb a sowri bɛ: «Ɛ a Yeezu bɛ na bʋɔlɛ Naaŋmɩn Nɩ-kabra a, ɩ̃ na ɩ ʋ nɩ ŋmɩn?» Bɛ za tɩ sɔw na yel: «Kpa ʋ da-gara zu!»
40027023	Ʋ lɛb sowri bɛ: «Bʋ̃ʋ n'ʋ ʋ sãw?» Bɛ lɛb bãw cɩɩrɛ kpɛ̃w za yere nɩ: «Kpa ʋ da-gara zu!»
40027024	A Pɩlatɩ na tɩ nyɛ̃ ʋ balɛ ʋ tʋɔra zaa lɛ a, ɛ cɛ a damnʋ nɩ̃ɛ lɛ tɩ bãw zuore a, ʋ tɩ de nɩ kʋ̃ɔ pɛw a ʋ nuru a nɩbɛ za niŋé ɛ yel: «Ɩ̃ za n'ɩ ŋa, ɩ̃ bɛ pʋɔ a nɩ-mɩŋa ŋa kũu yele pʋɔ ɩ. Nyɩ yele n'a.»
40027025	A zu-sɛbla za tɩ sɔw na yel: «A yele a ʋ kũu na na wa n a, a lɛb lo a tɩɩm nɩ a tɩ bibiir zu!»
40027026	A lɛ n'a ʋ tɩ yuo a Barabasɩ kʋ̀ bɛ ɛ ƴãw bɛ fɔb a Yeezu, ɛ ʋ pãa de ʋ kʋ̀ bɛ kɛ́ bɛ tɩ kpa a da-gara zu.
40027027	A Pɩlatɩ sojarɩ tɩ tɛr ɩ a Yeezu kpɛ n a Pɩlatɩ yir, tɩ bʋɔlɩ a bɛ taabɛ za bɛ wa ŋmãa viiri koli a Yeezu.
40027028	Bɛ tɩ yaar ɩ a ʋ bʋ̃-suuri bɛr ɛ de kpar-kpɛ̃ɛ zɩ̃ɛ su ʋ;
40027029	ɛ wob gʋʋr kpa-wʋɔ vɔblɩ ʋ, ɛ ƴãw ʋ bàa-kɛkɛra dʋrʋ nũú, ɛ mɩ́ gbĩ dume a ʋ niŋé ɩrɛ ʋ laar yere nɩ: «Zifʋ mɩnɛ nãà a, fʋ yaanɩ!»
40027030	Bɛ tɩ pʋʋrɛ nɩ mʋtaar waarɛ ʋ, ɛ mɩ́ de a bàa-kɛkɛr va n a ʋ zũú.
40027031	Bɛ na wa ɩ ʋ la baar a, bɛ yaa nɩ a kpar-kpɛ̃ɛ ʋl bɛr ʋ, ɛ lɛb su ʋ a ʋ bʋ̃-suuri. Al pùorí, bɛ tɩ tɛr ʋ na cen nɩ kɛ́ bɛ tɩ kpa ʋ a da-gara zu.
40027032	Bɛ na tɩ yire a tẽw pʋɔ a, bɛ nyɛ̃ Sɩɩrɛn tẽw dɛb kãw bɛ na bʋɔlɛ kɛ Sɩmʋ̃ a, bɛ tɩ fɛr ʋ na ƴãw ʋ tuo a Yeezu da-gara.
40027033	Bɛ na wa ta a zie nɛ bɛ na bʋɔlɛ kɛ Gɔlgɔta a, a pɛr lɛ kɛ Zu-ŋman zie a,
40027034	bɛ de nɩ kalɩ̃kaar ƴãw dãa pʋɔ kʋ̀ a Yeezu k'ʋʋ nyũ. Ʋ tɩ lɛm a kaa ɛ zawrɩ a nyub.
40027035	Bɛ na wa kpa ʋ a da-gara zu baar a, bɛ ŋmɛ n gbãw põ a ʋ bʋ̃-suuri.
40027036	Al pùorí, bɛ tɩ zɩ̃ n a be gu ʋ.
40027037	Bɛ tɩ sɛb ɩ a ʋ kũu pɛr mɛr a ʋ zu-sɔw yel: «A sob ŋa n'ɩ a Yeezu, a Zifʋ mɩnɛ nãà.»
40027038	Bɛ tɩ kpa ʋ nɩ a da-gara zu lãw nɩ nyãnyu-nɩ-kʋ́rbɛ ayi, kãw a ʋ dʋrʋ lowr, ɛ kãw a ʋ gʋba lowr.
40027039	A sɔr-tɔlbɛ tɩ tʋʋr ʋ na gɔwrɛ nɩ zu,
40027040	yere nɩ: «Fʋ̃ʋ na n'ʋ ŋmɛrɛ a Ŋmɩn-yi-kpɛ̃ɛ ɛ lɛb mɩɛr ʋ bibie ata a, faa fʋ tʋɔra fʋ̃ʋ wa sɩrɩ ɩ a Naaŋmɩn Bie a, siw a da-gara zu!»
40027041	A Naaŋmɩn-Wulu-sɛ-sɛbrbɛ nɩ a Zifʋ nɩbɛ nɩ-kore nɩ a bawr-maal-nɩ-bɛrɛ mɩ̀ tɩ ɩrɛ ʋ na laar yere nɩ:
40027042	«Ʋ faa nɩ bɛ mɩnɛ ɛ kʋ̃ tʋ̃ɔ faa ʋ tʋɔra ɩ! Ʋ ɩ n a Ɩsɩrayɛl nãà, ʋ siw a da-gara zu ƴɛrɛ ŋa, ɛ tɩ na saw na de a ʋ yele!
40027043	Ʋ ƴãw nɩ a ʋ tɩɛrʋ a Naaŋmɩn ƴãw, a Naaŋmɩn ʋ faa ʋ a ƴɛrɛ ŋa, ʋlɛ wa nɔnɛ ʋ a. Ʋ yel a: ‹Ɩ̃ ɩ n Naaŋmɩn Bie!› »
40027044	A nyãnyu-nɩ-kʋ́rbɛ bɛl, bɛ na tɩ kpa a da-gara zu a, mɩ̀ tɩ tʋʋr ʋ nɩ a lɛ.
40027045	A mʋ̃tɔ̃w na wa do põ zɛ̃ taa a, lige pàw nɩ a tẽ-daa za tɩ ta n a mʋ̃tɔ̃w gɔ̃wfʋ daar.
40027046	A mʋ̃tɔ̃w gɔ̃wfʋ daar, a Yeezu tɩ kõ na cɩɩrɩ yel: «Eli, Eli, lema sabaktani», a pɛr lɛ kɛ: «Ɩ̃ Naaŋmɩn ɩ, ɩ̃ Naaŋmɩn ɩ, bʋ̃ʋ n'ʋ so fʋ zawrɩ mɛ̃ bɛr?»
40027047	A nɩbɛ na tɩ ar a be a, bɛ mɩnɛ ti wõ a na ɛ yel: «Ʋlɛ n'ɩ ŋan bʋɔlɛ Eli.»
40027048	Daadaa lɛ, a bɛ kãw tɩ zɔ na cen tɩ 'lɔr sapɔ̃ dã-miiru pʋɔ, cɔr ƴãw bàa-kɛkɛr ƴãw tur ʋ k'ʋʋ nyũ.
40027049	A ŋmaarɛ bɛl tɩ yere na: «Nyɩ vɛ̃ a Eli wa faa ʋ tɩ nyɛ̃!»
40027050	Ɛ cɛ a Yeezu tɩ lɛb a cɩɩrɩ kpɛ̃w za, ɛ ŋmãa vʋʋrʋ.
40027051	A Ŋmɩn-yi-kpɛ̃ɛ pʋɔ pɛn-yawlatɩ tĩ nɩ a saa zu ɛ ɓar ziir ayi siw tɩ tɔ a pɛrɩ́. A tẽsɔw kɔbr tɩ dam a, a pìe pure yaarɛ,
40027052	a yarʋ yuori, ɛ nɩ-mɩn yaga na tɩ kpi a, ƴãgamɛ lɛb yi a kũu pʋɔ.
40027053	Bɛ tɩ yi n a yarʋ pʋɔ, a Yeezu kũu-pʋɔ-lɛ-yib pùorí, kpɛ a tẽ-sõw Zeruzalɛm pʋɔ tɩ wul bɛ tʋɔra nɩ-yaga.
40027054	A sojarɩ kʋba nɩ-kpɛ̃ɛ nɩ a sojarɩ bɛl na tɩ gu a Yeezu a, na wa nyɛ̃ a tẽsɔw kɔbr damnʋ nɩ a yele a ŋa a, dɛ̃bɩ̃ɛ tɛr bɛ nɩ yaga ɛ̀ bɛ yere: «Sɩza n'a, a sob ŋa tɩ ɩ n Naaŋmɩn Bie.»
40027055	Pɔwbɛ yaga tɩ ar a zãá ɛ jɩrɛ: Galile tẽw n'a bɛ tɩ tĩ tuur a Yeezu ɛ kaarɛ a ʋ zie.
40027056	Madala tẽw Marya, nɩ Zakɩ nɩ Zuzɛb mã Marya, nɩ Zebede bibiir mã tɩ pʋɔ nɩ a pɔwbɛ bɛ ŋa pʋɔ.
40027057	Zaanʋɔra na wa ta a, nũ-kpɛ̃w sob kãw, na yi Arimate tẽw bɛ bʋɔlɛ Zuzɛb a, tɩ wa na. Ʋ mɩ̀ tɩ ɩ n a Yeezu po-tuure kãw.
40027058	Ʋ tɩ cen na tɩ páw a Pɩlatɩ zɛlɩ a Yeezu ƴãgan. A Pɩlatɩ tɩ ƴãw na bɛ kʋ̀ ʋ.
40027059	A Zuzɛb tɩ de nɩ a Yeezu ƴãgan, de pɛn vla pili nɩ,
40027060	ɛ cen nɩ tɩ ƴãw bɔw paala pʋɔ ʋ na tɩ ƴãw bɛ tuw pìir pʋɔ a ʋl mɩŋa ƴãw a, ɛ bìlì kʋsɛ-kpɛ̃ɛ pàw a bɔw nʋɔr ɛ kul.
40027061	Madala tẽw Marya nɩ Marya ŋa sob tɩ be n be, zɩ̃ tori a bɔw.
40027062	A bio daarɩ na ɩ a Zifʋ mɩnɛ pɩɛnʋ-bibir cɔbrʋ a, a bawr-maal-nɩ-bɛrɛ nɩ a Farizɩ̃ɛ mɩnɛ tɩ cen na tɩ páw a Pɩlatɩ
40027063	yel ʋ: «Sore e, tɩ lɛb a bãwnɩ kɛ́ a zir-ŋmarɛ ŋa na tɩ cãa vʋʋrɛ a, tɩ yel a: ‹A bibie ata pùorí, ɩ̃ na lɛb ayi a kũu pʋɔ.›
40027064	Ƴãw bɛ cen tɩ gu a yaa tɩ ta n a bibie ata, a ʋ po-tuurbɛ taa wa mab zu a ʋ ƴãgan ɛ yel kʋ̀ a nɩbɛ: ‹Ʋ lɛb a yi a kũu pʋɔ.› A zir-pɛ-baara ŋa pãa na ɩ n faa zuo a dãw-niwn sob.»
40027065	A Pɩlatɩ tɩ sɔw na yel bɛ: «Nyɩ nyɛ̃ sojarɩ a yaa gub ƴãw, nyɩ cen tɩ gu n a yaa mɛ̃ a lɛ nyɩ na bɔbr a.»
40027066	Bɛ tɩ cen na tɩ cɔbrɩ a yaa gub, kpàr a yaa nʋɔr kʋsɩɛr ɛ ƴãw nɩbɛ gu.
40028001	A pɩɛnʋ-bibir na wa tɔl baar a, a kɔsɩɛra bibir biɓaar-sɛ̃w, a Madala tẽw Marya nɩ a Marya ŋa sob tɩ wa na kɛ́ bɛ wa nyɛ̃ a yaa.
40028002	Bɛ wa bere na a tẽsɔw kɔbr dam yaga za; Sore malkɩ tɩ yi n salom zu siw bìlì a kʋsɩɛr bɛr ɛ do zɩ̃ a ʋ zu.
40028003	Ʋ tɩ ŋmɛ̃ na mɛ̃ saa nyɩwrʋ a, ɛ a bʋ̃-suuri pɛlɩ mɛ̃ cuw a.
40028004	Dɛ̃bɩ̃ɛ tɩ nyɔw nɩ a yaa gurbɛ bɛ mawr, ɛ wa ɩ mɛ̃ bɛ kpi na a.
40028005	A malkɩ tɩ de nɩ a ƴɛrʋ yel a pɔwbɛ: «A nyɩɩm, nyɩ ta zɔrɛ dɛ̃bɩ̃ɛ ɩ. Ɩ̃ bãwnɩ a na, a Yeezu bɛ na kpa a da-gara zu a n'ʋ nyɩ bɔbr.
40028006	Ʋ bɛ be ka ɩ, ʋ lɛb a yi a kũu pʋɔ mɛ̃ a lɛ ʋ na tɩ yel a, nyɩ wa nyɛ̃ a be ʋ na tɩ gã a,
40028007	ɛ cen fɔ̃w tɩ yel a ʋ po-tuurbɛ: ‹Ʋ lɛb a yi a kũu pʋɔ, ɛ cɛlɛ nyɩ a Galile tẽw, be n'a nyɩ na nyɛ̃ ʋ.› Ɩ̃ yel a kʋ̀ nyɩ baarɩ.»
40028008	Bɛ tɩ yi n a yaa pɛr fɔ̃wfɔ̃w lɛ, ɛ́ dɛ̃bɩ̃ɛ lãw nɩ nʋ̃ɔ̀ za ɩrɛ bɛ yaga za, bɛ zɔ cen tɩ yel kʋ̀ a ʋ po-tuurbɛ.
40028009	Bɛ wa bere na a Yeezu tuori bɛ yel bɛ: «Nyɩ yaanɩ!» Bɛ tɩ taw na ta lo gbĩ dume nyɔw a ʋ gbɛɛ, ɛ pùor ʋ nɩ bɛ tʋɔra siwru.
40028010	Lɛ n'a a Yeezu tɩ yel bɛ: «Nyɩ ta zɔrɛ dɛ̃bɩ̃ɛ ɩ, nyɩ cen tɩ yel a ɩ̃ yɛbr kɛ́ bɛ cen a Galile tẽw: be n'a bɛ na tɩ nyɛ̃ m.»
40028011	A pɔwbɛ na tɩ cãa be a sɔr zu a, sojarɩ bɛ mɩnɛ na tɩ pʋɔ a yaa gurbɛ pʋɔ a, tɩ wa n a tẽw pʋɔ wa manɩ a yele za na ɩ a, kʋ̀ a bawr-maal-nɩ-bɛrɛ.
40028012	A bawr-maal-nɩ-bɛrɛ nɩ a Zifʋ nɩbɛ nɩ-kore tɩ ɓã n taa ɛ wõ taa, ɛ kʋ̀ libi-bɛrʋ a sojarɩ
40028013	ɛ kpãa bɛ a ŋa: «Nyɩ mɩ́ yel a ŋa kʋ̀ a nɩbɛ: ‹A ʋ po-tuurbɛ wa n tɩ̃ɩsɔw tɩ na gúre a, wa zu ɓaw a ʋ ƴãgan.›
40028014	Ɛ alɛ wa lo a na-kpɛ̃ɛ lɩɛrɛ tòbrí a, tɩ na bãw nɩ lɛ tɩ na na ɩ a ʋ suur ɓãa, ʋ taa wa fɛrɛ nyɩ a.»
40028015	A sojarɩ tɩ de nɩ a libie ɛ tu a lɛ bɛ na yel kʋ̀ bɛ a. A ŋa n'a a yel ŋa ŋmɛ yaarɩ a Zifʋ mɩnɛ sɔgɔ wa tɩ tɔ n dɩ̃a.
40028016	A po-tuurbɛ pie nɩ been tɩ cen nɩ a Galile tẽw, a tãw ʋl zu a Yeezu na tɩ ƴãw nʋɔr kʋ̀ bɛ kɛ́ bɛ cen a.
40028017	Bɛ na wa nyɛ̃ ʋ a, bɛ lo na gbĩ dume pùor ʋ nɩ bɛ tʋɔra siwru, ɛ cɛ bɛ mɩnɛ tɩ cãa na bʋnɛ.
40028018	A Yeezu tɩ taw na pɩɛlɩ bɛ ɛ ƴɛr a bɛ zie a ŋa: «Naaŋmɩn kʋ̀ m ɩ fãw za a salom zu nɩ a tẽw zu.
40028019	A na ɩ lɛ a, nyɩ cen tɩ ɩ a nɩ-bʋʋrɛ za bɛ lɩɛbɩ a ɩ̃ po-tuurbɛ, nyɩ kʋ̀rɛ bɛ a suob a Sãà nɩ a Bie nɩ a Vʋʋrʋ Sõw yúor ƴãw,
40028020	ɛ zànɩ nɩ bɛ bɛ tuur a al za ɩ̃ na ƴãw nʋɔr kʋ̀ nyɩ a. Ɛ mãa a, ɩ̃ be n a nyɩ zie bibie za na tɩ ta n a tẽw baarʋ daar.»
41001001	A ŋa n'a a Yeezu Kɩrɩta, a Naaŋmɩn Bie, Yel-nʋ̃ɔ̀ tĩ.
41001002	Bɛ sɛb ɩ a Naaŋmɩn-ƴɛr-manɛ Ɩzayi sɛbɛ pʋɔ yel: «Nyɛ̃, a ɩ̃ nɩ-tona n'ɩ ŋan ɩ̃ tone a fʋ niŋé k'ʋʋ tɩ cɔbrɩ a fʋ sɔr.»
41001003	Nɩr kãw kɔkɔr cɩɩrɛ nɩ a wɛja-kpalɛ pʋɔ yere: «Nyɩ cɔbrɩ a Sore sɔr, nyɩ maalɩ a ʋ soli ƴãw k'a tori.»
41001004	Zã-Bati n'ʋ tɩ be a wɛja-kpalɛ pʋɔ hiere yere: «Nyɩ lɩɛbɩ a nyɩ ɩb ɛ de a suob, a Naaŋmɩn tʋ̃ɔ dɩ a nyɩ yel-bebe suur kʋ̀ nyɩ.»
41001005	A Zude tẽw lowr dem, nɩ a Zeruzalɛm tẽw dem za, tɩ cere nɩ a ʋ zie tɩ yere a bɛ yel-bebe, ɛ ʋ kʋ̀rɛ bɛ a suob a Zurdɛ̃ man kʋ̃ɔ pʋɔ.
41001006	A Zã mɩ́ tɩ su n nyɔ̃wmɛ̃ kɔblʋ kparʋ ɛ 'lẽ nɩ gán kpawr a sɩ̃ɛmɩ́; ʋ tɩ 'wɔbr ɩ sãsowe dɩrɛ nɩ mʋ̃ɔ pʋɔ sɩwr.
41001007	Ʋ tɩ hiere na yere kʋ̀rɛ a nɩbɛ: «A ʋlɩ sob nɛ na waar a ɩ̃ pùorí a, ʋ tɛr ɩ fãw zuo mɛ̃. Ɩ̃ mɩ̀ bɛ sɛwnɩ na dɔm ɛ cɛ̀r a ʋ nafawr bʋ̃-'leni bɛr ɛ.
41001008	Mãa a, kʋ̃ɔ n'a ɩ̃ kʋ̀ n nyɩ a suob, ɛ ʋl a, Vʋʋrʋ Sõw n'ʋ ʋ na kʋ̀ n nyɩ a suob.»
41001009	A alɩ bibie nɛ pʋɔ n'a a Yeezu tɩ yi a Galile tẽw Nazarɛtɩ, ɛ wa a Zã wa kʋ̀ ʋ a suob a Zurdɛ̃ man kʋ̃ɔ pʋɔ.
41001010	Ʋ na tɩ yire a kʋ̃ɔ pʋɔ daadaa lɛ a, ʋ tɩ nyɛ̃ nɩ a salom ʋ tawr yuore, ɛ a Vʋʋrʋ Sõw siwr a ʋ zu mɛ̃ na-ŋmam a,
41001011	ɛ kɔkɔr yi a salom zu yere: «Fʋ̃ʋ n'ɩ a ɩ̃ Bi-nɔna za, ɩ̃ na nɔ̃w kaa ir a.»
41001012	Daadaa lɛ, a Vʋʋrʋ Sõw cã n a Yeezu kpɛ n a wɛja-kpalɛ pʋɔ.
41001013	Ʋ tɩ be n a be bibie lɩz'a ayi, ɛ́ Sɩtaana bɛlɛ ʋ. Ʋlɛ nɩ wɛ-dʋn tɩ lãw na kpɩɛr, ɛ́ malkɩ mɩnɛ kaarɛ a ʋ zie.
41001014	Bɛ na wa nyɔw a Zã pàw baar a, a Yeezu tɩ wa n a Galile lowr wa hiere a Naaŋmɩn Yel-nʋ̃ɔ̀ yere nɩ:
41001015	«A daar ʋl a Naaŋmɩn na ƴãw a, ta na, a Naaŋmɩn-Naalʋ dɩb pɩɛl a: nyɩ lɩɛbɩ a nyɩ ɩb ɛ saw de a Yel-nʋ̃ɔ̀.»
41001016	Ʋ na tɩ cere lanɛ a Galile kʋ̃ɔ-kpɛ̃ɛ a, ʋ nyɛ̃ nɩ Sɩmʋ̃ nɩ ʋ yɛb Ãdere bɛ lɔbr mɩ̃ɛ a kʋ̃ɔ-kpɛ̃ɛ pʋɔ: zʋm-nyɔwrbɛ tɩ nɛ bɛ.
41001017	A Yeezu tɩ yel bɛ na: «Nyɩ wa tuur mɛ̃, ɛ ɩ̃ na ɩ na nyɩ lɩɛb nɩ-nyɔwrbɛ.»
41001018	Daadaa lɛ, bɛ tɩ bɛr ɩ a bɛ mɩ̃ɛnɩ ɛ tu ʋ.
41001019	A Yeezu na tɩ cãa tɔl blã a, ʋ nyɛ̃ nɩ Zebede bi-dɛbr, Zakɩ nɩ a ʋ yɛb Zã, bɛ be a bɛ gbor pʋɔ maalɛ a bɛ mɩ̃ɛnɩ ƴãwn.
41001020	Daadaa lɛ, ʋ tɩ bʋɔlɩ bɛ na. Bɛ tɩ bɛr ɩ a bɛ sãà Zebede nɩ a tõ-tõ-biir a gbor pʋɔ ɛ cen tɩ tu ʋ.
41001021	A Yeezu nɩ a ʋ po-tuurbɛ tɩ kpɛ n a Kafarnawɔm tẽw pʋɔ. A pɩɛnʋ-bibir na wa vɩɛrɛ wa baarɛ a, a Yeezu kpɛ n a bɛ puoru-dĩ̀ó tɩ kanɛ nɩ a nɩbɛ.
41001022	A ʋ kanʋ tɩ ɓãa bɛ nɩ nʋɔr; bʋ̃ʋ n'ʋ vɛ̃, nɩr na tɛr fãw a kanʋ tɩ n'a, ʋ bɛ tɩ kanɛ nɩ bɛ mɛ̃ a Naaŋmɩn-Wulu-sɛ-sɛbrbɛ a ɩ.
41001023	Zɩ̃ kɛ kɔ̃tɔ̃-ìre kãw tɩ be n a be ŋmɩɛr cɛlsɩ yere nɩ:
41001024	«Tɩɩm nɩ fʋ̃ʋ mɩ̀ bʋnʋ Nazarɛtɩ tẽw Yeezu u? A tɩ yele sãwfʋ ƴãw n'a fʋ wa kɛ̃! Ɩ̃ bãw fʋ na: a Naaŋmɩn Nɩ-sõw nɛ b!»
41001025	A Yeezu tɩ tanɩ ʋ na yel: «Pàw a fʋ nʋɔr ɛ yi zaa a nɩr ŋa pʋɔ!»
41001026	A kɔ̃tɔ̃-faa tɩ dam ɩ a nɩr ŋa yaga, ɛ cɩɩrɩ kpɛ̃w kpɛ̃w za ɛ yi zaa a ʋ pʋɔ.
41001027	Pʋl-vʋ̃ɔ tɩ nyɔw nɩ a nɩbɛ za bɛ sowre taa yere nɩ: «Bʋ̃ʋ n'ɩ a a ŋa? Wul-paala n'ɩ a ŋa ʋ na wule nɩ fãw a! Ʋ dɩrɛ nɩ naalʋ a kɔ̃tɔ̃-faar tɛɛ za zu, ɛ a sawr a ʋ nʋɔr.»
41001028	Daadaa lɛ, a Yeezu yúor tɩ yi n a Galile tẽw vuo za pʋɔ.
41001029	Bɛ tɩ yi n a puoru-dĩ̀ó cen Sɩmʋ̃ nɩ Ãdere yir daadaa lɛ, bɛlɛ nɩ Zakɩ nɩ Zã.
41001030	Zɩ̃ kɛ ƴã-tʋlʋ tɩ gaal ɩ a Sɩmʋ̃ dɩɛm-mã; pɛtɛlʋ lɛ, bɛ tɩ por ɩ a yúor kʋ̀ a Yeezu.
41001031	Ʋ tɩ taw na ta nyɔw ʋ nũú ʋ ìr, a ƴã-tʋlʋ baarɩ ɛ ʋ kaarɛ a bɛ zie.
41001032	A zaanʋɔra na wa ta a, a mʋ̃tɔ̃w kpɛ baarɩ a, bɛ tɛr ɩ a baalbɛ za nɩ a bɛlɩ dem za na ìre kɔ̃tɔmɛ a, wa n a Yeezu zie.
41001033	A tẽw nɩbɛ za tɩ gbõ n taa a dɩ̃dɔr nʋɔr.
41001034	A Yeezu tɩ sanɩ nɩ baalbɛ yaga na tɩ tɛr baal-pɛ-bʋʋrɛ za a, ɛ mɩ̀ diw kɔ̃tɔ̃-faar yaga bɛr a nɩbɛ zie. Ʋ bɛ tɩ saw a kɔ̃tɔ̃-faar ƴɛrɛ ɩ, a na faa tɩ bãw ʋ a ƴãw.
41001035	A bio daarɩ, a Yeezu tɩ ìr ɩ zi-lige yi cen wɛja pʋɔ tɩ be a be puore.
41001036	A Sɩmʋ̃ nɩ a ʋ taabɛ tɩ yi na nyɔw a ʋ bɔb.
41001037	Bɛ na wa nyɛ̃ ʋ a, bɛ yel ʋ na: «A nɩbɛ za bɔbr fʋ na.»
41001038	A Yeezu tɩ yel bɛ na: «Nyɩ ɩ tɩ cen zi-yoru, a tẽ-kpɔwlɩ pʋɔ, ɩ̃ mɩ̀ tɩ hieri a Yel-nʋ̃ɔ̀ a be, al ƴãw n'a ɩ̃ wa.»
41001039	Lɛ n'a ʋ tɩ cɔlɛ a Galile tẽw lowr za hiere a Yel-nʋ̃ɔ̀ a puoru-dìrú, diwr ɩ a kɔ̃tɔ̃-faar.
41001040	Kɔ̃w kãw tɩ cen na tɩ páw a Yeezu, lo gbĩ dume a ʋ niŋé ɛ zɛlɛ ʋ yere nɩ: «Fʋ̃ʋ wa bɔbr a, fʋ na tʋ̃ɔ na ɩ ɩ̃ lɛb vɩɛl.»
41001041	Nɩbaalʋ tɩ kpɛ n a Yeezu, ʋ dɔl nũu tɔ n ʋ ɛ yel: «Ɩ̃ bɔbr a, lɛb vɩɛl.»
41001042	Pɛtɛlʋ lɛ, a ʋ kɔnʋ tɩ baar a, ɛ ʋ lɛb vɩɛl.
41001043	Daadaa lɛ, a Yeezu tɩ nyɔw ʋ na yere. Ʋ tɩ diw ʋ na,
41001044	ɛ yel ʋ: «Taa wa nãnɩ pore a yúor kʋ̀rɛ nɩr za ɩ, ɛ cɛ cen tɩ wul fʋ tʋɔra a bawr-maalɛ; ɛ́ fʋ na lɛb vɩɛl a, tɩr a bom ʋl a Mõyiir na ƴãw nʋɔr kɛ bɛ mɩ́ tɩr a, a na wul ɩ a nɩbɛ kɛ fʋ lɛb a vɩɛl.»
41001045	Ɛ cɛ ʋ tɩ yire na wa baarɛ, ɛ nyɔw a yel ŋa hieri, ŋmɛ yaarɩ a ziir za. A na tɩ ɩ lɛ a, a Yeezu bɛ mɩ́ lɛ tɩ tʋ̃ɔ kpɛ tẽ-kpɛ̃ɛ kãw za pʋɔ cãàmɩ́ ɛ. Ʋ mɩ́ tɩ be n a wɛja pʋɔ, ɛ a nɩbɛ yire a ziir za waar a ʋ zie.
41002001	Bibie a ŋa lɛ pùorí, a Yeezu tɩ lɛb a wa a Kafarnawɔm, ɛ a nɩbɛ tɩ wõ k'ʋʋ be n a yir.
41002002	Zu-sɛbla tɩ gbõ n taa bɛ tɩ tɛr vuo ɩ, kɛ̀ arʋ zie bɛ tɩ cãa be ɩ, tɩ lãw nɩ a dɩ̃dɔr nʋɔr za, ɛ ʋ tɩ manɛ a Naaŋmɩn ƴɛrʋ kʋ̀rɛ bɛ.
41002003	Nɩbɛ kãw tɩ wa tɛr ɩ gbɛr wa n a ʋ zie, ƴãw nɩbɛ anaar tuo.
41002004	A nɩbɛ na tɩ yãwmɛ̃ zuo bɛ kʋ̃ tʋ̃ɔ ta a ʋ niŋé a, bɛ do n a gàrʋ́ tɩ puo sule a be a Yeezu na be a, ɛ tur a gbɛr bɛr ʋ siw nɩ a ʋ bʋ̃-gana.
41002005	A Yeezu na tɩ nyɛ̃ a bɛ Naaŋmɩn-saw-deb a, ʋ yel ɩ a gbɛr: «Ɩ̃ bie e, a fʋ yel-bebe suur dɩ na.»
41002006	Naaŋmɩn-Wulu-sɛ-sɛbrbɛ bɛ mɩnɛ na tɩ zɩ̃ a be a, tɩ tɩɛrɛ nɩ bɛ pʋɔ:
41002007	«Bʋnʋ ƴãw n'a a nɩr ŋa ƴɛrɛ a ŋa? Ʋ tʋʋr ɩ Naaŋmɩn zʋmɛ. Ãa n'ʋ na tʋ̃ɔ dɩ a yel-bebe suur, a bɛ ɩ Naaŋmɩn yõ?»
41002008	Daadaa lɛ, a Yeezu na tɩ tɩɛrɩ bãw a bɛ pʋ-tɩɛrʋ a, ʋ sowri bɛ na: «Bʋ̃ʋ n'ʋ so nyɩ tɛr a tɩɛrʋ a ŋa taabɛ?
41002009	Abobe sob a ɩ mɔlɛ zuo: ɩ̃ na na yel a gbɛr: ‹A fʋ yel-bebe suur dɩ na a›, bɩɩ ɩ̃ na na yel ʋ: ‹Ìr ɓaw a fʋ bʋ̃-gana cere nɩ a›?
41002010	A na ɩ a ŋa a, nyɩ na bãw na kɛ a Nɩsaal Bie tɛr ɩ a yel-bebe suur dɩ-kʋ̀b fãw a tẽw zu ka.» Ɛ lɩɛb yel a gbɛr:
41002011	«Ɩ̃ yere na kʋ̀rɛ fʋ, ìr ɓaw a fʋ bʋ̃-gana kule nɩ a fʋ yir.»
41002012	Ʋ tɩ ìr a ɓaw a ʋ bʋ̃-gana daadaa lɛ yi n a nɩbɛ za niŋé. A tɩ ɩ n nɔ-ɓãa-yel a bɛ zie, bɛ danɛ a Naaŋmɩn yere nɩ: «Tɩ bɛ dãw nyɛ̃ a a ŋa taabɛ ɩ.»
41002013	A Yeezu tɩ lɛb a yi cen a Galile kʋ̃ɔ-kpɛ̃ɛ nʋɔr, ɛ́ nɩbɛ za tɩ zɔrɛ waar a ʋ zie ʋ wa nyɔw nɩ bɛ a wulu.
41002014	Ʋ na tɩ tɔlɛ a, ʋ nyɛ̃ nɩ Alfe bi-dɛb Levi ʋ zɩ̃ a zuru-yar-deb zie. Ʋ tɩ yel ʋ na: «Tuur mɛ̃.» Ʋ tɩ ìr a tu ʋ.
41002015	Al pùorí, a Yeezu tɩ kpɛ n a Levi yir tɩ dɩ. Zuru-yar-dierbɛ nɩ yel-bebe dem yaga tɩ lãw nɩ nɩ a Yeezu nɩ a ʋ po-tuurbɛ dɩrɛ; a nɩbɛ bɛ ŋa taabɛ na tɩ tuur ʋ a, tɩ sɩrɩ bɛ dɩ vuo ɩ.
41002016	A Naaŋmɩn-Wulu-sɛ-sɛbrbɛ bɛl na ɩ Farizɩ̃ɛ mɩnɛ a, na tɩ nyɛ̃ a Yeezu ʋ lãw nɩ a yel-bebe dem nɩ a zuru-yar-dierbɛ dɩrɛ a, tɩ yel ɩ a ʋ po-tuurbɛ: «Bʋ̃ʋ n'ʋ so ʋ lãw nɩ a zuru-yar-dierbɛ nɩ a yel-bebe dem dɩrɛ?»
41002017	A Yeezu na tɩ wõ a a, ʋ yel bɛ na: «Nɩ-kpɛn bɛ tɛr dɔwta yel-ɩra ɩ, baalbɛ nɛ bɛ tɛr ʋ yel-ɩra. Ɩ̃ sɩrɩ bɛ wa k'ɩ̃ɩ wa bʋɔlɩ nɩbɛ na tɩɛrɛ kɛ bɛ ɩ n nɩ-mɩn a ɩ, nɩbɛ na bãw kɛ bɛ ɩ n yel-bebe dem a bʋɔlʋ n'a ɩ̃ wa.»
41002018	Bibir kãw, a Zã po-tuurbɛ nɩ a Farizɩ̃ɛ mɩnɛ tɩ ìr a tɛr a mʋta-tuo. Lɛ n'a nɩbɛ bɛ mɩnɛ kãw tɩ wa sowri a Yeezu: «Bʋ̃ʋ n'ʋ so a Zã po-tuurbɛ nɩ a Farizɩ̃ɛ mɩnɛ po-tuurbɛ tɛr a mʋta-tuo, ɛ a fʋ̃ʋ po-tuurbɛ bɛl bɛ tɛr a mʋta-tuo?»
41002019	A Yeezu tɩ sɔw na yel bɛ: «Nyɩ tɩɛrɛ kɛ a dɛb-sãan na tʋ̃ɔ na cãa be a kul-taa cuw dem sɔgɔ, ɛ́ bɛ tɛr a mʋta-tuo bɩɩ? Lɛn daar za a dɛb-sãan na be a bɛ sɔgɔ a, bɛ kʋ̃ tʋ̃ɔ tɛr a mʋta-tuo ɩ.
41002020	Ɛ cɛ bio kãw na vɩɛ na, bɛ wa ír a dɛb-sãan a bɛ zie, a lɛn daar a, bɛ mɩ̀ na tɛr ɩ a mʋta-tuo.
41002021	Bɛ bɛ dãw de pɛn-paala ɓe n kpar-kʋra ɩ, alɛ bɛ ɩ lɛ, a pɛn-paala mɩ́ tawr ɩ a kpar-kʋra pɛn, a vʋɔr nɩ̃ɛ mɩ́ lɛb bãw yɛ̀lɩ̀.
41002022	Bɛ mɩ̀ bɛ dãw de divɛ̃ paala ƴãw wɔ-gbã-kore pʋɔ ɩ; alɛ bɛ ɩ lɛ a, a divɛ̃ mɩ́ pur ɩ a wɔ-gban bɛr, a divɛ̃ nɩ a wɔ-gban za wɛ. Divɛ̃ paala za nɩ ʋ wɔ-gbã-paalɛ.»
41002023	Pɩɛnʋ-bibir kãw, a Yeezu tɩ tɔlɛ nɩ poru pʋɔ ka-bɩrmɛ̃ daar. A ʋ po-tuurbɛ tɩ ŋmarɛ nɩ a ci-zuru cere nɩ.
41002024	Lɛ n'a a Farizɩ̃ɛ mɩnɛ tɩ yel a Yeezu: «Nyɛ̃, bʋ̃ʋ n'ʋ so a fʋ po-tuurbɛ ɩrɛ bom nɛ na bɛ sɛw kɛ bɛ ɩrɛ a pɩɛnʋ-bibir a?»
41002025	Ʋ tɩ sɔw bɛ na: «Nyɩ bɛ dãw kanɩ a lɛ a Daviir na tɩ ɩ a ɩ? A lɛn daar a na tɩ fɛrɛ ʋ, ɛ kɔ̃ kpɩɛr ʋlɛ nɩ a ʋ taabɛ a ɩ?
41002026	A lɛ ʋ na tɩ kpɛ a Ŋmɩn-yir pʋɔ, a lɛn daar a Abɩataar na tɩ ɩ a bawr-maal-kara a, de a dipɛ̃ al bɛ na mɩ́ bin a Sore niŋé a 'wɔb, ɛ mɩ̀ kʋ̀ a ʋ taabɛ bɛ 'wɔb a ɩ? Ɛ cɛ a dipɛ̃ a ŋa a, bawr-maalbɛ tɛwr nɛ bɛ tɩ tɛr sɔr kɛ bɛ mɩ́ 'wɔb a.»
41002027	A Yeezu tɩ cãa na lɛ yel bɛ: «A pɩɛnʋ-bibir be n a nɩsaal maalʋ ƴãw, a nɩsaal bɛ n'ʋ be a pɩɛnʋ-bibir ƴãw ɛ.
41002028	Lɛ so, a Nɩsaal Bie ɩ a pɩɛnʋ-bibir sòb.»
41003001	A Yeezu tɩ lɛb a kpɛ a puoru-dĩ̀ó. Nũ-kũu sob kãw tɩ be n a be.
41003002	A Farizɩ̃ɛ mɩnɛ tɩ piwre nɩ a Yeezu, kɛ́ ʋlɛ wa sanɩ a nɩr ŋa a pɩɛnʋ-bibir a, bɛ̃ɛ tɛr ɩ ʋ ƴɛrʋ.
41003003	A Yeezu tɩ yel ɩ a nũ-kũu sob: «Ìr wa a sɔwlɩsɔw ka.»
41003004	Al pùorí ʋ yel bɛ: «Sɔr be n be kɛ bɛ maalɩ yel-vla bɩɩ bɛ maalɩ yel-faa a pɩɛnʋ-bibir bɩɩ? Bɛ́ faa nɩr bɩɩ bɛ kʋ́ ʋ? » Ɛ cɛ bɛ tɩ zɩ̃ n gbili.
41003005	A bɛ mimi-kõw tɩ ɩ ʋ nɩ kpɩɛrʋ yaga, ʋ nyɛ̃ suur jɩɛlɩ bɛ kʋlʋlʋ, ɛ yel a nũ-kũu sob nɛ: «Dɔl a nũu.» Ʋ tɩ dɔl a, ɛ a nũu sanɩ.
41003006	Bɛ na tɩ yi a puoru-dĩ̀ó a, a Farizɩ̃ɛ mɩnɛ nɩ a Erɔdɩ nɩbɛ tɩ wõ n taa daadaa lɛ, a lɛ bɛ na na ɩ kʋ́ a Yeezu a.
41003007	A Yeezu nɩ a ʋ po-tuurbɛ tɩ yi n a be ɛ cen a Galile kʋ̃ɔ-kpɛ̃ɛ nʋɔr, ɛ́ nɩ-yaga yaga tɩ tu ʋ. Bɛ tɩ yi n a Galile nɩ Zude,
41003008	nɩ Zeruzalɛm nɩ Idume lowr, nɩ Zurdɛ̃ man gãwn tẽw, nɩ a Tɩ́ɩ̀r nɩ Sɩdɔ̃ ten, ɛ wa a ʋ zie, bɛ na tɩ wõ a yele al za ʋ na maalɛ a ƴãw.
41003009	A Yeezu tɩ yel ɩ a ʋ po-tuurbɛ kɛ́ bɛ cɔbrɩ gbor bile ʋ pɩɛlɩ, a zu-sɛbla nãá wa nɛbr ʋ a ƴãw.
41003010	Ʋ tɩ sanɩ nɩ baalbɛ yaga, lɛ so ŋa za na mɩ́ tɩ tɛr wʋlʋ a, mɩ́ tɩ zɔrɛ waar k'ʋʋ wa tɔ ʋ.
41003011	A kɔ̃tɔ̃-faar na mɩ́ tɩ nyɛ̃ ʋ a, a mɩ́ lo na gbĩ dume a ʋ pile ɛ cɩɩrɛ yere nɩ: «Fʋ̃ʋ n'ɩ a Naaŋmɩn Bie.»
41003012	Ɛ cɛ ʋ mɩ́ tɩ tanɩ a na yere nɩ k'aa ta ɩ a nɩbɛ bãw kɛ ʋlɛ n'ʋ ɛ.
41003013	A al pùorí, a Yeezu tɩ do n tãw zu ɛ bʋɔlɩ a bɛlɩ dem ʋ na bɔbr a, bɛ wa a ʋ zie.
41003014	Lɛ n'a ʋ tɩ zɩɩlɩ a nɩbɛ pie nɩ ayi lãw, ʋ na por a yúor kɛ Nɩ-toni a. Ʋ tɩ ɩ n a ŋa kɛ́ bɛ tʋ̃ɔ be a ʋ zie, ʋʋ tõ bɛ bɛ tɩ hiere a Yel-nʋ̃ɔ̀,
41003015	tɛr ɩ a kɔ̃tɔmɛ diw-bɛrʋ fãw.
41003016	A Pie-nɩ-ayi bɛl ʋ na zɩɩlɩ a n'ɩ bɛ ŋa: Sɩmʋ̃, ʋ na por a yúor kɛ Pɩɛr a,
41003017	Zebede bi-dɛbr Zakɩ nɩ a ʋ yɛb Zã, ʋ na por kɛ «Boanɛgɛsɩ» a, a pɛr lɛ kɛ saa bibiir,
41003018	Ãdere, Filib, Batelemi, Matie, Toma, Alfe bi-dɛb Zakɩ, Tade, Sɩmʋ̃ Zelɔtɩ, pãa de nɩ
41003019	a Zuda Ɩsɩkarɩɔtɩ, a ʋl na wa mɩl a Yeezu nyɔw tɩr a.
41003020	A Yeezu tɩ lɛb a wa a yir. A nɩbɛ tɩ lɛb a maal gbõ taa yaga tɩ zuo, a bɛ tɩ tɛr bɛ bʋ̃-dɩrɩ dɩb mɩ̀ ɛ.
41003021	A ʋ yir dem na wa wõ a a, bɛ cen na kɛ bɛ tɩ tɛr ʋ, bɛ tɩ yere na: «A ʋ zu dam a!»
41003022	A Naaŋmɩn-Wulu-sɛ-sɛbrbɛ bɛl na tɩ yi a Zeruzalɛm wa a, tɩ yere na: «A kɔ̃tɔ̃-nãà Bɛlɩzebul n'ʋ ìre ʋ!» Nɩ kɛ: «A kɔ̃tɔmɛ nãà fãw n'a ʋ diwr ɩ a kɔ̃tɔmɛ.»
41003023	A Yeezu tɩ bʋɔlɩ bɛ na wa lɔbr zʋkpaɩ kʋ̀rɛ bɛ yere nɩ: «Ŋmɩŋmɩn n'a Sɩtaana na tʋ̃ɔ lɛ ŋmɛlɩ diwr Sɩtaana?
41003024	Tẽw kãw nãà nɩbɛ wa bʋ́r lɛ ŋmɛlɩ zɛbr taa a, a tẽw nɛ naalʋ na lo na.
41003025	Ɛ yi-been nɩbɛ wa lɛ ŋmɛlɩ zɛbr taa a, a yir nɛ na lo na.
41003026	Sɩtaana wa lɛ ŋmɛlɩ zɛbr ɩ ʋ tʋɔra a, ʋlɛ wa bʋ́r ʋ tʋɔra ziir ayi a, ʋ na lo na, a ʋ yele baar a.
41003027	Nɩr kʋ̃ tʋ̃ɔ kpɛ gãdaa yir wob a ʋ bome, ʋlɛ bɛ wa dãw nyɔw ʋ 'lẽ baarɩ a ɩ; ʋlɛ wa ɩ a lɛ baar a n'a, ʋ pãa na tʋ̃ɔ wob a ʋ yir bome za.
41003028	Sɩza n'a ɩ̃ yere kʋ̀rɛ nyɩ, bɛ na dɩ n a nɩsaalbɛ yel-bebe za suur kʋ̀ bɛ, lãw nɩ a zʋmɛ al za bɛ nãà wa tʋ a Naaŋmɩn a.
41003029	Ɛ cɛ, ʋlɩ sob nãà wa tʋ a Vʋʋrʋ Sõw zʋmɛ a, ʋ kʋ̃ páw a ʋ yel-bebe suur dɩ-kʋ̀b towtow ɛ, a ʋ yel-bier bɛ tɛr baarʋ daar ɛ.»
41003030	Bɛ na tɩ yel kɛ kɔ̃tɔ̃-faa kãw n'ʋ ìre ʋ a n'a so ʋ ƴɛr a a ŋa.
41003031	A Yeezu mã nɩ a ʋ yɛbr tɩ ta na ar yẽw, ɛ tõ kɛ́ bɛ bʋɔl ʋ.
41003032	Nɩ-yaga tɩ zɩ̃ na viiri koli ʋ, ɛ́ bɛ wa yel ʋ: «Alɛ! A fʋ mã nɩ a fʋ yɛbr nɩ a fʋ yeepuuli nɛ bɛ be yẽw sowre fʋ.»
41003033	Ʋ tɩ sɔw bɛ na: «Ãa n'ɩ a ɩ̃ mã, ɛ tẽbowle n'ɩ a ɩ̃ yɛbr?»
41003034	Al pùorí, ʋ tɩ jɩr ɩ a nɩbɛ za na zɩ̃ viiri koli ʋ a, ɛ yel: «Nyɛ̃ a ɩ̃ mã nɩ a ɩ̃ yɛbr.
41003035	Sob nɛ za na maalɛ a Naaŋmɩn pʋ-tɩɛrʋ a, ʋlɛ n'ɩ a ɩ̃ yɛb, ɩ̃ yeepuule nɩ ɩ̃ mã.»
41004001	A Yeezu tɩ lɛb a maal nyɔw a nɩbɛ wulu a kʋ̃ɔ-kpɛ̃ɛ nʋɔr. Zu-sɛbla tɩ gbõ n taa a ʋ zie bɛ dɩ vuo ɩ, a tɩ fɛr k'ʋ kpɛ zɩ̃ gbor pʋɔ a kʋ̃ɔ̀mɩ́ ɛ a nɩbɛ be a tẽsɔw, a kʋ̃ɔ-kpɛ̃ɛ nʋɔr.
41004002	Ʋ tɩ lɔbr ɩ zʋkpaɩ wule nɩ bɛ yele yaga. Ʋ tɩ yere nɩ a ŋa kʋ̀rɛ bɛ a ʋ wulu pʋɔ:
41004003	«Nyɩ bɛrɛ wone vla. A bʋ̀r-bʋ̀rɛ tɩ yi na k'ʋʋ tɩ bʋ̀r.
41004004	Zɩ̃ kɛ ʋ na tɩ bʋ̀rɛ a, a bʋ̃-bie a mɩnɛ tɩ lo n sɔr nʋɔr, lili siw dɩ a za.
41004005	Bʋ̃-bie a mɩnɛ mɩ̀ tɩ lo n zi-wɔ̃cɔ pʋɔ, be tẽ-buwr na bɛ saalɩ a; a bʋ̃-bie tɩ bul ɩ daadaa lɛ, a tanɛ na bɛ tɩ yãwmɛ̃ a ƴãw.
41004006	Ɛ cɛ a mʋ̃tɔ̃w na wa do a, ʋ dɩ n a bʋ̃-bule, ɛ a na bɛ tɩ tɛ nyɩgɛ siw a, a ko.
41004007	A bʋ̃-bie a mɩnɛ mɩ̀ tɩ lo n gʋʋr pʋɔ, a gʋʋr ìr fɩɩr a kʋ́, a bɛ tʋ̃ɔ wɔ̃ ɩ.
41004008	A bʋ̃-bie a mɩnɛ tɩ lo n tẽsɔw-vla pʋɔ, bul kɛrɩ ɛ wɔ̃: a kãw bʋ̃-bie lɩzɛr nɩ pie, a kãw lɩz'a ata, a kãw kʋba.»
41004009	A Yeezu tɩ yere na: «Sob na tɛr tobe bɛr-wob ƴãw a, ʋ bɛrɛ wone.»
41004010	A Yeezu na wa taw yi pùor baar a, a bɛl na mɩ́ tɩ tuur ʋ a, nɩ a ʋ Nɩ-toni pie nɩ ayi tɩ sowr ʋ nɩ a zʋkpaɩ ʋ na lɔbr a pɛr.
41004011	Ʋ tɩ sɔw na yel bɛ: «A nyɩɩm a, bɛ wul nyɩ na nyɩ bãw a Naaŋmɩn-Naalʋ yel-sɔwla; ɛ cɛ a bɛl na cɛ a zie a, a za mɩ́ ɩ n zʋkpaɩ,
41004012	kɛ́ bɛ mɩ́ jɩrɛ ɛ ta nyɛ̃ bom ɛ, kɛ́ bɛ mɩ́ wone ɛ ta bãw a pɛr ɛ, bɛ nãà mab a lɩɛbɩ a bɛ ɩb ɛ̀ Naaŋmɩn dɩ a bɛ yel-bebe suur kʋ̀ bɛ.»
41004013	Al pùorí, a Yeezu tɩ sowri bɛ na: «Nyɩ bɛ bãw a zʋkpar ŋa pɛr ɛ? Ɛ ŋmɩŋmɩn n'a nyɩ na bãw a zʋkpaɩ al za na cɛ a pɛr?
41004014	A bʋ̀r-bʋ̀rɛ bʋ̀rɛ nɩ a Naaŋmɩn ƴɛrʋ.
41004015	A nɩbɛ bɛ mɩnɛ n'ɩ a sɔr nʋɔr be bɛ na bʋ̀r a Naaŋmɩn ƴɛrʋ a: bɛlɛ wa wone ʋ wa baarɛ a, a Sɩtaana mɩ́ wa na wa ír a ƴɛrʋ bɛ na bʋ̀r a bɛ pʋ̃ɔmɩ́ a.
41004016	Bɛ mɩnɛ n'ɩ a bʋ̃-bie al na bʋ̀r a zi-wɔ̃cɔ pʋɔ a: bɛ mɩ́ wõ n a Naaŋmɩn ƴɛrʋ ɛ saw de daadaa lɛ nɩ nʋ̃ɔ̀.
41004017	Ɛ cɛ bɛ bɛ mɩ́ bɛr ʋ ʋ tɛ nyɩgɛ a bɛ pʋɔ ɩ, a bɛ tɩɛrʋ bɛ mɩ́ yaa kɛ lɩɛbɩ ɛ. A Naaŋmɩn ƴɛrʋ wa waar ɩ kpɩɛrʋ bɩɩ dɔwrʋ a, bɛ mɩ́ faa na lo daadaa lɛ.
41004018	Bɛ mɩnɛ mɩ̀ cãa n'ɩ a bʋ̃-bie al na bʋ̀r a gʋʋr pʋɔ a: bɛ wõ n a Naaŋmɩn ƴɛrʋ,
41004019	ɛ cɛ a tẽw zu yele, a naalʋ bɛlʋ nɩ a bʋ̃-bɔbrɩ mɩ́ kpɛ n a bɛ socie pʋɔ fɩɩrɩ a Naaŋmɩn ƴɛrʋ kʋ́, ʋ bɛ tʋ̃ɔ wɔ̃ ɩ.
41004020	A nɩbɛ bɛ mɩnɛ pãa mɩ̀ ɩ n a bʋ̃-bie al na bʋ̀r a tẽsɔw-vla pʋɔ a; bɛ mɩ́ wõ n a Naaŋmɩn ƴɛrʋ ɛ saw de, ɛ wɔ̃ wɔ̃mɛ: bɛ ŋa lɩzɛr nɩ pie, bɛ ŋa lɩz'a ata, bɛ ŋa kʋba.»
41004021	A Yeezu tɩ yere na kʋ̀rɛ bɛ: «Ãa dãw tɔ̃w fɩ̃tɩlɛ ɛ de gara vɔblɩ pàw, bɩɩ de su gado pile? Bɛ bɛ tʋ̃ɔ mɩ́ dɔwl ʋ kpul zu ɛ! Fɩ̃tɩlɛ na dɔwlɩ kpul zu a (4.21).
41004022	Yel-sɔwla za bɛ ka be bɛ kʋ̃ʋ wa bãw ɛ, ɛ bom za bɛ be be sɔwlɩ kʋ̃ʋ wa yi cãàmɩ́ ɛ.
41004023	Nɩr wa tɛr tobe bɛr-wob ƴãw a, ʋ bɛrɛ wone.»
41004024	Ʋ tɩ cãa na yere kʋ̀rɛ bɛ: «Nyɩ maal ɩrɛ a yele nyɩ na mɩ́ wone a ƴãw: a bʋ̃-mána ʋl nyɩ na tɛr manɛ nɩ a, ʋlɛ n'ʋ bɛ mɩ́ na manɩ nɩ kʋ̀ nyɩ, ɛ cãa kʋ̀ nyɩ dɔwlɩ.
41004025	Bʋ̃ʋ n'ʋ vɛ̃, sob nɛ na tɛr a a, bɛ na kʋ̀ ʋ na dɔwlɩ, ɛ sob nɛ na bɛ tɛr a a, bɛ na de nɩ a pʋrɩ al ʋ na tɛr a.»
41004026	A Yeezu tɩ cãa na yere: «A Naaŋmɩn-Naalʋ ŋmɛ̃ na taa nɩ nɩr na bʋ̀r bʋ̃-bʋʋrɛ a.
41004027	Ʋ na gúre nɩ a tɩ̃ɩsɔw ìre nɩ a mʋ̃tɔ̃w, ɛ a bʋ̃-bʋʋrɛ búle ɛ kɛrɛ ìre, ʋʋ bɛ bãw ŋmɩŋmɩn za n'a ɩ.
41004028	A tẽsɔw tɔr za mɩ́ ɩ na a bʋ̃-bʋʋrɛ bul: vaar a mɩ́ de niwn be be, a pùorí a ci-zu-dɔ̃wmɛ̃, a pùorí a bie pãa paalɩ a ci-zu-dɔ̃wmɛ̃.
41004029	A ci wa bɩrɛ wa baarɛ a, bɛ mɩ́ de nɩ a ci-ŋma-sʋɔ kpɛ n, a ci cɛb a ta.»
41004030	A Yeezu tɩ cãa na yere: «Bʋ̃ʋ n'ʋ tɩ na tʋ̃ɔ de a Naaŋmɩn-Naalʋ man nɩ wul? Bɩɩ zʋkpar buor ʋ na tʋ̃ɔ ɩ ʋ sãá daadaa lɛ?
41004031	Ʋ ŋmɛ̃ na mɛ̃ zɛ-va-tɩɛ kãw bɛ na bʋɔlɛ kɛ seneve a bir. Bɛlɛ wa bʋ̀rɛ ʋ a, ʋ mɩ́ ɩ n a pʋrɩ woro a tẽw zu bʋ̃-bʋʋrɛ za pʋɔ.
41004032	Ɛ cɛ bɛlɛ wa bʋ̀r ʋ baar a, ʋ mɩ́ bul a ɩ kpɛ̃ɛ zuo a zɛ-va-tɩɩr za. Ʋ mɩ́ vo n wuli-bɛrɛ, a saa zu lili mɩ́ wa wobr a cowr a ʋ wuli ɓaarʋ́.»
41004033	A zʋkpa-yaga a ŋa taabɛ n'a a Yeezu mɩ́ tɩ lɔbr hiere nɩ a Naaŋmɩn ƴɛrʋ kʋ̀rɛ a nɩbɛ, mɛ̃ a lɛ bɛ na na tʋ̃ɔ bãw a pɛr a.
41004034	Ʋ bɛ mɩ́ tɩ ƴɛrɛ a bɛ zie ɛ bɛ lɔbr zʋkpaɩ ɩ, ɛ cɛ ʋ mɩ́ tɩ ír ɩ a za pɛr kʋ̀ a ʋ po-tuurbɛ a bɛ tɛwr zie.
41004035	A ʋlɩ bibir nɛ zaanʋɔra, a Yeezu tɩ yel ɩ a ʋ po-tuurbɛ: «Nyɩ ɩ tɩ gãw a gãwn ŋa lowr.»
41004036	Bɛ tɩ bɛr ɩ a zu-sɛbla, ɛ tɛr a Yeezu a gbor ʋl pʋɔ ʋ na tɩ be a gãwnɛ nɩ. Gbee a mɩnɛ mɩ̀ tɩ pʋɔ na gãwnɛ.
41004037	Bɛ wa bere na sɛsɛb-pɩl kpɛ̃ɛ ìr pili pàw bɛ, a kʋ̃ɔ-mie ìre ŋmɩɛr a gbor ʋ tɩ paalɛ kʋ̃ɔ.
41004038	Ɛ cɛ a Yeezu tɩ be n a gbor pɛrɩ́ kɔw zu nɩ zu-kɔwra gúre nɩ. A ʋ po-tuurbɛ tɩ sɩ̃w ʋ na yere kʋ̀rɛ ʋ: «Wul-wul-kara a, a bɛ ɩrɛ fʋ bom za tɩ na kpiir a ɩ?»
41004039	Ʋ tɩ ìr a tanɩ a sɛsɛb ɛ yel a kʋ̃ɔ-kpɛ̃ɛ: «Ɩ gbili! Bɛr gɔmɛ̃!» A sɛsɛb tɩ ŋmãa na ɛ a zie ŋmãa vʋʋrʋ cɩ̃ɩɩ!
41004040	A Yeezu tɩ sowri bɛ na: «Bʋ̃ʋ n'ʋ so dɛ̃bɩ̃ɛ ɩrɛ nyɩ sɛw a a ŋa? Nyɩ cãa bɛ saw de a ɩ̃ yele ɩ?»
41004041	Dɛ̃bɩ̃ɛ tɩ nyɔw bɛ nɩ yaga bɛ sowre taa: «Nɩ-bʋ̃ʋ pãa n'ɩ a nɩr ŋa, a sɛsɛb nɩ a kʋ̃ɔ-kpɛ̃ɛ za wa sawr a ʋ nʋɔr?»
41005001	Bɛ tɩ ta n a Galile kʋ̃ɔ-kpɛ̃ɛ gãwn ŋa lowr, a Zerazenɩ̃ɛ mɩnɛ tẽw.
41005002	A Yeezu na tɩ yire a gbor pʋɔ wa baarɛ a, daadaa lɛ, nɩr kãw kɔ̃tɔ̃-faa na nyɔw a, tɩ yi n yarʋ pʋɔ tuore ʋ.
41005003	Ʋ tɩ kpɩɛr ɩ yarʋ bɔwrɩ pʋɔ ɛ nɩr za bɛ mɩ́ lɛ cãa tʋ̃ɔ nyɔw ʋ 'lẽ ɩ, alɛ saa ɩ bamɛ n'a a.
41005004	Gb'aa yaga za, bɛ tɩ ƴãw ʋ nɩ kpule ɛ 'lẽ a ʋ nuru nɩ bamɛ, ɛ cɛ ʋ mɩ́ tɩ taw nɩ a za ŋma, ɛ nɩr za bɛ tɩ tʋɔr ʋ ɛ.
41005005	Kʋrakʋra lɛ, mʋ̃tɔ̃w nɩ tɩ̃ɩsɔw za, ʋ mɩ́ tɩ be n a yarʋ bɔwrɩ pʋɔ nɩ a tan pʋɔ, ŋmɩɛr cɛlsɩ ɛ wɛrɛ ʋ tʋɔra nɩ kʋsɛbɛ.
41005006	Ʋ na tɩ cãa zãá ɛ nyɛ̃ a Yeezu a, ʋ zɔ na wa lo gbĩ dume a ʋ niŋé.
41005007	Ʋ tɩ cɩɩr ɩ kpɛ̃w za yel: «Naaŋmɩn na-do-saa-bɛ-pɩɛl-a Bie Yeezu u, mãa nɩ fʋ̃ʋ mɩ̀ bʋnʋ? Ɩ̃ zɛlɛ fʋ nɩ yãayãa, a Naaŋmɩn yúor ƴãw, taa dɔwrɛ mɛ̃ ɩ.»
41005008	A Yeezu na tɩ yel ʋ: «Yi zaa a nɩr ŋa pʋɔ, kɔ̃tɔ̃-faa a!», alɛ n'a so ʋ tɩ ƴɛr a a ŋa.
41005009	A Yeezu tɩ sowr ʋ na: «A fʋ yúor dɩ na kɛ bo?» Ʋ sɔw: «Ɩ̃ yúor dɩ na kɛ: ‹Bɛ-tɛr-nʋɔr›, tɩ na yãwmɛ̃ a ƴãw.»
41005010	Ɛ ʋ tɩ zɛlɛ ʋ nɩ yãayãa za, k'ʋʋ ta diw bɛ bɛr a tẽw pʋɔ ɩ.
41005011	Zɩ̃ kɛ dobaar na bɛ tɛr vuo a tɩ ar ɩ a tãw ƴãw be bɔbr a bʋ̃-dɩrɩ.
41005012	A kɔ̃tɔ̃-faar tɩ zɛlɛ nɩ a Yeezu yãayãa yere nɩ: «Ƴãw tɩ cen a dobaar a ŋa zie tɩ kpɛ a pʋɔ.»
41005013	Ʋ tɩ kʋ̀ a nɩ sɔr. A tɩ yi na tɩ kpɛ a dobaar pʋɔ. A lɛ n'a a dobaar za, na tɩ ta tur ayi a, tɩ yi a tãw na ɩ cũgbulu a zu, ɛ dãw taa tɩ lo a kʋ̃ɔ-kpɛ̃ɛ pʋɔ tu kʋ̃ɔ.
41005014	A doba-cɩ̃ɩnbɛ tɩ zɔ na kul tɩ manɩ a yel ŋa kʋ̀ a nɩbɛ a tẽw pʋɔ nɩ a gue pʋɔ, ɛ̀ bɛ zɔ cen kɛ bɛ tɩ nyɛ̃.
41005015	Bɛ tɩ wa n a Yeezu zie, wa nyɛ̃ a kɔ̃tɔ̃-ìre ʋl na tɩ dãw tɛr a kɔ̃tɔ̃-faar yaga bɛ tɛr nʋɔr a, ʋ zɩ̃ su bome ɛ lɛ bãw yã. Dɛ̃bɩ̃ɛ tɩ kpɛ bɛ na.
41005016	A bɛlɩ dem na tɩ nyɛ̃ a lɛ a yele na ɩ a, tɩ man na kʋ̀ a nɩbɛ a lɛ a na tɩ ɩ a kɔ̃tɔ̃-ìre zie nɩ a dobaar zie a.
41005017	Lɛ n'a a nɩbɛ tɩ nyɔw zɛlʋ a Yeezu zie, zɛlɛ ʋ yãayãa k'ʋʋ yi zaa a bɛ tẽw pʋɔ.
41005018	A Yeezu na tɩ kpɩɛr a gbor pʋɔ a, a sob nɛ na tɩ dãw ìre a kɔ̃tɔmɛ a, tɩ zɛlɛ ʋ nɩ yãayãa, k'ʋʋ saw ʋ be a ʋ zie.
41005019	A Yeezu bɛ tɩ saw ɛ, ɛ yel ʋ: «Lɛb kul a fʋ yir, a fʋ yir nɩbɛ zie, tɩ manɩ a yele al za a Sore na maalɩ kʋ̀ b a ʋ su-ɓaarʋ pʋɔ a.»
41005020	A nɩr ʋl tɩ lɛb a kul tɩ nyɔw a manʋ, manɩ pàw a Dekapɔl vuo ʋl pʋɔ, a yele al za a Yeezu na tɩ maalɩ a ʋ ƴãw a. A tɩ ɩ n nɔ-ɓãan a nɩbɛ za zie.
41005021	A Yeezu na tɩ lɛb kpɛ a gbor gãw a kʋ̃ɔ-kpɛ̃ɛ a, nɩ-yaga tɩ gbõ n taa ŋmãa viiri koli ʋ, ɛ ʋ tɩ ar a kʋ̃ɔ-kpɛ̃ɛ nʋɔr.
41005022	Puoru-dĩo nɩ-kpɛ̃ɛ kãw, bɛ na bʋɔlɛ kɛ Zayiir a, tɩ ta na. Ʋ na tɩ nyɛ̃ a Yeezu a, ʋ lo na gbĩ dume a ʋ pile,
41005023	ɛ zɛlɛ ʋ yãayãa za yere nɩ: «Ɩ̃ pɔwyale ŋmaar ɩ vʋʋrʋ, wa ír nuru dɔwlɩ a ʋ zu, ʋ tʋ̃ɔ nyɛ̃ a faafʋ ɛ ta kpi ɛ.»
41005024	A Yeezu tɩ páw ʋ na cere; nɩ-yaga yaga tɩ tuur ɩ a Yeezu, ɛ́ tɩ fɩɩrɛ ʋ a ziir za.
41005025	Pɔw kãw tɩ be n be, a sɩɛ cire tɩ maalɩ yome pie nɩ ayi, ɛ a zɩ̃ɩ cãa bɛ ŋmãa ɩ.
41005026	Ʋ tɩ wõ n tuo yaga a tɩ̃ɩnɩ dem zie, sãw nɩ a ʋ libie za bɛr ɛ a cãa bɛ tɛr saba ɩ, ɛ a bàalʋ nɩ̃ɛ lɛ bãw kpɛ faa.
41005027	Ʋ na tɩ wõ a Yeezu yele a, ʋ yi n a pùorí, a nɩ-yaga pʋɔ luluw wa tɔ a Yeezu kparʋ.
41005028	Ʋ tɩ tɩɛr ɩ ʋ pʋɔ: «Mãa ɩ mɛ̃ ɩ̃ tʋ̃ɔ na tɔ a ʋ bʋ̃-suuri tɛwr a, ɩ̃ na sanɩ na.»
41005029	A ʋlɩ pɛr nɛ pʋɔ, a ʋ zɩ̃ɩ na tɩ cire a tɩ ŋmãa na, ɛ ʋ nyɛ̃ bãw k'ʋʋ sanɩ na.
41005030	Daadaa lɛ, a Yeezu tɩ bãwnɩ a na fãw na yi a ʋ pʋɔ a. Ʋ tɩ lɩɛb ɩ a nɩ-yaga pʋɔ sowre: «Ãa n'ʋ tɔ a ɩ̃ bʋ̃-suuri?»
41005031	A ʋ po-tuurbɛ tɩ sɔw ʋ na: «Fʋ nyɛ̃ nɩ a zu-sɛbla na nɛbr fʋ a ziir za a, ɛ fʋ sowre: ‹Ãa n'ʋ tɔ m ɩ?› »
41005032	Ɛ cɛ a Yeezu tɩ jɩrɛ nɩ a ziir za k'ʋʋ bãw a ʋlɩ pɔw nɛ na n'ʋ ɩ a lɛ a.
41005033	A pɔw na tɩ bãw ʋlɩ bom na ɩ ʋ a, dɛ̃bɩ̃ɛ kpɛ ʋ na ʋ mawr, ɛ cen tɩ lo gbĩ dume a Yeezu pile ɛ yel a yel-mɩŋa za kʋ̀ ʋ.
41005034	Ɛ cɛ a Yeezu tɩ yel ʋ na: «Ɩ̃ pɔwyaa a, a fʋ Naaŋmɩn-saw-deb faa fʋ na: cere nɩ ƴã-ɓaarʋ ɛ a fʋ bàalʋ baarɩ.»
41005035	A Yeezu na tɩ cãa ƴɛrɛ a, nɩbɛ tɩ yi n a puoru-dĩo nɩ-kpɛ̃ɛ yir wa yere kʋ̀rɛ a puoru-dĩo nɩ-kpɛ̃ɛ: «A fʋ pɔwyaa kpi na, bʋnʋ ƴãw n'a fʋ cãa balɛ a Wul-wul-kara?»
41005036	A Yeezu bɛ tɩ cɛlɛ a bɛ ƴɛrʋ a ŋa zie ɩ, ɛ tɩ yel a puoru-dĩo nɩ-kpɛ̃ɛ: «Ta zɔrɛ dɛ̃bɩ̃ɛ ɩ, bɛr bom za ɛ saw de Naaŋmɩn.»
41005037	Ɛ ʋ bɛ tɩ saw nɩr za bɩɛlɩ ʋ ɛ, alɛ bɛ ɩ Pɩɛr, Zakɩ nɩ a ʋ yɛb Zã a.
41005038	Bɛ tɩ ta n a puoru-dĩo nɩ-kpɛ̃ɛ yir. A Yeezu nyɛ̃ nɩbɛ na zɔrɛ tʋɔr-taa, kone ŋmɩɛr ɩ cɛlsɩ yaga za a.
41005039	Ʋ tɩ kpɛ na yel bɛ: «Bʋ̃ʋ n'ʋ so nyɩ zɔrɛ tʋɔr taa kone ŋmɩɛr ɩ cɛlsɩ a ŋa? A pɔwle bɛ kpi ɛ, ʋ gúre na!»
41005040	Ɛ cɛ a nɩbɛ tɩ ɩrɛ ʋ na laar. Ʋ tɩ ƴãw na bɛ yi bɛ za, ʋʋ tɛr a bie sãà nɩ a ʋ mã nɩ a po-tuurbɛ ata bɛl na tɩ bɩɛl ʋ a, kpɛ n a be a bie na be a.
41005041	Ʋ tɩ nyɔw nɩ a bie nũú ɛ yel ʋ: «Talita kum», a pɛr lɛ kɛ: «Pɔwle e, fʋ̃ʋ n'ʋ ɩ̃ yere, ìr.»
41005042	Daadaa lɛ, a pɔwle tɩ ìr a cere. Ʋ tɩ tɛr ɩ yome pie nɩ ayi. Bɛ na tɩ nyɛ̃ a lɛ a, a tɩ ɩ n nɔ-ɓãan a bɛ zie bɛ dɩ vuo ɩ.
41005043	Ɛ cɛ a Yeezu tɩ kpãa bɛ nɩ kpɛ̃w za, kɛ́ bɛ taa wa saw nɩr za bãwnɩ a ɩ. Ɛ yel kɛ bɛ kʋ̀ bʋ̃-dɩrɩ a pɔwle.
41006001	A Yeezu tɩ yi n a be cen a ʋ tẽ-dɔwra pʋɔ. Ɛ a po-tuurbɛ tɩ tuur ʋ.
41006002	A pɩɛnʋ-bibir na wa vɩɛ a, ʋ tɩ kanɛ nɩ nɩ a nɩbɛ a puoru-dĩ̀ó. A nɩ-yaga na tɩ bɛrɛ wone a ʋ ƴɛrʋ a, tɩ nyɔw nɩ nʋɔr yere nɩ: «Nyɩnɛ n'a ʋ páw a a ŋa? Ɛ bʋ̃ʋ yã-bãwfʋ n'ɩ a a ŋa bɛ na kʋ̀ ʋ a, nɩ a nɔ-ɓãa-yele a ŋa ʋ na maalɛ a?
41006003	A da-fɔwrɛ, a Marya bi-dɛb, bɛ tʋ̃ɔ n'ʋ ɛ? A Zakɩ nɩ Zoze nɩ Zid nɩ Sɩmʋ̃ yɛb ɛ? A ʋ yeepuuli bɛ tʋ̃ɔ be a tɩ zie ka ɩ?» A tɩ ɩ na bɛ faa lo a bɛ saw-deb pʋɔ.
41006004	Lɛ n'a a Yeezu tɩ yel bɛ: « Naaŋmɩn-ƴɛr-manɛ mɩ́ nyɛrɛ nɩ ƴãwfʋ zie za, ɛ tɩ cɛ a ʋ tẽ-dɔwra pʋɔ, a ʋ nɩbɛ nɩ a ʋ yir dem zie.»
41006005	Ʋ bɛ tɩ maalɩ nɔ-ɓãa-yel kãw za a be ɩ, a bɛ ɩ baalbɛ been been zu ʋ na ír nuru dɔwlɩ bɛ sanɩ a ɩ.
41006006	A bɛ Naaŋmɩn bɛ-saw-deb tɩ ɓãa ʋ nɩ nʋɔr. A Yeezu tɩ cɔlɛ nɩ a Nazarɛtɩ tẽ-kpɔwlɩ kanɛ nɩ a nɩbɛ.
41006007	Ʋ tɩ bʋɔl ɩ a Nɩ-toni pie nɩ ayi wa tĩ tone bɛ ayiri-yiri, ɛ kʋ̀ bɛ fãw a kɔ̃tɔ̃-faar zu.
41006008	Ʋ tɩ ƴãw nɩ nʋɔr kʋ̀ bɛ yel: «Nyɩ ta tɛr bom kɔw nũu lo n a sɔr, ʋ bɛ ɩ dabɔl yõ ɩ. Nyɩ ta tɛr bʋ̃-dɩrɩ, nɩ cɛkɔlɔ, nɩ libie a nyɩ bʋ̃-zʋbɛ pʋɔ ɩ.
41006009	Nyɩ ƴãw nafawr ɓɛwlɩkɛl cere nɩ, ɛ ta su kparɩ ayi dɔwlɩ taa ɩ.»
41006010	Ʋ tɩ yel a ƴãw pʋɔ: «Nyɩmɛ wa ta zie kãw kpɛ yir pʋɔ a, nyɩ be a ʋlɩ yir nɛ pʋɔ ɛ gu a lɛn daar nyɩ nãa wa yi a ʋlɩ zie nɛ a.
41006011	Zie kãw dem bɛ wa saw de nyɩ a, ɛ́ bɛ bɛrɛ wone a nyɩ ƴɛrʋ a, nyɩɩm yi a be ɛ tɛb tɛb a nyɩ gbɛɛ uuru bɛr, a na wul bɛ na kɛ bɛ sãw na.»
41006012	Bɛ tɩ cen na tɩ hiere kʋ̀rɛ a nɩbɛ k'aa fɛr a kɛ bɛ lɩɛbɩ a bɛ ɩb.
41006013	Bɛ tɩ diwr ɩ kɔ̃tɔmɛ yaga ɛ fʋɔrɛ baalbɛ yaga nɩ kãa, bɛ mɩ́ tɩ lɛb kpɛ̃w.
41006014	A nãà Erɔdɩ tɩ wõ na bɛ manɛ a Yeezu yele, a ʋ yúor na tɩ yi a ziir za a ƴãw ; nɩbɛ bɛ mɩnɛ tɩ yere na: «Zã-Bati n'ʋ lɛb yi a kũuni pʋɔ, alɛ so a nɔ-ɓãa-yele maalʋ fãw ʋ na tɛr a.»
41006015	Ɛ cɛ bɛ mɩnɛ tɩ yere na: « Eli n'ʋ!» Ɛ bɛ mɩnɛ yere: «Naaŋmɩn-ƴɛr-manɛ na ŋmɛ̃ taa nɩ a koro za dem Naaŋmɩn-ƴɛr-manɛ kãw a n'ʋ!»
41006016	A Erɔdɩ na wa wõ a a ŋa a nɩbɛ na ƴɛrɛ a, ʋ yel a: «A Zã nɛ ɩ̃ na ƴãw bɛ cɛ a zu ŋmãa a, ʋlɛ n'ʋ lɛb yi a kũu pʋɔ!»
41006017	A Erɔdɩ sɩrɩ n'ʋ tɩ ƴãw bɛ nyɔw a Zã 'lẽ lɔb ƴãw a gaso pʋɔ, a ʋ yɛb Filib pɔw Erodɩadɩ ʋ na tɩ kul a ƴãw n'a, ʋ tɩ a lɛ.
41006018	Bʋ̃ʋ n'ʋ vɛ̃, a Zã tɩ yere na kʋ̀rɛ a Erɔdɩ: «A bɛ tɛr sɔr kɛ fʋ de a fʋ yɛb pɔw ɛ!»
41006019	A lɛ n'a a Erodɩadɩ tɩ hɩ̃ɛn a Zã ɛ bɔbr a ʋ kʋ́b, ɛ bɛ tɩ tʋɔr ɛ;
41006020	bʋ̃ʋ n'ʋ vɛ̃, a Erɔdɩ tɩ zɔrɛ nɩ a Zã, ʋ tɩ bãwnɩ a na ʋ na ɩ nɩ-mɩŋa nɩ nɩ-sõw a, ɛ ʋ bɛ tɩ sawr ʋ ƴãw ɛ. Ʋlɛ wa tɩ bɛrɛ wone a Zã ƴɛrʋ a, ʋ bɛ mɩ́ bãw lɛn za ʋ na na yel a ɩ, ɛ mɩ́ tɩ cãa nɔnɛ a ʋ ƴɛrʋ bɛr-wob.
41006021	Ɛ cɛ a bibi-vla wa vɩɛ na. A nãà Erɔdɩ dɔwfʋ bibir cuw na wa ta a, ʋ bʋɔl ɩ a ʋ tõ-tõ-nɩ-bɛrɛ nɩ a sojarɩ nɩ-bɛrɛ, nɩ a Galile tẽw nɩ-bɛrɛ a cuw dɩb ƴãw.
41006022	A Erodɩadɩ nɛ pɔwyaa tɩ kpɛ n a cuw dɩb dĩ̀ó tɩ ƴaw bɩnɛ vla, kɛ̀ nʋ̃ɔ̀ kpɛ a Erɔdɩ nɩ a ʋ cuw dem. A nãà tɩ yel ɩ a pɔwle: «Zɛlɩ bom nɛ za fʋ na bɔbr a, ɛ ɩ̃ na kʋ̀ fʋ na!»
41006023	Ɛ tɩ pɔ yel a pɔwle: «Ʋlɩ bom nɛ za fʋ na na zɛlɩ a, ɩ̃ na kʋ̀ fʋ na, a tẽw ŋa ɩ̃ na so a, põ-zɛ̃-taa saa n'ʋ a!»
41006024	A pɔwle tɩ yi na tɩ sowri a ʋ mã: «Bʋ̃ʋ n'ʋ ɩ̃ na zɛlɩ?» A mã sɔw: «Zɛlɩ a Zã-Bati zu!»
41006025	A pɔwle tɩ lɛb a páw fɔ̃w kpɛ a nãà zie tɩ yel: «Ɩ̃ bɔbr a k'aa ƴɛrɛ ŋa, fʋ ƴãw a Zã-Bati zu laa pʋɔ kʋ̀ m.»
41006026	A tɩ ɩ n pʋ-sãwna yaga a nãà zie, ɛ cɛ ʋ na faa tɩ pɔ a ʋ cuw dem niŋé a, ʋ bɛ tɩ saw zawrɩ ɛ.
41006027	Daadaa lɛ, ʋ tõ n a ʋ soja kãw na mɩ́ gùre ʋ a, k'ʋʋ cen tɩ wa n a Zã zu. A soja tɩ cen na tɩ cɛ a Zã zu ŋmãa a gaso pʋɔ,
41006028	ɓaw ƴãw laa pʋɔ wa kʋ̀ a pɔwle, ʋ de tɩ kʋ̀ a ʋ mã.
41006029	A Zã po-tuurbɛ na wa wõ a a, bɛ wa na wa ɓaw a ʋ ƴãgan tɩ ũù.
41006030	A Yeezu Nɩ-toni tɩ lɛb a wa ɓã taa a ʋ zie, ɛ manɩ a yele al za bɛ na ɩ a kʋ̀ ʋ, nɩ a kanʋ al za bɛ na kanɩ nɩ a nɩbɛ a.
41006031	A Yeezu tɩ yel bɛ na: «Nyɩ wa tɩ taw yi tɩ tɛwr zie wɛja pʋɔ nyɩ tɩ pɩɛnɩ blã.» A nɩbɛ na tɩ waar a, nɩ a bɛl na tɩ lɛb kule a, tɩ yãwmɛ na zuo, a Yeezu nɩ a ʋ Nɩ-toni bɛ tɩ nyɛ̃ vuo na zɩ̃ dɩ mɩ̀ ɛ.
41006032	Lɛ n'a bɛ tɩ kpɛ a gbor pʋɔ cere a wɛja pʋɔ a bɛ tɛwr zie.
41006033	A nɩbɛ tɩ nyɛ̃ bɛ na bɛ na cere ŋmaarɛ vuo a, ɛ yaga bãw kɛ bɛlɛ nɛ bɛ. Lɛ n'a bɛ tɩ yi a ten za, zɔrɛ 'lawr bɛ nɩ gbɛɛ, tɩ de niwn ta a be a bɛ ƴãw.
41006034	A Yeezu na wa ta yire a gbor pʋɔ a, ʋ nyɛ̃ nɩ zu-sɛbla na bɛ tɛr vuo a. Nɩbaalʋ tɩ kpɛ ʋ nɩ a bɛ ƴãw, bɛ tɩ ɩ na mɛ̃ píir na bɛ tɛr cɩ̃ɩnɛ a. Ʋ tɩ nyɔw nɩ bɛ nɩ a kanʋ, kanɩ nɩ bɛ yel-yaga.
41006035	A zaanʋɔra na tɩ tarɛ a, a ʋ po-tuurbɛ tɩ taw na ta yel ʋ: «Wɛja pʋɔ n'ɩ a ka, ɛ zaanʋɔra tarɛ.
41006036	Bɛr a nɩbɛ bɛ cen a tẽ-kpɔwlɩ pʋɔ nɩ a gue pʋɔ tɩ da bʋ̃-dɩrɩ dɩ.»
41006037	Ɛ cɛ a Yeezu tɩ sɔw bɛ na: «A nyɩɩm tɛɛ za, nyɩ kʋ̀ bɛ a bʋ̃-dɩrɩ bɛ dɩ.» Bɛ tɩ sowr ʋ na: «Tɩ na cen na tɩ da dipɛ̃ nɩ bibie kɔbr ayi sã-ya libie wa kʋ̀ bɛ bɛ 'wɔb bɩɩ?»
41006038	A Yeezu tɩ sowri bɛ na: «Dipɛ̃ a ŋmɩn n'a nyɩ tɛr? Nyɩ cen tɩ bɛl nyɛ̃.» Bɛ tɩ cen na tɩ sowri bãw, ɛ́ wa yel ʋ: «Dipɛ̃ anũu nɩ zʋ́mɛ ayi n'a.»
41006039	Ʋ tɩ yel bɛ na kɛ́ bɛ ƴãw a nɩbɛ ŋma gbile-gbile zɩ̃ a mɔ-ɓaar zu.
41006040	A nɩbɛ tɩ bʋ́r ɩ kɔbr bɩɩ lɩz'a ayiri nɩ piir zɩ̃.
41006041	A Yeezu tɩ de nɩ a dipɛ̃ anũu nɩ a zʋ́mɛ ayi al, uori kaa a salom, maalɩ, ɛ ŋma a dipɛ̃ kʋ̀ a ʋ po-tuurbɛ kɛ́ bɛ de kʋ̀ a nɩbɛ. Ʋ mɩ̀ tɩ lɛb a de a zʋ́mɛ ayi al ŋma põ a nɩbɛ za.
41006042	A nɩbɛ za tɩ dɩ na tɩw.
41006043	Ɛ́ bɛ wob a dipɛ̃ nɩ a zʋ́mɛ ŋmaarɛ na cɛ a, paalɩ peli pie nɩ ayi kul ɩ.
41006044	A nɩbɛ na tɩ 'wɔb a dipɛ̃ a, tɩ ɩ n dɛbr tur anũu.
41006045	Ɛ daadaa lɛ, a Yeezu tɩ fɛr ɩ a ʋ po-tuurbɛ ƴãw bɛ kpɛ a gbor de niwn gãwnɛ a gãwn, a Bɛtɩsayida tẽw lowr, ɛ a ʋ tɔr za tɩ cãa ƴãwnɛ a nɩbɛ a sɔrɩ́.
41006046	Ʋ na wa ƴãw a nɩbɛ a sɔrɩ́ baar a, ʋ do n tãw zu k'ʋʋ tɩ pùori.
41006047	A zaanʋɔra na wa ta a, a gbor tɩ be n a kʋ̃ɔ-kpɛ̃ɛ sɔwlɩsɔw, ɛ ʋ yõ tɩ cãa be a tẽsɔw.
41006048	Ʋ tɩ nyɛ̃ nɩ a ʋ po-tuurbɛ bɛ mɔnɛ a gbor hanɛ nɩ, a sɛsɛb na tɩ fure tuore bɛ a ƴãw. A zie na wa bɔbr vɩɛfʋ a, ʋ tɩ cere nɩ a kʋ̃ɔ zu waar a bɛ zie, ɛ tɩ zuore bɛ bɛrɛ.
41006049	Bɛ na tɩ nyɛ̃ ʋ ʋ cere a kʋ̃ɔ zu a, bɛ tɩɛrɛ kɛ nyãakpɩ̃ɩn n'ʋ ɛ ŋmɩɛr cɛlsɩ.
41006050	Bɛ za tɩ sɩrɩ na nyɛ̃ ʋ, ɛ dɛ̃bɩ̃ɛ tɩ nyɔw bɛ yaga za. A daadaa lɛ, ʋ tɩ ƴɛr a sɔw bɛ yel: «Nyɩ nyɔw nyɩ mɩŋa! Mãa n'ʋ, nyɩ ta zɔrɛ dɛ̃bɩ̃ɛ ɩ!»
41006051	Ʋ tɩ do na kpɛ a bɛ zie a gbor pʋɔ, ɛ a sɛsɛb tɩ ŋmãa. Nʋɔr tɩ ɓãa bɛ na bɛ dɩ vuo ɩ.
41006052	Bɛ bɛ tɩ bãw a dipɛ̃ nɔ-ɓãa-yel pɛr ɛ, a bɛ tɩɛrʋ bɛ tɩ yuo a yel ŋa bãwfʋ ƴãw ɛ.
41006053	Bɛ tɩ báa na gãw a kʋ̃ɔ-kpɛ̃ɛ tɔ a tẽw, a Zenezarɛtɩ vuo pʋɔ.
41006054	Bɛ na tɩ siwr a gbor pʋɔ wa baarɛ a, a nɩbɛ nyɛ̃ nɩ a Yeezu bãw ʋ daadaa lɛ.
41006055	Bɛ tɩ zɔ na gʋɔrɩ a lõbowr-nũu ʋl za, tuo a baalbɛ a bɛ bʋ̃-ganɩ zu cen nɩ a be bɛ na mɩ́ tɩ wõ k'ʋʋ be na a.
41006056	A ziir za ʋ na mɩ́ tɩ ta a, a tẽli, a tẽ-bɛrɛ bɩɩ a gue pʋɔ a, bɛ mɩ́ tɩ waar ɩ nɩ a baalbɛ wa gaalɛ a nɩ-yaga tuor-taa ziir ɛ zɛlɛ yãayãa, ʋʋ nɩ̃ɛ bɛr bɛ tɔ a ʋ kparʋ zʋɔrɛ. A bɛlɩ dem za na mɩ́ tɩ tɔ ʋ a, mɩ́ tɩ lɛb a kpɛ̃w.
41007001	A Farizɩ̃ɛ mɩnɛ nɩ a Naaŋmɩn-Wulu-sɛ-sɛbrbɛ bɛ mɩnɛ, na tɩ yi a Zeruzalɛm wa a, tɩ ɓã n taa a Yeezu zie.
41007002	Bɛ tɩ nyɛ̃ nɩ a ʋ po-tuurbɛ bɛ mɩnɛ bɛ dɩrɛ a bɛ bʋ̃-dɩrɩ nɩ nũ-dɛgɛ, a pɛr lɛ kɛ bɛ bɛ pɛw a nuru mɛ̃ a lɛ a Zifʋ mɩnɛ puoru nʋɔr na bin a ɩ.
41007003	Bʋ̃ʋ n'ʋ vɛ̃, a Farizɩ̃ɛ mɩnɛ nɩ a Zifʋ mɩnɛ za tuur ɩ a sãakʋ̃-kore tub: bɛ bɛ dɩrɛ bom, ɛ́ bɛ dãw de niwn pɛw a nuru vla ɩ;
41007004	ɛ́ bɛlɛ wa yi daa pʋɔ wa kpɛ a, bɛlɛ bɛ wa so kʋ̃ɔ a, bɛ bɛ dɩrɛ ɩ. A bɛ sãakʋ̃-kore ɩ-ɩrɩ a mɩnɛ bɛ na cãa tuur a, a yãwmɛ̃ na: mɛ̃ a koli-nyuuri nɩ a ku-labɛ nɩ a zi-duwli pɛwfʋ, mɛ̃ a lɛ a na fɛr kɛ bɛ mɩ́ pɛw a.
41007005	Lɛ n'a a Farizɩ̃ɛ mɩnɛ nɩ a Naaŋmɩn-Wulu-sɛ-sɛbrbɛ bɛ ŋa tɩ sowri a Yeezu: «Bʋ̃ʋ n'ʋ so a fʋ po-tuurbɛ bɛ tuur a sãakʋ̃-kore ɩ-ɩrɩ ɛ mɩ́ dɩrɛ nɩ nũ-dɛgɛ?»
41007006	Ʋ sɔw yel bɛ: «Nyɩɩm nɩsaal-libelibe bɛ ŋa! A nyɩ ƴãw n'a a Naaŋmɩn-ƴɛr-manɛ Ɩzayi tɩ dãw ƴɛr a ƴɛr-bie a ŋa bɛ na sɛb a: ‹Nʋɔr tɛwr ʋ a nɩbɛ bɛ ŋa ƴãwnɛ nɩ mɛ̃, ɛ cɛ a bɛ socie zãá nɩ mɛ̃ na.
41007007	A bɛ puoru bɛ na puore mɛ̃ a, bɛ tɛr pɛr ɛ, a wulu bɛ na wule a nɩbɛ a, tu n nɩsaalbɛ nɛɛ tɛwr bɛ na ƴãw a.›
41007008	Nyɩ mɩ́ vɩrɩ nɩ a Naaŋmɩn nɔ-ƴãwna bɛr kõkowri, ɛ fɩɩrɩ a nɩsaalbɛ sãakʋ̃-kore ɩ-ɩrɩ tɛr.»
41007009	Ʋ tɩ yel a ƴãw pʋɔ: «Nyɩ sʋ̃ɔm a bul zawrɩ a Naaŋmɩn nɔ-ƴãwna bɛr ɛ tuur a nyɩ ɩ-ɩrɩ.
41007010	A Mõyiir yel a: ‹Ƴãwnɛ a fʋ sãà nɩ a fʋ mã.› Lɛ nɩ kɛ: ‹Nɩr wa tʋ a ʋ sãà bɩɩ a ʋ mã a, a fɛr a k'ʋʋ kpi.›
41007011	Ɛ nyɩɩm mɩ́ yel: ‹Nɩr wa yel a ʋ sãà bɩɩ a ʋ mã: a alɩ bome nɛ za ɩ̃ nãa sõw nɩ fʋ a, ɩ n kɔrban›, a pɛr lɛ kɛ Naaŋmɩn bawr-maal-bom a,
41007012	nyɩ mɩ́ saw na k'ʋʋ ta lɛ ɩ bom za kʋ̀ a ʋ sãà bɩɩ a ʋ mã ɩ.
41007013	A ŋa n'a nyɩ mɩ́ zawrɩ a Naaŋmɩn ƴɛrʋ, ɛ tu a nyɩ sãakʋ̃-kore ɩ-ɩrɩ nyɩ na lʋɔrɛ kʋ̀rɛ taa wa tɔ a dɩ̃a a. A yele a ŋa taabɛ yaga n'a nyɩ cãa maalɛ.»
41007014	A al pùorí, a Yeezu tɩ lɛb a bʋɔlɩ a zu-sɛbla wa yel bɛ: «Nyɩ ƴãw tobr nyɩ za, ɛ bãw a yel ŋa pɛr vla:
41007015	bom za na yi yẽw kpɩɛr a nɩsaal pʋɔ a, bɛ dɛwr ʋ ɛ, a al na yire a nɩsaal pʋɔ a, alɛ n'a dɛwr a nɩsaal.» [
41007016	Sob nɛ na tɛr tobe wob ƴãw a, ʋ bɛrɛ wone.]
41007017	A Yeezu na wa bɛr a nɩbɛ ɛ lɛb kul a yir a, a ʋ po-tuurbɛ tɩ sowre ʋ nɩ a zʋkpar ŋa pɛr.
41007018	Ʋ tɩ yel bɛ na: «A nyɩɩm mɩ̀, nyɩ cãa bɛ bãw a pɛr ɛ? Nyɩ bɛ bãw kɛ bom za na yi yẽw kpɩɛr a nɩsaal pʋɔ a, kʋ̃ tʋ̃ɔ dɛw a nɩsaal ɛ?
41007019	A al bɛ kpɩɛr a ʋ socir pʋɔ ɩ, púorí n'a a siwr tɩ cãa tɔlɛ yire a sɩmanɩ́!» A ŋa n'a ʋ tɩ yel kɛ ciiru bɛ ka bʋ̃-dɩra kãw za ƴãw ɛ.
41007020	Ʋ tɩ yere na: «Alɩ bome nɛ na yire a nɩsaal pʋ̃ɔmɩ́ a, alɛ n'a dɛwr a nɩsaal.
41007021	Sɩza n'a, a nɩsaal pʋ̃ɔmɩ́, a ʋ socir pʋɔ n'a a tɩɛr-faar za mɩ́ yi: a nɩ-fa-ɩb, a nyãnyuwlu, a nɩbɛ kʋ́b,
41007022	a pɔw-gaa-yel-bier, a tɛra-nɔ̃w-zuo, a po-tuolu, a nɩsaal-libelibe ɩb, a pɩ̃ɔ yele, a nyuur, a zʋmɛ, a pɔ̀lʋ, a dãbolu.
41007023	A yel-faar a ŋa za a, a nɩsaal pʋ̃ɔmɩ́ n'a a mɩ́ yi dɛwr a nɩsaal.»
41007024	A Yeezu tɩ yi n a be, ɛ cen a Tɩ́ɩ̀r tẽw lowr. Ʋ tɩ kpɛ n yir kãw pʋɔ, ɛ́ bɛ tɩ bɔbr kɛ nɩr bãwnɩ a ɩ. Ɛ cɛ ʋ bɛ tɩ tʋ̃ɔ sɔwlɩ ɛ.
41007025	Pɔw kãw, kɔ̃tɔ̃-faa na tɩ nyɔw a pɔwyaa a, tɩ wõ n a Yeezu yele. Ʋ tɩ wa n daadaa lɛ wa lo gbĩ dume a ʋ pile.
41007026	A pɔw nɛ bɛ tɩ ɩ Zifʋ bʋʋrɛ nɩr ɛ, Siiro-Fenisi tẽw n'a ʋ tɩ dɔw. Ʋ tɩ zɛlɛ na kɛ a Yeezu diw a kɔ̃tɔ̃-faa bɛr a ʋ pɔwyale zie.
41007027	Ɛ cɛ a Yeezu tɩ yel ʋ na: «Bɛr a bibiir bɛ dɩ tɩw baarɩ, a bɛ sɛw kɛ bɛ de a bibiir bʋ̃-dɩrɩ lɔb ƴãw bali ɛ.»
41007028	A pɔw tɩ sɔw ʋ na: «Sɩza n'a Sore e, ɛ cɛ a bali mɩ́ gã nɩ a bibiir pile wobr a bɛ bʋ̃-dɩ-ŋmaarɛ na lore a.»
41007029	Lɛ n'a a Yeezu lɛb yel ʋ: «A fʋ ƴɛr-bir ŋa ƴãw, kule, a kɔ̃tɔ̃n yi na ɛ bɛr a fʋ pɔwyaa.»
41007030	Ʋ tɩ lɛb a kul tɩ nyɛ̃ a bie ʋ gã a gado zu. A kɔ̃tɔ̃-faa tɩ yi na ɛ bɛr ʋ.
41007031	Al pùorí, a Yeezu tɩ yi n a Tɩ́ɩ̀r tẽw lowr, tu Sɩdɔ̃ tẽw lowr kpɛ tɔl a Dekapɔl vuo pʋɔ lɛb wa a Galile kʋ̃ɔ-kpɛ̃ɛ lowr.
41007032	Nɩbɛ kãw tɩ tɛr ɩ wõw na bɛ tʋɔr ƴɛrɛ a, wa n a ʋ zie wa zɛlɛ yãayãa k'ʋʋ ír nũu dɔwlɩ a ʋ zu.
41007033	A Yeezu tɩ tɛr ʋ na yi n bɛ tɛwr zie zãá nɩ a nɩbɛ, tɩ ír a ʋ nobie tõ a nɩr nɛ tobe pʋɔ, ɛ ɩ a ʋ mʋtaar tɔ n a ʋ zɛl.
41007034	Al pùorí ʋ uori kaa a salom, ɛ́ vʋʋrɩ fãaa! Ɛ yel: «Ɛfata!» a pɛr lɛ kɛ: «Yuo fʋ tʋɔra!»
41007035	Daadaa lɛ, a ʋ tobe tɩ yuo na, ɛ a ʋ zɛl cɛr ʋ ƴɛrɛ welwel.
41007036	A Yeezu tɩ kpãa bɛ na kɛ bɛ taa wa pore a yúor kʋ̀rɛ nɩr za ɩ. Ɛ cɛ a lɛ ʋ na tɩ kpãanɛ bɛ a, lɛ tɔr za n'a bɛ mɩ́ tɩ manɛ a yel ŋa a ziir za.
41007037	Nʋɔr tɩ ɓãa bɛ nɩ yaga bɛ yere: «Ʋ maal ɩ a yele za vla. Ʋ ɩrɛ na a won wone, ɛ a wõ-takpalɛ ƴɛrɛ.»
41008001	A alɩ bibie nɛ pʋɔ, nɩ-yaga tɩ lɛb a gbõ taa a Yeezu zie, ɛ́ bɛ tɩ tɛr bʋ̃-dɩrɩ ɛ; lɛ n'a a Yeezu tɩ bʋɔlɩ a ʋ po-tuurbɛ wa yel bɛ:
41008002	«A nɩbɛ bɛ ŋa ɩrɛ mɛ̃ nɩ nɩbaalʋ, bibie ata n'ɩ a ŋa bɛ na be a ɩ̃ zie a, ɛ́ bɛ cãa tɛr bʋ̃-dɩra za a.
41008003	Mãa wa bɛr bɛ bɛ kule nɩ a kɔ̃ a, bɛ na lo n a sɔr zu, bɛ mɩnɛ yi n zi-zãana wa.
41008004	A po-tuurbɛ tɩ sɔw ʋ na: «Nyɩnɛ n'a nɩr na páw dipɛ̃ a wɛja pʋɔ ka kʋ̀ bɛ bɛ dɩ tɩw?»
41008005	A Yeezu tɩ sowri bɛ na: «Dipɛ̃ a ŋmɩn n'a nyɩ tɛr?» Ɛ̀ bɛ sɔw: «Ayopõi!»
41008006	Lɛ n'a ʋ tɩ ƴãw kɛ́ a nɩbɛ zɩ̃ tẽw; al pùorí ʋ tɩ de nɩ a dipɛ̃ ayopõi al, pùori a Naaŋmɩn barka ɛ́ ŋma põ kʋ̀ a ʋ po-tuurbɛ kɛ́ bɛ de põ a nɩbɛ. Ɛ̀ bɛ de põ a nɩbɛ.
41008007	Bɛ mɩ̀ tɩ tɛr ɩ zʋm-bili blã. A Yeezu tɩ maalɩ a na, ɛ yel kɛ́ a po-tuurbɛ mɩ̀ de põ a nɩbɛ.
41008008	A nɩbɛ tɩ dɩ na tɩw, ɛ́ bɛ wob a ŋmaarɛ paalɩ peli ayopõi kul ɩ.
41008009	Ɛ cɛ bɛ tɩ ta n nɩbɛ tur anaar. A al pùorí, a Yeezu bɛr bɛ na bɛ kule.
41008010	Ɛ daadaa lɛ ʋ kpɛ a gbor pʋɔ nɩ a ʋ po-tuurbɛ cere Dalmanuta tẽw lowr.
41008011	A Farizɩ̃ɛ mɩnɛ tɩ wa na wa tĩ ŋmɩɛr ɩ a Yeezu nɔkpɛn. Bɛ na tɩ bɔbr kɛ́ bɛ ɩ ʋ kaa a, bɛ tɩ yel a k'ʋʋ wul bãwfʋ na yi Naaŋmɩn zie a.
41008012	A Yeezu vʋʋrɩ fãaa! Ɛ yel: «Bʋ̃ʋ n'ʋ so a dɩ̃a nɩbɛ bɛ ŋa bɔbr kɛ́ bɛ nyɛ̃ bãwfʋ? Yel-mɩŋa n'a ɩ̃ yere kʋ̀rɛ nyɩ, a dɩ̃a nɩbɛ bɛ ŋa bɛ nyɛrɛ bãwfʋ been kãw za ɩ.»
41008013	Lɛ n'a ʋ tɩ bɛr bɛ, ɛ lɛ do kpɛ a gbor gãwnɛ a gãwn ŋa.
41008014	A po-tuurbɛ tɩ yiiri nɩ a dipɛ̃ deb: dipɛ̃ been yõ n'ʋ bɛ tɩ tɛr a gbor pʋɔ.
41008015	A Yeezu tɩ kpãanɛ bɛ na yere: «Nyɩ gùre nyɩ tʋɔra a Farizɩ̃ɛ mɩnɛ nɩ a Erɔdɩ dãbɩl ƴãw.»
41008016	A ʋ po-tuurbɛ tɩ ŋmɩɛr ɩ nɔkpɛn a bɛ cara pʋɔ, a dipɛ̃ bɛ na bɛ tɩ tɛr a ƴãw.
41008017	A Yeezu na tɩ bãwnɩ a, ʋ sowri bɛ na: «Bʋ̃ʋ n'ʋ so nyɩ ŋmɩɛr a nɔkpɛn nyɩ na bɛ tɛr a dipɛ̃ a ƴãw? Nyɩ cãa bɛ bãw a pɛr sɛr ɛ? Nyɩ cãa bɛ nyɛrɛ ɩ? A nyɩ yã cãa bɛ yuo ɩ?
41008018	Nyɩ tɛr ɩ mimie, nyɩ bɛ nyɛrɛ ɩ? Nyɩ tɛr ɩ tobe, nyɩ bɛ wone ɩ? Nyɩ tɩɛrɩ nyɛ̃,
41008019	ɩ̃ na tɩ ŋma a dipɛ̃ anũu a nɩbɛ tur anũu ƴãw a, peli a ŋmɩn n'a nyɩ tɩ wob a ŋmaarɛ paalɩ?» Ɛ̀ bɛ sɔw: «Pie nɩ ayi!»
41008020	«Ɛ ɩ̃ na tɩ ŋma a dipɛ̃ ayopõi a nɩbɛ tur anaar ƴãw a, peli a ŋmɩn n'a nyɩ tɩ wob a ŋmaarɛ paalɩ?» Ɛ̀ bɛ sɔw: «Ayopõi!»
41008021	Lɛ n'a a Yeezu lɛb yel bɛ: «Nyɩ cãa bɛ bãw a pɛr ɛ?»
41008022	Bɛ tɩ ta n a Bɛtɩsayida tẽw. Nɩbɛ tɩ tɛr ɩ zɔ̃w wa n wa zɛlɛ yãayãa kɛ a Yeezu tɔ ʋ.
41008023	A Yeezu tɩ nyɔw nɩ a zɔ̃w nũú, taw ʋ yi n a tẽw pʋɔ, tɩ ɩ mʋtaar sɔ ʋ a mimie, ɛ́ ír nuru dɔwlɩ a ʋ zu ɛ sowr ʋ: «Fʋ nyɛ̃ nɩ bom ɩ?»
41008024	A zɔ̃w yuo a mimie ɛ yel: «Ɩ̃ nyɛ̃ nɩ a nɩbɛ, ɩ̃ nyɛ̃ bɛ na bɛ ɩ mɛ̃ tɩrʋ a, ɛ cɛ bɛ cere na!»
41008025	A Yeezu tɩ lɛb a ír nuru tɔ n a nɩr nɛ mimie, ɛ́ ʋ nyɛrɛ vla vla, ʋ tɩ sanɩ na, mɩ́ nyɛ̃ a bom za vla.
41008026	Lɛ n'a a Yeezu tɩ bɛr ʋ sɔr k'ʋʋ kule ɛ yel ʋ: «Taa wa kpɩɛr a tẽw pʋɔ mɩ̀ ɛ!»
41008027	A Yeezu nɩ a ʋ po-tuurbɛ tɩ cere nɩ a tẽli al na pɩɛlɩ a Filib tẽw Sezaare a. Ʋ tɩ sowri bɛ nɩ a sɔr zu: «A nɩsaalbɛ yere na kɛ ãa nɛ m?»
41008028	Bɛ tɩ sɔw na: «Nɩbɛ bɛ mɩnɛ yere na kɛ Zã-Bati nɛ b, bɛ mɩnɛ yere kɛ Eli nɛ b, bɛ mɩnɛ yere kɛ Naaŋmɩn-ƴɛr-manɛ kãw nɛ b!»
41008029	Ʋ tɩ lɛb a sowri bɛ: «Ɛ a nyɩɩm, nyɩ yel kɛ ãa nɛ m?» Pɩɛr tɩ de nɩ a ƴɛrʋ sɔw: «Fʋ̃ʋ n'ɩ a Naaŋmɩn Nɩ-kabra!»
41008030	A Yeezu tɩ kpãa bɛ nɩ kpɛ̃w kpɛ̃w za, kɛ́ bɛ taa ƴɛrɛ a ʋ ƴɛrʋ kʋ̀rɛ nɩr za ɩ.
41008031	Al pùorí, a Yeezu tɩ tĩ na kanɛ nɩ a ʋ po-tuurbɛ, kɛ a fɛr a a Nɩsaal Bie wõ tuo yaga, kɛ a fɛr a a Zifʋ mɩnɛ Nɩ-kore nɩ a bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ zawr ʋ bɛr; kɛ a fɛr a bɛ kʋ́ ʋ, ɛ cɛ a bibie ata pùorí ʋ lɛb yi a kũu pʋɔ.
41008032	Ʋ tɩ yere nɩ a a ŋa za kʋ̀rɛ bɛ cãamɩ́ lɛ. Lɛ n'a a Pɩɛr tɩ taw ʋ yi n pùor tɩ nyɔw ʋ yere.
41008033	Ɛ cɛ a Yeezu tɩ lɩɛb a jɩr a ʋ po-tuurbɛ kaa ɛ tanɩ a Pɩɛr: «Cen taw zaa a ɩ̃ zie, Sɩtaana a, a fʋ tɩɛrʋ bɛ ɩ Naaŋmɩn tɩɛrʋ ɛ, nɩsaalbɛ dem a!»
41008034	Al pùorí, ʋ tɩ bʋɔl ɩ a zu-sɛbla nɩ a ʋ po-tuurbɛ wa yel bɛ: «Nɩr wa bɔbr k'ʋʋ tuur mɛ̃ a, a fɛr a k'ʋʋ ta tɩɛrɛ a ʋ mɩŋa yele ɩ, ʋ ɓaw a ʋ da-gara tuo tuur ɩ mɛ̃.
41008035	Bʋ̃ʋ n'ʋ vɛ̃, nɩr wa bɔbr ʋ tʋɔra nyɔ-vʋʋrʋ faafʋ a, ʋ na bɔr ʋ na bɛr, ɛ nɩr wa bɔr a ʋ nyɔ-vʋʋrʋ bɛr a mãa nɩ a Yel-nʋ̃ɔ̀ ƴãw a, ʋ na faa ʋ na.
41008036	Bʋ̃ʋ tɔnɛ n'a a nɩsaal na nyɛ̃, ʋlɛ wa páw a tẽ-daa, ɛ a ɩ a ʋ nyɔ-vʋʋrʋ n'ʋ ʋ de da n a?
41008037	Bʋ̃ʋ n'ʋ a nɩsaal na tʋ̃ɔ ya de nɩ a ʋ nyɔ-vʋʋrʋ?
41008038	Nɩr wa zɔrɛ a mãa nɩ a ɩ̃ ƴɛr-bie vĩ, a dɩ̃a nɩbɛ sɔgɔ na bɛ tu Naaŋmɩn ɛ ɩrɛ ɩ-faar a, a Nɩsaal Bie mɩ̀ na zɔ n a sob nɛ vĩ, a lɛn daar ʋ nãà wa wa a ʋ Sãà yúor-vɩɛlʋ-danʋ pʋɔ, ʋlɛ nɩ a malkɩ son a.»
41009001	A Yeezu tɩ cãa na yere kʋ̀rɛ bɛ: «Yel-mɩŋa sɩza, ɩ̃ yere na kʋ̀rɛ nyɩ, a nɩbɛ na be a ka a, bɛ mɩnɛ na nyɛ̃ nɩ a Naaŋmɩn-Naalʋ ʋ ta nɩ fãw, ɛ́ bɛ bãw kpi.»
41009002	Bibie ayʋɔb pùorí, a Yeezu tɩ tɛr ɩ Pɩɛr nɩ Zakɩ nɩ Zã do n tãw-kpɛ̃ɛ kãw zu bɛ tɛwr zie. Ʋ tɩ lɩɛb ɩ nɩ-yũo a bɛ niŋé.
41009003	A ʋ bʋ̃-suuri tɩ pɛlɩ na nyɩwrɛ bɛ tɛr tɔ ɩ. A tɩ pɛlɩ nɩ pɛlʋ kãw bʋʋrɛ, fɔbr-pɛwrɛ kãw za a tẽw zu na kʋ̃ tʋ̃ɔ ɩ a pɛlɩ a ɩ.
41009004	Eli nɩ Mõyiir wa sãá nɩ a bɛ zie ƴɛrɛ nɩ a Yeezu.
41009005	Pɩɛr tɩ yel ɩ a Yeezu: «Arabi i, a ɩ n vla kɛ́ tɩ be a ka; tɩ maalɩ pɛn-sɛwr ata: fʋ so been, Mõyiir so been, Eli mɩ̀ so been.»
41009006	Ʋ bɛ tɩ bãw lɛ ʋ na na yel a ɩ, dɛ̃bɩ̃ɛ na tɩ nyɔw ʋlɛ nɩ a ʋ taabɛ ayi bɛl yaga a ƴãw.
41009007	Zũzuwr tɩ yi na, a ɓaarʋ pàw bɛ, ɛ́ kɔkɔr yire a zũzuwr pʋɔ yere: «A ɩ̃ Bi-nɔna za n'ɩ a ŋa, nyɩ bɛrɛ wone a ʋ ƴɛrʋ.»
41009008	Daadaa lɛ, bɛ piwri a be bɛ lɛ nyɛ̃ nɩr za ɩ, a bɛ ɩ a Yeezu yõ nɩ a bɛl tɛwr ɛ.
41009009	Bɛ na tɩ lɛb yi a tãw zu siwr a, a Yeezu tɩ kpaalɩ bɛ na kɛ bɛ taa wa manɛ a a ŋa bɛ na nyɛ̃ a kʋ̀rɛ nɩr za ɩ, ɛ gùre a Nɩsaal Bie tɩ lɛb yi a kũuni pʋɔ.
41009010	Bɛ tɩ saw nɩ a ʋ nʋɔr, ɛ sowre taa kɛ́ bʋ̃ʋ n'ɩ a kũu-pʋɔ-lɛ-yib ʋ na yere a.
41009011	Al pùorí, a ʋ po-tuurbɛ tɩ sowre ʋ na: «Bʋ̃ʋ n'ʋ so a Naaŋmɩn-Wulu-sɛ-sɛbrbɛ yere kɛ a ɩ n fɛrʋ kɛ a Eli wa baarɩ?»
41009012	Ʋ tɩ sɔw bɛ na: «Yel-mɩŋa n'a, a fɛr a kɛ a Eli de niwn wa, wa maalɩ bom za ƴãw; ɛ cɛ, bʋ̃ʋ ƴãw n'a bɛ sɛb kɛ a ɩ n fɛrʋ kɛ a Nɩsaal Bie wõ tuo yaga, ɛ́ bɛ ɩ ʋ la?
41009013	Mãa a, ɩ̃ yere na kʋ̀rɛ nyɩ: a Eli wa na, ɛ cɛ bɛ ɩ ʋ nɩ a lɛ za bɛ na bɔbr a, mɛ̃ a lɛ bɛ na sɛb a ʋ ƴãw a.»
41009014	Bɛ na tɩ lɛb wa a po-tuurbɛ zie a, bɛ nyɛ̃ nɩ nɩ-yaga bɛ ŋmãa viiri koli bɛ, ɛ́ bɛlɛ nɩ Naaŋmɩn-Wulu-sɛ-sɛbrbɛ ŋmɩɛr nɔkpɛn.
41009015	A nɩbɛ na wa nyɛrɛ a Yeezu wa baarɛ a, a tɩ ur ɩ bɛ za bɛ dɩ vuo ɩ, bɛ zɔrɛ cere kɛ bɛ tɩ pùor ʋ.
41009016	Ʋ tɩ sowr ɩ a ʋ po-tuurbɛ: «Bʋ̃ʋ nɔkpɛn n'a nyɩɩm nɩ a bɛl ŋmɩɛr?»
41009017	Nɩr kãw tɩ sɔw nɩ a nɩ-yaga pʋɔ: «Wul-wul-kara a, a ɩ̃ bie n'ʋ kɔ̃tɔ̃-wõw-takpal nyɔw, ɩ̃ tɛr wa n a fʋ zie.
41009018	Ʋ mɩ́ ìr ʋ nɩ zie za, nyɔw ʋ lɔb tẽw, a bie mɩ́ pu mʋta-puuru ɛ 'wɔbr nyɩ́mɛ́, ɛ dɛ mɩ́ tãa dɩlaa a. Ɩ̃ zɛlɩ nɩ a fʋ po-tuurbɛ kɛ́ bɛ diw a kɔ̃tɔ̃n ŋa bɛr ʋ, ɛ cɛ bɛ bɛ tʋ̃ɔ ɩ.»
41009019	A Yeezu tɩ de nɩ a ƴɛrʋ yel: «Alɛ! Nyɩɩm dɩ̃a nɩbɛ na bɛ saw de Naaŋmɩn a! Debor daar a ɩ̃ na be a nyɩ sɔgɔ tɩ ta? Nyɩ bɔbr a k'ɩ̃ɩ cãa wõne nɩ nyɩ a tuo ɛ gu debor? Nyɩ tɛr a bie wa kʋ̀ m!»
41009020	Bɛ tɩ tɛr ʋ na cen nɩ tɩ kʋ̀ ʋ. A kɔ̃tɔ̃n na wa nyɛrɛ a Yeezu wa baarɛ a, ʋ dam ɩ a bie faafaa, ɩ ʋ lo gã tẽw pu mʋta-puuru bile nɩ.
41009021	A Yeezu tɩ sowr ɩ a sãà: «Debor daar a a tĩ ʋ?» Ʋ sɔw: «A ʋ bibile daarɩ za n'a.
41009022	Gb'aa yaga za, a kɔ̃tɔ̃n tɩ ɓaw ʋ na lɔb ƴãw vũùmí bɩɩ kʋ̃ɔ̀mɩ́ k'ʋʋ kʋ́ ʋ. Fʋ̃ʋ na na tʋ̃ɔ ɩ ɩb kãw a, fʋ̃ʋ zɔ tɩ nɩbaalʋ ɛ sõw tɩ!»
41009023	A Yeezu lɛb yel ʋ: «Fʋ̃ʋ na na tʋ̃ɔ a yaa? Sob nɛ na tɛr Naaŋmɩn-saw-deb a, bom za mɩ́ tʋ̃ɔ nɩ a ʋ zie.»
41009024	Daadaa lɛ, a bie sãà ŋmɛ cɛl yel: «Ɩ̃ saw na de! Ɛ cɛ sõw mɛ̃ ɩ̃ na bɛ tʋɔr saw dier vla a!»
41009025	A Yeezu na tɩ nyɛ̃ a nɩbɛ bɛ zɔrɛ waar wa gbone taa a, ʋ tanɩ nɩ a kɔ̃tɔ̃n yere nɩ: «Kɔ̃tɔ̃-wõw-takpal ɩ, fʋ̃ʋ n'ʋ ɩ̃ yere: yi zaa a bie ŋa pʋɔ, ɛ taa lɛb kpɩɛr ʋ pʋɔ towtow ɛ!»
41009026	A kɔ̃tɔ̃n tɩ cɩɩr a, ɛ dam a bie yaga ɛ yi. A bie tɩ ɩ na mɛ̃ ʋ kpi na a, lɛ n'a a nɩbɛ za tɩ yere: «Ʋ kpi na!»
41009027	Ɛ cɛ a Yeezu tɩ nyɔw ʋ nɩ nũú, ɩ k'ʋ ìr ar.
41009028	A Yeezu na tɩ lɛb kul a yir a, a ʋ po-tuurbɛ tɩ sowri ʋ nɩ bɛ tɛwr zie: «Bʋ̃ʋ n'ʋ so a tɩɩm, tɩ bɛ tʋ̃ɔ diw a kɔ̃tɔ̃n ŋa?»
41009029	A Yeezu sɔw bɛ: «Puoru tɛwr a na tʋ̃ɔ ír a kɔ̃tɔ̃n ŋa bʋʋrɛ.»
41009030	Bɛ na tɩ yi a be a, bɛ tu na tɔl a Galile tẽw pʋɔ. A Yeezu bɛ tɩ bɔbr k'aa nɩbɛ bãwnɩ a ɩ.
41009031	Bʋ̃ʋ n'ʋ vɛ̃, ʋ tɩ kanɛ nɩ nɩ a ʋ po-tuurbɛ yere: «Bɛ na nyɔw nɩ a Nɩsaal Bie ƴãw a nɩsaalbɛ nuru pʋɔ, a nɩsaalbɛ na kʋ́ ʋ na, ɛ cɛ bibie ata pùorí, ʋ na lɛb a yi a kũu pʋɔ.»
41009032	Ɛ cɛ a ʋ po-tuurbɛ bɛ tɩ bãw a ƴɛrʋ ŋa pɛr ɛ, ɛ tɩ zɔrɛ dɛ̃bɩ̃ɛ a ʋ sowru ƴãw.
41009033	Bɛ tɩ ta n a Kafarnawɔm. Bɛ na wa ta a yir a, a Yeezu sowr ɩ a ʋ po-tuurbɛ: «Bʋ̃ʋ nɔkpɛn n'a nyɩ tɩ ŋmɩɛr a sɔr zu?»
41009034	Ɛ cɛ bɛ tɩ ɩ n gbili, bɛ na tɩ ŋmɩɛr a nɔkpɛn a sɔr zu kɛ́ bɛ bãw ãa n'ɩ a bɛ za kpɛ̃ɛ a ƴãw.
41009035	A Yeezu tɩ bʋɔl ɩ a ʋ Nɩ-toni pie nɩ ayi zɩ̃ nɩ ɛ yel bɛ: «Nɩr wa bɔbr k'ʋʋ ɩ a niwn-diere a, ʋ ɩ a bɛ za po-pawrɛ nɩ a bɛ za tõ-tone.»
41009036	Ʋ tɩ nyɔw nɩ bi-cãpile ƴãw a bɛ sɔgɔ, nyɔw ʋ weri ɛ yel bɛ:
41009037	«Sob nɛ wa de a bibi-cãpile ŋa tɔ sob a ɩ̃ yúor ƴãw a, mãa tɔr za n'ʋ ʋ de, ɛ sob nɛ za na de m a, mãa bɛ n'ʋ ʋ de ɩ, a ʋlɩ sob na tõ m a n'ʋ ʋ de.»
41009038	Zã tɩ yel ɩ a Yeezu: «Wul-wul-kara a, tɩ nyɛ̃ nɩ nɩr kãw ʋ pore a fʋ yúor diwr ɩ kɔ̃tɔmɛ, ɛ̀ tɩ tɩ bɔbr kɛ tɩ diw ʋ bɛr, ʋ na bɛ pʋɔ a tɩ pʋɔ tuur fʋ a ƴãw.»
41009039	Ɛ cɛ a Yeezu tɩ sɔw na: «Nyɩ ta diwr ʋ bɛrɛ ɩ, nɩr za kʋ̃ tʋ̃ɔ maalɩ nɔ-ɓãa-yel a ɩ̃ yúor ƴãw, ɛ a pùorí ʋ lɛb sãwnɛ a ɩ̃ yúor a pɛr nɛ pʋɔ ɩ.
41009040	Ʋlɩ sob na bɛ ɩ a tɩ dɔ̃ sob a, lãw nɩ tɩ na.
41009041	Ɛ sob nɛ za nãà wa kʋ̀ nyɩ ŋmale pʋɔ kʋ̃ɔ, nyɩ na ɩ Kɩrɩta-nɩbɛ a ƴãw a, yel-mɩŋa sɩza, ɩ̃ yere na kʋ̀rɛ nyɩ, ʋ kʋ̃ guu a ʋ sã-ya ɩ.»
41009042	«Ʋlɩ sob wa ɩ a bibi-cãpili bɛ ŋa kãw, na saw de a ɩ̃ yele a, ʋ lo a yel-bier pʋɔ a, bɛlɛ de kʋsɛ-kpɛ̃ɛ 'lẽ ƴãw ʋ kɔkɔrɩ́ ɛ daa ʋ lɔb ƴãw kʋ̃ɔ-kpɛ̃ɛ pʋɔ a, alɛ sa.
41009043	A fʋ nũu wa tawr fʋ ƴãwn yel-bier pʋɔ a, ŋmãa ʋ bɛr; fʋ na na kpɛ a nyɔ-vʋʋrʋ na be kʋra lɛ a pʋɔ nɩ a nũ-ŋmãa a, alɛ sa fʋ na na tɛr a fʋ nuru a za ayi cen nɩ a tẽ-faa pʋɔ a, a vũu na bɛ kpiire a pʋɔ a. [
41009044	A be a, a zãzule bɛ tɛr kũu daar ɛ, ɛ a vũu bɛ tɛr kpiiru daar ɛ.]
41009045	A fʋ gbɛr wa tawr fʋ ƴãwn yel-bier pʋɔ a, ŋmãa ʋ bɛr ; fʋ na na kpɛ a nyɔ-vʋʋrʋ na be kʋra lɛ a pʋɔ nɩ a gbɛ-gãw a, alɛ sa bɛ na na lɔb fʋ ƴãw a tẽ-faa pʋɔ nɩ a fʋ gbɛ̃ɛ a za ayi a. [
41009046	A be a, a zãzule bɛ tɛr kũu daar ɛ, ɛ a vũu bɛ tɛr kpiiru daar ɛ.]
41009047	Ɛ a fʋ mimir wa n'ʋ tawr fʋ ƴãwn a yel-bier pʋɔ a, 'lòw ʋ ír bɛr; fʋ na na kpɛ a Naaŋmɩn-Naalʋ pʋɔ nɩ mimi-fɩɔ a, alɛ sa bɛ na na lɔb fʋ ƴãw a tẽ-faa pʋɔ nɩ a fʋ mimie a za ayi a,
41009048	be zãzule na bɛ tɛr kũu daar, ɛ vũu mɩ̀ bɛ tɛr kpiiru daar a.
41009049	Bʋ̃ʋ n'ʋ vɛ̃, bɛ na ƴãw nɩ vũu nyaarʋ nɩsaal za ƴãw.
41009050	A nyaarʋ ɩ n bʋ̃-nʋ̃ɔ̀; ɛ cɛ a nyaarʋ nʋ̃ɔ̀ wa yi a, bʋ̃ʋ n'a nyɩ na ƴãw a lɛb nʋmɛ̃? Nyɩ tɛr nyaarʋ a nyɩ pʋ̃ɔmɩ́, ɛ ɩrɛ ƴã-ɓaarʋ ɩb kʋ̀rɛ taa.»
41010001	A Yeezu tɩ yi n a be cen zude tẽw lowr, a Zurdɛ̃ man gãwn. A zu-sɛbla tɩ lɛb a maal gbõ taa a ʋ zie, ɛ ʋ lɛ tɩ kanɛ nɩ bɛ, mɛ̃ a lɛ ʋ na mɩ́ tɩ ɩrɛ a kʋra lɛ a.
41010002	Farizɩ̃ɛ bɛ mɩnɛ tɩ taw na ta a Yeezu zie; bɛ na tɩ bɔbr kɛ bɛ ɩ ʋ kaa a, bɛ sowr ʋ na: «Dɛb tɛr ɩ sɔr na tʋ̃ɔ zawrɩ a ʋ pɔw bɛr bɩɩ?»
41010003	Ʋ tɩ sɔw na: «Nɔ-buor ʋ a Mõyiir ƴãw kʋ̀ nyɩ?»
41010004	Bɛ tɩ sɔw na: «A Mõyiir ƴãw nɩ nʋɔr kɛ́ bɛ mɩ́ maalɩ a zawr-bɛrʋ sɛbɛ, ɛ bãw zawrɩ a pɔw bɛr.»
41010005	A Yeezu lɛb yel bɛ: «A nyɩ zuru na kpɛmɛ a ƴãw n'a a Mõyiir sɛb a nɔ-ƴãwna ŋa kʋ̀ nyɩ.
41010006	Alɛ bɛ ɩ lɛ, a tẽ-daa tib daar a, a Sɛb-sõw yel a: ‹Naaŋmɩn ír bɛ na dɛb nɩ pɔw;›
41010007	‹alɛ so a dɛb na mɩ́ bɛr a ʋ sãà nɩ a ʋ mã ɛ tɩ lãw nɩ a ʋ pɔw,
41010008	bɛ za ayi ɓã taa ɩ nɩ-been. A na ŋmɛ̃ a ŋa a, bɛ bɛ cã ɩ ayi ɛ, bɛ ɩ n nɩ-been.›
41010009	A na ɩ a ŋa a, a nɩsaal, ʋ ta mɩ́ bʋ́r bom nɛ a Naaŋmɩn na lãw taa a ɩ.»
41010010	Bɛ na wa kul a yir a, a ʋ po-tuurbɛ tɩ lɛb a sowri ʋ a pɔw zawr-bɛrʋ yele,
41010011	ʋ yel bɛ: «Dɛb za wa zawrɩ ʋ pɔw bɛr ɛ lɛb kul pɔw yũo a, ʋ maal ɩ pɔw-gaa yel-bier a dãw-niwn sob ƴãw.
41010012	Pɔw mɩ̀ wa zawrɩ ʋ sɩr bɛr ɛ lɛb kul dɛb yũo a, ʋ maal ɩ pɔw-gaa yel-bier.»
41010013	Nɩbɛ kãw tɩ tɛr ɩ bibi-cãpili wa n kɛ a Yeezu wa ír nuru dɔwlɩ a bɛ zu, ɛ cɛ a ʋ po-tuurbɛ tɩ tanɛ bɛ na.
41010014	A Yeezu na tɩ nyɛ̃ a lɛ a, ʋ nyɛ̃ nɩ suur, ɛ yel a ʋ po-tuurbɛ: «Nyɩ bɛr a bibiir bɛ wa a ɩ̃ zie, nyɩ ta diwr bɛ bɛrɛ ɩ, a bɛlɩ dem na ŋmɛ̃ taa nɩ bɛ a, bɛlɛ so a Naaŋmɩn-Naalʋ.
41010015	Yel-mɩŋa sɩza, ɩ̃ yere na kʋ̀rɛ nyɩ, nɩr bɛ wa dier a Naaŋmɩn-Naalʋ yele mɛ̃ bi-bile a, ʋ bɛ be na kpɛ ʋ pʋɔ ɩ.»
41010016	Al pùorí, ʋ nyɔw bɛ weri ɛ maalɩ bɛ, ɛ ír nuru dɔwlɩ a bɛ zu.
41010017	A Yeezu na tɩ lore a sɔr a, nɩr kãw tɩ zɔ na wa lo gbĩ dume a ʋ niŋé ɛ sowri ʋ: «Wul-wul-kara a, fʋ̃ʋ na ɩ nɩ-vla a, bʋ̃ʋ n'ʋ ɩ̃ na ɩ tʋ̃ɔ páw a nyɔ-vʋʋrʋ na be kʋra lɛ a?»
41010018	A Yeezu tɩ sowri ʋ na: «Bʋ̃ʋ n'ʋ so fʋ bʋɔlɛ mɛ̃ nɩ-vla? Nɩr za bɛ vɩɛl ʋ bɛ ɩ Naaŋmɩn yõ ɩ.
41010019	Fʋ bãw nɩ a Naaŋmɩn nɛ-ƴãwnɩ: ‹Ta kʋ́ nɩr ɛ; ta maalɩ pɔw-gaa yel-bier ɛ; ta zu bom ɛ; ta dɩ dãsɩɛ-ziri ɛ; ta sãw fʋ tɔ sob ɛ; ƴãwnɛ fʋ sãà nɩ fʋ mã.› »
41010020	A nɩr ʋl tɩ sɔw ʋ na: «Wul-wul-kara a, ɩ̃ tu n a a ŋa za a ɩ̃ pɔ̀lʋ daarɩ za.»
41010021	A Yeezu tɩ bɛl ʋ na kaa ɛ nɔ̃w ʋ. Ʋ tɩ yel ʋ na: «Bʋ̃-been yõ n'ʋ cɛ fʋ: kul tɩ kʋɔrɩ a fʋ bʋ̃-tɛrɩ za, de a libie kʋ̀ nan dem, ɛ fʋ na páw nɩ na-bome a tẽ-vla pʋɔ. Al pùorí, wa tuur mɛ̃.»
41010022	Ɛ cɛ ʋ na wa wõ a ƴɛr-bir ŋa a, ʋ sãw nɩ niwn ɛ lɛb cere nɩ pʋ-sãwna, ʋ na tɩ tɛr na-bome yaga a ƴãw.
41010023	A Yeezu tɩ jɩr ɩ a ʋ po-tuurbɛ na viiri koli ʋ a, ɛ yel bɛ: «Pa! A tɛra dem Naaŋmɩn-Naalʋ pʋɔ kpɛb na kpɛmɛ na!»
41010024	A Yeezu ƴɛr-bie a ŋa tɩ ŋmãa nɩ a ʋ po-tuurbɛ pùor bɛ dɩ vuo ɩ. Ɛ cɛ a Yeezu tɩ lɛb a yel: «Ɩ̃ bibiir i, pa! A Naaŋmɩn-Naalʋ pʋɔ kpɛb kpɛmɛ na.
41010025	Nyɔ̃wmɛ̃ na na yi mɩ̃sɩn vʋɔrɩ a, a ɩ n mɔlɛ zuo a tɛra sob na na kpɛ a Naaŋmɩn-Naalʋ pʋɔ a.»
41010026	A ʋ po-tuurbɛ lɛ bãw nyɔw nʋɔr ɛ sowre taa: «Alɛ wa ɩ a ŋa a, ãa n'ʋ pãa na tʋ̃ɔ nyɛ̃ a faafʋ a?»
41010027	A Yeezu tɩ jɩr bɛ na kaa ɛ yel: «A nɩsaalbɛ zie a, a kʋ̃ tʋ̃ɔ ɩ, ɛ cɛ a bɛ ɩ lɛ Naaŋmɩn zie ɩ, Naaŋmɩn zie a, bom za na tʋ̃ɔ na.»
41010028	Lɛ n'a a Pɩɛr tɩ yel ʋ: «Nyɛ̃, a tɩɩm, tɩ bɛr ɩ bom za ɛ tuur fʋ.»
41010029	A Yeezu tɩ sɔw ʋ na: «Yel-mɩŋa sɩza n'a ɩ̃ yere kʋ̀rɛ nyɩ: nɩr kʋ̃ zawrɩ ʋ yir, ʋ yɛbr, ʋ yeepuuli, ʋ mã, ʋ sãà, ʋ bibiir nɩ a ʋ poru bɛr, a mãa nɩ a Yel-nʋ̃ɔ̀ ƴãw,
41010030	ɛ́ bɛ páw a ƴɛrɛ ŋa, a dɩ̃a zie ŋa pʋɔ tɩ na be a, gb'aa kʋba ƴãw, yie, nɩ yɛbr, yeepuuli, mã mɩnɛ, bibiir, nɩ poru lãw nɩ dɔwrʋ, ɛ nɩdaar ʋ páw a nyɔ-vʋʋrʋ na be kʋra lɛ a ɩ.
41010031	Niw-dierbɛ yaga na lɩɛb ɩ po-pawrbɛ, ɛ a po-pawrbɛ lɩɛbɩ niw-dierbɛ.»
41010032	Bɛ tɩ lo n a sɔr duor a Zeruzalɛm. A Yeezu tɩ de nɩ a ʋ po-tuurbɛ niwn. Pʋ̀lá tɩ vʋ̃ɔnɛ nɩ a ʋ po-tuurbɛ, ɛ́ dɛ̃bɩ̃ɛ nyɔw a bɛlɩ dem na tuur bɛ a. A Yeezu tɩ lɛb a tɛr a Nɩ-toni pie nɩ ayi taw yi n bɛ tɛwr zie, tɩ manɛ a yele na na ta ʋ a kʋ̀rɛ bɛ.
41010033	Ʋ tɩ yel a kʋ̀ bɛ: «Nyɩ nyɛ̃, tɩ duor ɩ a Zeruzalɛm, bɛ na tɩ nyɔw nɩ a Nɩsaal Bie ƴãw a bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ nuru pʋɔ. Bɛ na ŋmãa nɩ kũu dɔwrʋ ƴãw ʋ, ɛ de ʋ kʋ̀ nɩ-bʋʋr-yoru.
41010034	A nɩ-bʋʋr-yoru na ɩ ʋ na la, bɛ na pʋʋrɩ mʋtaar ƴãw ʋ, bɛ na fɔb ʋ na, bɛ na kʋ́ ʋ na, ɛ cɛ a bibie ata pùorí, ʋ na lɛb a yi a kũu pʋɔ.»
41010035	A Zebede bi-dɛbr, Zakɩ nɩ Zã tɩ taw na pɩɛlɩ a Yeezu ɛ yel ʋ: «Wul-wul-kara a, tɩ bɔbr a kɛ fʋ nãa ɩ a ʋlɩ bom nɛ tɩ na na zɛlɩ a fʋ zie a kʋ̀ tɩ!»
41010036	A Yeezu tɩ sowri bɛ na: «Bʋ̃ʋ n'ʋ nyɩ bɔbr k'ɩ̃ɩ ɩ kʋ̀ nyɩ?»
41010037	Bɛ tɩ sɔw na: «Saw a tɩ kãw zɩ̃ a fʋ dʋrʋ lowr, ɛ kãw zɩ̃ a fʋ gʋba lowr a fʋ yúor-vɩɛlʋ-danʋ pʋɔ.»
41010038	A Yeezu tɩ yel bɛ na: «Nyɩ bɛ bãw a ʋlɩ bom nɛ nyɩ na zɛlɛ a ɩ. Nyɩ na tʋ̃ɔ na nyũ a tuo koli-nyuura a na fɛr k'ɩ̃ɩ nyũ a, ɛ de a kpɩɛrʋ suob a na fɛr k'ɩ̃ɩ de a?»
41010039	Bɛ tɩ sɔw na: «Tɩ na tʋ̃ɔ na!» A Yeezu lɛ yel bɛ: «Yel-mɩŋa n'a, nyɩ na nyũ n a tuo koli-nyuura a na fɛr k'ɩ̃ɩ nyũ a, ɛ de a kpɩɛrʋ suob a na fɛr k'ɩ̃ɩ de a.
41010040	Ɛ cɛ, a ɩ̃ dʋrʋ lowr bɩɩ a ɩ̃ gʋba lowr zɩ̃ma a, mãa bɛ so a bãwfʋ ɛ; a bɛlɩ dem ƴãw a Naaŋmɩn na cɔbrɩ a ziir a ŋa a, bɛlɛ so a.»
41010041	A Nɩ-toni pie ŋmãa bɛl na tɩ wõ a a ŋa a, bɛ nyɛ̃ nɩ nɩ a Zakɩ nɩ a Zã suur.
41010042	A Yeezu tɩ bʋɔlɩ bɛ na wa yel bɛ: «Nyɩ bãwnɩ a na: a bɛlɩ dem bɛ na mɩ́ jɩrɛ mɛ̃ a nɩ-bʋʋr-yoru na-mɩnɛ a, bɛ mɩ́ dɩrɛ nɩ naalʋ a bɛ zu, ɛ a zu-bɛrɛ wule bɛ a bɛ fãw.
41010043	Ɛ cɛ a nyɩɩm zie a, a bɛ ɩ a lɛ ɩ: nɩr wa bɔbr k'ʋʋ ɩ kpɛ̃ɛ a nyɩ pʋɔ a, ʋ lɩɛbɩ a nyɩ tõ-tone.
41010044	Ɛ nɩr wa bɔbr k'ʋʋ ɩ a nyɩ nĩw-diere a, ʋ ɩ a nyɩ za gbãgbaa.
41010045	A Nɩsaal Bie bɛ wa k'ʋʋ wa zɩ̃ ɛ cɛ bɛ tone ʋ ɛ, ʋ wa na k'ʋʋ wa lɩɛb tõ-tone, ɛ de a ʋ nyɔ-vʋʋrʋ tɩr nɩ-yaga faafʋ ƴãw.»
41010046	Bɛ tɩ ta n a Zeriko tẽw. A Yeezu nɩ a ʋ po-tuurbɛ nɩ a zu-sɛbla na bɛ tɛr vuo a, na tɩ yire a tẽw pʋɔ a, Time bi-dɛb, Bartime, na tɩ ɩ zɔ̃w a, tɩ zɩ̃ n a sɔr nʋɔr zɛlɛ.
41010047	Ʋ na tɩ wõ kɛ Nazarɛtɩ tẽw Yeezu n'ʋ a, ʋ ŋmɩɛr ɩ cɛlsɩ yere nɩ: « Daviir bi-dɛb Yeezu u, zɔ ɩ̃ nɩbaalʋ!»
41010048	Nɩ-yaga tɩ tanɛ ʋ na k'ʋʋ pàw a ʋ nʋɔr. Ɛ cɛ ʋ nɩ̃ɛ na lɛb tɩ bãw cɩɩrɛ kpɛ̃w za yere nɩ: « Daviir bi-dɛb ɩ, zɔ ɩ̃ nɩbaalʋ!»
41010049	A Yeezu tɩ tɛw na ar ɛ yel: «Nyɩ bʋɔl ʋ.» Bɛ tɩ bʋɔl ɩ a zɔ̃w ɛ yel ʋ: «Nyɔw fʋ mɩŋa, ìr, ʋ bʋɔlɛ fʋ na!»
41010050	Ʋ tɩ lɔb ɩ a ʋ kpar-kpɛ̃ɛ bɛr, ɛ vaa ìr cen a Yeezu zie.
41010051	A Yeezu tɩ sowri ʋ na: «Bʋ̃ʋ n'ʋ fʋ bɔbr k'ɩ̃ɩ ɩ kʋ̀ b?» A zɔ̃w tɩ sɔw na: «Arabuni i, ɩ̃ lɛ nyɛrɛ!»
41010052	A Yeezu yel ʋ: «Cere, a fʋ Naaŋmɩn-saw-deb faa fʋ na!» Ɛ daadaa lɛ, ʋ tɩ lɛb a nyɛrɛ, ɛ tuur a Yeezu a sɔr zu.
41011001	Bɛ na tɩ tarɛ a Zeruzalɛm, pɩɛlɩ a Bɛtɩfaze nɩ a Betani ten a, a Olivʋ-tɩɩr tãw ƴãw a, a Yeezu tɩ tõ n a ʋ po-tuurbɛ ayi
41011002	ɛ yel bɛ: «Nyɩ cen a tẽw ŋa na be a nyɩ nidaa a pʋɔ. Nyɩmɛ wa tɩ kpɩɛr a tẽw pʋɔ a, nyɩ na nyɛ̃ nɩ bõw bile na 'lẽ a. Nɩr za bɛ zɔm ʋ sɛr ɛ, nyɩ cɛr ʋ wa n.
41011003	Ɛ nɩr wa sowre nyɩ: ‹Bʋnʋ ƴãw n'a nyɩ ɩrɛ a a ŋa?› Nyɩɩm yel ʋ: ‹A Sore tɛr ɩ a bõw bile yel-ɩra, ɛ ʋ na lɛb a bɛr ʋ ʋ wa a ka daadaa lɛ.› »
41011004	A po-tuurbɛ tɩ cen na tɩ nyɛ̃ bõw bile ʋ 'lẽ dɩ̃dɔr nʋɔr a yẽw, sɔr pʋɔ, bɛ cɛr.
41011005	Nɩbɛ bɛ mɩnɛ na tɩ be a be a, tɩ sowri bɛ na: «Bʋnʋ ƴãw n'a nyɩ cɛrɛ a bõw bile ŋa?»
41011006	Bɛ tɩ sɔw na mɛ̃ a lɛ a Yeezu na yel kʋ̀ bɛ a, ɛ̀ bɛ bɛr bɛ bɛ cere nɩ.
41011007	Bɛ tɩ wa n nɩ a bõw bile wa kʋ̀ a Yeezu, ɛ de a bɛ bʋ̃-suuri yɛ́r dɔwlɩ a ʋ zu, ɛ a Yeezu do zɔm.
41011008	Nɩ-yaga tɩ yɛ́r ɩ a bɛ bʋ̃-suuri a sɔr zu, ɛ bɛ mɩnɛ yɛ́r tɩ-vaar bɛ na tɩ cɛ a poru pʋɔ a.
41011009	A bɛlɩ dem na tɩ de a Yeezu niwn a, nɩ a bɛlɩ dem na tɩ be a pùorí a, tɩ caarɛ na yere nɩ: «Ozaana! A Naaŋmɩn, ʋ maalɩ a sob nɛ na waar a Sore yúor ƴãw a!
41011010	Nyɩ zɛw a naalʋ na waar a, a tɩ sãà Daviir naalʋ! Ozaana a saa zu za!»
41011011	A Yeezu tɩ kpɛ n a Zeruzalɛm Ŋmɩn-yi-kpɛ̃ɛ pʋɔ. Ʋ na tɩ jɩr bom za kaa baar a, ʋ tɩ yi na cen a Betani, ʋlɛ nɩ a ʋ Nɩ-toni pie nɩ ayi, a zie na tɩ sɔbr a ƴãw.
41011012	A bio daarɩ, bɛ na tɩ yire a Betani tẽw pʋɔ a, kɔ̃ tɩ nyɔw nɩ a Yeezu.
41011013	Ʋ tɩ cãa na zãá, ɛ nyɛ̃ kãkãw na tɛr vaar a. Ʋ tɩ cen na tɩ jɩr kaa k'ʋʋ taa ɩrɛ wa wɔ̃. Ʋ na tɩ taw pɩɛlɩ a, ʋ nyɛ̃ nɩ vaar tɛwr, a kãkãmɛ daar bɛ tɩ n'a ɩ.
41011014	A Yeezu tɩ yel ɩ a kãkã-tɩɛ: «Nɩr bɛ be na lɛb dɩ a fʋ wɔ̃mɛ ɩ!» A ʋ po-tuurbɛ tɩ wõ a na.
41011015	Bɛ tɩ ta n a Zeruzalɛm. A Yeezu tɩ kpɛ n a Ŋmɩn-yi-kpɛ̃ɛ pʋɔ diw a bɛlɩ dem na daar, nɩ a bɛlɩ dem na kʋɔrɛ bome a be a; ʋ tɩ da n a libi-tɛwrbɛ tabalɛ nɩ a na-ŋmã-kʋɔrbɛ da-kɔwrɩ lɔb,
41011016	ɛ́ bɛ tɩ sawr kɛ́ nɩr za tuo bom tu tɔl ɩ a Ŋmɩn-yi-kpɛ̃ɛ pʋɔ ɩ.
41011017	Ʋ tɩ kanɛ nɩ bɛ na yere: «A Sɛb-sõw pʋɔ a, a Naaŋmɩn yel: ‹A ɩ̃ yir na ɩ n puoru yir a nɩ-bʋʋrɛ za ƴãw› ɛ cɛ nyɩɩm, nyɩ de ʋ na ʋ lɩɛbɩ nyãnyuwr sɔwlʋ zie.»
41011018	A bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ tɩ wõ n a ŋa, ɛ bɔbr a lɛ bɛ na na ɩ kʋ́ ʋ a. Ɛ cɛ bɛ tɩ zɔrɛ ʋ na, a ʋ kanʋ na mɩ́ tɩ dam a zu-sɛbla a ƴãw.
41011019	A zaanʋɔra na wa ta a, a Yeezu nɩ a ʋ po-tuurbɛ tɩ yi na zaa a tẽw pʋɔ.
41011020	Bɛ na tɩ tɔlɛ a biɓaara a, bɛ nyɛ̃ nɩ a kãkãw ʋ ko tɩ tɔ a nyɩgɛ.
41011021	A Pɩɛr na tɩ lɛb tɩɛrɩ bãwnɩ a a, yel ɩ a Yeezu: «Arabi i, nyɛ̃, a kãkãw ʋl fʋ na ŋmɛ ƴãw a, ʋ kò n ʋ za.»
41011022	A Yeezu tɩ sɔw bɛ na yel: «Nyɩ saw de Naaŋmɩn.
41011023	Yel-mɩŋa sɩza n'a ɩ̃ yere kʋ̀rɛ nyɩ, nɩr wa yel a tãw ŋa: ‹Ìr a ka cen tɩ lo kʋ̃ɔ-kpɛ̃ɛ pʋɔ›, ɛ bɛ bʋnɛ a ʋ tɩɛrʋ pʋɔ, ɛ saw de nɩ ʋ pʋɔ za k'aa na tu n a lɛ a, ʋ na nyɛ̃ na a tu a lɛ a ʋ zie.
41011024	Alɛ so ɩ̃ yere kʋ̀rɛ nyɩ: bom nɛ za nyɩ na mɩ́ zɛlɛ a puoru pʋɔ a, nyɩ saw kɛ nyɩ páw ʋ na, ɛ nyɩ na páw ʋ na.
41011025	Ɛ nyɩmɛ wa ar a puoru ƴãw, ɛ wa tɛr ɩ nɩr bom a, nyɩ dɩ suur kʋ̀ ʋ, kɛ́ a nyɩ Sãà na be a tẽ-vla pʋɔ a, mɩ̀ tʋ̃ɔ dɩ a nyɩ yel-bebe suur kʋ̀ nyɩ. [
41011026	Ɛ cɛ nyɩmɛ bɛ wa dɩrɛ suur kʋ̀rɛ a nyɩ taabɛ a, a nyɩ Sãà na be a tẽ-vla pʋɔ a, mɩ̀ kʋ̃ dɩ a nyɩ sãwna suur kʋ̀ nyɩ ɛ.»]
41011027	Bɛ tɩ lɛb a wa a Zeruzalɛm. A Yeezu na tɩ cɔlɛ a Ŋmɩn-yi-kpɛ̃ɛ pʋɔ a, a bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ nɩ a nɩ-kore tɩ wa na wa páw ʋ.
41011028	Bɛ tɩ sowr ʋ na: «Nyɩnɛ n'a fʋ páw sɔr tone nɩ a a ŋa? Bɩɩ ãa n'ʋ kʋ̀ fʋ sɔr, kɛ́ fʋ ɩrɛ a a ŋa fʋ na ɩrɛ a?»
41011029	A Yeezu tɩ sɔw bɛ na: «Ɩ̃ na sowri nyɩ nɩ sowr-been yõ, nyɩmɛ wa sɔw kʋ̀ m a, ɩ̃ mɩ̀ na yel a kʋ̀ nyɩ a ʋlɩ sob na kʋ̀ m a sɔr ɩ̃ ɩrɛ a a ŋa a.
41011030	A suob a Zã na tɩ tɩrɛ a, nyɩnɛ n'a ʋ yi? Naaŋmɩn zie n'a bɩɩ nɩsaalbɛ zie n'a? Nyɩ sɔw kʋ̀ m!»
41011031	Bɛ tɩ tɩɛrɛ na ƴɛrɛ nɩ a ŋa a bɛ cara pʋɔ: «Tɩmɛ wa yel: ‹Naaŋmɩn zie n'a ʋ yi›, ʋ na sowri tɩ na: ‹Bʋ̃ʋ n'ʋ so nyɩ bɛ saw de ʋ?›
41011032	Ɛ cɛ tɩ na saw na yel: ‹Nɩsaalbɛ zie n'a ʋ yi i?› » Bɛ tɩ zɔrɛ nɩ a zu-sɛbla dɛ̃bɩ̃ɛ. A nɩbɛ za zie a, a Zã tɩ sɩrɩ na ɩ Naaŋmɩn-ƴɛr-manɛ.
41011033	Alɛ so bɛ sɔw a Yeezu: «Tɩ bɛ bãw ɛ!» A Yeezu mɩ̀ yel bɛ: «Ɩ̃ mɩ̀ kʋ̃ yel kʋ̀ nyɩ a ʋlɩ sob nɛ na kʋ̀ m sɔr ɩ̃ ɩrɛ a a ŋa ɩ.»
41012001	Al pùorí, a Yeezu tɩ tĩ na lɔbr zʋkpaɩ kʋ̀rɛ bɛ. Ʋ tɩ yel a: «Nɩr kãw tɩ kɔ n divɛ̃-tɩɩr púo. Ʋ tɩ mɛ n dacin viiri koli ʋ, ɛ tuw bɔw a wɔ̃mɛ nɛbrʋ ƴãw, ɛ maalɩ a bʋ̃-gùre zaba. Al pùorí, ʋ de ʋ na kʋ̀ nɩbɛ kɛ́ bɛ kaarɛ, ɛ yɔ.
41012002	A wɔ̃mɛ deb daar na wa ta a, ʋ tõ n tõ-tõ-bie k'ʋʋ cen a po-kaarbɛ tɩ pɔr a wɔ̃mɛ ír a ʋ dem tɩr.
41012003	A po-kaarbɛ tɩ nyɔw ʋ na pɔb pɔb, ɛ bɛr ʋ ʋ lɛb kul nũ-zawlɛ.
41012004	A púo sob tɩ lɛb a tõ a kãw a bɛ zie, bɛ nyɔw ʋ pɔb a zũú, ɛ tʋ tʋ bɛr.
41012005	Ʋ tɩ lɛb a tõ a kãw. A ʋl a, bɛ nyɔw ʋ na kʋ́. Al pùorí, ʋ lɛb a tõ tõ-tõ-biir yaga, bɛ nyɔw a bɛ mɩnɛ pɔb pɔb, ɛ kʋ́ bɛ mɩnɛ.
41012006	A ʋ bi-nɔna yõ n'ʋ pãa tɩ cɛ ʋ. Ʋ pãa báa tõ ʋ a bɛ zie ɛ tɩɛrɛ yere nɩ: ‹Bɛ na ƴãwnɛ nɩ a ɩ̃ bie.›
41012007	Ɛ cɛ a po-kaarbɛ bɛ ŋa tɩ yel a kʋ̀ taa: ‹A gbã-dɩrɛ n'ɩ a ŋa! Nyɩ wa tɩ kʋ́ ʋ, ɛ tɩ na so nɩ a púo.›
41012008	Bɛ tɩ nyɔw nɩ a bie a divɛ̃-tɩɩr púo pʋɔ kʋ́ lɔb bɛr yẽw.»
41012009	A Yeezu tɩ sowri bɛ na: «Bʋ̃ʋ n'ʋ a púo sob na ɩ? Ʋ na wa na wa kʋ́ a po-kaarbɛ ɛ de a púo kʋ̀ nɩ-yoru.
41012010	Nyɩ bɛ kanɩ a Sɛb-sõw ƴɛr-bie a ŋa bɩɩ? ‹A kʋsɩɛr ʋl a yir-mɩɛrbɛ na ír lɔb bɛr a, ʋ lɩɛb ɩ a yir pɛr kʋsɩɛr.
41012011	A Sore n'ʋ tõ a a ŋa: nɔ-ɓãa-yel ʋ a tɩ zie.› »
41012012	A Zifʋ mɩnɛ Nɩ-kore tɩ bɔbr ɩ a Yeezu nyɔwfʋ, ɛ cɛ bɛ tɩ zɔrɛ nɩ a zu-sɛbla dɛ̃bɩ̃ɛ. Bɛ tɩ bãw na kɛ bɛlɛ nɛ bɛ ʋ lɔb a zʋkpar ŋa jɩɛr ɩ. Bɛ tɩ bɛr ʋ na ɛ tɔlɛ cere.
41012013	Bɛ tɩ tõ n Farizɩ̃ɛ bɛ mɩnɛ nɩ a Erɔdɩ nɩbɛ bɛ mɩnɛ a Yeezu zie, kɛ́ bɛ tɩ ŋmãa pùor sowri nyɔw ʋ a ʋ ƴɛrʋ pʋɔ.
41012014	Bɛ tɩ cen na tɩ yel ʋ: «Wul-wul-kara a, tɩ bãw na kɛ fʋ yere nɩ yel-mɩŋa, ɛ bɛ zɔrɛ nɩr za ɩ: fʋ bɛ owre ɩ, ɛ wule a Naaŋmɩn sɔr nɩ yel-mɩŋa. Sɔr be n be kɛ bɛ mɩ́ ya a zuru-yar kʋ̀ a Sezaar bɩɩ? A ɩ n fɛrʋ kɛ tɩ mɩ́ ya bɩɩ tɩ ta mɩ́ ya?»
41012015	Ɛ cɛ a Yeezu na tɩ bãwnɩ a kɛ bɛ sɔwlɛ nɩ a bɛ pʋ-tɩɛrʋ a, ʋ yel bɛ na: «Bʋ̃ʋ n'ʋ so nyɩ yel kɛ nyɩ ŋmãa mɛ̃ pùor? Nyɩ wa n libir ɩ̃ jɩr nyɛ̃!»
41012016	Bɛ tɩ de nɩ kãw wa n, a Yeezu wa sowri bɛ: «Ãa niwn nɩ ãa yúor ɩ a a ŋa na wi a libir zu a?» Bɛ sɔw: «Sezaar dem a!»
41012017	Lɛ n'a a Yeezu tɩ yel bɛ: «Nyɩ kʋ̀ a Sezaar a ʋ bome, ɛ kʋ̀ a Naaŋmɩn a ʋ dem.» A ʋ sɔwfʋ ŋa tɩ ɓãa bɛ nɩ nʋɔr.
41012018	Sadiseyɛ̃ bɛ mɩnɛ kãw, a bɛl na mɩ́ yel kɛ kũu-pʋɔ-lɛ-yib bɛ be a, tɩ wa na wa páw a Yeezu sowr ʋ a ŋa:
41012019	«Wul-wul-kara a, Mõyiir sɛb ɩ a nɔ-ƴãwna ŋa kʋ̀ tɩ: ‹Nɩr wa tɛr yɛb ʋ bɛ dɔw bie, ɛ kpi ɛ bɛr a pɔw a, a ʋ yɛb, ʋ kul a pɔw-kʋɔr dɔw bibiir kʋ̀ a ʋ yɛb na kpi a.›
41012020	Yɛbr ayopõi kãw tɩ be n be. A dãw-niwn sob kul a pɔw, bɛ dɔw bie ɩ, ɛ kpi.
41012021	A ayi sob de a ʋ pɔw, ɛ́ mɩ̀ lɛ kpi ɛ bɛ dɔw bie ɩ. A mɩ̀ ɩ a lɛ a ata sob zie.
41012022	Bɛ za ayopõi bɛ tʋ̃ɔ dɔw bie ɩ. Bɛ na wa kpi baar a, a pɔw mɩ̀ tɩ kpi na.
41012023	A kũu-pʋɔ-lɛ-yib daar bɛlɛ wa lɛb yi a, ãa na so a pɔw ŋa, bɛ za na faa kul ʋ a?»
41012024	A Yeezu sɔw bɛ: «Nyɩ na bɛ bãw a Sɛb-son nɩ a Naaŋmɩn fãw a, al ƴãw bɛ n'a nyɩ be tulu pʋɔ ɩ?
41012025	Bʋ̃ʋ n'ʋ vɛ̃, a kũu-pʋɔ-lɛ-yib daar, a dɛbr bɛ kule pɔwbɛ ɩ, ɛ a pɔwbɛ bɛ kule sɩrbɛ ɩ, bɛ na ɩ na mɛ̃ malkɩ mɩnɛ na be a tẽ-vla pʋɔ a.
41012026	Ɛ a kũuni na lɛb yire a ƴãw a, nyɩ bɛ dãw kanɩ a Mõyiir sɛbɛ pʋɔ a tuw na nyɔw vũu dɩrɛ a yele ɩ? Bɛ sɛb ɩ a be kɛ a Naaŋmɩn yel ɩ a Mõyiir: ‹Ɩ̃ ɩ n a Abraham Naaŋmɩn, Ɩzaakɩ Naaŋmɩn nɩ a Zakɔb Naaŋmɩn.›
41012027	Ʋ bɛ ɩ kũuni Naaŋmɩn ɛ, ʋ ɩ n nɩ-vʋʋrɩ Naaŋmɩn. Nyɩ be n tulu kpɛ̃ɛ pʋɔ.»
41012028	Naaŋmɩn-wulu sɛ-sɛbrɛ kãw na tɩ wõ a bɛ nɔkpɛn a, ɛ nyɛ̃ kɛ a Yeezu sɔw nɩ vla kʋ̀ a Sadiseyɛ̃ mɩnɛ a, tɩ taw na pɩɛlɩ ɛ sowri: «A Naaŋmɩn nɛ-ƴãwnɩ za pʋɔ a, nɔ-buor ɩ a dãw-niwn sob?»
41012029	A Yeezu sɔw ʋ: «Nyɛ̃ a dãw-niwn sob: ‹Bɛrɛ wone Ɩsɩrayɛl ɩ, a Sore tɩ Naaŋmɩn n'ɩ a Sore been yõ.
41012030	Fʋ na nɔnɛ nɩ a Sore fʋ Naaŋmɩn nɩ a fʋ socir za, nɩ a fʋ sɩ́ɛ za, nɩ a fʋ tɩɛrʋ za, nɩ a fʋ fãw za.›
41012031	Ɛ nyɛ̃ a ayi sob: ‹Fʋ na nɔnɛ nɩ a fʋ tɔ sob mɛ̃ a fʋ mɩŋa a.› Naaŋmɩn nɔ-ƴãwna kãw za bɛ lɛb be be ɩ kpɛ̃ɛ zuo a a ŋa ayi ɛ.»
41012032	A Naaŋmɩn-wulu sɛ-sɛbrɛ yel ʋ: «Wul-wul-kara a, a vɩɛl ɩ yaga, yel-mɩŋa n'a fʋ yel: a Sore Naaŋmɩn ɩ n been yõ, kãw za bɛ lɛb ka be ƴãw pʋɔ a ʋ ƴãw ɛ.
41012033	Ɛ fʋ na na nɔnɛ ʋ nɩ a fʋ socir za, nɩ a fʋ yã za, nɩ a fʋ fãw za, ɛ nɔnɛ a fʋ tɔ sob mɛ̃ a fʋ mɩŋa a, a vɩɛl a zuo a nɛn-nyɩw-bawr nɩ a bawr bʋʋrɛ za.»
41012034	A Yeezu na tɩ nyɛ̃ ʋ sɔw nɩ yã a, ʋ yel ʋ na: «Fʋ bɛ zãá nɩ a Naaŋmɩn-Naalʋ ɛ!» Ɛ nɩr za bɛ lɛ tɩ cãa sawr sowre ʋ bom ɛ.
41012035	A Yeezu na tɩ kanɛ nɩ a nɩbɛ a Ŋmɩn-yi-kpɛ̃ɛ pʋɔ a, ʋ wa tɩ sowr ɩ a sowru ŋa: «Ŋmɩŋmɩn za n'a a Naaŋmɩn-Wulu-sɛ-sɛbrbɛ yel kɛ a Naaŋmɩn Nɩ-kabra ɩ n Daviir bi-dɛb?
41012036	A Vʋʋrʋ Sõw tɩ waal a kʋ̀ a Daviir tɔr za ʋ yel: ‹A Sore Naaŋmɩn yel ɩ a ɩ̃ Sore: zɩ̃ a ɩ̃ dʋrʋ lowr, ɛ́ gu ɩ̃ wa tɩ nɛb a fʋ dɔ̃ dem bin a fʋ pile.›
41012037	A Daviir tɔr za bʋɔlɛ ʋ nɩ Sore, ɛ ŋmɩŋmɩn za n'a ʋ na tʋ̃ɔ ɩ a ʋ bi-dɛb?» Naaŋmɩn-Wulu-sɛ-sɛbrbɛ ƴãw Zu-sɛbla na bɛ tɛr vuo a, tɩ bɛrɛ na wone a Yeezu ƴɛrʋ nɩ nʋ̃ɔ̀.
41012038	Ʋ tɩ kanɛ nɩ bɛ na yere: «Nyɩ gùre nyɩ tʋɔra a Naaŋmɩn-Wulu-sɛ-sɛbrbɛ ƴãw, bɛ mɩ́ su n kpar-wowr cɔlɛ nɩ, ɛ mɩ́ nɔnɛ kɛ a nɩbɛ puore bɛ a nɩ-yaga tuor-taa ziir;
41012039	bɛ mɩ́ bɔbr ɩ a nidaa da-kɔwr a puoru-dìrú nɩ a cuwr zie;
41012040	bɛ mɩ́ dɩrɛ nɩ a pɔw-kɔbɛ lɔbr, ɛ mɩ́ bɛlɩ puore puor-wowr. Bɛ na nyɛ̃ nɩ dɔwrʋ na ta dɔwrʋ a!»
41012041	A Yeezu tɩ zɩ̃ na tori a Ŋmɩn-yi-kpɛ̃ɛ libie daga, ɛ jɩrɛ a lɛ a nɩbɛ na ƴãwnɛ a libie a daga pʋɔ a. Na-mɩnɛ yaga tɩ nyarɛ nɩ a libie ƴãwn.
41012042	Pɔw-kʋɔr nãw sob kãw mɩ̀ tɩ wa na wa ƴãw wɛr-bi-ɓɛlɛ ayi.
41012043	A Yeezu tɩ bʋɔl ɩ a ʋ po-tuurbɛ tɩ yel bɛ: «Yel-mɩŋa sɩza, ɩ̃ yere na kʋ̀rɛ nyɩ, a pɔw-kʋɔr nãw sob ŋa ƴãw na zuo a nɩbɛ za na ƴãw a libie a daga pʋɔ a.
41012044	A bɛl za a, a bɛ libi-dɔwlɛ n'a bɛ ƴãw, ɛ cɛ a ʋl a, a ʋ nãw pʋɔ a, a ʋ tɛra za n'a ʋ de tɩr, a al za ʋ na tɩ tɛr a ʋ dɩb ƴãw a.»
41013001	A Yeezu na tɩ yi a Ŋmɩn-yi-kpɛ̃ɛ pʋɔ cere a, a ʋ po-tuure kãw tɩ yel ʋ na: «Wul-wul-kara a, jɩr nyɛ̃! Nyɛ̃ kʋsɛbɛ na vɩɛl a! Nyɛ̃ yir na ŋmãa nɩ dɛpaalʋ a!»
41013002	A Yeezu tɩ yel ʋ na: «Fʋ nyɛ̃ nɩ a yir ŋa na ŋmãa nɩ dɛpaalʋ a? Kʋsɛ-been kʋ̃ʋ wa cãa dɔwlɩ kʋsɩɛr zu ɛ, bɛ na ŋmɛ n ʋ za lɔb.»
41013003	A Yeezu na tɩ zɩ̃ a Olivʋ-tɩɩr tãw zu tori a Ŋmɩn-yi-kpɛ̃ɛ a, Pɩɛr nɩ Zakɩ nɩ Zã nɩ Ãdere tɩ sowr ʋ nɩ a bɛ tɛwr zie:
41013004	«Yel kʋ̀ tɩ, debor a a yele a ŋa na ta? Ɛ bãwfʋ buor ʋ na wul kɛ a yele a ŋa ta na?»
41013005	A Yeezu tɩ yere na kʋ̀rɛ bɛ: «Nyɩ gu nyɩ tʋɔra vla, nɩr za taa wa bɛlɛ nyɩ nyɔwr ɛ.
41013006	Nɩ-yaga na de nɩ a ɩ̃ yúor wa yere nɩ: ‹Mãa n'ɩ a Naaŋmɩn Nɩ-kabra.› Ɛ bɛ na bɛlɩ nɩ nɩ-yaga nyɔw.
41013007	Nyɩmɛ wa wone zɛbr na zɛbr pɩɛlɩ a gɔmɛ̃ a, ɛ mɩ̀ wone bɛ ƴɛrɛ zi-zãana zɛbr ƴɛrʋ a, nyɩ ta zɔrɛ dɛ̃bɩ̃ɛ ɩ, a fɛr a kɛ a a ŋa za ta, ɛ cɛ a cãa kʋ̃ ɩ a tẽw baarʋ n'a ɩ.
41013008	Tẽw ŋa na mɩ́ ìr a lo tẽw ŋa zu, nãà ŋa nɩbɛ nɩ nãà ŋa nɩbɛ na mɩ́ ìr a taw tuori taa. A ziir a mɩnɛ a, a tẽsɔw kɔbr na dam a, ɛ kɔ̃ lo. A na ɩ na mɛ̃ pɔw pʋɔ na tĩ 'wɔbr ʋ a.
41013009	A nyɩɩm a, nyɩ gu nyɩ tʋɔra vla. Bɛ na nyɔw nyɩ na cen nɩ a ƴɛrʋ-dɩb-lãw nɩbɛ niŋé nɩ a bɛ puoru-dìrú, bɛ na ŋmɛ nyɩ nɩ faafaa, bɛ na tɛr nyɩ na cen nɩ na-kpɛ̃ɛ lɩɛrbɛ nɩ na-mɩnɛ niŋé, a ɩ a mãa ƴãw, kɛ́ nyɩ tɩ dɩ a ɩ̃ dãsɩɛ a bɛ zie.
41013010	Ɛ cɛ a fɛr a kɛ a Yel-nʋ̃ɔ̀ ƴɛrʋ ta a ten za baarɩ.
41013011	Bɛlɛ wa nyɔw nyɩ cere nɩ a ƴɛrʋ zie a, nyɩ ta dɩ tuo bɔbr a lɛ nyɩ na na yel a ɩ; nyɩ yel a ƴɛr-bie al nãa wa be a nyɩ nʋɔrɩ́ a lɛn daar a, nyɩmɛ bɛ nɛ bɛ na ƴɛrɛ ɩ, Vʋʋrʋ Sõw n'ʋ.
41013012	Yɛb na mɩ́ nyɔw nɩ a ʋ yɛb tɩr bɛ kʋ́, ɛ sãà nyɔw a ʋ bie tɩr, a bibiir na zɛbr ɩ nɩ a bɛ sãà mɩnɛ, ɛ ƴãw bɛ ŋmãa kũu dɔwrʋ ƴãw bɛ.
41013013	Nɩbɛ za na hɩ̃ɛn nyɩ na, a mãa ƴãw. Ɛ cɛ ʋlɩ sob wa dɩ kanyir tɩ ta n a baarʋ daar a, ʋ na nyɛ̃ nɩ a faafʋ.
41013014	«Nyɩmɛ wa nyɛ̃ a Faalʋ-na-bɛ-maal-ɩ wob- a, ʋ be a be a na bɛ tɛr sɔr k'ʋʋ be a, (a kã-kanɛ, ʋ bãw a pɛr), a bɛl nãa wa be a Zude tẽw pʋɔ a, bɛ zɔ do a tan pʋɔ.
41013015	Ɛ ʋlɩ sob nɛ nãa wa be gàrʋ́ a, ʋ taa siwr kpɩɛr dĩ̀ó k'ʋʋ de bom ɛ.
41013016	Ʋlɩ sob nɛ wa be wɩɛ pʋɔ a, ʋ taa lɛbr pùor k'ʋʋ tɩ de a ʋ kpar-kpɛ̃ɛ ɩ.
41013017	Baw-bio dem n'ɩ a bɛlɩ pɔwbɛ nãa wa tɛr pʋɔ, bɩɩ ƴɛnɛ bibiir a alɩ bibie nɛ pʋɔ a.
41013018	Nyɩ puore a yele a ŋa taa wa tarɛ sa-kʋ̃ɔ zi-faa daar ɛ.
41013019	Bʋ̃ʋ n'ʋ vɛ̃, a bibie al na ɩ n kpɩɛrʋ bibie, kpɩɛrʋ bɛ na bɛ nyɛ̃ a ʋ tɔ, a lɛ a Naaŋmɩn na tĩ ír a tẽ-daa ɛ wa tɩ tɔ a dɩ̃a a.
41013020	A Sore bɛ tɩ ŋmãa a bibie a ŋa bɛr a, nɩr za kʋ̃ʋ nyɛ̃ a faafʋ ɛ; ɛ cɛ ʋ ŋmãa a na bɛr, a ʋ nɩ-kaa-iri ʋ na kaa ir a ƴãw.
41013021	Alɛ so, nɩr wa yel kʋ̀ nyɩ: ‹Nyɩ nyɛ̃, a Naaŋmɩn Nɩ-kabra be n ka›, bɩɩ ‹Nyɩ nyɛ̃ ʋ ka lowr a›, nyɩ taa sawr dier a ʋ ƴɛrʋ ɛ.
41013022	A lɛn daar, Naaŋmɩn nɩ-kabr-bɛlɛ-bɛlɛ nɩ Naaŋmɩn-ƴɛr-man-bɛlɛ-bɛlɛ na yi na, mɩ́ maalɩ nɔ-ɓãa-yele nɩ yel-bãw-guuri, kɛ alɛ tɩ tʋ̃ɔ a, bɛ̃ɛ tuli a Naaŋmɩn nɩ-kaa-iri.
41013023	A na ɩ lɛ a, a nyɩɩm a, nyɩ gu nyɩ tʋɔra vla, ɩ̃ yel ɩ a a ŋa za kʋ̀ nyɩ ɛ a bɛ ta sɛr ɛ.»
41013024	«Ɛ cɛ a alɩ bibie nɛ pʋɔ, a kpɩɛrʋ a ŋa pùorí, a mʋ̃tɔ̃w na lɩɛb ɩ lige, a cuw kʋ̃ cãa caalɛ ɩ,
41013025	a ŋmar-bie na yi n a salom zu pɔrɛ lore, ɛ a salom zu kpɛnʋ dam.
41013026	Lɛ n'a bɛ pãa na nyɛ̃ a Nɩsaal Bie ʋ be a zũzuwe pʋɔ waar nɩ fãw na bɛ tɛr vuo a, nɩ yúor-vɩɛlʋ-danʋ za.
41013027	Ʋ na tõ n a malkɩ mɩnɛ a tẽ-daa lõbowe za, a tẽw pɛrɩ́ tɩ tɔ a tẽw zũú, bɛ tɩ bʋɔlɩ a ʋ nɩ-kaa-iri ɓã taa.»
41013028	«Nyɩ wõ a wulu na be a kãkã-tɩɛ zʋkpar pʋɔ a. Ʋlɛ wa vore wuli ɛ lɛb tɔmnɛ vaar a, nyɩ mɩ́ bãw kɛ a nyĩi tarɛ na.
41013029	Lɛ n'a a nyɩɩm mɩ̀ a, nyɩmɛ wa nyɛ̃ a yele a ŋa a tarɛ a, nyɩɩm bãw kɛ a Nɩsaal Bie pɩɛl ɩ yɩ̃ɛ lɛ, ʋ be n a nyɩ dɩ̃dɛ̃ɛ́.
41013030	Yel-mɩŋa sɩza n'a ɩ̃ yere kʋ̀rɛ nyɩ, a dɩ̃a nɩbɛ bɛ ŋa kʋ̃ kpi baarɩ sɛr ɛ, ɛ cɛ a yele a ŋa ta.
41013031	A salom nɩ a tẽw na tɔl a, ɛ cɛ a ɩ̃ ƴɛrʋ bɛ be na tɔl ɛ.»
41013032	«Ɛ cɛ a ʋlɩ bibir nɩ a tɛm nɛ a yele a ŋa na na ta a, nɩr za bɛ bãw a ɩ, a tẽ-vla pʋɔ malkɩ mɩnɛ nɩ a Bie tɛɛ za bɛ bãw ɛ. A Sãà yõ n'ʋ bãw.
41013033	Nyɩ gu nyɩ tʋɔra ɛ bɛr gʋ̃ɔ, nyɩ na bɛ bãw a daar a ƴãw.
41013034	A na ŋmɛ na mɛ̃ nɩr na yire yɔb a: ʋ yi na ɛ de a yir kʋ̀ a ʋ tõ-tõ-biir, ɛ wul a bɛ za been been a bɛ tome, ɛ ƴãw nʋɔr kʋ̀ a dɩ̃dɔ-gùre k'ʋʋ bɛr gʋ̃ɔ.
41013035	A na ɩ lɛ a, nyɩ bɛr gʋ̃ɔ, nyɩ na bɛ bãw debor a a yir sob nãa wa a ƴãw: zaanʋɔra n'a bɩɩ, zi-põ-zɛ̃-taa n'a bɩɩ, nʋrɩ kon daar a bɩɩ, biɓaara n'a bɩɩ.
41013036	Nyɩ ta saw ʋ wa ur ta nyɛ̃ nyɩ gúre ɩ.
41013037	A a ŋa ɩ̃ na yere kʋ̀rɛ nyɩ a, ɩ̃ yere na kʋ̀rɛ a nɩbɛ za: nyɩ bɛr gʋ̃ɔ!»
41014001	A Zifʋ mɩnɛ Tɔlʋ cuw, nɩ a dipɛ̃ na bɛ ƴãw dãbɩl a cuw tɩ cɛ nɩ bibie ayi. A bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ tɩ bɔbr ɩ a lɛ bɛ na na maalɩ yã nyɔw a Yeezu kʋ́ a.
41014002	Bɛ tɩ yere na: «A ta ɩ a cuw daar ɛ, damnʋ taa wa bere a nɩbɛ pʋɔ ɩ!»
41014003	A Yeezu tɩ be n Betani Sɩmʋ̃ na ɩ kɔ̃w a yir. Ʋ na tɩ dɩrɛ a, pɔw kãw tɩ wa na. Ʋ tɩ tɛr ɩ kʋsɩɛr duwle na paalɩ náàr kãa-nyũu mɩŋa, a daarʋ na bɛ gbʋr a. Ʋ tɩ ŋmɛr ɩ a duwle, ɛ cir a kãa ƴãw a Yeezu zũú.
41014004	Bɛ mɩnɛ kãw na tɩ be a be a, tɩ nyɛ̃ nɩ suur yere nɩ kʋ̀rɛ taa: «Bʋ̃ʋ pãa so bɛ sãw a kãa a ŋa bɛr a ŋa a?
41014005	Bɛ nãa tʋ̃ɔ na kʋɔrɩ a, a ɩ bibie kɔbr ata sã-ya libie, bɛ kʋ̀ a nan dem.» Ɛ́ tɩ nyɔw a pɔw yere.
41014006	Ɛ cɛ a Yeezu tɩ yel bɛ na: «Nyɩ bɛr ʋ, bʋnʋ ƴãw n'a nyɩ balɛ ʋ? Yel-vla n'ʋ ʋ maalɩ a ɩ̃ zie.
41014007	Bʋ̃ʋ n'ʋ vɛ̃, nyɩ tɛr ɩ a nan dem kʋra lɛ, ɛ lɛn daar za nyɩ nãa mɩ́ wa bɔbr a, nyɩ na mɩ́ maalɩ bɛ na; ɛ cɛ mãa a, ɩ̃ kʋ̃ be a nyɩ zie kʋra lɛ ɩ.
41014008	A pɔw ŋa ɩ n a lɛ ʋ na tʋ̃ɔ a, ʋ de nɩ niwn zɛ a ɩ̃ ƴãgan a kãa a ũufʋ ƴãw.
41014009	Yel-mɩŋa sɩza n'a ɩ̃ yere kʋ̀rɛ nyɩ: zie nɛ za bɛ nãa wa hiere a Yel-nʋ̃ɔ̀ a tẽ-daa za zu a, bɛ mɩ̀ na mɩ́ manɩ nɩ a a ŋa a pɔw ŋa na ɩ a, cãa tɩɛrɛ nɩ a ʋ yele.»
41014010	A Nɩ-toni pie nɩ ayi ƴen sob kãw, a Zuda Ɩsɩkarɩɔtɩ, tɩ cen na tɩ páw a bawr-maal-nɩ-bɛrɛ k'ʋʋ tʋ̃ɔ nyɔw a Yeezu kʋ̀ bɛ.
41014011	Bɛ na tɩ wõ a lɛ a, nʋ̃ɔ̀ kpɛ bɛ na, ɛ̀ bɛ yel kɛ́ bɛ na kʋ̀ ʋ nɩ libie. A Zuda pãa tɩ bɔbr vo-vla ʋ na na nyɔw a Yeezu kʋ̀ bɛ a.
41014012	A dipɛ̃ na bɛ ƴãw dãbɩl a cuw bibi-dãw-niwn sob, a ʋlɩ bibir bɛ na mɩ́ kʋ́ a péli a Tɔlʋ cuw dɩb ƴãw a, a Yeezu po-tuurbɛ tɩ yel ʋ na: «Nyɩnɛ n'a fʋ bɔbr kɛ́ tɩ cen tɩ cɔbrɩ a Tɔlʋ cuw bʋ̃-dɩrɩ fʋ dɩ?»
41014013	A Yeezu tɩ tõ n a ʋ po-tuurbɛ ayi ɛ yel bɛ: «Nyɩ cen a tẽw pʋɔ, nyɩ na tɩ tuor ɩ nɩr na tuo kʋ̃ɔ nɩ yúor a, nyɩ tuur ʋ,
41014014	ɛ be za ʋ nãa wa kpɩɛr a, nyɩ yel a yir sob: ‹A Wul-wul-kara sowre na: nyɩnɛ n'a a ɩ̃ dĩo be, mãa nɩ a ɩ̃ po-tuurbɛ na na zɩ̃ dɩ a Tɔlʋ cuw a?›
41014015	Ʋ na wul nyɩ nɩ a gàrʋ́, bɔwpɩɛ na yɛlmɛ̃ a, bom za be n be, be n'a nyɩ na cɔbrɩ a dɩb bɛr tɩ.»
41014016	A po-tuurbɛ tɩ cen nɩ a tẽw pʋɔ tɩ nyɛ̃ a za tu mɛ̃ a lɛ a Yeezu na tɩ yel a, bɛ cɔbrɩ a Tɔlʋ cuw.
41014017	A zaanʋɔra na wa ta a, ʋlɛ nɩ a Pie-nɩ-ayi tɩ ta n a be.
41014018	Bɛ na tɩ zɩ̃ dɩrɛ a, a Yeezu tɩ yel a: «Yel-mɩŋa sɩza, ɩ̃ yere na kʋ̀rɛ nyɩ, a nyɩ kãw na lãw dɩrɛ nɩ mɛ̃ a, na mɩl mɛ̃ na nyɔw tɩr.»
41014019	Nʋ̃ɔ̀ bɛ tɩ kpɩɛr a ʋ po-tuurbɛ ɩ, lɛ n'a bɛ tɩ sowre ʋ lɩɛrɛ taa: «Mãa ya n'ʋ bɩɩ?»
41014020	Ʋ sɔw yel bɛ: «A Pie-nɩ-ayi ƴẽn sob kãw n'ʋ, mãa nɩ a ʋl na lãw tone a nũu a laa pʋɔ a.
41014021	A Nɩsaal Bie kule na mɛ̃ a lɛ bɛ na sɛb a ʋ ƴãw a, ɛ cɛ baw-bio sob n'ɩ a sob nɛ na nyɔwr a Nɩsaal Bie tɩrɛ a, a nɩr ŋa nɩ̃ɛ bɛ tɩ dɔw a, alɛ tɩ sa.»
41014022	Bɛ na tɩ dɩrɛ a, a Yeezu tɩ de nɩ dipɛ̃, maalɩ, ɛ́ ŋma põ bɛ ɛ yel: «Nyɩ de, a ŋa ɩ n a ɩ̃ ƴãgan.»
41014023	Al pùorí, ʋ de nɩ koli-nyuura, pùori a Naaŋmɩn barka, ɛ kʋ̀ bɛ, bɛ nyũ bɛ za.
41014024	Ɛ ʋ yel bɛ: «A a ŋa ɩ n a ɩ̃ zɩ̃ɩ, a Wõ-taa zɩ̃ɩ na cir a nɩ-yaga ƴãw a.
41014025	Yel-mɩŋa sɩza, ɩ̃ yere na kʋ̀rɛ nyɩ, ɩ̃ kʋ̃ lɛb nyũ a divɛ̃ towtow ɛ, ɛ gùre a ʋlɩ bibir nɛ ɩ̃ na na lɛb nyũ a, a ɩ dã-paala a Naaŋmɩn-Naalʋ pʋɔ a.»
41014026	Bɛ na wa yieli a Sɛb-sõw yielu baarɩ a, bɛ yi na cere a Olivʋ-tɩɩr tãw zu.
41014027	A Yeezu tɩ yel ɩ a ʋ po-tuurbɛ: «Nyɩ za na zawrɩ mɛ̃ na bɛr. Bɛ sɛb a: ‹Ɩ̃ na ŋmɛ n a pi-cɩ̃ɩnɛ kʋ́, ɛ a píir zɔ yaarɩ.›
41014028	Ɛ cɛ mãa wa lɛ yi a kũu pʋɔ a, ɩ̃ na de nyɩ nɩ niwn a Galile.»
41014029	A Pɩɛr tɩ yel ʋ na: «Bɛ za saa na zawrɩ fʋ bɛr a, mãa kʋ̃ zawrɩ fʋ bɛr ɛ.»
41014030	A Yeezu sɔw yel ʋ: «Yel-mɩŋa sɩza, ɩ̃ yere na kʋrɛ fʋ, a fʋ̃ʋ tɔr za a, a dɩ̃a tɩ̃ɩsɔw, nʋra kʋ̃ kõ gb'a ayi sɛr ɛ, ɛ fʋ ciiri gb'a ata ɛ fʋ bɛ bãw mɛ̃ ɩ.»
41014031	Ɛ cɛ a Pɩɛr tɩ lɛb a bãw yel kpɛ̃w za: «Alɛ saa na fɛr k'ɩ̃ɩ lãw nɩ fʋ kpi a, ɩ̃ kʋ̃ saw yel k'ɩ̃ɩ bɛ bãw fʋ ɛ.» Ɛ a po-tuurbɛ za mɩ̀ tɩ yere a lɛ.
41014032	Bɛ tɩ ta n zie kãw bɛ na bʋɔlɛ Zesemani a. A Yeezu tɩ yel ɩ a ʋ po-tuurbɛ: «Nyɩ zɩ̃ a ka, ɩ̃ cen tɩ pùori.»
41014033	Ʋ tɩ tɛr ɩ Pɩɛr, Zakɩ nɩ Zã cen nɩ. Dɛ̃bɩ̃ɛ nɩ pʋl-vʋ̃ɔ tɩ tĩ na nyɔw ʋ.
41014034	Ʋ tɩ yel bɛ na: «Pʋ-sãwna tɛr mɛ̃ na faar na kʋ́. Nyɩ be a ka ɛ bɛr gʋ̃ɔ.»
41014035	Ʋ tɩ taw na tɔl blã, ɛ́ lo tẽw puore kɛ alɛ wa tʋ̃ɔ a, a tuo a ŋa tɔl zãá nɩ ʋ.
41014036	Ʋ tɩ yere na: «Aba, ɩ̃ Sãà a, fʋ tʋ̃ɔ nɩ bom za. Ɩ a tuo koli-nyuura ŋa taw zãá nɩ mɛ̃. Ɛ cɛ a ta ɩ lɛ a mãa na bɔbr a ɩ, a ɩ lɛ fʋ̃ʋ na bɔbr a.»
41014037	Ʋ tɩ lɛb a wa wa nyɛ̃ bɛ gúre; ʋ tɩ yel ɩ a Pɩɛr: «Sɩmʋ̃ ʋ, fʋ gúre na a? A tɛm been yõ ƴãw fʋ bɛ tʋ̃ɔ bɛr a gʋ̃ɔ ɩ?
41014038	Nyɩ bɛr gʋ̃ɔ ɛ puore, taa wa lore a bɛlʋ pʋɔ ɩ, a nɩsaal mɩ́ bɔbr ɩ a vla ɛ bɛ tɛr a fãw ɛ.»
41014039	Ʋ tɩ lɛb a taw yi tɩ puore nɩ a ƴɛr-bie al tɛɛ za.
41014040	Al pùorí, ʋ tɩ lɛb a wa wa nyɛ̃ bɛ gúre, a gʋ̃ɔ bɛ tɩ bɛrɛ bɛ ɩ, ɛ́ bɛ bɛ tɩ bãw lɛ bɛ na na yel kʋ̀ ʋ a ɩ.
41014041	Ʋ tɩ lɛb a wa a gb'a ata sob ƴãw wa yel bɛ: «Nyɩ cãa gúre ɛ pɩɛnɛ. A baar a, a tɛm ta na: bɛ na nyɔw nɩ a Nɩsaal Bie ƴãw a yel-bebe dem nuru pʋɔ.
41014042	Nyɩ ìr, nyɩ ɩ tɩ cen, a ʋlɩ sob nɛ na nyɔwr mɛ̃ tɩrɛ a n'ɩ ŋan.»
41014043	A Yeezu na tɩ cãa ƴɛrɛ a, a Zuda na ɩ a ʋ Nɩ-toni pie nɩ ayi ƴẽn sob a, tɩ ta na, ʋlɛ nɩ nɩ-yaga na tɛr zɛbr sɔ-bɛrɛ nɩ dabɔlɛ a. A bawr-maal-nɩ-bɛrɛ nɩ a Naaŋmɩn-wulu sɛ-sɛbrbɛ nɩ a Zifʋ mɩnɛ nɩ-kore nɛ bɛ tɩ tõ bɛ.
41014044	A ʋ mɩlɛ Zuda tɩ kʋ̀ bɛ nɩ bãwfʋ ŋa: «A nɩr ʋl ɩ̃ nãa nyɔw weri a, ʋlɛ n'ʋ, nyɩ nyɔw ʋ maal tɛr vla cen nɩ.»
41014045	A Zuda na wa tarɛ wa baarɛ a, ʋ taw na pɩɛl a Yeezu ɛ yel: «Arabi i!» Ɛ nyɔw ʋ weri.
41014046	Lɛ n'a a ʋ pùor dem tɩ nyɔw a Yeezu.
41014047	A nɩbɛ na tɩ be a be a, a bɛ kãw tɩ vʋ̃ɔ nɩ sɔ-kpɛ̃ɛ cɛ n a bawr-maal-kara tõ-tõ-bie tobr ɓɛl.
41014048	A Yeezu tɩ de nɩ a ƴɛrʋ yel bɛ: «Nyãnyu-nɩ-kʋ́rɛ nɛ m bɩɩ, ɛ̀ nyɩ pãa yi tɔ̃w nɩ zɛbr sɔ-bɛrɛ nɩ dabɔlɛ waar ɩ a ɩ̃ nyɔwfʋ?
41014049	Bibie za ɩ̃ mɩ́ tɩ be n a nyɩ zie, a Ŋmɩn-yi-kpɛ̃ɛ pʋɔ, kanɛ nɩ a nɩbɛ, ɛ́ nyɩ bɛ nyɔw mɛ̃ ɩ. Ɛ cɛ a ɩ n a a ŋa, kɛ a Sɛb-sõw ƴɛr-bie tʋ̃ɔ tu.»
41014050	Lɛ n'a a ʋ po-tuurbɛ za tɩ zɔ yaarɩ ɛ bɛr ʋ.
41014051	Pɔl-bile kãw tɩ vaar ɩ gãw tɛwr tuur ɩ a Yeezu. Bɛ na tɩ nyɔwr ʋ a,
41014052	ʋ cɛ n a gãw fuori bɛr, ɛ zɔ n ƴãga-zawla.
41014053	Bɛ tɩ tɛr ɩ a Yeezu cen nɩ a bawr-maal-kara zie. A bawr-maal-nɩ-bɛrɛ za, nɩ a Zifʋ mɩnɛ nɩ-kore nɩ a Naaŋmɩn-wulu-sɛ-sɛbrbɛ tɩ ɓã n taa a be.
41014054	Pɩɛr tɩ zãá na, ɛ tuur a Yeezu tɩ kpɛ a bawr-maal-kara yir dàvʋrá, ʋlɛ nɩ a tõ-tõ-biir zɩ̃ ʋʋrɛ vũu.
41014055	A bawr-maal-nɩ-bɛrɛ, nɩ a ƴɛrʋ-dɩb-lãw nɩbɛ za tɩ bɔbr ɩ nɩbɛ na na dɩ dãsɩɛ yel a Yeezu sãwna bɛ nyɔw ʋ kʋ́ a, ɛ cɛ bɛ bɛ tɩ nyɛrɛ bɛ ɩ.
41014056	Nɩ-yaga tɩ wa na wa dɩ dãsɩɛ-ziri, ɛ cɛ a bɛ dãsɩɛ bɛ tɩ de taa ɩ.
41014057	Bɛ mɩnɛ kãw tɩ ìr a dɩ a dãsɩɛ-ziri ŋa:
41014058	«Tɩ tɩ wõ na ʋ yel: ‹Ɩ̃ na ŋmɛ n a nɩsaal nuru Ŋmɩn-yi-kpɛ̃ɛ ŋa ŋmɛr, ɛ bibie ata pùorí, ɩ̃ na lɛb a ŋmãa kãw na kʋ̃ ɩ a nɩsaal nuru dem a.› »
41014059	Ɛ cɛ a ka mɩ̀ a, a bɛ dãsɩɛ cãa bɛ tɩ de taa ɩ.
41014060	A bawr-maal-kara tɩ ìr ɩ a nɩbɛ sɔgɔ sowri a Yeezu: «A a ŋa za bɛ na yere caarɛ nɩ fʋ a, fʋ bɛ sɔwr bom za ɩ?»
41014061	Ɛ cɛ a Yeezu tɩ ɩ n gbili, ʋ bɛ tɩ sɔw bom za ɩ. A bawr-maal-kara tɩ lɛb a sowri ʋ: «Fʋ̃ʋ n'ɩ a Naaŋmɩn Nɩ-kabra a, a Naaŋmɩn na tɛr danʋ a Bie e?»
41014062	A Yeezu sɔw: «Mãa n'ʋ, ɛ nyɩ na nyɛ̃ nɩ a Nɩsaal Bie ʋ zɩ̃ a Naaŋmɩn-kpɛnʋ-za-sob dʋrʋ lowr, ɛ be a zũzuwe pʋɔ waar.»
41014063	A lɛ n'a a bawr-maal-kara taw a ʋ kparɩ cɩɛrɩ ɛ yel: «Bʋnʋ ƴãw n'a tɩ cãa bɔbr dãsɩɛ dem?
41014064	Nyɩ wõ n a zʋm ʋ na tʋ a Naaŋmɩn a. Nyɩ tɩɛr ɩ ŋmɩn?» Bɛ za sɔw k'ʋʋ sãw na ɛ sɛwnɩ a kũu.
41014065	Bɛ mɩnɛ kãw tɩ tĩ na pʋʋrɛ mʋtaar ƴãwn ʋ, ɛ pàwr ʋ a nĩwn, ɛ ŋmɩɛr ʋ yere nɩ: «Bãw, ãa n'ʋ ŋmɛ fʋ.» Bɛ tɩ bɛr ɩ a Yeezu kʋ̀ a tõ-tõ-biir bɛ ɓa ɓa ʋ.
41014066	A Pɩɛr na tɩ be a davʋra pʋɔ a, a bawr-maal-kara tõ-tõ-pɔwle kãw tɩ ta na.
41014067	Ʋ na tɩ nyɛ̃ a Pɩɛr na ʋʋrɛ a vũu a, ʋ jɩr ʋ nɩ vla ɛ yel ʋ: «A fʋ̃ʋ mɩ̀, fʋ mɩ̀ tɩ tuur ɩ a Yeezu, a Nazarɛtɩ tẽw nɩr ŋa.»
41014068	Ɛ cɛ a Pɩɛr tɩ ciire na yere nɩ: «Ɩ̃ bɛ bãw a lɛ fʋ na bɔbr kɛ fʋ yel a ɩ, ɩ̃ bɛ bãw a fʋ ƴɛrʋ ŋa pɛr ɛ.» Ɛ yi a davʋra pʋɔ kpɛ a zawle pʋɔ.
41014069	A tõ-tõ-pɔwle tɩ nyɛ̃ ʋ na, ɛ lɛb maal yere kʋ̀rɛ a bɛlɩ dem na tɩ be a be a: «A bɛ kãw n'ɩ a ŋa!»
41014070	A Pɩɛr tɩ lɛb a ciiri. Blã blã, a bɛl na tɩ be a be a, mɩ̀ tɩ yel ɩ a Pɩɛr: «Bʋnʋ bɛ ka be ɩ, fʋ ɩ n a bɛ kãw: Galile tẽw nɩr nɛ b!»
41014071	Lɛ n'a a Pɩɛr tɩ ŋmɩɛr Naaŋmɩn ƴãwn ʋ tʋɔra yere nɩ: «Ɩ̃ bɛ bãw a nɩr ŋa nyɩ na yere a ɩ.»
41014072	Ɛ daadaa lɛ nʋra kõ a gb'a ayi sob. A lɛ n'a a Pɩɛr pãa lɛb bãwnɩ a ƴɛr-bir ŋa a Yeezu na tɩ yel a: «Nʋra kʋ̃ kõ gb'a ayi sɛr ɛ, ɛ fʋ ciiri gb'a ata ɛ fʋ bɛ bãw mɛ̃ ɩ.» Ɛ tɩ páw tɔl yi tɩ nyɔw kon.
41015001	A biɓaar-pipi, a bawr-maal-nɩ-bɛrɛ, nɩ a Naaŋmɩn-Wulu-sɛ-sɛbrbɛ, nɩ a Zifʋ mɩnɛ nɩ-kore, nɩ a bɛ ƴɛrʋ-dɩb-lãw nɩbɛ za, tɩ wõ n taa ɛ nyɔw a Yeezu 'lẽ cen nɩ tɩ kʋ̀ a Pɩlatɩ.
41015002	A Pɩlatɩ tɩ sowr ʋ na: «Fʋ̃ʋ n'ɩ a Zifʋ mɩnɛ nãà bɩɩ?» A Yeezu sɔw: «Fʋ̃ʋ n'ʋ yel.»
41015003	A bawr-maal-nɩ-bɛrɛ tɩ manɛ nɩ sãwna yaga dɔwlɛ a ʋ zu.
41015004	A Pɩlatɩ tɩ lɛb a sowri ʋ: «Fʋ bɛ sɔwr bom za ɩ? Jɩr nyɛ̃ a sãwna bɛ na manɛ dɔwlɛ a fʋ zu sɛw a?»
41015005	Ɛ cɛ a Yeezu bɛ lɛ tɩ sɔw bom za ɩ, a ɩ nɔ-ɓãa-yel a Pɩlatɩ zie.
41015006	A Tɔlʋ cuw za, a Pɩlatɩ mɩ́ yuo nɩ nɩ-pàwra been bɛr, a ʋlɩ sob a nɩbɛ na mɩ́ zɛlɩ a.
41015007	Zɩ̃ kɛ dɔɔ kãw, bɛ na bʋɔlɛ kɛ Barabasɩ a, tɩ be n a gaso pʋɔ, ʋlɛ nɩ nɩbɛ na tɩ kʋ́ nɩr damnʋ kãw pʋɔ a.
41015008	A zu-sɛbla tɩ do n a Pɩlatɩ zie tɩ zɛlɛ ʋ k'ʋʋ ɩ a lɛ ʋ na mɩ́ tu a kʋra lɛ a.
41015009	A Pɩlatɩ sɔw yel bɛ: «Nyɩ bɔbr a k'ɩ̃ɩ lɛb bɛr a Zifʋ mɩnɛ nãà kʋ̀ nyɩ bɩɩ?»
41015010	Ʋ tɩ bãwnɩ a na nyuur ƴãw na n'a a bawr-maal-nɩ-bɛrɛ nyɔw a Yeezu wa n a ʋ zie a.
41015011	A bawr-maal-nɩ-bɛrɛ tɩ dɔ n a nɩbɛ ƴãw kɛ́ bɛ zɛlɩ kɛ a Pɩlatɩ nɩ̃ɛ bɛr a Barabasɩ.
41015012	A Pɩlatɩ tɩ lɛb a de a ƴɛrʋ sowri bɛ: «A sob ŋa nyɩ na bʋɔlɛ a Zifʋ mɩnɛ nãà a, ɩ̃ ɩ ʋ ŋmɩn?»
41015013	Bɛ tɩ lɛb a cɩɩrɛ yere nɩ: «Kpa ʋ da-gara zu!»
41015014	A Pɩlatɩ sowri bɛ: «Bʋ̃ʋ n'ʋ ʋ nɩ̃ɛ sãw?» Bɛ lɛb bãw cɩɩrɛ kpɛ̃w za yere nɩ: «Kpa ʋ da-gara zu!»
41015015	A Pɩlatɩ na tɩ bɔbr k'ʋʋ ɩ nʋ̃ɔ̀ kpɛ a nɩbɛ a, ʋ tɩ yuo nɩ a Barabasɩ bɛr ɛ ƴãw bɛ fɔb a Yeezu, ɛ ʋ de ʋ kʋ̀ bɛ kɛ́ bɛ tɩ kpa a da-gara zu.
41015016	A sojarɩ tɩ tɛr ɩ a Yeezu kpɛ n a nãà yir dàvʋrá, a pɛr lɛ kɛ a piretʋar pʋɔ, ɛ tɩ bʋɔlɩ a bɛ taabɛ za.
41015017	Bɛ tɩ de nɩ kpar-kpɛ̃ɛ zɩɛ su ʋ, ɛ wob gʋʋr kpa-wʋɔ vɔblɩ ʋ.
41015018	Ɛ pãa mɩ́ pùor ʋ yere nɩ: «Yaanɩ, Zifʋ mɩnɛ nãà a!»
41015019	Bɛ mɩ́ tɩ de nɩ bàa-kɛkɛr varɛ nɩ ʋ a zũú, ɛ pʋʋrɛ mʋtaar ƴãwnɛ ʋ, ɛ mɩ́ gbĩ dume a ʋ niŋé gũu tɩ tɔ a tẽw.
41015020	Bɛ na wa ɩ ʋ la baar a, bɛ yaa nɩ a kpar-zɩɛ bɛr ʋ, ɛ lɛb de a ʋ bʋ̃-suuri su ʋ. Al pùorí, bɛ tɛr ʋ na yi n, ɛ́ bɛ tɩ kpa ʋ a da-gara zu.
41015021	A sojarɩ tɩ fɛr ɩ dɛb kãw, na tɩ yi pu-pʋɔ waar a, ƴãw k'ʋ tuo a Yeezu da-gara. A dɛb ʋl tɩ yi n Sɩɩrɛn tẽw, ɛ a yúor dɩ kɛ Sɩmʋ̃, Alɛsãdɩr nɩ Irifisɩ sãà.
41015022	Bɛ tɩ tɛr ɩ a Yeezu cen nɩ zie kãw bɛ na bʋɔlɛ kɛ Gɔlgɔta a, a pɛr lɛ kɛ zu-ŋman zie.
41015023	Bɛ tɩ bɔbr a kɛ bɛ kʋ̀ ʋ divɛ̃ na jɛr kãa nyũu a, ɛ cɛ, ʋ bɛ tɩ saw nyũ a ɩ.
41015024	Al pùorí, bɛ tɩ kpa ʋ nɩ a da-gara zu, ɛ ŋmɛ gbãw põ a ʋ bʋ̃-suuri. Bɛ ŋmɛ n a gbãw kɛ́ bɛ bãw ʋlɩ bom nɛ ŋa za na na mɩ́ páw a.
41015025	A biɓaara gbele pi-waɩ daar a, bɛ tɩ kpa ʋ a da-gara zu.
41015026	Bɛ tɩ sɛb ɩ a ʋ kũu pɛr a ŋa: «Zifʋ mɩnɛ nãà.»
41015027	Bɛ mɩ̀ tɩ kpa n nyãnyu-nɩ-kʋ́rbɛ ayi da-garɩ zu lãw nɩ ʋ, kãw a ʋ dʋrʋ lowr, ɛ kãw a ʋ gʋba lowr. Da-garɩ ata (15.27). [
41015028	Lɛ n'a a Sɛb-sõw ƴɛr-bir ŋa tɩ tu: «Bɛ sɔr ʋ na ƴãw nɩ-faar pʋɔ.»]
41015029	A sɔr-tɔlbɛ tɩ tʋʋr ʋ na gɔwrɛ nɩ zu yere: «Alɛ! Fʋ̃ʋ na darɛ a Ŋmɩn-yi-kpɛ̃ɛ lɔbr ɛ lɛb mɩɛr ʋ bibie ata ƴãw a,
41015030	siw a da-gara zu faa fʋ tʋɔra!»
41015031	A bawr-maal-nɩ-bɛrɛ, nɩ a Naaŋmɩn-Wulu-sɛ-sɛbrbɛ, mɩ̀ tɩ ɩrɛ ʋ na laar a bɛ cara pʋɔ yere nɩ: «Ʋ faa nɩ bɛ mɩnɛ ɛ kʋ̃ tʋ̃ɔ faa ʋ tʋɔra ɩ!
41015032	A Naaŋmɩn Nɩ-kabra, a Ɩsɩrayɛl nãà, ʋ siw a da-gara zu a ƴɛrɛ ŋa tɩ nyɛ̃ ɛ saw de a ʋ yele.» A bɛl bɛ na tɩ kpa a da-garɩ zu lãw nɩ ʋ a, mɩ̀ tɩ tʋʋr ʋ na.
41015033	A mʋ̃tɔ̃w na wa do põ-zɛ̃-taa a, lige pàw nɩ a tẽ-daa za tɩ ta a zaanʋɔra gbele ata daar.
41015034	A gbele ata na wa ta a, a Yeezu ŋmɛ n cɛl kpɛ̃w za yel: «Elɔɩ, Elɔɩ, lema sabaktanɩ!» A pɛr lɛ kɛ: «Ɩ̃ Naaŋmɩn ɩ, ɩ̃ Naaŋmɩn ɩ, bʋ̃ʋ n'ʋ so fʋ zawrɩ mɛ̃ bɛr?»
41015035	A nɩbɛ na tɩ be a be a, bɛ mɩnɛ tɩ wõ a na ɛ yere: «Nyɛ̃ ʋ bʋɔlɛ Eli wɛ!»
41015036	A bɛ kãw tɩ zɔ na cen tɩ de sapɔ̃ tõ dã-miiru pʋɔ, 'lẽ ƴãw bàa-kɛkɛr ƴãw tur ʋ k'ʋʋ nyũ, ɛ́ yere: «Nyɩ vɛ̃ tɩ nyɛ̃ a lɛ a Eli na na wa nyɔw ʋ ʋ siw a da-gara zu a!»
41015037	Ɛ cɛ a Yeezu tɩ lɔb ɩ cɛl kpɛ̃w za ɛ ŋmãa a vʋʋrʋ.
41015038	A Ŋmɩn-yi-kpɛ̃ɛ pʋɔ pɛn-yawla tɩ tĩ nɩ a saa zu ɛ ɓar siw tɩ tɔ a pile.
41015039	A sojarɩ kʋba nɩ-kpɛ̃ɛ ʋl na tɩ ar a ʋ niŋé a, ɛ nyɛ̃ a lɛ ʋ na ŋmãa a vʋʋrʋ a, ʋ yel a: «Sɩza, a nɩr ŋa tɩ ɩ n Naaŋmɩn Bie!»
41015040	Pɔwbɛ bɛ mɩnɛ kãw mɩ̀ tɩ be n be, ar zãá ɛ jɩrɛ: Madala tẽw Marya, nɩ Zakɩ pʋrɩ nɩ Zoze mã Marya, nɩ Salume tɩ pʋɔ nɩ a bɛ pʋɔ;
41015041	bɛ tɩ tu n a Yeezu ɛ kaa ʋ zie, a lɛn daar ʋ na tɩ be a Galile a, lãw nɩ pɔw-yaga na tɩ páw ʋ do a Zeruzalɛm a.
41015042	A zaanʋɔra tɩ ta na baarɩ, ɛ a na tɩ ɩ a cɔbrʋ bibir a, a pɛr lɛ kɛ a pɩɛnʋ-bibir zãa daarɩ a,
41015043	Zuzɛb na yi Arimate tẽw a, ɛ ɩ a ƴɛrʋ-dɩb-lãw nɩ-yúor kãw a, tɩ ta na. Ʋ mɩ́ tɩ gùre nɩ a Naaŋmɩn-Naalʋ. Ʋ tɩ nyɔw nɩ socir ɛ kpɛ a Pɩlatɩ zie tɩ zɛlɩ a Yeezu ƴãgan.
41015044	A tɩ ur ɩ a Pɩlatɩ, ʋ na tɩ wõ kɛ a Yeezu kpi n fɔ̃w lɛ a. Ʋ tɩ ƴãw na bɛ bʋɔlɩ a sojarɩ kʋba nɩ-kpɛ̃ɛ wa sowri ʋ kɛ koro za n'a ʋ kpi bɩɩ.
41015045	A sojarɩ kʋba nɩ-kpɛ̃ɛ na wa sɔw kʋ̀ ʋ a, ʋ saw na kɛ a Zuzɛb de a Yeezu ƴãgan.
41015046	A Zuzɛb tɩ da n pɛn-paala, yaw a Yeezu ƴãgan a da-gara zu pili nɩ, ɛ́ de ʋ ũù bɔw bɛ na tuw piìr pʋɔ a, ɛ bìlì kʋsɛ-kpɛ̃ɛ pàw a bɔw nʋɔr.
41015047	Madala tẽw Marya nɩ a Zoze mã Marya tɩ jɩrɛ nɩ a be bɛ na ũù a Yeezu a.
41016001	A pɩɛnʋ-bibir na wa tɔl a, a Madala tẽw Marya, nɩ a Zakɩ mã Marya, nɩ a Salume, tɩ da n kãa-nyuure cen nɩ kɛ bɛ tɩ zɛ a Yeezu ƴãgan.
41016002	A kɔsɩɛra bibir biɓaar-pipi, a mʋ̃tɔ̃w na tɩ pure a, bɛ tɩ cen nɩ a yaa pɛr.
41016003	Bɛ tɩ yere na kʋ̀rɛ taa: «Ãa n'ʋ na tɩ bìlì a bɔw nʋɔr kʋsɩɛr bɛr tɩ?»
41016004	Bɛ tɩ zɛw nɩ zu nyɛ̃ a kʋsɩɛr, na bɛ dɩ vuo a, ʋ bìlì gã ʋ tʋɔra zie.
41016005	Bɛ na tɩ kpɛ a, bɛ nyɛ̃ nɩ pɔl bile kãw ʋ su kpar-pla zɩ̃ nɩ a dʋrʋ lowr, ɛ̀ dɛ̃bɩ̃ɛ tɩ nyɔw bɛ yaga.
41016006	Ɛ cɛ ʋ tɩ yel bɛ na: «Nyɩ ta zɔrɛ dɛ̃bɩ̃ɛ ɩ, a Nazarɛtɩ tẽw Yeezu bɛ na kpa a da-gara zu a n'ʋ nyɩ bɔbr, ʋ lɛb a yi a kũu pʋɔ, ʋ bɛ be ka ɩ. Nyɩ nyɛ̃ a be bɛ na tɩ ƴãw ʋ a.
41016007	Ɛ cɛ nyɩ cen tɩ yel a ŋa kʋ̀ a ʋ po-tuurbɛ nɩ a Pɩɛr: ʋ dier nyɩ nɩ niwn a Galile, be n'a nyɩ na tɩ nyɛ̃ ʋ mɛ̃ a lɛ ʋ na yel kʋ̀ nyɩ a.»
41016008	Bɛ tɩ yi n a yaa pɛr be zɔ tɩ zãá, dɛ̃bɩ̃ɛ na tɩ tɛr bɛ bɛ mawr bɛ za a ƴãw. Ɛ bɛ bɛ tɩ por a yúor kʋ̀ nɩr za ɩ, a dɛ̃bɩ̃ɛ na tɩ ɩrɛ bɛ a ƴãw. [
41016009	A Yeezu na tɩ lɛb yi a kũu pʋɔ a kɔsɩɛra bibir biɓaara a, ʋ tɩ de nɩ niwn wul ʋ tʋɔra a Madala tẽw Marya, a ʋl zie ʋ na tɩ diw a kɔ̃tɔmɛ ayopõi bɛr a.
41016010	A Madala tẽw Marya tɩ cen na tɩ manɩ kʋ̀ a ʋ po-tuurbɛ na tɩ tɛr pʋ-sãwna kone nɩ a.
41016011	Ɛ cɛ bɛ na tɩ wõ kɛ a Yeezu vʋʋrɛ na a, nɩ kɛ a Madala tẽw Marya nyɛ̃ ʋ na a, bɛ bɛ tɩ saw de a ʋ ƴɛrʋ ɛ.
41016012	Al pùorí, a Yeezu tɩ lɛb a wul ʋ tʋɔra nɩ ŋmɛ̃a kãw, a ʋ po-tuurbɛ ayi kãw na tɩ lo sɔr cere kura pʋɔ a.
41016013	Bɛ tɩ lɛb a wa wa manɩ kʋ̀ a bɛ ŋmãa, ɛ cɛ bɛ mɩ̀ bɛ tɩ saw de a bɛ ƴɛrʋ ɛ.
41016014	A pɛ-baara a, a Yeezu tɩ wul ɩ ʋ tʋɔra a Nɩ-toni pie nɩ been na tɩ lãw zɩ̃ dɩrɛ a. Ʋ tɩ yere bɛ na, bɛ na bɛ tɩ saw de a, ɛ a bɛ zuru kpɛmɛ zuo bɛ bɛ saw de a bɛlɩ dem na tɩ nyɛ̃ ʋ ʋ lɛb yi a kũu pʋɔ a ƴɛrʋ a.
41016015	Al pùorí, ʋ tɩ yel bɛ na: «Nyɩ cen a tẽ-daa za zu tɩ hiere a Yel-nʋ̃ɔ̀ kʋ̀rɛ a bʋ̃-iri za.
41016016	Ʋlɩ sob nɛ wa saw de a, ɛ de a suob a, ʋ na nyɛ̃ nɩ a faafʋ; ʋlɩ sob nɛ bɛ wa saw de a, ʋ na nyɛ̃ nɩ dɔwrʋ.
41016017	Ɛ bãwfʋ a ŋa n'a na tuur a bɛlɩ dem na saw de a: a ɩ̃ yúor ƴãw, bɛ na diwr ɩ kɔ̃tɔmɛ; bɛ na ƴɛrɛ nɩ ƴɛr-paalɛ;
41016018	bɛlɛ saa nyɔw wɩɩr nɩ nuru bɩɩ bɛlɛ saa nyũ tɩ̃ɩ faa kãw a, a kʋ̃ ɩ bɛ bom za ɩ. Bɛ na mɩ́ ír ɩ nuru dɔwlɩ a baalbɛ zu, ɛ̀ bɛ lɛb kpɛ̃w.»
41016019	A Sore Yeezu na wa ƴɛr a bɛ zie a a ŋa baar a, bɛ ír ʋ na do n a tẽ-vla pʋɔ, ʋ tɩ zɩ̃ a Naaŋmɩn dʋrʋ lowr.
41016020	A ʋ Nɩ-toni tɩ cen na tɩ hiere a Yel-nʋ̃ɔ̀ a ziir za. A Sore tɩ lãw nɩ bɛ na tone, ɛ mɩ́ wul kɛ a Yel-nʋ̃ɔ̀ ƴɛrʋ ɩ n sɩza, a nɔ-ɓãa-yele na tɩ maalɛ pʋɔ a ƴãw.]
42001001	Ɩ̃ bá Teofil i, nɩ-yaga ƴãw nɩ fãw sɛb manɩ a yele al na ɩ a tɩ sɔgɔ a.
42001002	Bɛ manɩ nɩ a yele, mɛ̃ a lɛ tɔr za a bɛlɩ dem na nyɛ̃ a a pɛr tib daar ɛ manɩ kʋ̀ tɩ a, ɛ́ bɛ kʋ̀ bɛ a tõ-nʋɔr kɛ bɛ hiere a Naaŋmɩn ƴɛrʋ a.
42001003	Lɛ so a mãa mɩ̀, ɩ̃ mɩ̀ sowri vla vla bãw a yele al za na ɩ a pɛr tib daar a, ɛ nyɛ̃ a vɩɛl k'ɩ̃ɩ sɛb manɩ a lɛ a na tu taa kʋ̀ fʋ, ɩ̃ bá-vla Teofil i.
42001004	Ɩ̃ ɩ n a ŋa kɛ fʋ tʋ̃ɔ nyɛ̃ bãw k'aa wulu, bɛ na wul fʋ a, ɩ n sɩza.
42001005	A lɛn daar a Erɔdɩ na tɩ dɩrɛ naalʋ a Zude tẽw zu a, bawr-maalɛ kãw tɩ be n be a yúor dɩ kɛ Zakari; ʋ tɩ ɩ n Abɩa pal pʋɔ bawr-maalɛ kãw. A ʋ pɔw tɩ ɩ n Aarɔ̃ bʋʋrɛ nɩr, a yúor dɩ kɛ Elizabɛr.
42001006	Bɛ za ayi tɩ ɩ n nɩ-mɩn a Naaŋmɩn niŋé ɛ tɩ sawr a Sore nɛ-ƴãwnɩ za, nɩ a lɛ ʋ na yel a ceretete.
42001007	Ɛ cɛ bɛ bɛ tɩ tɛr bie ɛ, a Elizabɛr na tɩ ɩ pɔw-ãan a ƴãw, ɛ bɛ za ayi mɩ̀ lɛ tɩ kor baar a.
42001008	Bibir kãw, a Zakari tɩ tone nɩ a ʋ bawr-maalɛ tome a Naaŋmɩn niŋé, a ʋ pal pʋɔ nɩbɛ na nɛ bɛ tɩ cɛ na de a tome a ƴãw.
42001009	Mɛ̃ a lɛ a bawr-maalbɛ na mɩ́ ɩrɛ a, bɛ tɩ ŋmɛ n gbãw kaa ir ʋ k'ʋʋ kpɛ tɩ nyɩw a tɩ-suur-zɔ̃ na nyuur vla vla a, a Sore zi-sõw pʋɔ.
42001010	A zu-sɛbla tɩ gbõ n taa ar a yẽw puore a tɩ-suur-zɔ̃ nyɩwfʋ daar.
42001011	Lɛ n'a a Zakari tɩ nyɛ̃ Sore malkɩ, ʋ ar a tɩ-suur-zɔ̃ nyɩwfʋ bawr-maal-kuur dʋrʋ lowr. A malkɩ na cen tɩ páw a Zakari a (1.11).
42001012	A Zakari na wa nyɛ̃ ʋ a, pʋ̀lá vʋ̃ɔ ʋ na ɛ́ dɛ̃bɩ̃ɛ nyɔw ʋ.
42001013	Ɛ cɛ a malkɩ tɩ yel ʋ na: «Ta zɔrɛ dɛ̃bɩ̃ɛ ɩ, Zakari i, Naaŋmɩn saw na de a fʋ puoru. A fʋ pɔw Elizabɛr na dɔw nɩ bi-dɛble kʋ̀ fʋ, fʋ por a yúor kɛ Zã.
42001014	Nʋ̃ɔ̀ na kpɩɛr fʋ nɩ a ʋ ƴãw, fʋ cɩlɛ fʋ za; nɩ-yaga mɩ̀ na cɩlɛ nɩ a ʋ dɔwfʋ ƴãw.
42001015	Ʋ na ɩ n kpɛ̃ɛ a Sore niŋé, ʋ kʋ̃ nyúur divɛ̃ nɩ dã-bɩ̃ɩ kãw za ɩ; ʋ na cãa nɩ a ʋ mã púorí ɛ a Vʋʋrʋ Sõw paalɩ ʋ.
42001016	Ʋ na tɛr ɩ a Ɩsɩrayɛl biir yaga lɛb wa n a Sore bɛ Naaŋmɩn zie;
42001017	ʋ na de nɩ a Naaŋmɩn niwn ɩ a ʋ nɩ-tona, ɛ tɛr a Naaŋmɩn-ƴɛr-manɛ Eli yã nɩ a ʋ fãw, k'ʋʋ ɩ a sãà mɩnɛ nɩ a bibiir lɛ kpɛ taa, ɛ a bɛ-wonbɛ lɛ tɩɛrɛ mɛ̃ a nɩ-mɩn a, ʋ tʋ̃ɔ cɔbrɩ nɩ-bʋʋrɛ na cɛlɛ a Sore a.»
42001018	A Zakari tɩ sowr ɩ a malkɩ: «Ŋmɩŋmɩn n'a ɩ̃ na ɩ tɩ bãw kɛ a na tu n a a ŋa? Mãa n'ɩ ŋa ɩ dɛ-nyãw ɛ a ɩ̃ pɔw mɩ̀ kor.»
42001019	A malkɩ tɩ sɔw ʋ na: «Mãa n'ɩ a Gabɩyɛl na mɩ́ be a Naaŋmɩn niŋé a; ʋ tõ m a k'ɩ̃ɩ wa ƴɛr sɔw fʋ, ɛ yel a yel-nʋ̃ɔ̀ ŋa kʋ̀ b.
42001020	A na ɩ a ŋa a, fʋ na kpar ɩ nʋɔr, fʋ kʋ̃ lɛ tʋ̃ɔ ƴɛr ɛ, ɛ gu a ʋlɩ bibir nɛ a yele a ŋa za nãa wa maalɩ a, fʋ na bɛ saw de a ɩ̃ ƴɛrʋ a ƴãw, ɛ cɛ a daar wa ta a, a ɩ̃ ƴɛrʋ a ŋa na tu na.»
42001021	A nɩbɛ tɩ ar a cɛlɛ a Zakari, ɛ́ bɛ tɩ bãw ŋmɩŋmɩn za n'a ʋ cɛlɛ a zi-sõw za pʋɔ a lɛ a ɩ.
42001022	Ʋ na wa yi a, ʋ bɛ tʋɔr ƴɛrɛ na ƴɛr sɔw bɛ ɩ, lɛ so bɛ tɩ bãw k'ʋʋ nyɛ̃ nɩ bom a zi-sõw pʋɔ; ʋ tɩ kpar ɩ nʋɔr ɛ kabrɛ manɛ nɩ a nuru wule bɛ.
42001023	A Zakari na wa tõ a ʋ bawr-maalɛ tome baar a, ʋ lɛb a kul a ʋ yir.
42001024	Al pùorí, a ʋ pɔw Elizabɛr wa tɩ tɛr ɩ pʋɔ sɔwlɛ nɩ tɩ ta cuwr anũu. Ʋ tɩ tɩɛrɛ nɩ ʋ pʋɔ:
42001025	«Nyɛ̃ a lɛ a Sore na maalɩ mɛ̃ a, ʋ saw na jɩr mɛ̃ kaa ƴɛrɛ ŋa, k'ʋʋ ír a vĩ bɛr mɛ̃ a nɩsaalbɛ niŋé.»
42001026	A Elizabɛr pʋɔ-tɛrʋ cuwr ayʋɔb sob daar, Naaŋmɩn tɩ tõ n a malkɩ Gabɩyɛl, Galile tẽw, tẽle kãw pʋɔ bɛ na bʋɔlɛ kɛ Nazarɛtɩ a,
42001027	pɔwsɩrale kãw zie na tɩ ƴãw yúor nɩ Daviir yir dɛb kãw bɛ na bʋɔlɛ kɛ Zuzɛb a: a pɔwsɩrale nɛ yúor tɩ dɩ na kɛ Marya.
42001028	A malkɩ tɩ kpɛ n a ʋ zie yel ʋ: «Cɩlɛ, fʋ̃ʋ Naaŋmɩn na maalɩ yaga za a, a Sore be n fʋ zie.»
42001029	A Marya na tɩ wõ a ƴɛr-bie a ŋa a, pʋl-vʋ̃ɔ tɩ tɛr ʋ nɩ yaga, ʋ tɩ sowre ʋ tʋɔra a puoru ŋa pɛr.
42001030	Lɛ n'a a malkɩ yel ʋ: «Ta zɔrɛ dɛ̃bɩ̃ɛ ɩ, Marya a, fʋ nyɛ̃ nɩ maalʋ a Naaŋmɩn zie.
42001031	Nyɛ̃, fʋ na tɛr ɩ pʋɔ dɔw dɛble, por a ʋ yúor kɛ Yeezu.
42001032	Ʋ na ɩ n kpɛ̃ɛ, bɛ na bʋɔlɛ ʋ nɩ Naaŋmɩn-na-do-saa-bɛ-pɩɛl-a Bie. A Sore Naaŋmɩn na de nɩ a ʋ sãà Daviir naalʋ da-kɔw kʋ̀ ʋ;
42001033	ʋ na dɩrɛ nɩ naalʋ kʋra lɛ a Ɩsɩrayɛl bʋʋrɛ zu, ɛ a ʋ naalʋ kʋ̃ tɛr baarʋ daar ɛ.»
42001034	A Marya tɩ yel ɩ a malkɩ: «Ŋmɩŋmɩn n'a a na ɩ tɩ ɩ a lɛ, Ɩ̃ na bɛ bãw dɛb a?»
42001035	A malkɩ tɩ sɔw ʋ na: «Vʋʋrʋ Sõw na siw nɩ a fʋ zu, ɛ a Naaŋmɩn-na-do-saa-bɛ-pɩɛl-a fãw na piw fʋ na nɩ a ʋ ɓaarʋ; lɛ so a bie na na dɔw a, na ɩ sõw, ɛ́ bɛ bʋɔlɛ ʋ Naaŋmɩn Bie.
42001036	A fʋ yɛb Elizabɛr n'ɩ ŋan mɩ̀ tɛr pʋɔ, ʋl na ɩ pɔw nyãw a, a ʋ cuwr ayʋɔb n'ɩ dɩ̃a, ʋl bɛ na tɩ bʋɔlɛ: pɔw-ãan a.
42001037	Naaŋmɩn sɩrɩ kʋ̃ guu yel kãw za ɩ.»
42001038	Lɛ n'a a Marya pãa lɛ yel: «Mãa n'ɩ ŋan, a Sore tõ-tõ-bi-pɔw nɛ m, a ɩ m mɛ̃ a lɛ fʋ na yel a.» A malkɩ tɩ bɛr ʋ na ɛ lɛb cen.
42001039	A lɛn daar, a Marya tɩ ìr a lo a sɔr páw cen a Zude tan pʋɔ tẽw kãw pʋɔ.
42001040	Ʋ tɩ kpɛ n a Zakari yir pùori a Elizabɛr.
42001041	Zɩ̃ kɛ a Elizabɛr na tɩ wõ a Marya puoru a, a bie tɩ dam ɩ a ʋ púorí. Lɛ n'a a Vʋʋrʋ Sõw tɩ paalɩ a Elizabɛr,
42001042	ʋ zɛw kɔkɔr yel kpɛ̃w za: «Naaŋmɩn maalɩ fʋ na gãw a pɔwbɛ za, ɛ mɩ̀ maalɩ a bie fʋ na na dɔw a.
42001043	Mãa mɩ̀ n'ɩ ãnʋ, a ɩ̃ Sore mã tɔr za sʋ̃ɔmɩ ìr wa a ɩ̃ zie?
42001044	Nyɛ̃, a fʋ puoru ƴɛr-bie na wa lo a ɩ̃ tòbrí lɛ pɛ a, a bie dam ɩ nʋ̃ɔ̀ damnʋ a ɩ̃ púorí.
42001045	Zu-nʋ̃ɔ̀ sob nɛ b, fʋ na saw kɛ a lɛ a Sore na tõ bɛ wa yel kʋ̀ b a, na tu n a tub a.»
42001046	Lɛ n'a a Marya tɩ yel: «Ɩ̃ sɩ́ɛ danɛ nɩ a Sore,
42001047	ɛ a ɩ̃ tɩɛrʋ za cɩlɛ a Naaŋmɩn ɩ̃ faarɛ ƴãw.
42001048	Ʋ saw na jɩr a ʋ tõ-tõ-bi-pɔw bãbaalʋ kaa. Sɩza n'a, dɩ̃a na ta a, a nɩbɛ na dɔwr tuur taa a, na bʋɔlɛ mɛ̃ nɩ Zu-nʋ̃ɔ̀ sob,
42001049	a Naaŋmɩn Kpɛnʋ-za-sob na maalɩ nɔ-ɓãa-yele a ɩ̃ ƴãw a. A ʋ yúor ɩ n sõw,
42001050	ʋ tɛr ɩ a ʋ nɔ̃wfʋ kʋra lɛ a bɛlɩ dem na zɔrɛ ʋ a zie.
42001051	Ʋ dɔl ɩ nũu wul a ʋ kpɛ̃nʋ: diw a pɔ̀lʋ dem yaarɩ;
42001052	ʋ cã n a kpɛ̃nʋ dem lɔb a bɛ naalʋ da-kɔwr zuru, ɛ zɛw a bãbaalbɛ.
42001053	Ʋ paal ɩ a kɔ̃ dem nɩ a ʋ maalʋ, ɛ bɛr a na-mɩnɛ bɛ lɛb kul nũ-zawlɛ.
42001054	Ʋ sõw nɩ a Ɩsɩrayɛl bʋʋrɛ, a ʋ tõ-tõ-biir: ʋ na lɛb bãwnɩ a ʋ nɔ̃wfʋ ɩb a,
42001055	a nʋɔr ʋ na ƴãw kʋ̀ a tɩ sãà mɩnɛ, a Abraham nɩ a ʋ bʋʋrɛ maalʋ ƴãw kʋra lɛ a.»
42001056	A Marya tɩ kpɛ n a Elizabɛr zie tɩ ta mɛ̃ cuwr ata a, al pùorí, ʋ tɩ lɛb a kul a ʋ yir.
42001057	A Elizabɛr dɔwfʋ na wa ta a, ʋ dɔw nɩ dɛble.
42001058	A ʋ sɩman pʋɔ dem nɩ a ʋ nɩbɛ tɩ wõ na kɛ a Sore mal ʋ nɩ yaga a ʋ nɔ̃wfʋ pʋɔ, ɛ tɩ lãw nɩ ʋ cɩlɛ.
42001059	A bibie anĩ sob na wa vɩɛ a, bɛ tɩ wa n a bie yʋɔr-ŋmãafʋ, ɛ tɩ bɔbr kɛ bɛ por a ʋ yúor kɛ Zakari mɛ̃ a ʋ sãà a.
42001060	Ɛ cɛ a mã tɩ yel a: «Ʋ̃ʋ'hʋ̃! A ʋ yúor na dɩ na kɛ Zã.»
42001061	Bɛ tɩ yel ʋ na: «A fʋ yir pʋɔ a, nɩr kãw za bɛ dɩ a a ŋa ɩ.»
42001062	Bɛ tɩ kabrɛ na sowre a sãà kɛ ŋmɩŋmɩn n'a ʋ bɔbr kɛ bɛ bʋɔlɛ a bie.
42001063	Ʋ tɩ ƴãw na bɛ de da-pɛwli-sɛbra kʋ̀ ʋ, ʋ sɛb a ƴɛr-bie a ŋa ƴãw: «A ʋ yúor dɩ na kɛ Zã.» A tɩ ɩ n nɔ-ɓãa-yel a bɛ zie.
42001064	A pɛr nɛ pʋɔ, a Zakari tɩ lɛb a tʋɔr ƴɛrɛ, ɛ tɩ ƴɛrɛ danɛ nɩ a Naaŋmɩn.
42001065	Lɛ n'a dɛ̃bɩ̃ɛ tɩ nyɔw a sɩman pʋɔ dem za, ɛ a Zude tan pʋɔ za, bɛ tɩ ƴɛrɛ nɩ a yele a ŋa ƴɛrʋ.
42001066	A bɛlɩ dem za na tɩ wone a yele a ŋa a, tɩ de na ƴãw a bɛ socie pʋɔ, ɛ yere: «Ŋmɩŋmɩn n'a a bie ŋa pãa na wa ŋmɛ̃ a?» A Sore fãw tɩ sɩrɩ na be a ʋ zie.
42001067	Vʋʋrʋ Sõw tɩ siw na paalɩ a ʋ sãà Zakari, ʋ ƴɛr Naaŋmɩn-ƴɛr-manɛ ƴɛrʋ a ŋa:
42001068	«A Sore, a Ɩsɩrayɛl Naaŋmɩn tɛr ɩ puoru, ʋ jɩr ɩ a ʋ nɩ-bʋʋrɛ kaa ɛ faa bɛ,
42001069	ɛ ɩ faafʋ fãw yi a tɩ ƴãw a ʋ tõ-tõ-bie Daviir yir pʋɔ.
42001070	A a ŋa n'a ʋ tɩ ƴãw a ʋ ƴɛr-man-son yel a koro za,
42001071	k'ʋʋ na faa tɩ nɩ a tɩ dɔ̃ dem nuru pʋɔ, nɩ a nɩbɛ na hɩ̃ɛn tɩ a nuru pʋɔ.
42001072	Ʋ wul ɩ a ʋ nɔ̃wfʋ a tɩ sãà mɩnɛ, ɛ cãa lɛ bãwnɩ a ʋ Wõ-ta-sõw,
42001073	a pɔb ʋ na pɔ a tɩ sãakʋm Abraham zie,
42001074	k'ʋʋ na faa tɩ nɩ a tɩ dɔ̃ dem nuru pʋɔ a, nɩ k'ʋʋ na ɩ na tɩ bɛr dɛ̃bɩ̃ɛ ɛ ƴãwnɛ ʋ,
42001075	tʋ̃ɔ ɩ nɩ-son nɩ nɩ-mɩn a ʋ niŋé, a tɩ bibi-vɩɛrɩ za a.
42001076	Ɛ fʋ̃ʋ bɩ-pɩɩla a, bɛ na bʋɔlɛ fʋ na kɛ Naaŋmɩn-na-do-saa-bɛ-pɩɛl-a ƴɛr-manɛ, fʋ na de nɩ a Sore niwn tʋ̃ɔ cɔbrɩ a ʋ sɛɛ,
42001077	ɛ ɩ a ʋ nɩ-bʋʋrɛ bãw a faafʋ a bɛ yel-bebe suur pawfʋ zũú,
42001078	a tɩ Naaŋmɩn nɔ̃wfʋ na bɛ tɛr baarʋ a bãwfʋ n'ɩ a ŋa. A nɔ̃wfʋ ŋa ƴãw n'a, a sa-zu mʋ̃tɔ̃w na pure a ta tɩ.
42001079	Ʋ tɩ pur a, k'ʋʋ caalɩ a bɛl na be a ligẽ pʋɔ nɩ a kũu ɓaárʋ́ a, ɛ tɛr tɩ lo n a ƴã-ɓaarʋ sɔr.»
42001080	A bie ʋl a, ʋ tɩ kɛrɛ na ɛ a ʋ yã bɩrɛ; ʋ tɩ be n wɛja kpalɩ pʋɔ tɩ ta a ʋlɩ bibir ʋ na wul ʋ tʋɔra a Ɩsɩrayɛl nɩbɛ a.
42002001	A lɛn daar, a Sezaar Ogusi tɩ ƴãw nɩ nʋɔr kɛ́ bɛ sɔr a tẽ-daa zu-sɛbla za bãw bɛ nʋɔr.
42002002	A sɔrʋ dãw-niwn sob ŋa tɩ maal ɩ a lɛn daar Kirinisi na tɩ ɩ a Ʋrɔm tẽw na-kpɛ̃ɛ lɩɛrɛ a Siiri tẽw pʋɔ a.
42002003	A nɩbɛ za mɩ́ tɩ cen na bɛ tɩ sɔr bɛ, ŋa za a ʋ tẽ-yira pʋɔ.
42002004	A Zuzɛb mɩ̀ tɩ yi n a Galile, Nazarɛtɩ tẽw pʋɔ, ɛ do a Zude, a Daviir tẽw ʋl pʋɔ bɛ na bʋɔlɛ kɛ Bɛtɩlɛm a, ʋ na tɩ ɩ a Daviir bʋʋrɛ nɩ a ʋ yir nɩr a ƴãw.
42002005	Ʋ tɩ tɛr ɩ a ʋ pɔw Marya na ta dɔwfʋ a cen nɩ a sɔrʋ ƴãw.
42002006	A Marya dɔwfʋ bibir tɩ páw bɛ nɩ a be.
42002007	A Marya tɩ dɔw nɩ a ʋ pɔwsɩ-bie, dɛble, de pɛnɛ pili nɩ ʋ gaalɩ dʋn-laa pʋɔ, bɛ na tɩ bɔ gaa-zie gu a sãanbɛ-dĩ̀ó a ƴãw.
42002008	A ʋlɩ tẽw nɛ pʋɔ a, dʋ̃-cɩ̃ɩnbɛ tɩ be n be, gánɛ a wɩɛ pʋɔ gùre a bɛ dʋn tɩ̃ɩsɔwr za.
42002009	A Sore malkɩ kãw tɩ sãá nɩ a bɛ zie, ɛ a Sore vɩɛlʋ cãa pili pàw bɛ, kɛ̀ dɛ̃bɩ̃ɛ dɛ nyɔw bɛ yaga za.
42002010	A malkɩ tɩ yel bɛ na: «Nyɩ ta zɔrɛ dɛ̃bɩ̃ɛ ɩ, yel-vla na na ɩrɛ nʋ̃ɔ̀ a Ɩsɩrayɛl bʋʋrɛ za a n'ʋ, ɩ̃ waar k'ɩ̃ɩ wa yel kʋ̀ nyɩ.
42002011	Faarɛ dɔw nɩ a nyɩ ƴãw a dɩ̃a, a Daviir tẽw pʋɔ, ʋlɛ n'ɩ a Kɩrɩta, a Sore.
42002012	A ʋ bãwfʋ n'ɩ ŋa: nyɩ na tɩ nyɛ̃ nɩ bɩ-pɩɩla na pili pɛnɛ gã nɩ dʋn-laa pʋɔ a.
42002013	Bɛ wa bere na, malkɩ-yaga siw páw a dãw-niwn sob bɛ danɛ a Naaŋmɩn yere nɩ:
42002014	‹Naaŋmɩn so danʋ a sa-zu za, ɛ a ʋ nɩ-nɔnɩ so ƴã-ɓaarʋ a tẽw zu ka›. »
42002015	A malkɩ mɩnɛ na tɩ bɛr bɛ ɛ lɛb do a tẽ-vla pʋɔ a, a dʋ-cɩ̃ɩnbɛ tɩ yere na kʋ̀rɛ taa: «Nyɩ ɩ tɩ ta a Bɛtɩlɛm nyɛ̃ a yel ŋa na ɩ a Sore yel kʋ̀ tɩ a.»
42002016	Bɛ tɩ páw na cen tɩ nyɛ̃ a Marya nɩ a Zuzɛb nɩ a bɩ-pɩɩla na gã a dʋn-laa pʋɔ a.
42002017	Bɛ na tɩ nyɛ̃ baar a, bɛ tɩ manɩ nɩ a lɛ a malkɩ na yel kʋ̀ bɛ a bie ƴãw a.
42002018	A bɛlɩ dem za na tɩ wone a dʋ̃-cɩ̃ɩnbɛ manʋ a, mɩ́ tɩ nyɔw nɩ nʋɔr.
42002019	A Marya ʋl tɩ tɛr ɩ a yele a ŋa za tɩɛrɛ a ʋ socir pʋɔ.
42002020	Al pùorí, a dʋ̃-cɩ̃ɩnbɛ tɩ lɛb a danɛ a Naaŋmɩn kule nɩ, ɛ íre a ʋ yúor a yele a ŋa ƴãw, bɛ na tɩ wõ ɛ nyɛ̃ a tu mɛ̃ a lɛ bɛ na tɩ yel kʋ̀ bɛ a.
42002021	A bibie anĩ sob na wa vɩɛ a, ɩ a bie yʋɔr-ŋmãafʋ bibir a, bɛ por ɩ a ʋ yúor kɛ Yeezu. A yúor ŋa n'ʋ a malkɩ tɩ tɩr, ɛ a mã bɛ tɛr a ʋ pʋɔ sɛr ɛ.
42002022	A bibir na wa vɩɛ, bɛ na na tu a bɛ dɛwr-so-bɛrʋ tub mɛ̃ a lɛ a Mõyiir-Wulu na ƴãw a, a Yeezu sãà nɩ a ʋ mã tɩ ɓáw ʋ na cen nɩ a Zeruzalɛm, kɛ́ bɛ tɩ de ʋ kʋ̀ a Sore,
42002023	mɛ̃ a lɛ bɛ na sɛb a Sore Wulu sɛbɛ pʋɔ a: «Pɔwsɩ-bie za na ɩ dɛble a, bɛ na de ʋ na kʋ̀ a Sore.»
42002024	Bɛ mɩ̀ tɩ tɛr ɩ a bawr-maal-bom waar ɩ a bawr maalʋ ƴãw, mɛ̃ a lɛ a Sore Wulu na ƴãw a: «Ŋmã-daa nɩ ŋmã-pɔw, bɩɩ na-ŋmã-pɔ́lɛ́ ayi.»
42002025	Zɩ̃ kɛ nɩr kãw tɩ be n a Zeruzalɛm dɩ kɛ Sɩmɩ̃ɔ. Ʋ tɩ ɩ n nɩ-mɩŋa ɛ ƴãwnɛ a Naaŋmɩn. Ʋ tɩ gùre nɩ a mɔwlʋ a Ɩsɩrayɛl nãá wa nyɛ̃ a, ɛ a Vʋʋrʋ sõw tɩ be a ʋ zie.
42002026	A Vʋʋrʋ Sõw tɩ ɩ na ʋ bãwnɩ a, kɛ ʋlɛ bɛ wa nyɛ̃ a Sore Nɩ-kabra, k'ʋʋ kʋ̃ kpi ɛ.
42002027	A Vʋʋrʋ Sõw tɩ dam ʋ na ƴãw ʋ wa a Ŋmɩn-yi-kpɛ̃ɛ pʋɔ. A Yeezu sãà nɩ a ʋ mã na tɩ tɛr ʋ kpɩɛr ɩ kɛ bɛ tɩ tu a tub a ʋ ƴãw, mɛ̃ a lɛ a Sore Wulu sɛbɛ na yel a,
42002028	a Sɩmɩ̃ɔ tɩ de nɩ a bie Yeezu ƴãw a ʋ nuru pʋɔ, ɛ pùori a Naaŋmɩn yaanɩ yel:
42002029	«Sore e, ƴɛrɛ ŋa a, fʋ na tʋ̃ɔ na bɛr a fʋ tõ-tõ-bie ʋ kule nɩ ƴã-ɓaarʋ mɛ̃ a lɛ fʋ na yel a.
42002030	A ɩ̃ mimie sɩrɩ na nyɛ̃ a fʋ faafʋ,
42002031	fʋ na cɔbrɩ a nɩ-bʋʋrɛ za niŋé a:
42002032	ʋ ɩ n cãa na na ɩ a tẽ-daa nɩ-bʋʋrɛ za bãw fʋ a, ɛ ɩ a fʋ nɩ-bʋʋrɛ Ɩsɩrayɛl yúor-vɩɛlʋ-danʋ.»
42002033	Nɔ-ɓãan tɩ nyɔw nɩ a bie sãà nɩ a ʋ mã, a yele a Sɩmɩ̃ɔ na tɩ yere caarɛ nɩ ʋ a ƴãw.
42002034	A Sɩmɩ̃ɔ tɩ maalɩ bɛ na ɛ yel a bie mã Marya: «Nyɛ̃, a fʋ bie ŋa na so na nɩ-yaga lo ɛ nɩ-yaga lɛb ìr a Ɩsɩrayɛl bʋʋrɛ pʋɔ, ʋ na ɩ n bãwfʋ bɛ ŋmɩɛr ɩ nɔ-kpɛn.
42002035	Lɛ n'a nɩ-yaga pʋ-tɩɛr-sɔwlɩ na sãá. Ɛ a fʋ̃ʋ tɔr za a, kpɩɛrʋ na kpɛ b a, ɩ mɛ̃ sʋɔ na cɔr a fʋ socir puo a.»
42002036	Pɔw- Naaŋmɩn-ƴɛr-manɛ kãw mɩ̀ tɩ be n a be, Ana, Fanɩɛl pɔwyaa, na tɩ ɩ a Asɛɛr yir dɔwlʋ nɩr a. Ʋ tɩ kor ɩ yaga. Ʋ na tɩ kul a sɩr maalɩ yome ayopõi a n'a,
42002037	ʋ ɩ a pɔw-kʋɔr tɩ ta a yome lɩz'a anaar nɩ anaar. Ʋ bɛ tɩ cere zãanɛ nɩ a Zeruzalɛm Ŋmɩn-yi-kpɛ̃ɛ ɩ, ɛ tone a Naaŋmɩn mʋ̃tɔ̃w nɩ tɩ̃ɩsɔw. Ʋ mɩ́ tɩ tɛr ɩ mʋta-tuo ɛ puore.
42002038	Ʋ na tɩ ta a be a ʋlɩ tɛm nɛ tɔr za pʋɔ a, ʋ danɛ nɩ a Naaŋmɩn ɛ manɛ a bie yele kʋ̀rɛ a bɛlɩ dem za na tɩ gùre a Zeruzalɛm faafʋ a.
42002039	Bɛ na tɩ tu a yele za, a Sore Wulu sɛbɛ na ƴãw nʋɔr kɛ bɛ mɩ́ tu a, bɛ lɛb a cen a Galile, a bɛ tẽw Nazarɛtɩ.
42002040	A bie ʋl tɩ kɛrɛ na ɛ bɩrɛ nɩr, yã-bãwfʋ tɩ be n a ʋ zie yaga, ɛ a Naaŋmɩn maalʋ tu ʋ.
42002041	Yome za, a Yeezu sãà nɩ a ʋ mã mɩ́ tɩ cen nɩ a Zeruzalɛm a Zifʋ mɩnɛ Tɔlʋ cuw ƴãw.
42002042	A Yeezu na wa nyɛ̃ yome pie nɩ ayi a, bɛ tɛr ʋ na do n a cuw ƴãw a Zeruzalɛm, mɛ̃ a lɛ a tub na tuur a yome za a.
42002043	Ɛ cɛ a cuw na wa dɩ yi baarɩ bɛ lɛb kule a, a bie Yeezu tɩ cãa na be a Zeruzalɛm, ɛ a ʋ sãà nɩ a ʋ mã bɛ bãwnɩ a ɩ.
42002044	Bɛ tɩ tɩɛr k'ʋʋ be n a bɛ sɔr-lãw-cen-taabɛ pʋɔ, ɛ cen mʋ̃tɔ̃w ɓil za, al pùorí bɛ nyɔw a ʋ bɔb, a bɛ nɩbɛ nɩ a bɛ nɩ-bãwnɩ pʋɔ.
42002045	Ɛ cɛ bɛ na bɛ tɩ nyɛ̃ ʋ a, bɛ lɛb a bɔ ʋ tɩ sãá nɩ a Zeruzalɛm.
42002046	Bibie ata pùorí n'a bɛ tɩ nyɛ̃ ʋ a Ŋmɩn-yi-kpɛ̃ɛ pʋɔ, ʋ zɩ̃ a Naaŋmɩn-Wulu bãw-bãw-karɩ sɔgɔ, bɛrɛ wone a bɛ ƴɛrʋ tɛr ɩ sowru a bɛ zie.
42002047	A bɛlɩ dem za na tɩ wone a ʋ ƴɛrʋ a, mɩ́ tɩ nyɔw nɩ nʋɔr, a yã ʋ na tɩ bãw a ƴãw, nɩ a sɔwfʋ ʋ na mɩ́ tɩ sɔw a ƴãw.
42002048	A Yeezu sãà nɩ a ʋ mã na tɩ nyɛ̃ ʋ a, nʋɔr ɓãa bɛ na, ɛ a mã yel ʋ: «Ɩ̃ bie e, bʋ̃ʋ n'ʋ so fʋ ɩ tɩ a ŋa? Nyɛ̃, mãa nɩ a fʋ sãà pĩ n pee bɔbr ɩ fʋ gʋɔrɩ.»
42002049	Ʋ tɩ sɔw bɛ na: «Bʋnʋ ƴãw n'a nyɩ nɩ̃ɛ bɔbr mɛ̃? Nyɩ bɛ tɩ bãw kɛ a fɛr a k'ɩ̃ɩ be a ɩ̃ sãà yir pʋɔ ɩ?»
42002050	Ɛ cɛ a ʋ ƴɛrʋ ŋa ʋ na tɩ ƴɛr kʋ̀ bɛ a, bɛ bɛ tɩ bãw a ʋ pɛr ɛ.
42002051	Ʋ tɩ siw na páw bɛ, lɛb wa a Nazarɛtɩ; ʋ tɩ sawr ɩ a bɛ nʋɔr. A ʋ mã tɩ maal a tɛr a yele a ŋa za vla a ʋ socir pʋɔ.
42002052	A Yeezu ʋl a, a yã-bãwfʋ, a ƴãgan kɛrʋ nɩ a pʋ-pɩɛlʋ, a a ŋa za tɩ kɛrɛ nɩ a ʋ zie, a Naaŋmɩn niŋé nɩ a nɩsaalbɛ niŋé.
42003001	A Tɩbɛɛr Sezaar naalʋ dɩb yome pie nɩ anũu sob daar, a lɛn daar a Pɔ̃sɩ-Pɩlatɩ na tɩ ɩ a Ʋrɔm tẽw na-kpɛ̃ɛ lɩɛrɛ a Zude tẽw a, a lɛn daar a Erɔdɩ na tɩ ɩ a Galile tẽw nàle a, ɛ a ʋ yɛb Filib ɩ a Ɩtuure nɩ a Tɩrakonida ten nàle a, ɛ Lɩzanɩasɩ ɩ a Abɩlɛn tẽw nàle a,
42003002	a lɛn daar a An nɩ Kayifʋ na tɩ ɩ a Zifʋ mɩnɛ bawr-maal-karɩ a, lɛn daar a, a Zakari bi-dɛb Zã tɩ wõ a Naaŋmɩn ƴɛrʋ a wɛja-kpalɛ pʋɔ.
42003003	A Zã tɩ ìr a zɔ cɔlɩ a Zurdɛ̃ man vuo za, hiere yere kɛ a nɩbɛ lɩɛbɩ a bɛ ɩb, ɛ saw de a suob a bɛ yel-bebe suur dɩ-kʋ̀b ƴãw;
42003004	a tu mɛ̃ a lɛ a Naaŋmɩn-ƴɛr-manɛ Ɩzayi na tɩ sɛb a ʋ sɛbɛ pʋɔ a: «Nɩr kãw kɔkɔr cɩɩrɛ nɩ a wɛja-kpalɛ pʋɔ: Nyɩ maalɩ a Sore sɔr, nyɩ kɔ a ʋ soli dɛnɩ ƴãw a tori.
42003005	Fʋɔla za na paal a do, tã-kpɛ̃ɛ za nɩ tãle za na tuw na siw man, sɔr za na gɔ̃w a na tori na, sɔr za na ɩ kokobokobo a na man nɩ taa,
42003006	ɛ bʋ̃-vʋʋra za na nyɛ̃ nɩ a Naaŋmɩn faafʋ. »
42003007	A Zã tɩ yere na kʋ̀rɛ a zu-sɛbla na tɩ waar a ʋ zie a suob deb a: «Dɔpan bʋʋrɛ bɛ ŋa! Ãa n'ʋ wul nyɩ a lɛ nyɩ na na ɩ nɩɩrɩ a Naaŋmɩn ƴɛrʋ maalʋ suur na waar a bɛr?
42003008	Nyɩ ɩ a sãá a nyɩ ɩ-ɩrɩ pʋɔ kɛ́ nyɩ lɩɛb ɩ a nyɩ ɩb, ɛ taa wa tɩɛrɛ nyɩ pʋɔ yere kɛ: ‹Tɩ sãà n'ɩ Abraham ɛ!› Mãa n'ʋ yere kʋ̀rɛ nyɩ, a kʋsɛbɛ a ŋa na gã a, Naaŋmɩn na tʋ̃ɔ na ɩ a lɩɛbɩ Abraham bibiir.
42003009	A lɛr ɩ ŋan be a tɩɩr sɩɛ ƴãw baarɩ ; tɩɛ nɛ za na bɛ wɔ̃nɛ wɔ̃-vɩɛlɩ a, bɛ na cɛ ʋ na ŋmãa lɔb ƴãw vũùmí.»
42003010	A zu-sɛbla tɩ sowre ʋ na: «Bʋ̃ʋ n'ʋ a fɛr kɛ tɩ pãa ɩrɛ a?»
42003011	A Zã tɩ sɔw bɛ na: «Nɩr wa tɛr kparɩ ayi a, ʋ̃ʋ ír kʋ̀ a ʋ tɔ na bɛ tɛr ʋ a, ɛ nɩr na tɛr a dɩrɛ a, ʋ mɩ̀ ɩrɛ a lɛ.»
42003012	A zuru-yar-dierbɛ mɩ̀ tɩ wa na wa de a suob ɛ sowri ʋ: «Wul-wul-kara a, bʋ̃ʋ n'ʋ a fɛr kɛ tɩ ɩrɛ?»
42003013	Ʋ yel bɛ: «Nyɩ ta mɩ́ ŋmãa libie dɔwlɩ a lɛ bɛ na ƴãw a zu ɛ.»
42003014	Sojarɩ mɩ̀ tɩ sowri ʋ na: «Ɛ tɩɩm, bʋ̃ʋ n'ʋ a fɛr kɛ tɩ ɩrɛ?» Ʋ tɩ sɔw bɛ na: «Nyɩ ta farɛ bɩɩ ŋmarɛ ziri dier nɩr libir ɛ, nyɩ mɩ́ de a nyɩ yar tɛwr.»
42003015	A nɩbɛ za tɩ gùre na kɛ bʋ̃-kãw na ɩ na, ɛ tɩɛrɛ bɛ pʋɔ kɛ a Zã taa ɩrɛ wa n'ɩ a Kɩrɩta.
42003016	Lɛ n'a a Zã tɩ yel kʋ̀ bɛ za: «Kʋ̃ɔ n'a mãa kʋ̀rɛ nɩ nyɩ a suob, ɛ cɛ nɩr be n a ɩ̃ pùor waar, kpɛmɛ zuo mɛ̃, ɩ̃ mɩ̀ bɛ sɛwnɩ na cɛr a ʋ nafawr bʋ̃-'lẽni ɛ. Ʋl a, Vʋʋrʋ Sõw nɩ vũu pʋɔ n'a ʋ na kʋ̀ nyɩ a suob.
42003017	Ʋ tɛr ɩ ci bʋ̃-yɛla a ʋ nũú, a ʋ ci yɛ́lʋ ƴãw; ʋ na ƴãw nɩ a ci-bie a ʋ bòwrí ɛ nyɩw a ur bɛr, a dɩrɛ vũu na bɛ tɛr kpiiru daar a pʋɔ.»
42003018	A Zã tɩ cãa na tɛr wulu ƴɛr-bie yaga a nɩbɛ zie, ɛ a a ŋa n'a ʋ tɩ hiere a Yel-nʋ̃ɔ̀ kʋ̀rɛ bɛ.
42003019	Ʋ tɩ yere nɩ a Galile tẽw nàle Erɔdɩ, ʋ na tɩ de a Erodɩadɩ na ɩ a ʋ yɛb pɔw a ƴãw, nɩ a yel-faar al za ʋ na tɩ maalɩ a ƴãw.
42003020	Lɛ n'a a Erɔdɩ nɩ̃ɛ lɛb tɩ maalɩ yel-faa ŋa dɔwlɩ: ʋ tɩ nyɔw nɩ a Zã pàw gaso pʋɔ.
42003021	A nɩbɛ za na tɩ de a suob baarɩ a, a Yeezu mɩ̀ de baarɩ ɛ puore a, a salom tɩ yuo na,
42003022	ɛ a Vʋʋrʋ Sõw siw a ʋ zu tɛr ƴãgan mɛ̃ na-ŋmam a; kɔkɔr tɩ yi n a salom zu yere: «Fʋ̃ʋ n'ɩ a ɩ̃ Bi-nɔna, a ɩ̃ pʋɔ pɛlɩ nɩ a fʋ ƴãw.»
42003023	A Yeezu na wa tɩ tine a ʋ tome a, ʋ tɛr a ta yome lɩzɛr nɩ pie. A nɩbɛ tɩ tɩɛrɛ na kɛ Zuzɛb bi-dɛb ʋ, ɛ a Zuzɛb ɩ Eli bi-dɛb,
42003024	Eli ɩ Matatɩ bi-dɛb, Matatɩ ɩ Levi bi-dɛb, Levi ɩ Mɛlɩkɩ bi-dɛb, Mɛlɩkɩ ɩ Yanayi bi-dɛb, Yanayi ɩ Zuzɛb bi-dɛb,
42003025	Zuzɛb ɩ Matatɩasɩ bi-dɛb, Matatɩasɩ ɩ Amɔsɩ bi-dɛb, Amɔsɩ ɩ Nawum bi-dɛb, Nawum ɩ Ɛsɩlɩ bi-dɛb; Ɛsɩlɩ ɩ Nagayi bi-dɛb,
42003026	Nagayi ɩ Maatɩ bi-dɛb, Maatɩ ɩ Matatɩasɩ bi-dɛb, Matatɩasɩ ɩ Semeyin bi-dɛb, Semeyin ɩ Yosekɩ bi-dɛb, Yosekɩ ɩ Yoda bi-dɛb;
42003027	Yoda ɩ Yoanan bi-dɛb, Yoanan ɩ Ereza bi-dɛb, Ereza ɩ Zorobabɛl bi-dɛb, Zorobabɛl ɩ Salatɩɛl bi-dɛb, Salatɩɛl ɩ Neri bi-dɛb,
42003028	Neri ɩ Mɛlɩkɩ bi-dɛb, Mɛlɩkɩ ɩ Adi bi-dɛb, Adi ɩ Kosam bi-dɛb, Kosam ɩ Ɛlɩmadam bi-dɛb, Ɛlɩmadam ɩ Ɛɛr bi-dɛb,
42003029	Ɛɛr ɩ Yeezu bi-dɛb, Yeezu ɩ Eliezɛɛr bi-dɛb, Eliezɛɛr ɩ Yorim bi-dɛb, Yorim ɩ Matatɩ bi-dɛb, Matatɩ ɩ Levi bi-dɛb,
42003030	Levi ɩ Sɩmɩ̃ɔ bi-dɛb, Sɩmɩ̃ɔ ɩ Zuda bi-dɛb, Zuda ɩ Zuzɛb bi-dɛb, Zuzɛb ɩ Yonam bi-dɛb, Yonam ɩ Elɩakɩm bi-dɛb,
42003031	Elɩakɩm ɩ Melea bi-dɛb, Melea ɩ Mɛna bi-dɛb, Mɛna ɩ Matata bi-dɛb, Matata ɩ Natam bi-dɛb, Natam ɩ Daviir bi-dɛb,
42003032	Daviir ɩ Zese bi-dɛb, Zese ɩ Yobɛdɩ bi-dɛb, Yobɛdɩ ɩ Boozɩ bi-dɛb, Boozɩ ɩ Sala bi-dɛb, Sala ɩ Nasɔ̃ bi-dɛb,
42003033	Nasɔ̃ ɩ Amɩnadab bi-dɛb, Amɩnadab ɩ Adɩmɩn bi-dɛb, Adɩmɩn ɩ Arnɩ bi-dɛb, Arnɩ ɩ Ɛsɩrɔm bi-dɛb, Ɛsɩrɔm ɩ Farɛsɩ bi-dɛb, Farɛsɩ ɩ Zuda bi-dɛb,
42003034	Zuda ɩ Zakɔb bi-dɛb, Zakɔb ɩ Ɩzaakɩ bi-dɛb, Ɩzaakɩ ɩ Abraham bi-dɛb, Abraham ɩ Tara bi-dɛb, Tara ɩ Nakoor bi-dɛb,
42003035	Nakoor ɩ Serugi bi-dɛb, Serugi ɩ Arago bi-dɛb, Arago ɩ Falɛkɩ bi-dɛb, Falɛkɩ ɩ Ebɛɛr bi-dɛb, Ebɛɛr ɩ Sala bi-dɛb,
42003036	Sala ɩ Kayinam bi-dɛb, Kayinam ɩ Arfasadɩ bi-dɛb, Arfasadɩ ɩ Sɛm bi-dɛb, Sɛm ɩ Nowe bi-dɛb, Nowe ɩ Lamɛkɩ bi-dɛb,
42003037	Lamɛkɩ ɩ Matuzala bi-dɛb, Matuzala ɩ Enɔkɩ bi-dɛb, Enɔkɩ ɩ Yarɛtɩ bi-dɛb, Yarɛtɩ ɩ Maleleyɛl bi-dɛb, Maleleyɛl ɩ Kayinam bi-dɛb,
42003038	Kayinam ɩ Enɔsɩ bi-dɛb, Enɔsɩ ɩ Sɛtɩ bi-dɛb, Sɛtɩ ɩ Adama bi-dɛb, Adama ɩ Naaŋmɩn bi-dɛb.
42004001	A Yeezu tɩ yi n a Zurdɛ̃ mànɩ́ lɛb wa, ɛ a Vʋʋrʋ Sõw tɩ paalɩ ʋ. A Vʋʋrʋ sõw tɩ tɛr ʋ na kpɛ n a wɛja-kpalɛ pʋɔ,
42004002	be n'a a Gɛgɛra tɩ bɛlɩ ʋ bibie lɩz'a ayi ƴãw. Ʋ bɛ tɩ dɩ bom za a bibie al pʋɔ ɩ, ɛ a na wa tɔl baar a, kɔ̃ nyɔw ʋ na.
42004003	Lɛ n'a a Gɛgɛra tɩ yel ʋ «Fʋ̃ʋ wa ɩ a Naaŋmɩn Bie a, fʋ̃ʋ ƴãw a kʋsɩɛr ŋa ʋ lɩɛbɩ bʋ̃-dɩra»
42004004	Ɛ cɛ a Yeezu tɩ sɔw ʋ na: «Bɛ sɛb a yel: ‹Bʋ̃-dɩrɩ tɛwr bɛ n'a guole a nɩsaal ɛ.› »
42004005	A Gɛgɛra tɩ tɛr ʋ na do n zie na zɛw a zu, tɩ ƴãw k'ʋ bɛl da-ƴẽn daadaa nyɛ̃ a tẽ-daa na-mɩnɛ naalʋ ten za,
42004006	ɛ ʋ yel ʋ: «Ɩ̃ na kʋ̀ b ɩ a kpɛ̃nʋ a ŋa za, nɩ a yúor a naalʋ ten a ŋa na waar ɩ a: mãa n'ʋ bɛ kʋ̀ a a ŋa za, ɛ ɩ̃ mɩ̀ na tʋ̃ɔ na de a kʋ̀ ʋlɩ sob nɛ ɩ̃ na bɔbr a.
42004007	Lɛ so, fʋ̃ʋ wa pùori mɛ̃ nɩ fʋ tʋɔra siwru a, fʋ̃ʋ na so a za.»
42004008	Ɛ cɛ a Yeezu tɩ yel ʋ na: «Bɛ sɛb a kɛ: ‹A Sore fʋ Naaŋmɩn yõ n'ʋ fʋ na gbine dume puore nɩ fʋ tʋɔra siwru, ʋl yõ n'ʋ fʋ na maalɛ.› »
42004009	Al pùorí a Gɛgɛra tɩ tɛr ɩ a Yeezu cen nɩ a Zeruzalɛm, tɩ ɓáw ʋ do n a Ŋmɩn-yi-kpɛ̃ɛ nyʋ́ɔrɩ́ za ɛ yel ʋ: «Fʋ̃ʋ wa ɩ a Naaŋmɩn Bie a, fʋ̃ʋ yi a ka, ɛ ƴaw tɩ lo a tẽw;
42004010	mɛ̃ bɛ taa sɛb kɛ ‹Naaŋmɩn na ƴãw nɩ nʋɔr kʋ̀ a ʋ malkɩ mɩnɛ kɛ́ bɛ gùre fʋ.›
42004011	Lɛ nɩ kɛ: ‹Bɛ na ɓaabɩ fʋ nɩ a bɛ nuru pʋɔ, kɛ́ a fʋ gbɛr taa wa mab ŋmɩɛr kʋsɩɛr ɛ.› »
42004012	Ɛ cɛ a Yeezu tɩ sɔw ʋ na: «Bɛ yel a kɛ: ‹Ta bɛlɩ a Sore fʋ Naaŋmɩn ɛ.› »
42004013	A Gɛgɛra na tɩ bɛlɩ ʋ a bɛl-bʋʋrɛ za gu a, ʋ tɩ cen na ɛ bɛr ʋ, ɛ gu a daar nãa wa ta a.
42004014	A Yeezu tɩ lɛb a wa a Galile, tɛr a Vʋʋrʋ Sõw kpɛ̃nʋ, ɛ a ʋ yúor yi pàw a zie ʋl za.
42004015	Ʋ tɩ kanɛ nɩ nɩ a nɩbɛ a puoru-diru pʋɔ, ɛ a nɩbɛ za tɩ danɛ ʋ.
42004016	A Yeezu tɩ wa n a Nazarɛtɩ, a be ʋ na tɩ baa a, wa kpɛ a puoru-dĩ̀ó, mɛ̃ a lɛ ʋ na mɩ̀ ɩ a Zifʋ mɩnɛ pɩɛnʋ-bibir za a, ɛ ìr k'ʋʋ kanɩ a sɛbɛ.
42004017	Bɛ tɩ de nɩ a Naaŋmɩn-ƴɛr-manɛ Ɩzayi sɛbɛ kʋ̀ ʋ, ʋ dɔlɛ tɩ nyɛ̃ a zie nɛ bɛ na sɛb a ƴɛr-bie a ŋa a:
42004018	«A Sore Vʋʋrʋ siw mɛ̃ na, ʋ kaa na ir mɛ̃ ka nũu ƴãw mɛ̃ k'ɩ̃ɩ tɩ yel a Yel-nʋ̃ɔ̀ kʋ̀ a nan dem. Ʋ tõ m a k'ɩ̃ɩ tɩ hieri a faafʋ kʋ̀ a gaso pʋɔ dem, ɛ yel a zɔn kɛ bɛ na lɛb a nyɛrɛ, k'ɩ̃ɩ tɩ faa a bɛlɩ dem bɛ na dɔwrɛ a,
42004019	k'ɩ̃ɩ tɩ yel a Sore maalʋ yuon na tarɛ a.»
42004020	A Yeezu tɩ lɛb a pili a sɛbɛ kʋ̀ a sõwne, ɛ zɩ̃. A nɩbɛ za na tɩ be a puoru-dĩ̀ó be a, tɩ jɩrɛ ʋ nɩ gbẽgbẽ.
42004021	Lɛ n'a ʋ pãa tɩ nyɔw nɩ bɛ a ƴɛrʋ yel: «A dɩ̃a a, a Sɛb-sõw ƴɛr-bie a ŋa nyɩ na wõ a, a tu n a nyɩ ƴãw.»
42004022	A nɩbɛ za tɩ pore nɩ a ʋ yo-vla, ɛ mɩ́ tɩ nyɔw nʋɔr a ƴɛr-vɩɛlɩ na tɩ yire a ʋ nʋ́ɔrɩ́ a ƴãw, ɛ tɩ sowre: «A Zuzɛb bi-dɛb bɛ n'ɩ a ŋa ɩ?»
42004023	Ɛ cɛ a Yeezu tɩ yel bɛ na: «Mɛ̃ nyɩ taa na lɔb a zʋkpar ŋa kʋ̀ m: ‹Dɔwta a, sanɩ fʋ tʋɔra!› A yele al za tɩ na wõ k'aa maal ɩ a Kafarnawɔm a, mɩ̀ maal a a fʋ tẽw pʋɔ ka!»
42004024	A Yeezu tɩ lɛb a yel ƴãw pʋɔ: «Sɩza n'a ɩ̃ yere kʋ̀rɛ nyɩ: nɩr bɛ dier Naaŋmɩn-ƴɛr-manɛ yele a ʋ tẽ-dɔwra pʋɔ ɩ.
42004025	Yel-mɩŋa n'a ɩ̃ yere kʋ̀rɛ nyɩ, a Eli daar a, pɔw-kɔbɛ bɛ tɩ tɛr vuo a Ɩsɩrayɛl tẽw pʋɔ ɩ, a lɛ a saa na tɩ ŋmãa ar yome ata nɩ cuwr ayʋɔb ƴãw, ɛ kɔ̃-kpɛ̃ɛ tɩ lo a tẽw za a.
42004026	Ɛ cɛ a bɛ been kãw za zie bɛ n'a a Naaŋmɩn tɩ tõ a Eli ɛ, pɔw-kʋɔr kãw na tɩ kpɩɛr Sarɛta, Sɩdɔ̃ tẽw vuo pʋɔ a, ʋl zie n'a a Naaŋmɩn tɩ tõ ʋ.
42004027	Kɔn mɩ̀ bɛ tɩ tɛr vuo a Ɩsɩrayɛl tẽw pʋɔ a Naaŋmɩn-ƴɛr-manɛ Elize daar ɛ, ɛ cɛ a bɛ been kãw za bɛ tɩ nyɛ̃ sanʋ ɛ, a bɛ ɩ Naamã na yi Siiri a ɩ.»
42004028	Bɛ na tɩ wõ a ƴɛr-bie a ŋa a, bɛ za tɩ nyɛ̃ nɩ suur yaga, a puoru-dĩ̀ó be.
42004029	Bɛ tɩ ìr a dá a Yeezu yi zaa nɩ a tẽw pʋɔ. Ɛ a bɛ tẽw na tɩ mɛ̃ tãw zu a, bɛ tɛr ɩ a Yeezu cen nɩ zie kãw na ɩ cũgbulu a, kɛ bɛ tɩ daa ʋ lɔb.
42004030	Ɛ cɛ ʋ tɩ tɔl ɩ a bɛ sɔgɔ yi cere.
42004031	A lɛ n'a a Yeezu tɩ yi a be siw a Galile tẽw kãw pʋɔ bɛ na bʋɔlɛ Kafarnawɔm a. Ʋ tɩ kanɛ nɩ a nɩbɛ a Zifʋ mɩnɛ pɩɛnʋ-bibir.
42004032	A ʋ kanʋ tɩ tɛr ɩ fãw, a dɛ ɓã bɛ nɛɛ.
42004033	Nɩr kãw kɔ̃tɔ̃-faa na damnɛ a, tɩ be n a puoru-dĩ̀ó be. Ʋ tɩ ŋmɛ n cɛl kpɛ̃w za yel:
42004034	«Alɛ wɛ! Tɩɩm nɩ fʋ̃ʋ mɩ̀ bʋnʋ̀, Nazarɛtɩ tẽw Yeezu u? Fʋ wa na kɛ fʋ wa ɩ tɩ lo. Ɩ̃ bãw fʋ na: a Naaŋmɩn Nɩ-sõw nɛ b!»
42004035	A Yeezu tɩ tanɩ ʋ na yel: «Pàw a nʋɔr ɛ yi zaa a nɩr ŋa pʋɔ!» A kɔ̃tɔ̃-faa tɩ nyɔw nɩ a dɛb nɛ lɔb ɩ tẽw a nɩbɛ sɔgɔ, ɛ yi ɛ bɛr ʋ, ɛ bɛ sãw ʋ zie za ɩ.
42004036	Dɛ̃bɩ̃ɛ tɩ nyɔw nɩ a bɛlɩ dem za na tɩ be a be a, bɛ yere kʋ̀rɛ taa: «Ƴɛr-bʋ̃ʋ n'ɩ a ŋa? Ʋ mɩ́ tanɩ nɩ a kɔ̃tɔ̃-faar nɩ fãw k'aa yi, ɛ a yi.»
42004037	Ɛ a ʋ yúor tɩ yi na làarɩ a ziir za, a ʋlɩ vuo nɛ pʋɔ.
42004038	A Yeezu na tɩ yi a puoru-dĩ̀ó a, ʋ cen nɩ Sɩmʋ̃ yir. Ƴã-tʋl-faa kãw tɩ tɛr ɩ a Sɩmʋ̃ dɩɛm-mã; bɛ tɩ zɛlɛ nɩ a Yeezu k'ʋʋ ɩ ɩb kãw a ʋ ƴãw.
42004039	Ʋ tɩ gũu na cɔw a baal ɛ tanɩ a ƴã-tʋlʋ, a ƴã-tʋlʋ bɛr ʋ, ʋ ìr daadaa lɛ kaarɛ a bɛ zie.
42004040	A mʋ̃tɔ̃w na wa kpɛ a, bɛ tɛr ɩ a baalbɛ za, na tɛr baal-pɛ-bʋʋrɛ za a, wa n a ʋ zie. Ʋ mí tɩ ír ɩ nuru dɔwlɩ a bɛ za been been zu sanɩ bɛ.
42004041	Kɔ̃tɔ̃-faar yaga mɩ́ tɩ yire nɩ a bɛ yaga pʋɔ cɩɩrɛ yere nɩ: «Fʋ ɩ n a Naaŋmɩn Bie!» Ɛ cɛ a Yeezu tɩ tanɛ a na, ɛ bɛ sawr a ƴɛrɛ ɩ, a na tɩ bãw kɛ ʋlɛ n'ɩ a Kɩrɩta a ƴãw.
42004042	A zie na wa vɩɛrɛ a, ʋ yi na cen wɛja pʋɔ. A zu-sɛbla tɩ bɔbr ʋ na; bɛ na wa nyɛ̃ ʋ a, bɛ bɔbr a kɛ bɛ nyɔw ʋ tɛr, ʋ ta cen kɛ bɛr bɛ ɩ.
42004043	Ɛ cɛ a Yeezu tɩ yel bɛ na: «A fɛr a k'ɩ̃ɩ mɩ̀ hieri a Naaŋmɩn-Naalʋ Yel-nʋ̃ɔ̀ kʋ̀ tẽ- yoru. Bʋ̃ʋ n'ʋ vɛ̃, al ƴãw n'a a Naaŋmɩn tõ m.»
42004044	Ʋ tɩ hiere nɩ a Yel-nʋ̃ɔ̀ a Zude tẽw puoru-dìrú.
42005001	Bibir kãw, a zu-sɛbla tɩ nɛbr ɩ taa a Yeezu zie a Naaŋmɩn ƴɛrʋ bɛr-wob ƴãw, ɛ a Yeezu tɔr za tɩ ar a Zenezarɛtɩ kʋ̃ɔ-kpɛ̃ɛ nʋɔr.
42005002	Ʋ tɩ nyɛ̃ nɩ gbee ayi na gã a kʋ̃ɔ-kpɛ̃ɛ nʋɔr a: a zʋm-nyɔwrbɛ tɩ yi na siw pɛwr a bɛ mɩ̃ɛnɩ.
42005003	A Yeezu tɩ do na kpɛ a gbor kãw pʋɔ, na tɩ ɩ Sɩmʋ̃ gbor a, ɛ zɛlɩ ʋ k'ʋʋ taw zãá nɩ a kõkowr blã. Lɛ n'a a Yeezu pãa tɩ zɩ̃ a gbor pʋɔ ɛ kanɛ nɩ a zu-sɛbla.
42005004	Ʋ na wa ƴɛr baar a, ʋ yel ɩ a Sɩmʋ̃: «Duwri kpɛ n a zulu pʋɔ, nyɩ tɩ lɔb a mɩ̃ɛnɩ nyɔw a zʋmɛ.»
42005005	A Sɩmʋ̃ tɩ yel ʋ na: «Wul-wul-kara a, tɩ bal ɩ tɩ tʋɔra a tɩ̃ɩsɔw za tɩ vɩɛ nɩ zie, ɛ bɛ tuli nyɔw zʋm-bile za ɩ. Ɛ cɛ fʋ̃ʋ na n'ʋ yel a, al ƴãw n'a ɩ̃ na lɔb a mɩ̃ɛnɩ.»
42005006	Bɛ tɩ lɔb ɩ a mɩ̃ɛnɩ nyɔw zʋmɛ yaga yaga za, a mɩ̃ɛnɩ tɩ cɩɛrɛ.
42005007	Lɛ so bɛ tɩ kabrɩ bʋɔlɩ a bɛ zʋm-nyɔw-taabɛ na tɩ be a gbee ayi sob pʋɔ a, kɛ́ bɛ wa sõw bɛ. A bɛ taabɛ tɩ wa na, bɛ wa yaw a zʋmɛ paalɩ a gbee a za ayi a tɩ faar na lĩm.
42005008	A Sɩmʋ̃ Pɩɛr na tɩ nyɛ̃ a lɛ a, ʋ lo na gbĩ dume a Yeezu pile ɛ yel ʋ: «Sore e, taw zaa a ɩ̃ zie, ɩ̃ ɩ n yel-bier sob.»
42005009	Dɛ̃bɩ̃ɛ tɩ ɩrɛ nɩ a Sɩmʋ̃ yaga, ʋlɛ nɩ a nɩbɛ bɛl za na tɩ be a be a, a zʋmɛ bɛ na tɩ nyɔw sɛw a lɛ a ƴãw.
42005010	Lɛ n'a a mɩ̀ tɩ ŋmɛ̃ a Sɩmʋ̃ zʋm-lãw-nyɔw-taabɛ zie, a Zebede bibiir, Zakɩ nɩ Zã. Ɛ cɛ a Yeezu tɩ yel ɩ a Sɩmʋ̃: «Ta zɔrɛ dɛ̃bɩ̃ɛ ɩ, dɩ̃a na ta a, nɩbɛ nɛ bɛ fʋ na nyɔwr»
42005011	Lɛ n'a bɛ tɩ duwri nɩ a gbee lɛb wa a kõkowr ƴãw, wa bɛr bom za ɛ tu a Yeezu pùor.
42005012	A Yeezu na tɩ be a ten al ƴẽn sob pʋɔ a, nɩr kãw na tɩ kɔ̃w ʋ za a, mɩ̀ tɩ be n a be. Ʋ na tɩ nyɛ̃ a Yeezu a, ʋ lo na vɔblɩ muru ɛ lɔbr nuru zɛlɛ nɩ ʋ yere nɩ: «Sore e, fʋ̃ʋ wa bɔbr a, fʋ na tʋ̃ɔ na ɩ ɩ̃ lɛb vɩɛl.»
42005013	A Yeezu tɩ dɔl ɩ nũu tɔ n ʋ ɛ yel: «Ɩ̃ bɔbr a, lɛb vɩɛl!» Ɛ́ daadaa lɛ a ʋ kɔnʋ tɩ baarɩ.
42005014	A lɛ n'a a Yeezu tɩ kpãa ʋ k'ʋʋ taa pore a a ŋa yúor kʋ̀rɛ nɩr ɛ, ɛ yel ʋ: «Nɩ̃ɛ cen tɩ ɩ a bawr-maalbɛ jɩr fʋ ka a, ɛ́ fʋ tɩr a bawr-maal-bom, fʋ na lɛb vɩɛl a ƴãw, mɛ̃ a lɛ a Mõyiir na ƴãw a nʋɔr a: a tʋ̃ɔ wul a nɩbɛ kɛ fʋ lɛb a vɩɛl.»
42005015	A Yeezu yúor tɩ lɛb a bãw yire yaga, ɛ zu-sɛbla na bɛ dɩ vuo a zɔrɛ gbone taa a ʋ zie kɛ́ bɛ tʋ̃ɔ bɛr wõ a ʋ ƴɛrʋ, ɛ ʋ sanɩ a bɛ bàalʋ.
42005016	Ɛ cɛ a Yeezu mɩ́ tɩ taw na yi ʋ yõ zie a wɛjarɩ pʋɔ tɩ puore.
42005017	Bibir kãw a Yeezu na tɩ kanɛ nɩ a nɩbɛ a, Farizɩ̃ɛ mɩnɛ nɩ Naaŋmɩn-Wulu bãw-bãw-karɩ tɩ pʋɔ nɩ a nɩbɛ pʋɔ. Galile lowr tẽli za, nɩ Zude tẽw lowr tẽli nɩ Zeruzalɛm n'a bɛ tɩ yi ɛ wa. A Sore fãw tɩ be n a Yeezu zie k'ʋ sanɛ baalbɛ.
42005018	Nɩbɛ kãw tɩ wa ta na tuo gbɛr a ʋ bʋ̃-gana zu. Bɛ tɩ bɔbr ɩ a lɛ bɛ na na ɩ kpɛ n ʋ bin a Yeezu niŋé a.
42005019	Ɛ cɛ a zu-sɛbla tɩ gbõ n taa zuo, bɛ bɛ tɩ bãw be bɛ na na tu n ʋ kpɛ n a ɩ. Lɛ so bɛ tɩ do a gàrʋ́, ŋmãa sule puo, ɛ tur ʋ nɩ a ʋ bʋ̃-gana bɛr ʋ siw a Yeezu niŋé a nɩbɛ sɔgɔ.
42005020	A Yeezu na tɩ nyɛ̃ a bɛ Naaŋmɩn-sawfʋ ŋa a, ʋ yel a: «Ɩ̃ ba a, a fʋ yel-bebe suur dɩ na.»
42005021	A Naaŋmɩn-Wulu-sɛ-sɛbrbɛ nɩ a Farizɩ̃ɛ mɩnɛ tɩ tɩɛrɛ na: «Ãa n'ɩ a sob ŋa na tʋʋr a Naaŋmɩn zʋmɛ a? Nɩ-buor sob ʋ na tʋ̃ɔ dɩ a yel-bebe suur a bɛ ɩ Naaŋmɩn yõ?»
42005022	Ɛ cɛ a Yeezu na tɩ bãw a bɛ tɩɛrʋ a, ʋ sɔw na yel bɛ: «Bʋ̃ʋ n'ʋ so a tɩɛrʋ a ŋa taabɛ be a nyɩ zie?
42005023	Abobe sob a ɩ kayãan zuo: ɩ̃ na na yel a gbɛr: fʋ páw nɩ a fʋ yel-bebe suur, bɩɩ ɩ̃ na na yel ʋ: ìr cere a?
42005024	Ɛ cɛ ɩ̃ bɔbr a kɛ nyɩ bãwnɩ a, a Nɩsaal Bie tɛr ɩ fãw a tẽw zu na tʋ̃ɔ dɩ a yel-bebe suur.» Lɛ n'a a Yeezu tɩ yel a gbɛr: «Ɩ̃ yere na kʋ̀rɛ fʋ, ìr ɓáw a fʋ bʋ̃-gana kule nɩ a fʋ yir.»
42005025	Daadaa lɛ ʋ ìr a bɛ niŋé, ɛ ɓáw a ʋ bʋ̃-gana lo n a yir sɔr, danɛ nɩ a Naaŋmɩn kule nɩ.
42005026	Nʋɔr tɩ ɓãa nɩ bɛ za bɛ danɛ a Naaŋmɩn ; dɛ̃bɩ̃ɛ tɩ nyɔw bɛ na bɛ yere: «A dɩ̃a a, tɩ nyɛ̃ nɩ yel-bɛ-dãw-nyɛrɩ.»
42005027	A yele a ŋa pùorí, a Yeezu tɩ yi na nyɛ̃ zuru-yar-diere kãw, a yúor na dɩ kɛ Levi a, ʋ zɩ̃ a ʋ tome zie, ʋ yel ʋ: «Tuur mɛ̃!»
42005028	Ʋ tɩ bɛr ɩ bom za, ɛ ìr tuur ʋ.
42005029	A Levi tɩ cɔbr ɩ dɩb a Yeezu ƴãw a ʋ yir; zuru-yar-dierbɛ yaga nɩ nɩbɛ bɛ mɩnɛ tɩ lãw nɩ bɛ na zɩ̃ dɩrɛ.
42005030	A Farizɩ̃ɛ mɩnɛ nɩ a bɛ Naaŋmɩn-Wulu-sɛ-sɛbrbɛ tɩ 'hũ'hune na yere kʋ̀rɛ a Yeezu po-tuurbɛ: «Bʋ̃ʋ n'ʋ so nyɩ lãw nɩ zuru-yar-dierbɛ nɩ yel-bebe dem dɩrɛ ɛ nyúur?»
42005031	A Yeezu tɩ de nɩ a ƴɛrʋ sɔw bɛ: «Nɩ-kpɛn bɛ nɛ bɛ mɩ́ tɛr dɔwta yel-ɩra ɩ, baalbɛ nɛ bɛ.
42005032	Ɩ̃ sɩrɩ bɛ wa k'ɩ̃ɩ wa bʋɔlɩ nɩbɛ na tɩɛrɛ kɛ bɛ ɩ n nɩ-mɩn a ɩ, nɩbɛ na tɩɛrɛ kɛ bɛ ɩ n yel-bebe dem a bʋɔlʋ n'a ɩ̃ wa.»
42005033	A Farizɩ̃ɛ mɩnɛ tɩ yel ɩ a Yeezu: «A Zã po-tuurbɛ nɩ a tɩ po-tuurbɛ mɩ́ tɛr ɩ a mʋta-tuo kʋra lɛ puore nɩ, ɛ cɛ a fʋ po-tuurbɛ cãa dɩrɛ ɛ nyúur.»
42005034	A Yeezu tɩ sɔw na yel bɛ: «Nyɩ tɩɛrɛ kɛ nyɩ na tʋ̃ɔ na fɛr kul-taa cuw dem ƴãw bɛ tɛr mʋta-tuo ɛ a dɛb-sãan be a bɛ zie e?
42005035	Ɛ cɛ bibie na vɩɛ na bɛ ír a dɛb-sãan a bɛ zie, a lɛn daar a, bɛ na mɩ́ tɛr ɩ a mʋta-tuo.»
42005036	Ʋ tɩ cãa na lɛ lɔb zʋkpar ŋa kʋ̀ bɛ yel: «Bɛ bɛ dãw cɩ̃ɛ pɛn kpar-paala ƴãw tɩ ɓe n kpar-kʋra ɩ, alɛ bɛ ɩ lɛ, bɛ na cɩ̃ɛ nɩ a kpar-paala ɛ a pɛn-paala nɩ a kpar-kʋra bɛ de taa ɩ.
42005037	Bɛ mɩ̀ kʋ̃ saw de divɛ̃ paala ƴãw wɔ-gbã-kore pʋɔ ɩ, alɛ bɛ ɩ lɛ a, a divɛ̃ paala na pur ɩ a wɔ-gban bɛr, a divɛ̃ cir ɛ a wɔ-gban sãw.
42005038	Bɛ mɩ́ ƴãw nɩ divɛ̃ paala wɔ̃-gbã-paalɛ pʋɔ.
42005039	Sob nɛ za na nyũ divɛ̃ kʋra mili a, bɛ mɩ́ lɛ bɔbr divɛ̃ paala ɩ, ʋ mɩ́ yel a: ‹A divɛ̃ kʋra n'a nʋmɛ zuo.› »
42006001	A Zifʋ mɩnɛ pɩɛnʋ-bibir kãw, aYeezu nɩ a ʋ po-tuurbɛ tɩ tɔlɛ nɩ poru pʋɔ. A ʋ po-tuurbɛ tɩ ŋmarɛ nɩ a ci-zuru ŋmɩɩnɛ 'wɔbr.
42006002	Farizɩ̃ɛ bɛ mɩnɛ kãw tɩ yel bɛ na: «Bʋ̃ʋ n'ʋ so nyɩ tone ton na bɛ sɛw a pɩɛnʋ-bibir a?»
42006003	A Yeezu tɩ sɔw na yel bɛ: «Nyɩ nɔ̃w bɛ kanɩ a lɛ a Daviir nɩ a ʋ taabɛ na tɩ tõ, a kɔ̃ na tɩ kpɩɛr bɛ a bɩɩ?
42006004	A lɛ ʋ na tɩ kpɛ a Naaŋmɩn yir pʋɔ de a dipɛ̃, bɛ na mɩ́ bin a Naaŋmɩn niŋé a, 'wɔb ɛ mɩ̀ kʋ̀ a ʋ taabɛ bɛ 'wɔb a ɩ? A dipɛ̃ a ŋa a, nɩr bɛ tɛr sɔr na 'wɔb a ɩ, alɛ bɛ ɩ bawr-maalbɛ tɛwr a.»
42006005	Ʋ tɩ cãa na yere kʋ̀rɛ bɛ: «A Nɩsaal Bie ɩ n a pɩɛnʋ-bibir sòb.»
42006006	A pɩɛnʋ-bibir ƴẽn sob, a Yeezu tɩ kpɛ n a Zifʋ mɩnɛ puoru-dĩ̀ó kanɛ nɩ a nɩbɛ. Nɩr kãw, a dʋrʋ nũu na tɩ kpi a, tɩ be n a be.
42006007	A Naaŋmɩn-Wulu bãw-bãw-karɩ nɩ a Farizɩ̃ɛ mɩnɛ tɩ piwre nɩ a Yeezu, kɛ́ bɛ nyɛ̃ ʋ na sanɩ nɩ nɩr a pɩɛnʋ-bibir bɩɩ, bɛ tʋ̃ɔ tɛr ɩ ʋ ƴɛrʋ.
42006008	Ɛ cɛ a Yeezu tɩ bãw nɩ a bɛ tɩɛrʋ. Lɛ so ʋ yel a nũ-kũu sob: «Ìr ar a ka a nɩbɛ niŋé.» Ʋ ìr ar.
42006009	A Yeezu yel bɛ: «Nyɩɩm n'a ɩ̃ sowre: a pɩɛnʋ-bibir a, vla n'a a nɩr tɛr sɔr na tʋ̃ɔ maalɩ bɩɩ faa n'a? Nɩr ʋ a sob tɛr sɔr na faa bɩɩ na bɛr ʋ kpi?»
42006010	Ʋ tɩ jɩr ɩ a bɛ za tɩ tɔ, ɛ yel a nũ-kũu sob: «Dɔl a fʋ nũu.» Ʋ dɔl, ɛ a nũu lɛb kpɛ̃w.
42006011	A Farizɩ̃ɛ mɩnɛ nɩ a Naaŋmɩn-Wulu bãw-bãw-karɩ tɩ nyɛ̃ nɩ suur pi kɔkɛɛ. Bɛ tɩ tĩ na bʋrɛ taa a ʋlɩ bom nɛ bɛ na na tʋ̃ɔ ɩ a Yeezu a.
42006012	A alɩ bibie nɛ pʋɔ, a Yeezu tɩ tɔl a do tãw zu k'ʋʋ tɩ pùori. Ʋ tɩ pùor ɩ a Naaŋmɩn a tɩ̃ɩsɔw-ɓil za.
42006013	A zie na wa vɩɛ a, ʋ bʋɔl ɩ a ʋ po-tuurbɛ wa kaa ir pie nɩ ayi a bɛ pʋɔ, por a bɛ yúor kɛ nɩ-toni:
42006014	Sɩmʋ̃, ʋ na por a yúor kɛ Pɩɛr a, nɩ a ʋ yɛb Ãdere, Zakɩ, Zã, Filib, Batelemi,
42006015	Matie, Toma, Alfe bi-dɛb Zakɩ, Sɩmʋ̃ bɛ na bʋɔlɛ kɛ Zelɔtɩ a,
42006016	Zakɩ bi-dɛb Zuda nɩ Zuda Ɩsɩkarɩɔtɩ na wa mɩl a Yeezu a.
42006017	A Yeezu tɩ siw nɩ a tãw, ʋlɛ nɩ a ʋ nɩ-toni. Ʋ tɩ tɛw na ar zi-tɩ̃tal pʋɔ. A ʋ po-tuurbɛ yaga tɩ ar ɩ a be, lãw nɩ zu-sɛbla na bɛ tɛr vuo ɩ yi a Zude tẽw za, nɩ Zeruzalɛm, nɩ kʋ̃ɔ-kpɛ̃ɛ nʋɔr ten Tɩ́ɩ̀r nɩ Sɩdɔ̃ wa a.
42006018	Bɛ tɩ wa na kɛ bɛ wa bɛr wõ a ʋ ƴɛrʋ, ɛ ʋ sanɩ a bɛ bàalʋ ; ʋ mɩ̀ tɩ cãa na sanɩ a bɛlɩ dem kɔ̃tɔ̃-faar na tɩ fɛrɛ a.
42006019	A zu-sɛbla za tɩ bɔbr ɩ a ʋ tɔb, fãw kãw na mɩ́ tɩ yire a ʋ pʋɔ sanɛ bɛ za a ƴãw.
42006020	Lɛ n'a a Yeezu tɩ jɩr a ʋ po-tuurbɛ ɛ yel bɛ: «Zu-nʋ̃ɔ̀ dem n'ɩ nyɩ, nyɩɩm nan dem: nyɩmɛ so a Naaŋmɩn-Naalʋ!
42006021	Zu-nʋ̃ɔ̀ dem n'ɩ nyɩ, nyɩɩm kɔ̃ na kpɩɛr a ƴɛrɛ ŋa a: nyɩ nãa tɩw na! Zu-nʋ̃ɔ̀ dem n'ɩ nyɩ, nyɩɩm na kone a ƴɛrɛ ŋa a: nyɩ nãa laar a!»
42006022	«Zu-nʋ̃ɔ̀ dem n'ɩ nyɩ, a lɛn daar a nɩsaalbɛ nãa wa hɩ̃ɛn nyɩ, ɛ zawrɛ a nyɩ yele ɛ tʋʋr nyɩ, sãwnɛ nɩ a nyɩ yúor a Nɩsaal Bie ƴãw a.
42006023	Nyɩ cɩlɛ yawr ɩ a lɛn daar, a nyɩ sã-ya na ɩ kpɛ̃ɛ a tẽ-vla pʋɔ a ƴãw; bʋ̃ʋ n'ʋ vɛ̃, a ŋa tɔr za n'a a bɛ sãà mɩnɛ tɩ dɔwrɩ a Naaŋmɩn-ƴɛr-manbɛ.
42006024	«Ɛ cɛ baw-bio dem n'ɩ nyɩ, nyɩɩm na-mɩnɛ, nyɩ páw nɩ a nyɩ mɔwlʋ baarɩ!
42006025	Baw-bio dem n'ɩ nyɩ, nyɩɩm na tɩw a ƴɛrɛ ŋa a, kɔ̃ nãa kpɛ nyɩ na! Baw-bio dem n'ɩ nyɩ, nyɩɩm na laar a ƴɛrɛ ŋa a, nyɩ nãa be n wahala pʋɔ kone!
42006026	Baw-bio dem n'ɩ nyɩ, a lɛn daar a nɩbɛ za nãa wa mʋʋrɛ nyɩ a, a ŋa tɔr za n'a a bɛ sãa mɩnɛ tɩ ɩrɛ a Naaŋmɩn-ƴɛr-man-bɛlɛ-bɛlɛ mɩnɛ!»
42006027	« Ɛ cɛ ɩ̃ yere na kʋ̀rɛ nyɩ, nyɩɩm na bɛrɛ wone a ɩ̃ ƴɛrʋ a: nyɩ nɔnɛ a nyɩ dɔ̃ dem; a bɛlɩ dem na hɩɛn nyɩ a, nyɩ maalɛ bɛ vla.
42006028	Nyɩ zɛlɛ Naaŋmɩn maalʋ kʋ̀rɛ a bɛlɩ dem na ŋmɩɛr ƴãwn nyɩ a, nyɩ puore kʋ̀rɛ a bɛlɩ dem na ŋmarɛ ziri ƴãwn nyɩ a.
42006029	Nɩr wa ɓa b kɔ́rɩ́ a, fʋ̃ʋ lɛb cɔw a ayi sob. Nɩr wa de a fʋ kpar-kpɛ̃ɛ a, bɛr ʋ ʋ mɩ̀ de a fʋ kpale ƴãw pʋɔ.
42006030	Nɩr za na zɛlɛ bom a fʋ zie a, kʋ̀ ʋ, ɛ nɩr wa de a fʋ bom a, fʋ̃ʋ taa sowre ɩ.
42006031	A lɛ nyɩ na bɔbr kɛ a nɩbɛ ɩrɛ a nyɩ zie a, nyɩ mɩ̀ ɩrɛ a lɛ a bɛ zie.
42006032	Nyɩmɛ wa nɔnɛ a bɛlɩ dem na nɔnɛ nyɩ a tɛwr a, bʋ̃ʋ maalʋ n'a nyɩ na gùre a pʋɔ? A yel-bebe dem mɩ̀ mɩ́ nɔnɛ nɩ a bɛlɩ dem na nɔnɛ bɛ a.
42006033	Nyɩmɛ wa maalɛ a bɛlɩ dem na maalɛ nyɩ a tɛwr a, bʋ̃ʋ maalʋ n'a nyɩ na gùre a pʋɔ? A yel-bebe dem tɛɛ za mɩ̀ ɩrɛ nɩ a lɛ.
42006034	Nyɩmɛ mɩ́ wa pɛ̃w a nyɩ bom kʋ̀ a bɛlɩ dem nyɩ na bãw kɛ bɛ nãa tʋ̃ɔ na lɛb kʋ̀ nyɩ a, bʋ̃ʋ maalʋ n'a nyɩ na páw a pʋɔ? A yel-bebe dem mɩ̀ mɩ́ pɛ̃wn nɩ taa bome, kɛ́ bɛ mɩ̀ mɩ́ wa pẽw bɛ yaa a sãn.
42006035	«A nyɩɩm n'a, nyɩ nɔnɛ a nyɩ dɔ̃ dem, nyɩ maalɛ bɛ vla ɛ pɛ̃wn bɛ a nyɩ bome, ɛ ta gùre kɛ bɛ mɩ̀ mɩ́ wa ɩ nyɩ a lɛ yaa a sãn ɛ. Lɛn daar a, a nyɩ sã-ya na ɩ bɛrʋ, ɛ nyɩ mɩ̀ ɩ a Naaŋmɩn-na-do-saa-bɛ-pɩɛl-a bibiir, ʋl na ɩ nɩ-vla a poto-dem zie, nɩ a bɛlɩ dem zie fʋ na mɩ́ maalɩ vla ɛ bɛ bɛ ŋmɛlɛ kaar fʋ a.
42006036	Nyɩ ɩ nɩ-baal-zɔrbɛ mɛ̃ a lɛ a nyɩ Sãà na ɩ nɩ-baal-zɔrɛ a.»
42006037	«Nyɩ ta bãwnɛ a nyɩ taabɛ yele ɩ, ɛ Naaŋmɩn mɩ̀ kʋ̃ bãw a nyɩ dem ɛ. Nyɩ ta mɩ́ yel kɛ a nyɩ taabɛ sãw na ɩ, ɛ Naaŋmɩn mɩ̀ kʋ̃ yel kɛ nyɩ sãw na ɩ. Nyɩ dɩrɛ suur kʋ̀rɛ a nyɩ taabɛ, ɛ Naaŋmɩn mɩ̀ na dɩ n suur kʋ̀ nyɩ.
42006038	Nyɩ mɩ́ tɩr, ɛ Naaŋmɩn mɩ̀ na kʋ̀ nyɩ na. Ʋ na manɩ na paalɩ ɓol, tɛwtɛw ɛ dĩ ƴãw a cire, ʋ ƴãw a nyɩ pèlé pʋɔ. A bʋ̃-mána ʋl nyɩ na tɛr manɛ nɩ kʋ̀rɛ a nyɩ taabɛ a, ʋlɛ n'ʋ ʋ mɩ̀ na manɩ nɩ kʋ̀ nyɩ.»
42006039	A Yeezu mɩ̀ tɩ lɔb ɩ zʋkpar kʋ̀ bɛ yel: «Zɔ̃w na tʋ̃ɔ na tawr zɔ̃w ɩ? Bɛ za ayi kʋ̃ lo bɔw pʋɔ ɩ?
42006040	Po-tuure bɛ zuore ʋ nɩ-kpɛ̃ɛ ɩ, ɛ cɛ po-tuure za, a ʋ nɩ-kpɛ̃ɛ na wul vla a, na ŋmɛ̃ na taa nɩ a ʋ nɩ-kpɛ̃ɛ.
42006041	Bʋ̃ʋ ƴãw n'a fʋ jɩrɛ a sawr na be a fʋ yɛb mímírí a, ɛ bɛ nyɛ̃ a wɛw na be a fʋ dem pʋɔ a?
42006042	Ŋmɩŋmɩn n'a fʋ na tʋ̃ɔ yel a fʋ yɛb: ‹ Ɩ̃ yɛb ɩ, alɛ ɩ̃ ír sawr bɛr a fʋ mímírí!› Ɛ a fʋ̃ʋ mɩŋa nɩ̃ɛ bɛ nyɛ̃ a wɛw na be a fʋ mímírí a? Nɩsaal-libelibe ŋa! De niwn ír a wɛw bɛr a fʋ mímírí, lɛ n'a fʋ na nyɛrɛ pãa ír a sawr bɛr a fʋ yɛb mímírí.»
42006043	«Tɩ-vla bɛ wɔ̃nɛ wɔ̃-sãwnɩ ɛ, ɛ tɩ-sãwna mɩ̀ bɛ wɔ̃nɛ wɔ̃-vɩɛlɩ ɛ.
42006044	Tɩɛ za wɔ̃mɛ n'a mɩ́ ɩ kɛ fʋ bãw ʋ. Bɛ bɛ pɔrɛ kãkãmɛ gɔ-tɩɩr zu ɛ, bɛ mɩ̀ bɛ pɔrɛ divɛ̃ tɩɩr wɔmɛ gʋʋr zu ɛ.
42006045	A nɩ-vla mɩ́ ɩrɛ nɩ ɩ-vɩɛlɩ, a ʋ pʋɔ na vɩɛl a ƴãw. Ɛ a nɩ-faa ɩrɛ ɩ-faar, a ʋ pʋɔ na kpɛ faa a ƴãw. A alɩ bome nɛ na paalɩ a nɩsaal socir a, alɛ n'a yire a ʋ nʋ́ɔrɩ́.»
42006046	«Bʋ̃ʋ ƴãw n'a nyɩ mɩ́ yere a ɩ̃ zie: ‹Sore e, Sore e›, ɛ bɛ mɩ́ tuur a lɛ ɩ̃ na yere a?
42006047	Sob nɛ za na waar a ɩ̃ zie wa bɛrɛ wone a ɩ̃ ƴɛrʋ ɛ tuur a, ɩ̃ na wul nyɩ nɩ a ʋlɩ sob nɛ ʋ na ŋmɛ̃ taa nɩ a.
42006048	Ʋ ŋmɛ̃ na taa nɩ nɩr na ŋmaarɛ yir a: ʋ tuw nɩ bɔw-zulu kʋsɛ-pan zu ɛ sʋ̃ɔ́ a yir pɛr. A kʋ̃ɔ-paal na wa wa a, a ba-fʋɔla kʋ̃ɔnɩ da n taa wa ŋmɛ a yir ŋa, ɛ bɛ dam ʋ ɛ, ʋ na mɛ vla a ƴãw.
42006049	Ɛ cɛ sob nɛ za na bɛrɛ wone a ɩ̃ ƴɛrʋ ɛ bɛ tuur a, ʋ ŋmɛ̃ na taa nɩ nɩr kãw na bɛ tuw a yir pɛr ɛ ŋmãa a ʋ yir a: a ba-fʋɔla kʋ̃ɔnɩ na wa da taa wa ŋmɛ a yir ŋa a, ʋ lo n daadaa lɛ, lo bugubugu.»
42007001	A Yeezu na tɩ ƴɛr a a ŋa za kʋ̀ a nɩbɛ baar a, ʋ cen nɩ Kafarnawɔm.
42007002	Zɩ̃ kɛ sojarɩ kʋba nɩ-kpɛ̃ɛ kãw tɩ tɛr ɩ tõ-tõ-bie ʋ ɩ baal ŋmaar vʋʋrʋ: a ʋ tõ-tõ-bi-mimi-mʋ̃ɔn tɩ n'ʋ.
42007003	Ʋ na tɩ wõ bɛ manɛ a Yeezu yele a, ʋ tõ n a Zifʋ mɩnɛ nɩ-kore bɛ mɩnɛ a ʋ zie, kɛ́ bɛ tɩ zɛlɩ ʋ k'ʋʋ wa faa a ʋ tõ-tõ-bie.
42007004	A nɩ-kore bɛl tɩ ta n a Yeezu zie zɛlɛ ʋ suwle taa yere nɩ: «Ʋ sɛwnɩ na kɛ fʋ sõw ʋ,
42007005	ʋ nɔnɛ nɩ a tɩ bʋʋrɛ nɩbɛ, ɛ ʋlɛ n'ʋ ŋmãa a tɩ puoru-dĩo kʋ̀ tɩ.»
42007006	A Yeezu nɩ a bɛl za tɩ lãw na lo a sɔr cere, ɛ ʋ bɛ tɩ cãa zãá nɩ a yir ɛ, ɛ a sojarɩ kʋba nɩ-kpɛ̃ɛ tõ a ʋ barɩ bɛ mɩnɛ bɛ wa yel a Yeezu: «Sore e, ta dɩ tuo balɛ fʋ tʋɔra ɩ, ɩ̃ bɛ sɛwnɩ kɛ fʋ kpɛ a ɩ̃ yir pʋɔ ɩ;
42007007	al ƴãw n'a mãa mɩŋa nyɛ̃ ɩ̃ bɛ sɛwnɩ a fʋ zie waa ɩ, ɛ cɛ ƴɛr ƴɛr-bi-been yõ a ɩ̃ tõ-tõ-bie sanɩ.
42007008	Mãa n'ɩ ŋa tɛr nɩ-bɛrɛ, ɛ mɩ̀ dɩ nɩ-kpɛ̃ɛnʋ sojarɩ zu, mɩ̀ yel ŋa: ‹Cen›, ʋ cen; ɛ yel ƴẽn sob: ‹Wa›, ʋ wa; ɛ yel a ɩ̃ tõ-tõ-bie: ‹Ɩ bom ŋa›, ʋ ɩ.»
42007009	A Yeezu na tɩ wõ a ƴɛr-bie a ŋa a, ʋ nɔ̃w nɩ a sojarɩ kʋba nɩ-kpɛ̃ɛ nɛ yele; ɛ ʋ tɩ lɩɛb a yel a zu-sɛbla na tuur ʋ a: «Mãa n'ʋ yere kʋ̀rɛ nyɩ, a Ɩsɩrayɛl bʋʋrɛ nɩbɛ tɛɛ za pʋɔ a, ɩ̃ bɛ nyɛ̃ a Naaŋmɩn-sawfʋ ŋa tɔ ɩ.»
42007010	A nɩbɛ bɛl bɛ na tɩ tõ a, na tɩ lɛb kul a yir a, bɛ tɩ nyɛ̃ nɩ a tõ-tõ-bie ʋ ɩ nɩ-kpɛ̃w.
42007011	Al pùorí, a Yeezu tɩ cen nɩ tẽw kãw bɛ na bʋɔlɛ kɛ Nayin a. A ʋ po-tuurbɛ nɩ nɩ-yaga yaga tɩ bɩɛlɛ ʋ na.
42007012	Ʋ na tɩ tarɛ a tẽw dɩ̃dɔr ƴãw a, bɛ nyɛ̃ nɩ nɩbɛ na tuo kũu cere nɩ ũufʋ a: pɔw-kʋɔr kãw bi-dɛb-been tɩ n'ʋ. A tẽw nɩbɛ yaga tɩ bɩɛlɛ nɩ a pɔw nɛ.
42007013	A Sore na tɩ nyɛ̃ ʋ a, a ʋ nɩbaalʋ tɩ kpɛ̃ ʋ nɩ yaga ʋ yel ʋ: «Ta kone ɩ!»
42007014	Al pùorí, ʋ taw ta tɔ a daga, a kũu-tuorbɛ tɛw ar. A Yeezu tɩ yel a: «Pɔl-bile e, mãa n'ʋ yere kʋ̀rɛ fʋ, ìr!»
42007015	A kũu tɩ ìr a zɩ̃ ɛ ƴɛrɛ. A Yeezu tɩ lɛb a de ʋ kʋ̀ a ʋ mã.
42007016	Dɛ̃bɩ̃ɛ tɩ nyɔw nɩ a nɩbɛ za. Bɛ tɩ danɛ nɩ a Naaŋmɩn yere nɩ: « Naaŋmɩn-ƴɛr-manɛ kpɛ̃ɛkpɛ̃ɛ be n a tɩ sɔgɔ, ɛ a Naaŋmɩn jɩr ɩ a ʋ nɩ-bʋʋrɛ kaa.»
42007017	A Yel ŋa a Yeezu na tɩ maalɩ a, tɩ yi na làarɩ a Zude tẽw nɩ a ʋ tẽ-kõkowe za.
42007018	A Zã po-tuurbɛ tɩ wa na wa manɩ a yele a ŋa za kʋ̀ a bɛ zu-sob. A Zã tɩ bʋɔl ɩ a ʋ po-tuurbɛ ayi
42007019	wa tõ bɛ a Sore zie, kɛ́ bɛ tɩ sowr ʋ: «Fʋ̃ʋ n'ɩ a Kɩrɩta na na wa a, bɩɩ tɩ cãa cɛlɛ nɩ-yũo?»
42007020	Bɛ tɩ ta n a Yeezu zie yel ʋ: «Zã-Bati tõ tɩ nɩ a fʋ zie, kɛ́ tɩ wa sowri fʋ: ‹ Fʋ̃ʋ n'ɩ a Naaŋmɩn Nɩ-kabra na na wa a, bɩɩ tɩ cãa cɛlɛ nɩ-yũo?› »
42007021	A ʋlɩ pɛr nɛ pʋɔ, a Yeezu tɩ sanɩ nɩ nɩ-yaga bàalʋ nɩ a bɛ nɩ-kɔwlʋ, diw kɔ̃tɔ̃-faar bɛr bɛ, ɛ ɩ zɔn yaga lɛb nyɛrɛ.
42007022	Al pùorí, ʋ tɩ sɔw na yel a nɩbɛ a Zã na tõ a: «Nyɩ cen tɩ manɩ a yele a ŋa nyɩ na nyɛ̃ ɛ wõ a kʋ̀ a Zã: a zɔn nyɛrɛ na, a wʋbr cere dẽdẽ, a kɔn lɛb a vɩɛl, wõn lɛb a wone, nɩ-kũuni lɛb a vʋʋrɛ, a nan dem wone a Yel-nʋ̃ɔ̀,
42007023	ɛ zu-nʋ̃ɔ̀ sob n'ɩ a sob nɛ na kʋ̃ʋ zawrɩ a ɩ̃ saw-deb bɛr a.»
42007024	A nɩbɛ bɛl a Zã na tɩ tõ a, na wa lɛb kul a, a Yeezu nyɔw nɩ a Zã ƴɛrʋ ƴɛrɛ a zu-sɛbla zie yere nɩ: «Bʋ̃ʋ n'ʋ nyɩ cen a wɛja-kpalɛ pʋɔ kɛ́ nyɩ tɩ nyɛ̃? Bàa-kɛkɛr sɛsɛb na fure damnɛ a n'ʋ ʋ?
42007025	Bʋ̃ʋ n'ʋ nyɩ cen tɩ nyɛ̃ mɔ̃? Nɩr na su dɛpaal-bome a n'ʋ ʋ? Ɛ cɛ a dɛpaal-kpar-suurbɛ nɩ a nʋ̃ɔ̀-wonbɛ a, na-mɩnɛ yie pʋɔ n'a bɛ mɩ́ kpɩɛr.
42007026	Ɛ bʋ̃ʋ n'ʋ nyɩ nɩ̃ɛ cen tɩ nyɛ̃? Naaŋmɩn-ƴɛr-manɛ n'ʋ ʋ? Ʋ̃ʋ, mãa n'ʋ yere kʋ̀rɛ nyɩ, ʋ zuo nɩ Naaŋmɩn-ƴɛr-manɛ.
42007027	Ʋl ƴãw n'a bɛ sɛb kɛ: ‹Nyɛ̃, ɩ̃ tone nɩ a ɩ̃ tõ-tõ-bie a fʋ nidaa, ʋ na cɔbrɩ nɩ a sɔr bɛr fʋ.› »
42007028	«Ɩ̃ yere na kʋ̀rɛ nyɩ, a pɔwbɛ bʋ̃-dɔwrɩ za pʋɔ a, kãw za bɛ ɩ kpɛ̃ɛ zuo a Zã ɩ, ɛ cɛ a Naaŋmɩn-Naalʋ pʋɔ nɩ-pʋrɩ za zuo nɩ a Zã.
42007029	A nɩbɛ za nɩ a zuru-yar-dierbɛ tɩ bɛr a wõ a ʋ ƴɛrʋ, bɛ tɩ nyɛ̃ na bãw kɛ a Naaŋmɩn tɛr ɩ yel-mɩŋa, ɛ́ ƴãw a Zã kʋ̀ bɛ a suob.
42007030	Ɛ cɛ a Farizɩ̃ɛ mɩnɛ nɩ a Naaŋmɩn-Wulu bãw-bãw-karɩ zawr ɩ a Naaŋmɩn pʋ-tɩɛrʋ ʋ na tɛr a bɛ ƴãw a, ɛ́ bɛ saw a Zã kʋ̀ bɛ a suob ɛ.»
42007031	A Yeezu tɩ yel a ƴãw pʋɔ: «Ãa n'ʋ ɩ̃ pãa na de a dɩ̃a nɩbɛ bɛ ŋa man nɩ a? Ãa n'ʋ bɛ pãa ŋmɛ̃ taa nɩ a?
42007032	Bɛ ŋmɛ̃ na mɛ̃ bibiir na zɩ̃ a nɩ- yaga tuor-taa zie bʋɔlɛ taa yere nɩ: ‹Tɩ ŋmɛ n bawr-bɩnɛ, ɛ́ nyɩ bɛ sɛ̀b ɛ ; tɩ ŋmãa nɩ lãwnɩ, ɛ́ nyɩ bɛ sɔw ɛ!›
42007033	Yel-mɩŋa sɩza n'a, Zã-Bati wa na, bɛ wa dɩrɛ ɩ, ɛ bɛ nyúur ɛ, ɛ nyɩ yere kɛ: ‹Kɔ̃tɔ̃-ire n'ʋ.›
42007034	A Nɩsaal Bie wa na, wa dɩrɛ ɛ nyúur, ɛ nyɩ yere kɛ: ‹Bʋ̃-dɩ-nɔ̃wnɛ nɩ dã-nyuure n'ʋ, zuru-yar-dierbɛ nɩ yel-bier-maalbɛ bá n'ʋ.›
42007035	Ɛ cɛ a bɛlɩ dem za na saw tu a Naaŋmɩn yã-bãwfʋ a, bɛ nyɛ̃ na bãw k'ʋʋ tɛr ɩ yel-mɩŋa.»
42007036	Farizɩ̃ɛ kãw tɩ bʋɔl ɩ a Yeezu k'ʋʋ wa bɛ lãw dɩ. A Yeezu tɩ kpɛ n a Farizɩ̃ɛ nɛ yir zɩ̃ a dɩb ƴãw.
42007037	Pɔw kãw tɩ yi n a tẽw pʋɔ wa kpɛ, yel-bier-maalɛ tɩ n'ʋ. Ʋ tɩ wõ na kɛ a Yeezu be n a Farizɩ̃ɛ yir dɩrɛ, ɛ́ tɩ de tʋrali na ƴãw kʋsɛ-pla kole pʋɔ a wa n,
42007038	wa ar ɩ a Yeezu zìkùrí, a ʋ gbɛɛ ƴãw, ɛ́ nyɔw kon, a mʋ̃tã-kʋ̃ɔ cire waarɛ a Yeezu gbɛɛ, ʋ fɩɛlɛ nɩ a ʋ zukɔbɛ bɛrɛ, ɛ mɔwrɛ, ɛ zɩɛr a a tʋrali.
42007039	A Farizɩ̃ɛ nɛ na tɩ bʋɔlɩ a Yeezu a dɩb ƴãw a, na tɩ nyɛ̃ a lɛ a, ʋ tɩɛr ɩ ʋ pʋɔ: «A nɩr ŋa tɩ sɩrɩ ɩ Naaŋmɩn-ƴɛr-manɛ a, ʋ nãá bãw nɩ ãa n'ɩ a pɔw ŋa, nɩ-bʋ̃ʋ n'ɩ a pɔw ŋa na tʋɔr ʋ a, ʋ nãá bãw na kɛ yel-bier-maalɛ n'ʋ.»
42007040	Ɛ cɛ a Yeezu tɩ de nɩ a ƴɛrʋ yel ʋ: «Sɩmʋ̃ ʋ, ɩ̃ tɛr ɩ ƴɛrʋ bɔbr k'ɩ̃ɩ ƴɛr kʋ̀ b.» Ʋ sɔw: «Ƴɛrɛ, Wul-wul-kara a.»
42007041	A Yeezu yel ʋ: «Nɩr kãw tɩ tɛr ɩ samɛ dem ayi. Kãw tɩ tɛr ɩ a ʋ wɛr kɔbr anũu san, ɛ kãw tɛr a ʋ wɛr lɩz'a ayi nɩ pie san.
42007042	A bɛ kãw za na bɛ tɩ tɛr a na ya a, ʋ bɛr ɩ bɛ za ayi a bɛ sãmɛ. A bɛ buor sob n'ʋ na nɔ̃w ʋ zuo a ʋ tɔ?»
42007043	A Sɩmʋ̃ tɩ sɔw na: «Ɩ̃ tɩɛrɛ kɛ a sob nɛ sãn na bɛrmɛ̃ zuo a ʋ tɔ dem a n'ʋ.» A Yeezu tɩ yel ʋ na: «Fʋ jiel ɩ vla.»
42007044	Al pùorí, ʋ tɩ lɩɛb ɩ a pɔw zie ɛ yel a Sɩmʋ̃: «Fʋ nyɛ̃ nɩ a pɔw ŋa a? Ɩ̃ kpɛ n a fʋ yir pʋɔ, fʋ bɛ kʋ̀ m kʋ̃ɔ ɩ̃ pɛw gbɛ̃ɛ ɩ; ɛ cɛ ʋl a, a ʋ mʋ̃tã-kʋ̃ɔ n'a ʋ pɛw nɩ a ɩ̃ gbɛɛ, ɛ fɩɛlɩ a nɩ a ʋ zukɔbɛ.
42007045	Fʋ bɛ nyɔw mɛ̃ weri pùori mɛ̃ ɩ; ɛ cɛ ʋl a, ɩ̃ na dɛ kpɛ wa tɔ ka a, ʋ mɔwrɛ nɩ a ɩ̃ gbɛɛ.
42007046	Fʋ bɛ cir kãa-nyũu ƴãw a ɩ̃ zũú ɛ; ɛ cɛ ʋl a, ʋ cir ɩ tʋrali ƴãw a ɩ̃ gbɛɛ zu.
42007047	Mãa wa yere kʋ̀rɛ fʋ k'ʋʋ páw nɩ a ʋ yel-bebe na yãwmɛ bɛ dɩ vuo a, suur a, ʋ na wul nɔ̃wfʋ yaga a n'a so. Ɛ cɛ sob nɛ bɛ na mɩ́ dɩ suur kʋ̀ blã a, ʋ mɩ́ wul ɩ nɔ̃wfʋ blã.»
42007048	Al pùorí, a Yeezu tɩ yel ɩ a pɔw: «Fʋ páw nɩ a fʋ yel-bebe suur.»
42007049	Ɛ cɛ a bɛlɩ dem na tɩ lãw dɩrɛ nɩ a Yeezu a, tɩ tĩ na tɩɛrɛ bɛ pʋɔ: «Nɩ-bʋ̃ʋ n'ɩ a nɩr ŋa na sʋ̃ɔmɩ mɩ́ dɩ a yel-bebe suur a?»
42007050	Ɛ cɛ a Yeezu tɩ yel ɩ a pɔw: «A fʋ Naaŋmɩn-sawfʋ faa fʋ na, cere nɩ ƴã-ɓaarʋ.»
42008001	Al pùorí, a Yeezu tɩ cɔlɛ nɩ a tẽ-bɛrɛ nɩ a tẽli kanɛ nɩ a nɩbɛ, ɛ hiere yere a Naaŋmɩn-Naalʋ Yel-nʋ̃ɔ̀. A po-tuurbɛ pie nɩ ayi tɩ bɩɛlɛ ʋ na,
42008002	lãw nɩ pɔwbɛ bɛ mɩnɛ a Yeezu na tɩ diw kɔ̃tɔ̃-faar bɛr bɛ ɛ sanɩ a bɛ bàalʋ a: Marya bɛ na bʋɔlɛ kɛ Madala tẽw Marya a, a ʋl pʋɔ kɔ̃tɔ̃-faar ayopõi na tɩ yi a,
42008003	Zãn, a Kuza na ɩ a Erɔdɩ bʋ̃-kaarɛ a pɔw, Sizãn nɩ pɔw-yaga bɛ mɩnɛ, na tɩ kaarɛ a Yeezu nɩ a ʋ po-tuurbɛ zie nɩ a bɛ bʋ̃-tɛrɩ a.
42008004	Nɩbɛ tɩ yi n ten za ɛ waar a Yeezu zie. A zu-sɛbla na tɩ gbone taa a, ʋ tɩ lɔb ɩ zʋkpar yel:
42008005	«Nɩr kãw tɩ yi na k'ʋʋ tɩ bʋ̀r a bʋ̃-bʋʋrɛ. Ʋ na tɩ bʋ̀rɛ a, a bʋ̃-bie a mɩnɛ tɩ lo n sɔr-nʋɔr bɛ nɛb, ɛ a mʋ̃ɔ pʋɔ lili de dɩ.
42008006	Bʋ̃-bie a mɩnɛ tɩ lo n zi-wɔ̃cɔ pʋɔ: a bul a, ɛ cɛ a na bɛ tɩ páwr ɓaarʋ a, a ko na.
42008007	Bʋ̃-bie a mɩnɛ mɩ̀ tɩ lo n gʋʋr pʋɔ, alɛ nɩ a gʋʋr za lãw ìr, a gʋʋr fɩɩrɩ kʋ́.
42008008	Bʋ̃-bie ŋmãa tɩ lo n tẽsɔw-vla pʋɔ; a bul a dɔw, ka-zu za mɩ́ wɔ̃ ka-bie kʋba.» A Yeezu tɩ zɛw nɩ kɔkɔr yel ƴãw pʋɔ: «Sob nɛ na tɛr tobe bɛr-wob ƴãw a, ʋ bɛrɛ wone.»
42008009	A Yeezu po-tuurbɛ tɩ sowr ʋ nɩ a zʋkpar ŋa pɛr.
42008010	Ʋ tɩ yel bɛ na: «A nyɩɩm a, Naaŋmɩn ɩ na nyɩ bãw a ʋ naalʋ yel-sɔwlɩ; ɛ cɛ a ŋmaarɛ bɛl na cɛ a zie a, a mɩ́ ɩ n zʋkpaɩ, kɛ́ ‹bɛ tʋ̃ɔ mɩ́ jɩrɛ ɛ ta nyɛ̃ bom za ɩ, bɛrɛ wone ɛ ta bãw a pɛr ɛ.› »
42008011	«Nyɩ nyɛ̃ a zʋkpar ŋa pɛr: a Naaŋmɩn ƴɛrʋ n'ɩ a bʋ̃-bʋʋrɛ.
42008012	Nɩbɛ bɛ mɩnɛ ŋmɛ̃ na taa nɩ a bʋ̃-bie al na lo a sɔr nʋɔr a: bɛ mɩ́ wõ n a Naaŋmɩn ƴɛrʋ, ɛ a Gɛgɛra wa faa a ƴɛrʋ a bɛ socie pʋɔ kɛ́ bɛ taa wa mab saw de, nyɛ̃ a faafʋ ɛ.
42008013	Bɛ mɩnɛ ŋmɛ̃ na mɛ̃ a zi-wɔ̃cɔ bʋ̃-bie a: bɛ mɩ́ wõ n a Naaŋmɩn ƴɛrʋ ɛ saw de nɩ nʋ̃ɔ̀. Ɛ cɛ bɛ bɛ mɩ́ saw bɛr a Naaŋmɩn ƴɛrʋ tɛ nyɩgɛ a bɛ pʋɔ ɩ, bɛ mɩ́ saw na de blã lɛ tɛwr ƴãw. Ɛ a kpɩɛrʋ wa ta a lɛn daar a, bɛ mɩ́ tɩɛ nɩ a Naaŋmɩn saw-deb bɛr.
42008014	A bʋ̃-bie al na lo a gʋʋr pʋɔ a, n'ɩ a bɛlɩ dem na mɩ́ wõ a Naaŋmɩn ƴɛrʋ ɛ cɛ bɛr a yel-bɔbrɩ, a naalʋ nɩ a tẽw zu nʋ̃ɔ̀ fɩɩrɩ bɛ kʋ́ a bɛ cenu pʋɔ, ɛ bɛ bɛ tʋ̃ɔ wɔ̃ wɔmɛ a.
42008015	A bʋ̃-bie al na lo a tẽsɔw-vla pʋɔ a n'ɩ a bɛlɩ dem na bɛrɛ wone a Naaŋmɩn ƴɛrʋ, ɛ mɩ́ saw de nɩ bɛ pʋɔ za a. Bɛ bɛ lɛbr pùor ɛ, alɛ so bɛ mɩ́ wɔ̃ wɔmɛ.»
42008016	«Bɛ bɛ dãw tɔ̃w fɩ̃tɩlɛ ɛ de laa vɔblɩ pàw ɛ, bɩɩ de ʋ tɩ su gado pile ɩ; bɛ mɩ́ dɔwl ʋ nɩ kpul zu ʋ zɛw, k'aa bɛlɩ dem na kpɩɛr a dĩ̀ó a, mɩ́ nyɛ̃ a cãa.
42008017	Yel za bɛ be be sɔwlɩ kʋ̃ʋ wa yi ɛ, bom za bɛ be be sɔwlɩ bɛ kʋ̃ʋ wa bãw ɛ, ʋʋ yi sãá cãamɩ ɛ.
42008018	Nyɩ tɛr maal-ɩb a nyɩ ƴɛrʋ bɛr-wob pʋɔ. Sob nɛ na tɛr a a, bɛ na kʋ̀ ʋ na dɔwlɩ, ɛ sob nɛ na bɛ tɛr a a, bɛ na faa nɩ a blã al ʋ na tɩɛr k'ʋʋ tɛr a a.»
42008019	A Yeezu mã nɩ a Yeezu yɛbr tɩ wa n a ʋ nyɛb. Ɛ cɛ a zu-sɛbla na tɩ gbõ taa bɛ dɩ vuo a, bɛ bɛ tɩ nyɛ̃ sɔr na ta a ʋ zie ɩ.
42008020	Bɛ tɩ yel ɩ a Yeezu: «A fʋ mã nɩ a fʋ yɛbr a ta ar yẽw bɔbr a fʋ nyɛb.»
42008021	Ʋ tɩ sɔw na yel bɛ: «A bɛlɩ dem na bɛrɛ wone ɛ tuur a Naaŋmɩn ƴɛrʋ a, bɛlɛ nɛ bɛ ɩ a ɩ̃ mã nɩ a ɩ̃ yɛbr.»
42008022	Bibir kãw, a Yeezu nɩ a ʋ po-tuurbɛ tɩ do na kpɛ gbor pʋɔ; ʋ tɩ yel bɛ na: «Nyɩ ɩ tɩ gãw a kʋ̃ɔ-kpɛ̃ɛ gãwn.» Ɛ̀ bɛ tɩ cen.
42008023	Bɛ na tɩ duwr gãwnɛ a, a Yeezu tɩ gã na gúr. Bɛ wa bere na sɛsɛb kpɛ̃ɛ cɛr a kʋ̃ɔ-kpɛ̃ɛ zu. Kʋ̃ɔ tɩ kpɩɛr a paalɛ a gbor, ɛ a bɛl tɛɛ za tɩ bɔbr kʋ̃ɔ tub.
42008024	A Yeezu po-tuurbɛ tɩ taw na ta sɩ̃w ʋ ɛ yel: «Wul-wul-kara a, Wul-wul-kara a, tɩ kpiir a!» Ʋ tɩ zaw na ìr tanɩ a sɛsɛb nɩ a kʋ̃ɔ-mie a lɛb gã zoom, ɛ a zie ŋmãa vʋʋrʋ cɩ̃ɩɩ.
42008025	A Yeezu tɩ yel ɩ a ʋ po-tuurbɛ: «A nyɩ Naaŋmɩn-sawfʋ wa?» Ɛ cɛ dɛ̃bɩ̃ɛ tɩ nyɔw bɛ na ɛ nʋɔr ɓãa bɛ, bɛ yere kʋ̀rɛ taa: «Nɩ-ŋmɩŋmɩn n'ɩ a nɩr ŋa? Ʋlɛ n'ɩ ŋan mɩ́ ƴɛr a sɛsɛb nɩ a kʋ̃ɔ zie, ɛ a saw a ʋ nʋɔr.»
42008026	Bɛ tɩ ta na siw Zerazenɩ̃ɛ mɩnɛ tẽw, na tori a Galile tẽw kʋ̃ɔ-kpɛ̃ɛ gãwn a.
42008027	A Yeezu na tɩ yire a gbor pʋɔ a, dɛb kãw na tɩ dãw kpɩɛr a tẽw pʋɔ a, tɩ zɔ na tuor ʋ. A dɛb nɛ tɩ ìre nɩ kɔ̃tɔmɛ. Koro za n'a ʋ bɛ tɩ cãa suur bome ɩ, ɛ bɛ cãa kpɩɛr yir pʋɔ ɩ, ɛ kpɩɛr yarʋ bɔwrɩ pʋɔ.
42008028	Ʋ na wa nyɛ̃ a Yeezu a, ʋ kõ na cɩɩrɩ ɛ lo gbĩ dume a ʋ pile, ɛ vaa kɔkɔr yel: «Naaŋmɩn-na-do-saa-bɛ-pɩɛl-a Bie Yeezu u, mãa nɩ fʋ̃ʋ mɩ̀ bʋnʋ? Ɩ̃ zɛlɛ fʋ nɩ yãayãa, taa dɔwrɛ mɛ̃ ɩ!»
42008029	A Yeezu na tɩ tanɩ a kɔ̃tɔ̃-faa k'ʋʋ yi zaa a dɛb pʋɔ a, n'a so a kɔ̃tɔ̃-faa tɩ yel a a ŋa. Gbɛɛ yaga za n'a a kɔ̃tɔ̃-faa ŋa mɩ́ tɩ ìr ʋ. Bɛ mɩ́ tɩ 'lẽ nɩ a dɛb ŋa gbɛɛ nɩ a ʋ nuru nɩ bamɛ k'ʋʋ tʋ̃ɔ zɩ̃ zi-been, ɛ cɛ ʋ mɩ́ tɩ taw nɩ a bʋ̃-'lẽni a ŋa za ŋma, ɛ a kɔ̃tɔ̃n tɛr ʋ kpɛ n wɛja-kpalɛ pʋɔ.
42008030	A Yeezu tɩ sowr ʋ na: «A fʋ yuór dɩ na kɛ bo?» Ʋ tɩ sɔw na yel: «Ɩ̃ yuór dɩ na kɛ ‹Bɛ-tɛr-nʋɔr.› » Kɔ̃tɔ̃-yaga tɩ sɩrɩ na kpɛ a ʋ pʋɔ.
42008031	A kɔ̃tɔmɛ a ŋa tɩ zɛlɛ nɩ a Yeezu k'ʋʋ ta diw a ƴãw a kɔ̃tɔmɛ dɔwrʋ bɔw-zulu pʋɔ ɩ.
42008032	Dobaar na bɛ tɛr vuo a, tɩ ar ɩ a tãw zu be tʋʋrɛ bɔbr bʋ̃-dɩrɩ. A kɔ̃tɔmɛ tɩ zɛlɛ na k'aa Yeezu saw a cen tɩ kpɛ a dobaar pʋɔ. A Yeezu tɩ kʋ̀ a nɩ sɔr.
42008033	A kɔ̃tɔmɛ tɩ yi n a dɛb nɛ pʋɔ tɩ kpɛ a dobaar pʋɔ. A lɛ n'a a dobaar tɩ yi a tãw na ɩ cugbulu a zu ɛ dãw taa tɩ lo a kʋ̃ɔ-kpɛ̃ɛ pʋɔ tu kʋ̃ɔ a za.
42008034	A doba-cɩ̃ɩnbɛ na tɩ nyɛ̃ a lɛ a yele na ɩ a, bɛ zɔ na kul a tẽw pʋɔ nɩ a gue pʋɔ tɩ manɩ.
42008035	A nɩbɛ tɩ yi na kɛ bɛ wa nyɛ̃ a lɛ a yele na ɩ a. Bɛ tɩ ta n a Yeezu zie nyɛ̃ a dɛb ʋl pʋɔ a kɔ̃tɔmɛ na tɩ yi a, ʋ zɩ̃ a Yeezu gbɛɛ pile, su bome ɛ lɛb bãw yã. Pʋ̀lá tɩ vʋ̃ɔ bɛ na.
42008036	A bɛlɩ dem na tɩ nyɛ̃ a yele za a, tɩ manɩ nɩ a lɛ a kɔ̃tɔ̃-ire ŋa sanʋ na tu a.
42008037	A lɛ n'a a Zerazenɩ̃ɛ mɩnɛ tẽw nɩbɛ za tɩ zɛlɛ a Yeezu k'ʋʋ yi zaa a bɛ tẽw pʋɔ, dɛ̃bɩ̃ɛ na tɩ ɩrɛ bɛ yaga a ƴãw. A Yeezu tɩ kpɛ n a gbor lɛb kule.
42008038	A dɛb ʋl a kɔ̃tɔ̃-faar na tɩ yi kɛ bɛr a, tɩ zɛlɛ nɩ a Yeezu k'ʋʋ saw ʋ tuur ʋ. Ɛ cɛ a Yeezu bɛ tɩ saw ɛ, ɛ yel ʋ:
42008039	«Lɛb kul a fʋ yir, tɩ manɩ a a ŋa za a Naaŋmɩn na maalɩ a fʋ ƴãw a.» A dɛb ʋl tɩ cen na tɩ hieri a tẽw za pʋɔ a lɛ a Yeezu na tɩ ɩ a ʋ ƴãw a.
42008040	A Yeezu na tɩ yi a kʋ̃ɔ-kpɛ̃ɛ gãwn lɛb wa ta a, a zu-sɛbla tɩ zɔ na tuor ʋ, bʋ̃ʋ n'ʋ vɛ̃, bɛ za tɩ gùre ʋ na.
42008041	Puoru-dĩo nɩ-kpɛ̃ɛ kãw, a yúor na dɩ kɛ Zayiir a, tɩ wa na wa ta lo gbĩ dume a Yeezu pile ɛ zɛlɩ ʋ yãayãa k'ʋʋ wa a ʋ yir,
42008042	wa nyɛ̃ a ʋ pɔwyali-been na ŋmaar vʋʋrʋ a. A pɔwyale tɩ tarɛ nɩ yome pie nɩ ayi. A Yeezu na tɩ be a sɔr zu cere a, a nɩbɛ tɩ fɩɩrɛ ʋ nɩ a ziir za.
42008043	Pɔw kãw tɩ be n be, a sɩɛ cire tɩ maalɩ yome pie nɩ ayi. Ʋ tɩ sãw nɩ a ʋ tɛra za bɛr a dɔwtarɩ zie, ɛ a bɛ kãw za bɛ tʋ̃ɔ sanɩ ʋ ɛ.
42008044	Ʋ tɩ yi n a zìkùrí luluw wa tɔ a Yeezu kparʋ zʋɔrɛ, ɛ daadaa lɛ a ʋ zɩ̃ɩ ŋmãa.
42008045	A Yeezu tɩ sowr a: «Ãa n'ʋ tɔ m?» Ŋa za na mɩ́ tɩ yel kɛ ʋlɛ bɛ n'ʋ a, a Pɩɛr tɩ yel a: «Wul-wul-kara a, a zu-sɛbla jil a pàw fʋ ɛ fɩɩrɩ fʋ a ziir za!»
42008046	Ɛ cɛ a Yeezu tɩ yel a: «Nɩr tɔ m a, ɩ̃ nyɛ̃ na kɛ fãw yi n a ɩ̃ pʋɔ.»
42008047	A pɔw na tɩ nyɛ̃ k'aa bɛ tɛr ʋ sɔwlʋ a, ʋ wa na ɛ mawr ʋ za, wa lo gbĩ dume a Yeezu pile, ɛ manɩ a nɩbɛ za wõ ʋlɩ bom nɛ ƴãw na n'a ʋ tɔ ʋ a, nɩ a lɛ ʋ na sanɩ daadaa lɛ a.
42008048	A Yeezu tɩ yel ʋ na: «Ɩ̃ pɔwyaa a, a fʋ Naaŋmɩn-saw-deb faa fʋ na, cere nɩ ƴã-ɓaarʋ.»
42008049	A Yeezu ƴɛrʋ bɛ tɩ lo tẽw sɛr ɛ, ɛ nɩr yi a puoru-dĩo nɩ-kpɛ̃ɛ yir wa ta yere: «A fʋ pɔwyale kpi na, ta cãa dɩ tuo balɛ a Wul-wul-kara ɩ.»
42008050	Ɛ cɛ a Yeezu na tɩ wõ a ƴɛr-bir ŋa a, ʋ yel ɩ a Zayiir: «Ta zɔrɛ dɛ̃bɩ̃ɛ ɩ, dɛ saw de Naaŋmɩn, ɛ a fʋ pɔwyale na lɛb a vʋʋrɛ.»
42008051	Ʋ na wa ta a yir a, ʋ bɛ saw nɩr kãw za bɩɛl ʋ kpɛ n a dĩ̀ó ɛ, a bɛ ɩ Pɩɛr nɩ Zã nɩ Zakɩ, pãa de nɩ a bie sãà nɩ a ʋ mã ɩ.
42008052	A nɩbɛ za tɩ tuo nɩ nuru zũú kone nɩ a pɔwle. A lɛ n'a a Yeezu tɩ yel: «Nyɩ ta kone ɩ, ʋ bɛ kpi ɛ, gʋ̃ɔ n'a ʋ gúre!»
42008053	Ɛ cɛ bɛ tɩ ɩrɛ nɩ a Yeezu laar, bɛ na tɩ bãwnɩ a kɛ a pɔwle kpi na a.
42008054	Ɛ cɛ a Yeezu tɩ nyɔw nɩ a pɔwle nũú ɛ yel kpɛ̃w za: «Ɩ̃ bie e, ìr!»
42008055	A ʋ vʋʋrʋ tɩ lɛb a wa, ʋ ìr daadaa lɛ. A Yeezu ƴãw kɛ́ bɛ kʋ̀ ʋ bʋ̃-dɩrɩ.
42008056	A tɩ ɩ n nɔ-ɓãa-yel a bie dɔwrbɛ zie. Ɛ cɛ a Yeezu tɩ yel bɛ na kɛ bɛ taa wa yere a yel ŋa kʋ̀rɛ nɩr kãw za ɩ.
42009001	A Yeezu tɩ bʋɔl ɩ a nɩ-toni pie nɩ ayi ɓã taa, ɛ kʋ̀ bɛ fãw nɩ sɔr kɛ́ bɛ diwr ɩ a kɔ̃tɔmɛ za ɛ sanɛ a bàalʋ.
42009002	Al pùorí, ʋ tɩ tõ bɛ na kɛ bɛ cen tɩ hiere k'aa Naaŋmɩn-Naalʋ dɩb ta na, ɛ sanɛ a baalbɛ.
42009003	Ʋ tɩ yel bɛ na: «Nyɩmɛ wa yi lore a sɔr a, nyɩ ta tɛr bom za ɩ: dabɔl bɩɩ kɔr ɛ, dipɛ̃ bɩɩ libir ɛ, ŋa ta mɩ́ tɛr kparɩ ayi ɛ.
42009004	Yir nɛ za pʋɔ nyɩ nãa wa kpɛ bɛ de nyɩ a sãanʋ a, nyɩ be a be tɩ ta a nyɩ lɛb yib daar.
42009005	Zie nɛ za a nɩbɛ nãa bɛ wa de nyɩ a, nyɩ yi a bɛ tẽw pʋɔ ɛ tɛb tɛb a nyɩ gbɛɛ uuru bɛr, wul bɛ kɛ bɛ sãw na.»
42009006	A nɩ-toni tɩ yi na cen tɩ cɔlɛ a tẽli za, hiere a Yel-nʋ̃ɔ̀ sanɛ nɩ a baalbɛ a ziir za.
42009007	A Galile tẽw nàle Erɔdɩ tɩ wõ n a yele a ŋa za na ɩrɛ a, ɛ́ bɛ bãw lɛn za ʋ na na tɩɛrɛ a ɩ. Nɩbɛ bɛ mɩnɛ tɩ yere na: «Zã-Bati n'ʋ lɛb yi a kũuni pʋɔ.»
42009008	Bɛ mɩnɛ yere: « Eli n'ʋ sãá bɛ nyɛ̃.» Bɛ mɩnɛ cãa lɛ yere: «Koro za dem Naaŋmɩn-ƴɛr-manɛ kãw n'ʋ lɛb wa.»
42009009	Ɛ cɛ a Erɔdɩ tɩ yel a: «Ɩ̃ ƴãw na bɛ ŋmãa a Zã zu. Ɛ ãa n'ɩ a sob ŋa ɩ̃ na wone bɛ manɛ a yele a ŋa taabɛ caarɛ nɩ a?» Ɛ́ tɩ bɔbr k'ʋʋ nyɛ̃ a Yeezu.
42009010	A nɩ-toni tɩ lɛb a wa wa manɩ a alɩ bome nɛ za bɛ na ɩ a kʋ̀ a Yeezu. Ʋ tɩ tɛr bɛ na taw yi n bɛ tɛwr zie, tẽw kãw bɛ na bʋɔlɛ Bɛtɩsayida a lowr.
42009011	A zu-sɛbla na tɩ bãwnɩ a, bɛ tu ʋ na. A Yeezu tɩ tɛr bɛ nɩ vla, ɛ manɛ a Naaŋmɩn-Naalʋ yele kʋ̀rɛ bɛ, ɛ sanɛ a bɛlɩ dem na tɛr a sanʋ yel-ɩra a.
42009012	A mʋ̃tɔ̃w tɩ cãculi na siwr ʋ za. A Pie-nɩ-ayi tɩ taw na ta a Yeezu zie yel ʋ: «Bɛr a nɩbɛ bɛ ŋa za bɛ cen a tẽli nɩ a gue pʋɔ na pɩɛlɩ a ka a, tɩ bɔ gaa zie nɩ bʋ̃-dɩrɩ, a ka a, wɛja pʋɔ n'a tɩ be.»
42009013	Ɛ cɛ, a Yeezu tɩ lɛb a yel bɛ: «A nyɩɩm tɛɛ za a, nyɩ kʋ̀ bɛ a bʋ̃-dɩrɩ!» Bɛ tɩ sɔw na: «Dipɛ̃ anũu nɩ zʋ́mɛ ayi tɛwr a tɩ tɛr. Tɩ taa ɩrɛ nãa wa cen tɩ tʋɔra tɩ da bʋ̃-dɩrɩ a nɩbɛ bɛ ŋa za ƴãw mɔ̃ ʋ!»
42009014	A nɩbɛ tɩ ta n tur anũu. A Yeezu tɩ yel ɩ a ʋ po-tuurbɛ: «Nyɩ ƴãw bɛ põ zɩ̃ lɩz'a ayiri nɩ piir.»
42009015	Bɛ tɩ saw nɩ a ʋ nʋɔr ɛ ƴãw a nɩbɛ za zɩ̃.
42009016	A Yeezu tɩ de nɩ a dipɛ̃ anũu nɩ a zʋ́mɛ ayi al, uori kaa a salom, ɛ maalɩ a, ɛ ŋma kʋ̀ a ʋ po-tuurbɛ kɛ́ bɛ põ a nɩbɛ za.
42009017	A nɩbɛ za tɩ dɩ na tɩw, ɛ́ bɛ wob a bʋ̃-ŋmaarɛ na guu a paalɩ peli pie nɩ ayi kul ɩ.
42009018	Bibir kãw, a Yeezu na tɩ puore ʋ yõ zie, ɛ a ʋ po-tuurbɛ be a be a, ʋ tɩ sowri bɛ nɩ a sowru ŋa: «A nɩbɛ zie a, ãa nɛ m?»
42009019	Bɛ tɩ sɔw na: «Bɛ mɩnɛ zie a, Zã-Bati nɛ b, bɛ mɩnɛ zie fʋ ɩ Eli, ɛ bɛ mɩnɛ zie fʋ ɩ koro za dem Naaŋmɩn-ƴɛr-manɛ kãw na lɛb yi a.»
42009020	A Yeezu lɛb sowri bɛ: «A nyɩɩm zie a, ãa nɛ m?» A Pɩɛr tɩ sɔw na yel: «A Naaŋmɩn Nɩ-kabra nɛ b.»
42009021	A Yeezu tɩ diw bɛ na bɛr, lãw nɩ kpãafʋ za, kɛ́ bɛ taa yere a yel ŋa kʋ̀rɛ nɩr za ɩ,
42009022	ɛ tɩ ír a pɛr a ŋa kʋ̀ bɛ: «A fɛr a kɛ a Nɩsaal Bie wõ tuo yaga, kɛ a Zifʋ mɩnɛ nɩ-kore, nɩ a bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ jɛ ʋ bɛr, a fɛr a kɛ bɛ kʋ́ ʋ, ɛ ʋ lɛb yi a kũu pʋɔ a bibie ata sob daar.»
42009023	Al pùorí, a Yeezu tɩ yel ɩ a nɩbɛ za: «Ʋlɩ sob wa bɔbr k'ʋʋ tuur a ɩ̃ pùor a, ʋ bɛr a ʋl mɩŋa yele tɩɛrʋ, ɛ dier a ʋ da-gara bibi-vɩɛrɩ za tuur ɩ mɛ̃.
42009024	Nɩr wa bɔbr k'ʋʋ faa a ʋ nyɔ-vʋʋrʋ a, ʋ na bɔr ʋ na bɛr. Ɛ nɩr wa bɔr a ʋ nyɔ-vʋʋrʋ a mãa ƴãw a, ʋ na faa ʋ na.
42009025	Bʋ̃ʋ tɔnɛ n'a a nɩsaal na nyɛ̃, ʋ na na páw a tẽ-daa za, ɛ bɔr ʋ mɩŋa bɩɩ wɛ a?
42009026	Nɩr wa nyɛ̃ mãa nɩ a ɩ̃ ƴɛrʋ ɩrɛ ʋ vĩ a, a Nɩsaal Bie mɩ̀ na nyɛ̃ na ʋ ɩrɛ ʋ vĩ, a lɛn daar ʋ nãa wa wa a ʋ yúor-vɩɛlʋ-danʋ pʋɔ a, a ʋ Sãà nɩ a malkɩ son yúor-vɩɛlʋ-danʋ pʋɔ a.
42009027	Yel-mɩŋa n'a ɩ̃ yere kʋ̀rɛ nyɩ: ‹Nɩbɛ bɛ mɩnɛ na be a ka a, na nyɛ̃ nɩ a Naaŋmɩn-Naalʋ ʋ ta, ɛ́ bɛ bãw kpi.› »
42009028	A ʋ ƴɛrʋ a ŋa pùorí, a na tɩ tarɛ bibie anĩ a, a Yeezu tɩ tɛr ɩ Pɩɛr nɩ Zã nɩ Zakɩ do n tãw zu k'ʋʋ tɩ pùori.
42009029	Ʋ na tɩ puore a, a ʋ niwn tɩ lɩɛb a, bɛ cãa ŋmɛ̃ ʋ ŋmɛ̃a a ɩ, ɛ a ʋ kparɩ pɛlɩ nyɩwrɛ bɛ dɩ vuo ɩ.
42009030	Bɛ wa bere na nɩbɛ ayi ar a be ƴɛrɛ nɩ ʋ: Mõyiir nɩ Eli tɩ nɛ bɛ
42009031	sãá yúor-vɩɛlʋ-danʋ pʋɔ. Bɛ tɩ lãw na ƴɛrɛ nɩ ʋ a kũu ʋ na na kpi a Zeruzalɛm a ƴɛrʋ.
42009032	Gʋ̃ɔ bɛ tɩ bɛrɛ a Pɩɛr nɩ a ʋ taabɛ ɩ. Ɛ cɛ bɛ tɩ zaw na ìr nyɛ̃ a Yeezu yúor-vɩɛlʋ-danʋ, nɩ a nɩbɛ ayi bɛl na tɩ ar a ʋ zie a.
42009033	A nɩbɛ ayi bɛ ŋa na tɩ bɔbr lɛb-cenu a, a Pɩɛr yel ɩ a Yeezu: «Wul-wul-kara a, a tɩ ka beba vɩɛl a, tɩ́ maalɩ pɛn-sɛwr ata: fʋ so been, Mõyiir mɩ̀ so been, ɛ Eli baa so been.» Ʋ bɛ tɩ bãw bʋ̃ʋ n'ʋ ʋ yere ɩ.
42009034	Ʋ tɩ cãa na ƴɛrɛ a ŋa, wa bere kɛ̀ zũzuwr kãw yi pàw bɛ nɩ a ʋ ɓaarʋ. Dɛ̃bɩ̃ɛ tɩ ɩrɛ nɩ a po-tuurbɛ bɛ na tɩ nyɛ̃ a zũzuwr ʋ páw bɛ a.
42009035	Kɔkɔr tɩ yire nɩ a zũzuwr pʋɔ yere: «A ɩ̃ bie n'ɩ a ŋa, a ɩ̃ nɩ-kaa-ira, nyɩ bɛrɛ wone a ʋ ƴɛrʋ.»
42009036	A kɔkɔr na wa ƴɛr baar a, a Yeezu tɩ lɛb a ɩ ʋ yõ. A ʋ po-tuurbɛ tɩ ɩ n ɓil a yel ŋa bɛ na tɩ nyɛ̃ a ƴãw, bɛ bɛ tɩ manɩ bom kʋ̀ nɩr za a lɛn daar ɛ.
42009037	A bio daarɩ bɛ na tɩ yi a tãw zu siwr a, zu-sɛbla na bɛ dɩ vuo a, tɩ zɔ na tuori a Yeezu.
42009038	Dɛb kãw tɩ cɩɩr ɩ a nɩbɛ sɔgɔ yel: «Wul-wul-kara a, ɩ̃ zɛlɛ fʋ na, kaa a ɩ̃ bie zie, a ɩ̃ bi-been n'ʋ!
42009039	Kɔ̃tɔ̃-faa kãw mɩ́ wa ìr a nyɔw ʋ, ɛ ɩ ʋ ŋmɛ cɛl, ɛ mɩ́ dam ʋ faafaa, ɛ ɩ ʋ pu mʋta-puuru. Ʋ mɩ́ dɔwr ʋ nɩ yaga yaga, ɛ bɛ mɩ́ yi ɛ bɛr ʋ mɔlɛ ɩ.
42009040	Ɩ̃ zɛlɩ nɩ a fʋ po-tuurbɛ kɛ́ bɛ diw a kɔ̃tɔ̃-faa ŋa, ɛ cɛ bɛ diw ʋ na gu.»
42009041	A Yeezu tɩ sɔw na: «Nɩsaal-faar bɛ ŋa, nɩ nɩbɛ na bɛ saw de Naaŋmɩn a! Debor a ɩ̃ na cãa be a nyɩ zie tɩ ta? Debor a, ɩ̃ na cãa wõ n nyɩ a tuo tɩ ta? Tɛr a fʋ bie wa n a ka.»
42009042	A bie na tɩ tarɛ pɩɛlɛ a Yeezu a, a kɔ̃tɔ̃-faa nyɔw ʋ na lɔb tẽw ɛ dam ʋ faafaa. Ɛ cɛ a Yeezu tɩ tanɩ nɩ a kɔ̃tɔ̃-faa, ɛ sanɩ a bie kʋ̀ a sãà.
42009043	A Naaŋmɩn fãw kpɛ̃ɛ ŋa tɩ ɓãa nɩ a nɩbɛ za nʋɔr. A nɩbɛ za na tɩ cãa nyɔw nʋɔr a yele a Yeezu na tɩ maalɛ a ƴãw a, ʋ tɩ yel ɩ a ʋ po-tuurbɛ:
42009044	«Nyɩ bɛr wõ a ɩ̃ ƴɛr-bie a ŋa vla: bɛ na nyɔw nɩ a Nɩsaal Bie ƴãw a nɩsaalbɛ nuru pʋɔ.»
42009045	Ɛ cɛ bɛ bɛ tɩ bãw a ƴɛrʋ ŋa pɛr ɛ; a ƴɛr-bir ŋa pɛr tɩ sɔwl ɩ a bɛ zie, kɛ́ bɛ ta tʋ̃ɔ bãw ʋ ɛ. Ɛ cɛ a dɛ̃bɩ̃ɛ bɛ tɩ saw bɛ na sowri a Yeezu ɛ.
42009046	A Yeezu po-tuurbɛ tɩ tĩ na ŋmɩɛr nɔ-kpɛn, kɛ́ bɛ bãw a sob nɛ na ɩ kpɛ̃ɛ zuo a bɛ za a.
42009047	A Yeezu na tɩ bãw a lɛ bɛ na tɩɛrɛ a, tɩ nyɔw nɩ bi-bile ƴãw ʋ ar kɔw ʋ,
42009048	ɛ ʋ yel bɛ: «Sob nɛ za na de a bie ŋa tɔ sob vla a ɩ̃ yúor ƴãw a, mãa mɩŋa n'ʋ ʋ de. Ɛ sob nɛ za na de mɛ̃ vla a, de nɩ a sob nɛ na tõ m a; ʋlɩ sob na ɩ bile za a nyɩ za pʋɔ a, ʋlɛ n'ʋ ɩ kpɛ̃ɛ zuo a nyɩ za.»
42009049	Zã tɩ de nɩ a ƴɛrʋ yel a Yeezu: «Wul-wul-kara a, tɩ nyɛ̃ nɩ nɩr kãw ʋ pore a fʋ yúor diwr ɩ kɔ̃tɔmɛ ɛ̀ tɩ bɔbr kɛ tɩ diw ʋ bɛr, ʋ na bɛ pʋɔ a tɩ pʋɔ tuur fʋ a ƴãw.»
42009050	A Yeezu tɩ yel a: «Nyɩ ta diwr ʋ bɛrɛ ɩ, bʋ̃ʋ n'ʋ vɛ̃, ʋlɩ sob na bɛ ɩ a nyɩ dɔ̃ sob a, pʋɔ nɩ a nyɩ pʋɔ.»
42009051	A daar nɛ na tɩ tarɛ bɛ na ír a Yeezu a tẽw ŋa zu cen nɩ a tẽ-vla a, ʋ nyɔw nɩ nyãa ɛ lo a Zeruzalɛm sɔr.
42009052	Ʋ tɩ tõ n nɩbɛ bɛ de ʋ niwn. Bɛ tɩ ìr a lo a sɔr tɩ kpɛ Samaari tẽw tẽle kãw pʋɔ, a ʋ waa cɔbrʋ ƴãw.
42009053	Ɛ cɛ a nɩbɛ bɛ tɩ saw de ʋ a sãanʋ ɛ, ʋ na tɩ cere a Zeruzalɛm a ƴãw.
42009054	A ʋ po-tuurbɛ Zakɩ nɩ Zã na tɩ nyɛ̃ a lɛ a, bɛ yel a: «Sore e, fʋ bɔbr a kɛ tɩ ƴãw vũu yi sa-zu wa dɩ bɛ bɩɩ?»
42009055	Ɛ cɛ a Yeezu tɩ lɩɛb a nyɔw bɛ yere.
42009056	Bɛ tɩ bɛr ɩ a be ɛ cen tẽ-yũo.
42009057	Bɛ na tɩ be a sɔr zu cere a, nɩr kãw tɩ yel ɩ a Yeezu: «Ɩ̃ na tuur fʋ nɩ zie nɛ za fʋ na cere a.»
42009058	A Yeezu tɩ yel ʋ na: «A tʋrbaar tɛr ɩ bɔwrɩ, a mʋ̃ɔ pʋɔ lili tɛr cowr, ɛ cɛ a Nɩsaal Bie bɛ tɛr pɩɛnʋ zie na mɩ́ gã pɩɛnɩ ɛ.»
42009059	A Yeezu tɩ yel ɩ a ƴẽn sob: «Tuur mɛ̃.» A sob nɛ tɩ sɔw na: «Kʋ̀ m sɔr ɩ̃ cen tɩ ũù a ɩ̃ sãà baarɩ.»
42009060	Ɛ cɛ a Yeezu tɩ yel ʋ na: «Bɛr a kũuni bɛ ũune a bɛ kũuni, ɛ a fʋ̃ʋ a, cen tɩ yere a Naaŋmɩn-Naalʋ na ta a.»
42009061	A ƴẽn sob kãw tɩ yel ɩ a Yeezu: «Sore e, ɩ̃ na tuur fʋ na, ɛ cɛ bɛr mɛ̃ ɩ̃ cen tɩ pùori a ɩ̃ yir dem baarɩ.»
42009062	A Yeezu tɩ sɔw ʋ na: «Nɩr wa nyɔw a kùur ɛ lɛ ŋmɛlɛ kaar pùor a, ʋ bɛ sɛwnɩ a Naaŋmɩn-Naalʋ ɛ.»
42010001	A a ŋa pùorí, a Sore tɩ kaa na ír nɩbɛ lɩz'ata nɩ pie nɩ ayi a ʋ po-tuurbɛ pʋɔ, ɛ tõ bɛ ayiri yiri a ʋ nidaa, a ten al za pʋɔ, nɩ a ziir al za ʋl mɩŋa na tɩ cere a.
42010002	Ʋ tɩ yel bɛ na: «A ci na sɛw cɛb a, yãwmɛ̃ nɩ sɩza, ɛ a tõ-tõ-biir bɛ zɛ̃ bom ɛ. Nyɩ zɛlɩ a púo sob ʋ ƴãw tõ-tõ-biir bɛ cen tɩ cɛ a ci.
42010003	Nyɩ cen! Ɩ̃ tone nyɩ na mɛ̃ peli wɛ-baar sɔgɔ a.
42010004	Nyɩ ta de libie ɛ, nyɩ ta de kɔr nɩ nafawr ɛ, ɛ ta nɩ̃ɩnɛ a sɔr zu puore nɩbɛ ɩ.
42010005	Yir nɛ za pʋɔ nyɩ nãa wa kpɩɛr a, nyɩ de niwn yel: ‹A yir ŋa, ʋ tɛr ƴã-ɓaarʋ!›
42010006	Nɩr wa be be nɔnɛ a ƴã-ɓaarʋ a, a nyɩ ƴã-ɓaarʋ na cen nɩ a ʋ zie, alɛ bɛ ɩ lɛ a, ʋ na lɛb a wa a nyɩ zie.
42010007	Nyɩ be a yir nɛ pʋɔ, dɩrɛ ɛ nyuur a alɩ bome nɛ bɛ nãa wa kʋ̀rɛ nyɩ a: a tõ-tõne sɛwnɩ nɩ a ʋ sã-ya. Nyɩ ta cɔlɛ a yie ɩ.
42010008	Tẽw nɛ za pʋɔ nyɩ nãa wa kpɛ ɛ̀ bɛ de nyɩ sãanʋ a, nyɩ dɩrɛ a alɩ bome nɛ bɛ nãa wa kʋ̀rɛ nyɩ a.
42010009	Nyɩ sanɛ a baalbɛ a be, ɛ yere kʋ̀rɛ a tẽw dem: ‹A Naaŋmɩn-Naalʋ ta nyɩ na.›
42010010	Ɛ cɛ tẽw nɛ za pʋɔ nyɩ nãa wa kpɛ bɛ bɛ de nyɩ a, nyɩ yi a laɩ pʋɔ tɩ yel:
42010011	‹A nyɩ tẽw uuru tɛɛ za na pàw a tɩ gbɛɛ a, tɩ tɛbr a na bɛrɛ kʋ̀rɛ nyɩ. Ɛ cɛ nyɩ bãwnɩ a, a Naaŋmɩn-Naalʋ ta na.›
42010012	Mãa n'ʋ yere kʋ̀rɛ nyɩ, a ƴɛrʋ-maalʋ bibir wa vɩɛ a, a Sodɔm tẽw dem dɔwrʋ na siwr a gãw a tẽw nɛ dem.»
42010013	«We ãi, Korazin i! We ãi, Bɛtɩsayida a! A nɔ-ɓãa-yele a ŋa na maalɩ a nyɩ pʋɔ a, alɛ tɩ ɩ mɛ̃ a maal ɩ a Tɩ́ɩ̀r nɩ Sɩdɔ̃ ten pʋɔ a, a ten a ŋa nɩbɛ nãa lɩɛb ɩ a bɛ ɩb koro za, su vʋɔrɩ pɛnɛ ɛ ŋmɛ tãpɛlʋ.
42010014	Alɛ so, a ƴɛrʋ-maalʋ bibir, a Tɩ́ɩ̀r nɩ a Sɩdɔ̃ ten dem kʋ̃ nyɛ̃ dɔwrʋ sɛw a nyɩɩm ɛ.
42010015	Ɛ fʋ̃ʋ, Kafarnawɔm ɩ! Fʋ tɩɛr kɛ fʋ na zɛw nɩ fʋ tʋɔra do tɩ tɔ salom bɩɩ? Fʋ na siw na, siw tɩ ta kpɩmɛ tẽw.»
42010016	A Yeezu tɩ cãa na lɛb yel a ʋ po-tuurbɛ: «Sob nɛ na bɛrɛ wone a nyɩ ƴɛrʋ a, a ɩ̃ ƴɛrʋ n'a ʋ bɛrɛ wone; ɛ sob nɛ na zawrɩ nyɩ bɛr a, mãa n'ʋ ʋ zawrɩ bɛr. Ɛ cɛ sob nɛ na zawrɩ mɛ̃ bɛr a, a sob nɛ na tõ m a n'ʋ ʋ zawrɩ bɛr.»
42010017	A po-tuurbɛ lɩz'a ata nɩ pie nɩ ayi tɩ lɛb a wa, ɛ cɩlɛ bɛ za. Bɛ tɩ yere na: «Sore e, a kɔ̃tɔmɛ tɛɛ za sawr ɩ a tɩ nʋɔr a fʋ yúor ƴãw.»
42010018	A Yeezu tɩ yel bɛ na: «Ɩ̃ mɩ́ tɩ nyɛ̃ nɩ a Sɩtaana ʋ yi a salom zu wa lo mɛ̃ saa na nyɩwrɩ a.
42010019	Nyɩ nyɛ̃, nyɩɩm n'a, ɩ̃ kʋ̀ nyɩ nɩ fãw kɛ nyɩ mɩ́ nɛb a wɩɩr nɩ a nãn ŋmɛr, ɛ kʋ̀ nyɩ fãw kɛ nyɩ tʋ̃ɔ a dɔ̃ sob kpɛnʋ bʋʋrɛ za, ɛ bom za kʋ̃ tʋ̃ɔ ɩ nyɩ faa ɛ.
42010020	Ɛ cɛ nyɩ ta cɩlɛ nyɩ na dɩrɛ naalʋ kɔ̃tɔ̃-faar zu a ɩ, nyɩ cɩlɛ bɛ na sɛb a nyɩ yée ƴãw a tẽ-vla pʋɔ a.»
42010021	A pɛr nɛ pʋɔ, a Vʋʋrʋ Sõw tɩ ɩ na nʋ̃ɔ̀ ɩrɛ a Yeezu yaga za ʋ yel: «Ɩ̃ danɛ fʋ na, ɩ̃ Sãà a, salom nɩ tẽw za Sore e, fʋ na sɔwlɩ a yele a ŋa a bɛlɩ dem na tɛr yã a zie, nɩ a bɛlɩ dem na zànɩ bãw a zie, ɛ wul a a bibi-pʋrmɛ̃ a. Ʋ̃ʋ, ɩ̃ Sãà a, fʋ na nɔnɛ a n'a fʋ ɩ a ŋa.»
42010022	«A ɩ̃ Sãà de nɩ bom za ƴãw a ɩ̃ nũú, ɛ́ nɩr za bɛ bãw ãa n'ɩ a Bie a bɛ ɩ a Sãà n'ʋ ɛ, mɛ̃ nɩr za na bɛ bãw ãa n'ɩ a Sãà a bɛ ɩ a Bie n'ʋ a, nɩ sob nɛ a Bie na saw wul a.»
42010023	A Yeezu tɩ lɩɛb a yel kʋ̀ a ʋ po-tuurbɛ tɛwr: «Zu-nʋ̃ɔ̀ dem n'ɩ a bɛlɩ dem mimie na nyɛrɛ a yele a ŋa nyɩ na nyɛrɛ a.
42010024	Ɩ̃ sɩrɩ na yere kʋ̀rɛ nyɩ, Naaŋmɩn-ƴɛr-manbɛ yaga nɩ na-mɩnɛ yaga tɩ bɔbr a kɛ bɛ nãa nyɛ̃ a nɔ-ɓãa-yele a ŋa nyɩ na nyɛrɛ a, ɛ bɛ nyɛ̃ a ɩ, bɛ tɩ bɔbr a kɛ bɛ wõ a nɔ-ɓãa-yele a ŋa nyɩ na wone a, ɛ bɛ wõ a ɩ.»
42010025	Lɛ n'a Naaŋmɩn-Wulu bãw-bãw-kara kãw tɩ ìr ŋmãa a Yeezu pùor sowr ʋ: «Wul-wul-kara a, bʋ̃ʋ n'ʋ ɩ̃ na ɩrɛ páw a nyɔ-vʋʋrʋ na be kʋra lɛ a?»
42010026	A Yeezu yel ʋ: «Bʋ̃ʋ n'ʋ bɛ sɛb a Naaŋmɩn-Wulu sɛbɛ pʋɔ? Bʋ̃ʋ n'ʋ fʋ mɩ́ kanɩ a ʋ pʋɔ?»
42010027	A sob nɛ tɩ sɔw na: « ‹Fʋ na nɔnɛ nɩ a Sore fʋ Naaŋmɩn nɩ a fʋ socir za, nɩ a fʋ sɩ́ɛ za, nɩ a fʋ fãw za nɩ a fʋ tɩɛrʋ za›, ɛ ‹nɔnɛ a fʋ tɔ sob mɛ̃ a fʋ mɩŋa a.› »
42010028	A lɛ n'a a Yeezu yel ʋ: «Fʋ sɔw nɩ vla! Ɩrɛ a lɛ ɛ fʋ na tɛr ɩ a nyɔ-vʋʋrʋ.»
42010029	Ɛ cɛ a Naaŋmɩn-Wulu bãw-bãw-kara nɛ na tɩ bɔbr k'ʋʋ wul a ʋ yel-mɩŋa a, ʋ tɩ lɛb a sowri a Yeezu: «Ãa n'ɩ a ɩ̃ tɔ sob?»
42010030	A Yeezu tɩ sɔw na: «Nɩr kãw tɩ yi n Zeruzalɛm ɛ siwr Zeriko, tɩ lo sɔr zu nyãnyu-nɩ-kʋ́rbɛ zu, bɛ fa a ʋ bome za ɛ nyɔw a ʋ tɔr za pɔb tɩ ƴãw a baafʋ nɩ a kũu cara pʋɔ bɛr, ɛ tɔl cen.
42010031	Zɩ̃ kɛ Naaŋmɩn bawr-maalɛ kãw mɩ̀ tɩ lo n a sɔr siwr, tɩ nyɛ̃ ʋ, ɛ dɛ tɔl zi-yũo ɛ bɛr ʋ.
42010032	Levitɩ kãw mɩ̀ lɛ cere tɩ ta a be, nyɛ̃ ʋ, mɩ̀ lɛ bɩɛ zi-yũo tɔl ɛ bɛr ʋ.
42010033	Ɛ cɛ Samaari tẽw dɛb kãw na tɩ cere ʋ yɔb zie a, wa ta na nyɛ̃ nɩr na gã a, ɛ̀ nɩbaalʋ kpɛ ʋ.
42010034	Ʋ tɩ taw na ta de divɛ̃ pɛw nɩ a ʋ natɩɛ, ɩ kãa sɔ sɔ, ɛ 'lẽ pàw, ɛ ɓaw a baal dɔwlɩ a ʋl mɩŋa bʋ̃-zɔmna zu cen nɩ sãanbɛ yir tɩ kaa ʋ zie.
42010035	A bio daarɩ, ʋ tɩ ír ɩ salmɛ̃ libi-mɛlɛ ayi kʋ̀ a yir sob ɛ yel: ‹De kaarɛ nɩ a baal zie, ɛ fʋ̃ʋ wa ír libie dɔwlɩ a, mãa n'ʋ na ya a za a ɩ̃ lɛ-waa daar.›
42010036	«Fʋ̃ʋ na nyɛ̃ a, a nɩbɛ ata bɛ ŋa pʋɔ a, buor sob ʋ ɩ a tɔ ɩb a nɩr ŋa na lo a nyãnyuwr nuru pʋɔ a zie?»
42010037	A Naaŋmɩn-Wulu bãw-bãw-kara tɩ sɔw na: «A sob ŋa na zɔ a ʋ nɩbaalʋ a n'ʋ.» A Yeezu tɩ yel ʋ na: «Cen, ɛ mɩ̀ tɩ ɩrɛ a lɛ.»
42010038	A Yeezu nɩ a ʋ po-tuurbɛ na tɩ lo a sɔr cere a, ʋ tɩ kpɛ n tẽw kãw pʋɔ. Pɔw kãw bɛ na bʋɔlɛ Marta a, tɩ de ʋ nɩ a sãanʋ a ʋ yir.
42010039	A Marta tɩ tɛr ɩ yɛb a yúor dɩ kɛ Marya. A Marya tɩ zɩ̃ n a Sore pile bɛrɛ wone a ʋ ƴɛrʋ.
42010040	A Marta ʋl tɩ páwr a viire gʋɔr a sãan kaafʋ ƴãw. Ʋ wa taw na ta yel a Yeezu: «Sore e, a bɛ ɩrɛ fʋ yel za kɛ a ɩ̃ yɛb zɩ̃ ɛ bɛr mɛ̃ ɩ̃ cɔbrɛ a dɩb ɩ̃ yõ ɩ? Pãa ƴãw ʋ sõw mɛ̃ wɛ!»
42010041	A Sore tɩ sɔw ʋ na yel: «Marta a, Marta a, fʋ balɛ nɩ fʋ tʋɔra yel-yaga ƴãw,
42010042	ɛ cɛ bʋ̃-been yõ n'ʋ fɛrɛ. A Marya n'ʋ kaa ir a vla zie, ɛ nɩr kʋ̃ faa ʋ a ʋ zie ɩ.»
42011001	Bibir kãw, a Yeezu tɩ be n zie kãw puore. Ʋ na wa pùori baar a, a ʋ po-tuurbɛ ƴẽn sob tɩ zɛlɩ ʋ na yel: «Sore e, zànɩ nɩ tɩ a puoru mɛ̃ a lɛ a Zã-Bati na zãnɩ nɩ a ʋ po-tuurbɛ a.»
42011002	A Yeezu tɩ sɔw bɛ na yel: «Nyɩmɛ mɩ́ wa puore a, nyɩɩm yel: ‹Tɩ Sãà a, a nɩbɛ za bɛ bãw kɛ fʋ̃ʋ n'ɩ a Naaŋmɩn na ɩ sõw a, a fʋ naalʋ, ʋ wa.
42011003	Kʋ̀ tɩ a bibi-vɩɛrɩ za dɩb tɩ na bɔbr a.
42011004	Dɩ a tɩ yel-bebe suur kʋ̀ tɩ. Bʋ̃ʋ n'ʋ vɛ̃, a tɩɩm tɛɛ za mɩ̀ mɩ́ dɩ n suur kʋ̀ a bɛlɩ dem za na sãw tɩ a. Ta saw a bɛlʋ ta tɩ ɛ.› »
42011005	A Yeezu tɩ cãa na yel kʋ̀ bɛ: «A nyɩ ƴẽn sob kãw wa ɩ mɛ̃ ʋ tɛr ɩ bá, ɛ ìr tɩ páw ʋ tɩ̃ɩsɔw-bɩ̃ɩn zɛlɛ ʋ: ‹Ɩ̃ bá a, pɛ̃w mɛ̃ dipɛ̃ ata ka,
42011006	a ɩ̃ bá kãw yi n sɔr pʋɔ wa ta, ɛ ɩ̃ bɛ tɛr bom na kʋ̀ ʋ ɛ.›
42011007	A ŋa sob wa be a dĩ̀ó ɛ yel ʋ: ‹Ta balɛ mɛ̃ ɩ! A pan pàw na baarɩ, mãa nɩ a ɩ̃ bibiir gã na, ɩ̃ kʋ̃ tʋ̃ɔ ìr kʋ̀ b dipɛ̃ ɩ.›
42011008	Mãa n'ʋ yere kʋ̀rɛ nyɩ: ʋlɛ saa bɛ wa ìr kʋ̀ ʋ a báalʋ zũú a, ʋ na ìr a, a niwn a ʋ bá na sɔbr ʋ a ƴãw, ɛ ʋ na kʋ̀ ʋ nɩ a alɩ bome nɛ za ʋ na bɔbr a.
42011009	Lɛ so, mãa n'ʋ yere kʋ̀rɛ nyɩ: nyɩ zɛlɛ, bɛ na kʋ̀ nyɩ na; nyɩ bɔbr, nyɩ na páw na; nyɩ kpawrɛ a pan, bɛ na yuo nyɩ na.
42011010	Bʋ̃ʋ n'ʋ vɛ̃, sob nɛ za na zɛlɛ a, ʋ mɩ́ páw na, sob nɛ za na bɔbr a, ʋ mɩ́ nyɛ̃ na, sob nɛ za na kpawrɛ a pan a, bɛ mɩ́ yuo ʋ na.
42011011	A nyɩ pʋɔ a, sãà buor ʋ a bie na zɛlɛ zʋ́m, ʋ nyɔw waab kʋ̀ ʋ?
42011012	Bɩɩ ʋ na zɛlɛ nɔ-jɛl, ʋ kʋ̀ ʋ nãw?
42011013	A lɛ pʋɔ, nyɩɩm na ɩ nɩ-faar a, nyɩmɛ wa bãw bʋ̃-vɩɛlɩ mɩ́ kʋ̀ a nyɩ bibiir a, ŋmɩŋmɩn za n'a a nyɩ Sãà na be a tẽ-vla pʋɔ a, kʋ̃ kʋ̀ a Vʋʋrʋ Sõw a bɛlɩ dem na zɛlɛ ʋ a?»
42011014	Bibir kãw, a Yeezu tɩ diwr ɩ kɔ̃tɔn nɩr kãw zie. A kɔ̃tɔn tɩ ɩ n a nɩr ʋl ʋ ɩ wõw-gbil, kʋ̃ tʋ̃ɔ ƴɛr ɛ. A kɔ̃tɔn na wa yi baar a, a sob nɛ tɩ ƴɛrɛ na, a tɩ ɩ nɔ-ɓãa-yel a zu-sɛbla zie.
42011015	Ɛ cɛ a nɩbɛ pʋɔ a, bɛ mɩnɛ tɩ yere na: «A kɔ̃tɔmɛ nãà, bɛ na bʋɔlɛ Bɛlɩzebul a, fãw n'a ʋ diwr ɩ a kɔ̃tɔmɛ!»
42011016	Bɛ mɩnɛ na tɩ bɔbr kɛ bɛ ɩ ʋ kaa a, tɩ yel ʋ na k'ʋʋ maalɩ yel na ɩ bãwfʋ sãá a, wul kɛ Naaŋmɩn zie n'a ʋ yi wa.
42011017	A Yeezu na tɩ bãw a bɛ tɩɛrʋ a ŋa a, ʋ yel bɛ na: «Tẽw kãw nãà nɩbɛ wa bʋ́r zɛbr taa a, a ʋlɩ tẽw nɛ wɩɛr ɩ sãwfʋ, ɛ a yie lore dɔwlɛ taa.
42011018	A Sɩtaana mɩ̀ wa bʋ́r lɛ ŋmɛlɩ zɛbr ɩ ʋ tʋɔra a, ŋmɩŋmɩn n'a a ʋ naalʋ tẽw na ar? Nyɩ na yel kɛ Bɛlɩzebul fãw n'a ɩ̃ diwr ɩ a kɔ̃tɔmɛ a.
42011019	Ɛ alɛ wa ɩ Bɛlɩzebul n'ʋ kʋ̀ m a fãw ɩ̃ diwr ɩ a kɔ̃tɔmɛ a, a nyɩ po-tuurbɛ, ãa n'ʋ kʋ̀ bɛ a fãw bɛ mɩ̀ diwr ɩ a kɔ̃tɔmɛ? Lɛ so, bɛl tɛɛ za nɛ bɛ na dɩ n nyɩ a ƴɛrʋ yel a nyɩ sãwna.
42011020	Alɛ ɩrɛ mɛ̃ bom ʋ a, Naaŋmɩn fãw n'a ɩ̃ diwr ɩ a kɔ̃tɔmɛ, a wul kɛ a Naaŋmɩn-Naalʋ ta nyɩ na.
42011021	Nɩr na kpɛmɛ tɛr zɛbr bome gu n a ʋ yir a, bom bɛ ɩrɛ a ʋ bʋ̃-tɛrɩ ɛ.
42011022	Ɛ cɛ nɩr na kpɛmɛ zuo ʋ a, wa zɛb tʋ̃ɔ ʋ a, ʋ mɩ́ faa nɩ a ʋ zɛbr bome na mɩ́ tɩ ɩ ʋ bɛr yã a, ɛ põ a ʋ bʋ̃-tɛrɩ za.
42011023	Sob nɛ na bɛ lãw nɩ mɛ̃ a, ɩ n ɩ̃ dɔ̃ sob ; ɛ sob nɛ na bɛ lãw nɩ mɛ̃ kʋɔlɛ ɓanɛ taa a, ʋ ŋmɩɛr a yaarɛ.»
42011024	«A kɔ̃tɔ̃-faa wa yi kɛ bɛr nɩr a, a kɔ̃tɔn ʋl mɩ́ zɔrɛ na viire gʋɔr a wɛja-kpalɛ pʋɔ bɔbr pɩɛnʋ zie. Ʋ na mɩ́ wa bɔ gu a, ʋ mɩ́ yel ɩ ʋ tʋɔra: ‹Ɩ̃ na lɛb a cen a ɩ̃ yir pʋɔ, a be ɩ̃ na tɩ be wa yi a.›
42011025	Ʋ mɩ́ lɛb a cen tɩ nyɛ̃ a nɩr, ʋ ɩ mɛ̃ dĩo bɛ na pɩɩrɩ ɛ cɔbrɩ vla bɛr a.
42011026	A lɛ n'a ʋ mɩ́ cen tɩ tɛr kɔ̃tɔ̃-faar ayopõi, na kpɛ faa zuo ʋ a, bɛ wa kpɛ a be so a zie. Lɛ n'a a nɩr ŋa yele mɩ́ lɛb bãw kpɛ faa zuo a dãwdãw.»
42011027	A Yeezu na tɩ ƴɛrɛ a a ŋa a, pɔw kãw tɩ zɛw nɩ kɔkɔr a nɩbɛ sɔgɔ yel ʋ: «Zu-nʋ̃ɔ̀ sob n'ɩ a pɔw ŋa púorí fʋ na gã wa yi, ɛ ƴɛnɩ a bɩ̀r a!»
42011028	Ɛ cɛ a Yeezu ʋl tɩ sɔw ʋ na: «Zu-nʋ̃ɔ̀ dem nɩ̃ɛ n'ɩ a bɛlɩ dem na mɩ́ wõ a Naaŋmɩn ƴɛrʋ, ɛ de tɛr a!»
42011029	A zu-sɛbla na tɩ gbone taa a Yeezu zie a, ʋ yel a kʋ̀ bɛ: «Nɩ-faar n'ɩ a dɩ̃a nɩbɛ bɛ ŋa! Bɛ bɔbr a kɛ bɛ nyɛ̃ bãwfʋ na wul a Naaŋmɩn tome a, ɛ cɛ bɛ bɛ be za na nyɛ̃ bãwfʋ, a bɛ ɩ a Zonasɩ bãwfʋ ɛ.
42011030	Bʋ̃ʋ n'ʋ vɛ̃, mɛ̃ a lɛ a Zonasɩ na tɩ ɩ a Naaŋmɩn bãwfʋ a Nɩnɩvʋ tẽw nɩbɛ zie a, lɛ n'a a Nɩsaal Bie mɩ̀ na ɩ a Naaŋmɩn bãwfʋ a dɩ̃a nɩbɛ bɛ ŋa zie.
42011031	A ƴɛrʋ-maalʋ bibir a, a Saa-pɛrɩ́-dʋrʋ-lowr pɔw-nãà na ìr a ar tori a dɩ̃a nɩbɛ bɛ ŋa, ɛ yel a bɛ sãwna. Bʋ̃ʋ n'ʋ vɛ̃, ʋ yi n zi-zãana ɛ wa bɛr wõ a Salomɔ̃ yã-bãwfʋ ƴɛrʋ. Ɛ cɛ nɩr be n a ka zuo a Salomɔ̃.
42011032	A ƴɛrʋ-maalʋ bibir a, a Nɩnɩvʋ tẽw dem na ìr a ar tori a dɩ̃a nɩbɛ bɛ ŋa, ɛ yel a bɛ sãwna. Bʋ̃ʋ n'ʋ vɛ̃, a Nɩnɩvʋ tẽw dem na tɩ wõ a Zonasɩ kanʋ a, bɛ lɩɛb ɩ a bɛ ɩb. Ɛ cɛ nɩr be n a ka zuo a Zonasɩ.»
42011033	«Bɛ bɛ dãw tɔ̃w fɩ̃tɩlɛ sɔwlɩ bɩɩ de gara vɔblɩ pàw ɛ. Bɛ mɩ́ dɔwlɩ ʋ nɩ a ʋ bʋ̃-dɔwla zu, ʋ caalɛ a bɛlɩ dem na kpɩɛr a.
42011034	A fʋ mimie n'a ɩ a fʋ ƴãgan fɩ̃tɩlɛ: a fʋ mimie wa ɩ mimi-kpɛn a, a fʋ ƴãgan za mɩ́ be n cãa pʋɔ. Ɛ cɛ a fʋ mimie wa ɩ mimi-sãwnɩ a, a fʋ ƴãgan za mɩ́ be n lige pʋɔ.
42011035	A na ɩ a ŋa a, maal bɛl vla, a cãa na be a fʋ pʋɔ a, taa wa ɩ lige ɩ.
42011036	Lɛ so a fʋ ƴãgan za wa be a cãa pʋɔ a, ɛ a ʋ zie kãw za bɛ be lige pʋɔ a, ʋ za na be n a cãa pʋɔ mɛ̃ a lɛ a fɩ̃tɩlɛ cãa na mɩ́ caalɩ fʋ nɩ a ʋ cãa na nyɩwrɛ a.»
42011037	A Yeezu na tɩ ƴɛr baar a, Farizɩ̃ɛ kãw tɩ bʋɔl ʋ nɩ a ʋ yir, dɩb ƴãw. Ʋ tɩ kpɛ n a Farizɩ̃ɛ ʋl yir zɩ̃ a dɩb ƴãw.
42011038	A Yeezu na bɛ tɩ pɛw a nuru mɛ̃ a lɛ a Zifʋ mɩnɛ na mɩ́ ɩ a, a tɩ ɩ n nɔ-ɓãan a Farizɩ̃ɛ nɛ zie.
42011039	Lɛ n'a a Sore tɩ yel ʋ na: «A nyɩɩm Farizɩ̃ɛ mɩnɛ a, a ŋa n'a nyɩ ŋmɛ̃: nyɩ mɩ́ pɛw nɩ a koli-nyuura nɩ a laa zikur a vɩɛl, ɛ cɛ a nyɩ pʋɔ nɩ̃ɛ paalɩ nyãnyu-tɩɛrʋ nɩ poto-ɩb.
42011040	Dãbole bɛ ŋa! A sob nɛ na ír a bome na mɩ́ sãá bɛ nyɛ̃ a, ʋlɛ bɛ n'ʋ mɩ̀ ír a nɩsaal pʋɔ ɩ?
42011041	Nyɩ nɩ̃ɛ de a nyɩ koli-nyuura pʋɔ bome nɩ a nyɩ laar pʋɔ bome sõw nɩ nɩ-kɔmɛ̃, ɛ bom za na ɩ n bʋ̃-vla a nyɩ zie.
42011042	Baw-bio dem n'ɩ nyɩ Farizɩ̃ɛ mɩnɛ ɛ! A zɛ-va-foli al na mɩ́ bul a tʋɔra, bɛ bʋɔlɛ mãtɩ nɩ uru a, lãw nɩ zɛ-va-nyuure nɩ zɛ-va-bʋʋrɛ za nyɩ na mɩ́ kɔ a, nyɩ mɩ́ põ a nɩ ziir pie ír a zi-been sob kʋ̀ a Naaŋmɩn, ɛ nɩ̃ɛ bɛ mɩ́ cɛlɛ a yel-mɩnʋ nɩ a Naaŋmɩn nɔ̃wfʋ zie ɩ. Ɛ cɛ al pùor a a mɩ́ fɛr kɛ nyɩ tu, ɛ ta bɛr a ŋmãa a ŋa ɩ.
42011043	Baw-bio dem n'ɩ nyɩ Farizɩ̃ɛ mɩnɛ ɛ! Nyɩ nɔnɛ nɩ a nɩ-bɛrɛ da-kɔwr zu zɩ̃ma a puoru-dìrú, ɛ nɔnɛ kɛ a nɩbɛ puore nyɩ a nɩ-yaga tuor-taa ziir.
42011044	Baw-bio dem n'ɩ nyɩ! Nyɩ ŋmɛ̃ na mɛ̃ yarʋ na bɛ mɩ́ sãá, fʋ bɛ bãwnɩ a ɛ do nɛb tɔl a!»
42011045	A lɛ n'a Naaŋmɩn-Wulu bãw-bãw-kara kãw tɩ yel a Yeezu: «Wul-wul-kara a, fʋ̃ʋ wa ƴɛrɛ a ŋa a, tɩɩm n'a fʋ mɩ̀ tʋʋr ƴãw pʋɔ!»
42011046	A Yeezu tɩ sɔw na: «A nyɩɩm Naaŋmɩn-Wulu bãw-bãw-karɩ, baw-bio dem n'ɩ nyɩ: nyɩ mɩ́ 'lẽ nɩ tuor bɛ dɩ vuo ɩ, tuo a nɩbɛ bɛ ìre nɩ guur, ɛ́ nyɩ kʋ̃ saw ír nobir tɔ n a kaa ɩ.
42011047	Baw-bio dem n'ɩ nyɩ! Nyɩ mɩ́ mɛ n a Naaŋmɩn-ƴɛr-manbɛ yarʋ a vɩɛl, zɩ̃ kɛ a nyɩ sãakʋm mɩnɛ nɛ bɛ kʋ́ bɛ.
42011048	A ŋa n'a nyɩ mɩ́ wul kɛ nyɩ saw na de a nyɩ sãakʋm mɩnɛ ɩ-ɩrɩ. Bɛl kʋ́ n a Naaŋmɩn-ƴɛr-manbɛ, ɛ nyɩɩm pãa maalɛ a Naaŋmɩn-ƴɛr-manbɛ yarʋ.
42011049	Alɛ n'a so, a Naaŋmɩn na bãw bom za a, tɩ yel a nyɩ ƴãw: ‹Ɩ̃ na tõ n a ɩ̃ ƴɛr-manbɛ nɩ a ɩ̃ nɩ-toni a bɛ zie; bɛ na kʋ́ n bɛ mɩnɛ, ɛ dɔwrɩ bɛ mɩnɛ.›
42011050	A ŋa n'a a tu, kɛ́ Naaŋmɩn tʋ̃ɔ kʋ̀ dɔwrʋ a dɩ̃a nɩbɛ bɛ ŋa, a Naaŋmɩn-ƴɛr-manbɛ bɛl za a bɛ sãakʋm mɩnɛ na kʋ́ a tẽw pɛr tib daar wa tɔ a dɩ̃a a ƴãw,
42011051	a na tĩ a Abɛl tɩ ta n a Zakari bɛ na kʋ́ a bawr-maal-kuur nɩ a zi-sõw cárá a. Yel-mɩŋa sɩza, ɩ̃ yere na kʋ̀rɛ nyɩ, a dɩ̃a nɩbɛ bɛ ŋa na nyɛ̃ nɩ dɔwrʋ a yele a ŋa ƴãw.
42011052	Baw-bio dem n'ɩ nyɩ, Naaŋmɩn-Wulu bãw-bãw-karɩ ɩ! Nyɩ sɔwl ɩ a Naaŋmɩn yele bãwfʋ dɩ̃dɔr pĩi. A nyɩɩm tɛɛ za bɛ kpɩɛr ɛ, ɛ mɩ̀ bɛ lɛ sawr a bɛlɩ dem na bɔbr kpɛb a, ɛ bɛ kpɛ ɩ.»
42011053	Ʋ na wa yi a be a, a Naaŋmɩn-Wulu bãw-bãw-karɩ nɩ a Farizɩ̃ɛ mɩnɛ tɩ ar ɩ ʋ nɩ ʋ gbɛɛ, ɛ sowre ʋ sowru yel-pɛ-bʋʋrɛ za ƴãw.
42011054	Bɛ tɩ jɩnɛ ʋ na bɔbr k'ʋʋ ɩrɛ wa ƴɛr tuli bɛ nyɔw ʋ.
42012001	A lɛn daar, a zu-sɛbla tɩ ɓã n taa a Yeezu zie bɛ dɩ vuo ɩ, bɛ tɩ nɛbr ɩ taa. Ʋ tɩ tĩ na yel a ʋ po-tuurbɛ: «Nyɩ gu nyɩ tʋɔra a Farizɩ̃ɛ mɩnɛ dãbɩl ƴãw, a pɛr lɛ kɛ a bɛ nɩsaal-libelibe ƴãw.
42012002	Bom bɛ be be sɔwlɩ kʋ̃ʋ wa sãá ɩ, ɛ yel-sɔwla za bɛ be be bɛ kʋ̃ʋ wa bãw ɛ.
42012003	Lɛ so, bom nɛ za nyɩ nãa wa yel lige pʋɔ a, nɩbɛ na wõ ʋ nɩ cãàmɩ́, ɛ bom nɛ za nyɩ nãa waalɩ ƴãw nɩr tòbrí di-lige pʋɔ a, bɛ na hier ʋ na yel gàrʋ́.»
42012004	«Ɩ̃ yere na kʋ̀rɛ nyɩ, nyɩɩm ɩ̃ barɩ ɩ: nyɩ ta zɔrɛ a bɛlɩ dem na mɩ́ kʋ́ a ƴãgan yõ, ɛ a pùorí bɛ kʋ̃ lɛb tʋ̃ɔ ɩ bom za a ɩ.
42012005	Ɩ̃ na wul nyɩ nɩ sob nɛ a na fɛr kɛ nyɩ zɔrɛ a: nyɩ zɔrɛ a Naaŋmɩn, ʋl na tɛr fãw na lɔb nyɩ ƴãw a tẽ-faa pʋɔ a kũu pùorí a. Ʋ̃ʋ, ɩ̃ yere na kʋ̀rɛ nyɩ, ʋlɛ n'ʋ a fɛr kɛ nyɩ zɔrɛ.
42012006	Bɛ bɛ tʋ̃ɔ mɩ́ kʋɔrɩ davɩmɛ̃ anũu wɛr-bi-ɓɛlɛ ayi ɛ? Ɛ cɛ a Naaŋmɩn bãw nɩ a za been been.
42012007	Mɔ̃ mɩ̀, Naaŋmɩn bãw nɩ a nyɩ zukɔbɛ nʋɔr. Lɛ so, nyɩ ta zɔrɛ dɛ̃bɩ̃ɛ ɩ, nyɩ zuo nɩ a davɩmɛ̃ za!»
42012008	«Ɩ̃ yere na kʋ̀rɛ nyɩ: sob nɛ za na saw a nɩbɛ za niŋé k'ʋʋ ɩ n a ɩ̃ po-tuure a, a Nɩsaal Bie mɩ̀ na saw nɩ a Naaŋmɩn malkɩ mɩnɛ niŋé k'ʋʋ só ʋ na.
42012009	Ɛ cɛ sob nɛ za mɩ̀ nãa bɛ wa saw a nɩbɛ za niŋẽ k'ʋʋ ɩ n a ɩ̃ po-tuure a, a Nɩsaal Bie mɩ̀ na yel ɩ a Naaŋmɩn malkɩ mɩnɛ niŋé k'ʋʋ bɛ bãw ʋ ɛ.
42012010	Sob nɛ za na na ƴɛr faa caar ɩ a Nɩsaal Bie a, Naaŋmɩn na dɩ n suur kʋ̀ ʋ. Ɛ cɛ sob nɛ za na na tʋ a Vʋʋrʋ Sõw zʋm a, Naaŋmɩn kʋ̃ dɩ suur kʋ̀ ʋ ɛ.
42012011	Bɛlɛ wa nyɔw nyɩ cere nɩ puoru-diru pʋɔ bɩɩ na-mɩnɛ nɩ niwn-dierbɛ zie ƴɛrʋ-maalʋ ƴãw a, nyɩ ta dɩ tuo bɔbr a lɛ nyɩ na na ɩ, bɩɩ ƴɛr faa nyɩ tʋɔra a ɩ.
42012012	A Vʋʋrʋ Sõw na wul nyɩ nɩ a pɛr nɛ pʋɔ, lɛ a na sɛw kɛ nyɩ ƴɛr a.»
42012013	Nɩr kãw na tɩ be a nɩbɛ sɔgɔ a, tɩ yel ɩ a Yeezu: «Wul-wul-kara a, yel a ɩ̃ yɛb k'ʋʋ ɩ tɩ põ a tɩ gbã-dɩ-bome»
42012014	A Yeezu tɩ sɔw ʋ na: «Ɩ̃ bá a, ãa n'ʋ ƴãw mɛ̃ k'ɩ̃ɩ ɩ a nyɩ ƴɛr-maalɛ bɩɩ a nyɩ bʋ̃-pone?»
42012015	Al pùorí, a Yeezu tɩ yel ɩ a nɩbɛ zie: «Nyɩ gùre nyɩ tʋɔra a libi-nɔ̃w yaga ƴãw. A nɩsaal saa tɛr a zɛ̃ ŋmɩn a, ɛ cɛ a ʋ nyɔ-vʋʋrʋ bɛ yi a naalʋ ʋ na kpɛ a pʋɔ ɩ.»
42012016	Ʋ tɩ lɔb ɩ zʋkpar ŋa kʋ̀ bɛ: «Nɩr kãw tɩ be n be kpɛ naalʋ, ɛ a ʋ bʋ̃-kʋɔrɩ maalɩ vla.
42012017	Ʋ tɩ sowr ɩ ʋ tʋɔra: ‹Ɩ̃ na ɩ n ŋmɩn? Ɩ̃ bɛ bãw be ɩ̃ na na ƴãw a ɩ̃ bʋ̃-dieri a ɩ! ›
42012018	Al pùorí, ʋ lɛb a yel ʋ tʋɔra: ‹Nyɛ̃ a ʋlɩ bom nɛ ɩ̃ na na ɩ a: ɩ̃ na ŋmɛ n a ɩ̃ bowe ŋmɛr ɛ lɛb bãw mɛ a bɛrmɛ̃ zuo a dãwdãw dem, ɩ̃ wob a ɩ̃ ci za su, nɩ a ɩ̃ bʋ̃-tɛrɩ al na cɛ a.
42012019	A lɛn daar a, ɩ̃ pãa na yel ɩ̃ tʋɔra: fʋ̃ʋ ʋ, fʋ tɛr ɩ bome yome yaga ƴãw, ɓãa ƴãw pɩ̃ɛnɛ, ɛ dɩrɛ, ɛ nyúur, ɛ wone nʋ̃ɔ̀.›
42012020	Ɛ cɛ a Naaŋmɩn tɩ yel ʋ na: ‹Dãbol ŋa! A dɩ̃a tɩ̃ɩsɔw tɔr za, a fʋ nyɔ-vʋʋrʋ na baar a. A a ŋa fʋ na bɔ gbõ taa a, ãa na so a?› »
42012021	A Yeezu tɩ yel a ƴãw pʋɔ: «A ŋa n'a a mɩ́ ŋmɛ̃ a ʋlɩ sob nɛ zie na bɔbr a naalʋ ʋl yõ ƴãw a, ɛ́ bɛ bɔbr k'ʋʋ kpɛ naalʋ a Naaŋmɩn ƴãw a.»
42012022	Al pùorí, a Yeezu tɩ yel ɩ a ʋ po-tuurbɛ: «Alɛ n'a so ɩ̃ yere kʋ̀rɛ nyɩ: nyɩ ta balɛ nyɩ tʋɔra a bʋ̃-dɩrɩ nɩ a bʋ̃-suuri ƴãw ɛ.
42012023	Bʋ̃ʋ n'ʋ vɛ̃, a nyɔ-vʋʋrʋ zuo nɩ a bʋ̃-dɩrɩ, ɛ a ƴãgan zuo a bʋ̃-suuri.
42012024	Nyɩ nyɛ̃ a gbagbarɩ a, a bɛ mɩ́ bʋ̀r ɛ, bɛ mɩ́ cɛ ɩ, a bɛ tɛr dĩo ɛ, bɛ tɛr bowr mɩ́ maal bin a bʋ̃-dɩrɩ ɛ, ɛ cɛ Naaŋmɩn guole a na. Nyɩ zuo nɩ a mʋ̃ɔ pʋɔ lili yaga za.
42012025	A nyɩ buor sob ʋ na tʋ̃ɔ tɩɛrɛ za wa páw nyɔ-vʋʋr-ŋmale dɔwlɩ a ʋ nyɔ-vʋʋrʋ zu?
42012026	Nyɩ na bɛ tɛr fãw a yel-cãpile ŋa tɔ ƴãw a, bʋ̃ʋ n'ʋ so nyɩ zɔrɛ dɛ̃bɩ̃ɛ a ŋmaarɛ al na cɛ a ƴãw?
42012027	Nyɩ nyɛ̃ a mɔ̃-puuru a, a bɛ tɛbr fomie ɛ, bɛ wobr pɛnɛ ɩ, ɛ cɛ mãa n'ʋ yere kʋ̀rɛ nyɩ, a Salomɔ̃ nɩ a ʋ vɩɛlʋ za bɛ tɩ su ta a been kãw za ɩ.
42012028	A Naaŋmɩn mɩ́ wa ɩ a mɔ̃-puuru a vɩɛl a ŋa a, al na mɩ́ be dɩ̃a ɛ dãw bio bɛ nyɩw a bɛr a, ŋmɩŋmɩn za n'a ʋ kʋ̃ su nyɩ, nyɩ vɩɛl zuo lɛ, nyɩɩm a Naaŋmɩn-sawfʋ na bɛ saalɩ a?
42012029	A na ɩ lɛ a, nyɩ ta balɛ nyɩ tʋɔra bɔbr kʋra lɛ a ʋlɩ bom nɛ nyɩ na na dɩ, nɩ a ʋlɩ bom nɛ nyɩ na na nyũ a ɩ.
42012030	Tɩbɛ dem nɛ bɛ mɩ́ bɔbr a a ŋa za tuotuo. Ɛ cɛ a nyɩɩm n'a, a nyɩ Sãà bãwnɩ a na nyɩ na tɛr a a ŋa za yel-ɩra a.
42012031	Nyɩ nɩ̃ɛ bɔbr a Naaŋmɩn-Naalʋ, ʋʋ na kʋ̀ nyɩ nɩ a a ŋa za dɔwlɩ.»
42012032	«Nyɩ ta zɔrɛ dɛ̃bɩ̃ɛ ɩ, nyɩɩm na ɩ mɛ̃ zaw-pʋrɩ dʋn a, a pɛlɩ nɩ a nyɩ Sãà pʋɔ ʋ kʋ̀ nyɩ a tẽ-vla Naalʋ.
42012033	Nyɩ de a bome nyɩ na tɛr a, da sõw nɩ nɩ-kɔmɛ̃. Nyɩ bɔ wɛ-wʋʋr na bɛ zawr a, nɩ na-bome nyɩ na kʋ̃ bɔ gu a tẽ-vla pʋɔ a, a be nyãnyuge na bɛ pɩɛlɛ a, be gũme na bɛ dɩrɛ a.
42012034	Be a nyɩ na-bome na be a, be n'a a nyɩ tɩɛrʋ mɩ̀ na be.»
42012035	«Nyɩ cɔbrɩ gu a tome, ɛ tɔ̃w a nyɩ fɩ̃tɩlɩ tɛr.
42012036	Nyɩ ɩ mɛ̃ nɩbɛ na gùre a bɛ zu-sob na yi kul-taa cuw zie waar a, kɛ́ ʋlɛ wa ta daadaa kpawrɛ a pan a, bɛ̃ɛ yuo ʋ a.
42012037	Zu-nʋ̃ɔ̀ dem n'ɩ a tõ-tõ-biir bɛl, a bɛ zu sob nãa wa ta nyɛ̃ bɛ bɛr gʋ̃ɔ ɛ zɩ̃ gùre ʋ a! Sɩza n'a ɩ̃ yere kʋ̀rɛ nyɩ: ʋl mɩŋa na su n a ʋ tõ-tõ-kparɩ, ɛ ƴãw bɛ zɩ̃, ʋ kʋ̀ bɛ a bʋ̃-dɩrɩ.
42012038	Ʋlɛ wa lɛb wa a zie na bɩ põ a, bɩɩ a nʋra-dãw kon daar wa nyɛ̃ bɛ a a ŋa a, zu-nʋ̃ɔ̀ dem n'ɩ a tõ-tõ-biir bɛl!»
42012039	«Nyɩ bãwnɩ a na: a yir sob mɩ́ tɩ bãw tɛm buor ʋ a nyãnyuge na wa a, ʋ kʋ̃ʋ mɩ́ saw ʋ wa kpɛ a ʋ yir pʋɔ ɩ.
42012040	A nyɩɩm mɩ̀ a, nyɩ cɔbrɩ gùre: a Nɩsaal Bie na na wa a ʋlɩ tɛm nɛ nyɩ na bɛ tɩɛrɛ a ƴãw.»
42012041	Lɛ n'a a Pɩɛr tɩ sowr ʋ: «Sore e, tɩɩm tɛwr a fʋ lɔb a zʋkpar ŋa kʋ̀ bɩɩ a nɩbɛ za nɛ bɛ?»
42012042	A Sore tɩ sɔw na: «Bʋ̃-kaarɛ vla buor sob ʋ, bãw yã, a zu-sob na ƴãw k'ʋ dɩ nɩ-kpɛ̃ɛnʋ a ʋ yir nɩbɛ zu, kɛ́ a daar mɩ́ wa ta a, ʋ̃ʋ manɩ a ci kʋ̀ bɛ?
42012043	Zu-nʋ̃ɔ̀ sob n'ɩ a tõ-tõ-bie ŋa, a ʋ nɩ-kpɛ̃ɛ nãa wa lɛb wa nyɛ̃ ʋ tone a a ŋa a.
42012044	Yel-mɩŋa n'a ɩ̃ yere kʋ̀rɛ nyɩ, ʋ na ƴãw na ʋ kaarɛ a ʋ bʋ̃-tɛrɩ za zie.
42012045	Ɛ cɛ a tõ-tõ-bie ŋa wa tɩɛr ʋ pʋɔ: ‹A ɩ̃ zu-sob cɛlɛ nɩ a waa ƴãw›, ɛ tĩ pɔbr a tõ-tõ-biir, a dɛbr lãw nɩ a pɔwbɛ a, ɛ mɩ́ dɩ kɛ nyũ tɩ kuoli a,
42012046	a tõ-tõ-bie ŋa zu-sob na wa n a ʋlɩ bibir nɛ ʋ na bɛ tɩɛrɛ ʋ a, nɩ a tɛm ʋl ʋ na bɛ bãw a; ʋ na wa diw ʋ na bɛr, ɛ ƴãw ʋ a nɩ-faar pʋɔ.
42012047	A tõ-tõ-bie na bãw a ʋ zu-sob pʋ-tɩɛrʋ ɛ bɛ cɔbrɩ bom za a, ɛ bɛ maalɩ a pʋ-tɩɛrʋ ŋa a, ʋ na nyɛ̃ nɩ ŋmɩɛrʋ yaga.
42012048	Ɛ cɛ a ʋl na bɛ bãw a pʋ-tɩɛrʋ ŋa ɛ ɩ a ɩb a sɛwnɩ ŋmɛb a, bɛ na ŋmɛ ʋ nɩ blã. Ʋlɩ sob Naaŋmɩn nãà wa kʋ̀ yaga a, ʋ na sowr ʋ nɩ yaga; ʋlɩ sob Naaŋmɩn nãa wa kʋ̀ yaga ʋ bin a, ʋ na sowr ɩ yaga a ʋ zie.»
42012049	«Vũu n'a ɩ̃ wa n wa ƴãw a tẽ-daa zu, ɛ bʋ̃ʋ n'ʋ ɩ̃ bɔbr, a bɛ ɩ kɛ a dɩrɛ?
42012050	A fɛr a k'ɩ̃ɩ de suob kãw, ɛ cɛ pʋl-vʋ̃ɔ bɛ n'a tɛr mɛ̃ ɩ, ɛ gu ɩ̃ nãa wa de ʋ baarɩ a!
42012051	Nyɩ tɩɛrɛ kɛ ƴã-ɓaarʋ n'a ɩ̃ wa kʋ̀ a tẽ-daa bɩɩ? Ʋ̃ʋ'hʋ̃! Mãa n'ʋ yere kʋ̀rɛ nyɩ, bʋ́r-taa n'a.
42012052	A na ɩ a lɛ a, yi-been pʋɔ nɩbɛ anũu na kpɩɛr a, bɛ na mɩ́ bʋ́r ɩ taa: nɩbɛ ata zɛbr ɩ nɩbɛ ayi, ɛ nɩbɛ ayi zɛbr ɩ nɩbɛ ata:
42012053	bɛ na bʋ́r a zɛbr taa, sãà nɩ ʋ bi-dɛb, bi-dɛb nɩ ʋ sãà, mã nɩ ʋ pɔwyaa, pɔwyaa nɩ ʋ mã, sɩr-mã nɩ ʋ bie-pɔw, bie-pɔw nɩ ʋ sɩr-mã.»
42012054	A Yeezu tɩ lɛb a yel a zu-sɛbla: «Nyɩmɛ mɩ́ wa nyɛ̃ zũzuwe a ɓanɛ taa a mʋ̃tɔ̃w-kpɛb-zie a, nyɩ mɩ́ yel ɩ daadaa lɛ: ‹Saa na wa na›, ɛ a saa mɩ́ sɩrɩ na wa.
42012055	Ɛ saa-pɛrɩ́-dʋrʋ lowr sɛsɛb wa fure a, nyɩ mɩ́ yel a: ‹A zie na tʋl ɩ kpãkpã›, ɛ a zie mɩ́ sɩrɩ tʋl.
42012056	Nɩsaal-libelibe bɛ ŋa! Nyɩ mɩ́ tʋ̃ɔ na bãw a salom nɩ a tẽsɔw ŋmɛ̃a, ɛ bʋ̃ʋ n'ʋ so nyɩ bɛ bãwnɛ a ƴɛrɛ ŋa zie ŋmɛ̃a?»
42012057	«Bʋ̃ʋ n'ʋ so a nyɩɩm mɩŋa kʋ̃ tʋ̃ɔ bãw a lɛ a na tɛr sɔr kɛ nyɩ ɩ a?
42012058	Fʋ̃ʋ nɩ nɩr wa tɛr ƴɛrʋ a, ɛ́ nyɩ za lãw cere a ƴɛrʋ-maalʋ zie a, ƴãw fãw wõ taa nɩ ʋ a sɔr zu; alɛ bɛ ɩ lɛ, ʋ na fɛr fʋ na cen nɩ a ƴɛr-maalɛ niŋé, a ƴɛr-maalɛ de fʋ ƴãw a polisie mɩnɛ nuru pʋɔ, bɛ lɔb fʋ ƴãw gaso pʋɔ.
42012059	Ɩ̃ yere na kʋ̀rɛ fʋ: fʋ̃ʋ bɛ wa tɩ ya a wɛ-bi-pɛ-baara a, fʋ bɛ yire ɩ.»
42013001	A lɛn daar, nɩbɛ kãw tɩ wa na wa páw a Yeezu, manɩ a Galile tẽw nɩbɛ bɛl yele kʋ̀ ʋ, a bɛl a Pɩlatɩ na tɩ ƴãw bɛ kʋ́ bawr-maalʋ zu a.
42013002	A Yeezu tɩ sɔw bɛ na yel: «Nyɩ tɩɛrɛ kɛ a Galile nɩbɛ bɛ ŋa ɩ n yel-bier-bɛrɛ dem zuo a Galile tẽw dem bɛl na cɛ a, so a dɔwrʋ ta bɛ bɩɩ?
42013003	Mãa yel nyɩ kɛ lɛ bɛ n'a ɩ. Ɛ cɛ nyɩmɛ bɛ wa lɩɛbɩ a nyɩ ɩb a, nyɩ na kpi n nyɩ za mɛ̃ a bɛl a.
42013004	Ɛ a nɩbɛ pie nɩ anĩ bɛl a Silowe yi-cõcowla na lo dĩ kʋ́ a, nyɩ tɩɛrɛ kɛ a bɛ sãwna zuo nɩ a Zeruzalɛm tẽw dem za sãwna bɩɩ?
42013005	Mãa yel nyɩ kɛ lɛ bɛ n'a ɩ. Ɛ cɛ nyɩmɛ bɛ wa lɩɛbɩ a nyɩ ɩb a, nyɩ na kpi n nyɩ za mɛ̃ a bɛl a.»
42013006	Al pùorí, a Yeezu tɩ lɔb ɩ zʋkpar ŋa kʋ̀ bɛ: «Nɩr kãw tɩ sɛl ɩ kãkã-tɩɛ a ʋ divɛ̃-tɩɩr puo pʋɔ. Ʋ tɩ wa na k'ʋʋ wa pɔr a kãkãmɛ̃, bɛ wa nyɛ̃ a ɩ.
42013007	Lɛ n'a ʋ tɩ yel a divɛ̃-tɩɩr po-kʋɔrɛ: ‹Nyɛ̃! yome ata n'ɩ yuona, ɩ̃ na mɩ́ wa k'ɩ̃ɩ wa pɔr kãkãmɛ̃ a tɩɛ ŋa zu, ɛ bɛ mɩ́ wa nyɛ̃ a a. Cɛ ʋ bɛr, bʋ̃ʋ ƴãw n'a ʋ sãwnɛ a tẽsɔw bɛrɛ?›
42013008	Ɛ cɛ a po-kʋɔrɛ tɩ sɔw na: ‹Zu-sob i, cãa bɛr ʋ a yuon ŋa, ɩ̃ yɔ̀w yɔ̀w a tanɛ a sɩɛ ƴãw ɛ ƴãw pʋɔrʋ.
42013009	A mɩnɛ kãw ʋ nãa wɔ̃ na, alɛ bɛ ɩ lɛ a, fʋ pãa na ƴãw na bɛ cɛ ʋ bɛr.› »
42013010	A Zifʋ mɩnɛ pɩɛnʋ-bibir kãw, a Yeezu tɩ kpɛ n a puoru-dĩ̀o kanɛ nɩ a nɩbɛ.
42013011	Pɔw kãw tɩ be n a be ɩ nɩ-kɔw: yome pie nɩ anĩ tɩ n'ɩ a ŋa, kɔ̃tɔ̃-faa na tɩ nyɔw ʋ ka gur, ʋ kʋ̃ lɛ tʋ̃ɔ dɔl towtow a.
42013012	A Yeezu na wa nyɛ̃ ʋ a, ʋ bʋɔl ʋ na ɛ yel ʋ: «Pɔw ɩ, a fʋ bàalʋ baar a.»
42013013	Ʋ tɩ ír ɩ nuru dɔwlɩ a pɔw zu, a daadaa lɛ a pɔw dɔl ìr, nyɔw a Naaŋmɩn danʋ.
42013014	Ɛ cɛ a puoru-dĩo nɩ-kpɛ̃ɛ tɩ nyɛ̃ nɩ suur, a Yeezu na tɩ sanɩ nɩr a pɩɛnʋ-bibir a ƴãw. A nɩ-kpɛ̃ɛ ŋa tɩ yel ɩ a zu-sɛbla: «Bibie ayʋɔb a be be a tome ƴãw, nyɩ mɩ́ wa a bibie a ŋa pʋɔ wa ƴãw bɛ sanɩ a nyɩ bàalʋ. Nyɩ ta mɩ́ wa a pɩɛnʋ-bibir ɛ.»
42013015	A Sore tɩ sɔw ʋ na: «Nɩsaal-libelibe bɛ ŋa! A nyɩ buor sob ʋ bɛ mɩ́ cɛr a ʋ naab bɩɩ a ʋ bõw cen nɩ tɩ ƴãw a kʋ̃ɔ a pɩɛnʋ-bibir?
42013016	Ɛ cɛ a pɔw ŋa, na ɩ a Abraham bʋʋrɛ pɔwyaa, a Sɩtaana 'lẽ yome pie nɩ anĩ n'ɩ a ŋa a, a bɛ tɩ sɛw k'ɩ̃ɩ cɛr ʋ bɛr a pɩɛnʋ-bibir ɛ?»
42013017	Ʋ na tɩ ƴɛr a a ŋa a, vĩ tɩ nyɔw nɩ a ʋ dɔ̃ dem, ɛ́ nʋ̃ɔ̀ ɩrɛ a zu-sɛbla za, a tõ-vɩɛlɩ za ʋ na tɩ tone a ƴãw.
42013018	A lɛ n'a a Yeezu tɩ yel: «Bʋ̃ʋ n'ʋ a Naaŋmɩn-Naalʋ ŋmɛ̃ taa nɩ? Bʋ̃ʋ n'ʋ ɩ̃ na de ʋ man cɔwr ɩ?
42013019	Ʋ ŋmɛ̃ na taa nɩ tɩɛ kãw bɛ na bʋɔlɛ kɛ seneve a bir, nɩr na bʋ̀r zaardɛ̃ pʋɔ a; ʋ bul a, ɩ tɩɛ, lili wobr cowr a ʋ wuli zu.»
42013020	A Yeezu tɩ yel a ƴãw pʋɔ: «Bʋ̃ʋ n'ʋ ɩ̃ na de a Naaŋmɩn-Naalʋ man cɔwr ɩ?
42013021	Ʋ ŋmɛ̃ na mɛ̃ dãbɩl pɔw na ƴãw peli nɛɛ ata zɔ̃ pʋɔ, ɛ gu a zɔ̃ za ʋ na bu a tɩ ìr a.»
42013022	A Yeezu na tɩ lo a sɔr cere a Zeruzalɛm a, ʋ tɩ tuur a yire a tẽ-bɛrɛ nɩ a tẽli pʋɔ kanɛ nɩ a nɩbɛ.
42013023	Lɛ n'a nɩr kãw tɩ sowr ʋ: «Sore e, nɩbɛ blã lɛ tɛwr nɛ bɛ na nyɛ̃ a faafʋ bɩɩ?» A Yeezu tɩ yel bɛ na:
42013024	«Nyɩ ƴãw fãw tu a dɩ̃dɔ-fɩɩra ƴãw kpɛ, alɛ bɛ ɩ lɛ, mãa n'ʋ yere kʋ̀rɛ nyɩ: nɩ-yaga na bɔbr a kɛ bɛ kpɛ, ɛ kʋ̃ tʋ̃ɔ ɩ.»
42013025	«A yir sob wa ìr pàw a pan baar a, nyɩmɛ wa be a yẽw ɛ kpawrɛ a pan yere nɩ: ‹Sore e, yuo tɩ›, ʋ na sɔw nyɩ na: ‹Ɩ̃ bɛ bãw nyɩ yib zie ɩ.›
42013026	A lɛn daar, nyɩ na yere na: ‹Tɩ dɩ na ɛ nyũ a fʋ niŋé, ɛ́ fʋ kanɩ nɩ tɩ a tɩ tuor-taa ziir.›
42013027	Ʋ na sɔw nyɩ na: ‹Ɩ̃ bɛ bãw nyɩ yib zie ɩ, nyɩ taw zaa a ɩ̃ zie, nyɩɩm na maalɛ yel-faar a.›
42013028	Nyɩ na kone na 'wɔbr ɩ nyɩmɛ, a lɛn daar nyɩ nãa wa nyɛ̃ a Abraham nɩ a Ɩzaakɩ nɩ a Zakɔb nɩ a Naaŋmɩn-ƴɛr-manbɛ za bɛ be a Naaŋmɩn-Naalʋ pʋɔ, ɛ́ bɛ diw a nyɩɩm bɛr yẽw a.
42013029	Nɩbɛ na yi n a tẽw zu ziir za wa pʋɔ a Naaŋmɩn-Naalʋ dɩb pʋɔ.
42013030	Lɛn daar a, bɛ na nyɛ̃ po-pawrbɛ bɛ lɩɛbɩ niwn-dierbɛ ɛ niwn-dierbɛ lɩɛbɩ po-pawrbɛ.»
42013031	A pɛr nɛ pʋɔ, Farizɩ̃ɛ bɛ mɩnɛ tɩ taw na pɩɛl a Yeezu ɛ yel ʋ: «Bɛr a ka, ɛ tɔl cen zi-yũo, Erɔdɩ bɔbr ɩ a fʋ kʋ́b.»
42013032	A Yeezu tɩ sɔw bɛ na: «Nyɩ cen tɩ yel a cɩbɛ sob ŋa: ‹Ɩ̃ diwr ɩ kɔ̃tɔmɛ ɛ sanɛ baalbɛ dɩ̃a nɩ bio, ɛ a bibie ata sob a, a na baar a.›
42013033	Ɛ cɛ a fɛr a k'ɩ̃ɩ cãa lo a ɩ̃ sɔr cere dɩ̃a nɩ bio nɩ deyere, bʋ̃ʋ n'ʋ vɛ̃, a bɛ sɛw kɛ Naaŋmɩn-ƴɛr-manɛ kpi zi-yũo a bɛ ɩ a Zeruzalɛm ɛ.
42013034	Zeruzalɛm ɩ! Zeruzalɛm ɩ! Fʋ̃ʋ na kʋ́rɛ a Naaŋmɩn-ƴɛr-manbɛ, ɛ lɔbr ɩ kʋsɛbɛ kʋ́rɛ a bɛlɩ dem a Naaŋmɩn na tone a fʋ zie a! Gb'aa a ŋmɩn za n'a ɩ̃ tɩ bɔbr k'ɩ̃ɩ ɓã a fʋ biir taa, mɛ̃ nɔ̃-mã na mɩ́ kʋɔlɩ a ʋ lili-pɩɩlɛ ɓã taa a ʋ bɩgɛ pile a, ɛ́ nyɩ bɛ saw!
42013035	Alɛ so, Naaŋmɩn na zawr ɩ a nyɩ yir bɛr kʋ̀ nyɩ. Ɛ ɩ̃ yere na kʋ̀rɛ nyɩ, nyɩ kʋ̃ lɛb nyɛ̃ m ɛ tɩ ta a lɛn daar nyɩ nãà wa yel: ‹A Naaŋmɩn, ʋ maalɩ a sob nɛ na waar a Sore yúor ƴãw a!› »
42014001	Pɩɛnʋ-bibir kãw, a Yeezu tɩ kpɛ n a Farizɩ̃ɛ mɩnɛ nɩ-kpɛ̃ɛ kãw zie a dɩb ƴãw; a nɩbɛ tɩ piwre ʋ na.
42014002	Zɩ̃ kɛ po-paal sob kãw tɩ ar ɩ a Yeezu niŋé.
42014003	A Yeezu tɩ de nɩ a ƴɛrʋ sowri a Naaŋmɩn-Wulu bãw-bãw-karɩ nɩ a Farizɩ̃ɛ mɩnɛ: «Bɛ na tʋ̃ɔ na sanɩ baal a pɩɛnʋ-bibir bɩɩ bɛ kʋ̃ tʋ̃ɔ?»
42014004	Ɛ cɛ bɛ tɩ ɩ n gbili. A lɛ n'a a Yeezu tɩ tɔ a baal sanɩ ʋ, ɛ ƴãw ʋ kule.
42014005	Al pùorí ʋ yel bɛ: «A nyɩ buor sob bie bɩɩ naab ʋ na lo bule pʋɔ ʋ bɛ cen tɩ ír ʋ daadaa lɛ, a pɩɛnʋ-bibir saa n'a a?»
42014006	Bɛ bɛ tɩ tʋ̃ɔ nyɛ̃ sɔwfʋ a ka ɩ.
42014007	A Yeezu na tɩ nyɛ̃ a nɩbɛ bɛ na bʋɔlɩ a cuw zie, bɛ kaarɛ ire a da-kɔwr na bin a nisɔw a, ʋ lɔb ɩ zʋkpar ŋa kʋ̀ bɛ:
42014008	«Bɛlɛ wa bʋɔlɩ fʋ kul-taa cuw zie a, fʋ̃ʋ ta cen tɩ kaa ir zɩ̃ma zie zɩ̃ a nisɔw ɛ. Bɛ nãa mab a bʋɔlɩ nɩr na zuo fʋ a, ɛ a ʋlɩ sob nɛ na bʋɔlɩ nyɩ a,
42014009	fʋ̃ʋ nɩ a fʋ tɔ sob a, nãà mab a yel fʋ: ‹Ìr ɛ cɛ a fʋ zɩ̃ma zie kʋ̀ ʋ.› Fʋ na ìr a nɩ vĩ siw a pɛ́rɩ́.
42014010	Bɛlɛ wa bʋɔlɩ fʋ cuw zie a, fʋ̃ʋ nɩ̃ɛ tɩ zɩ̃ a pɛ́rɩ́ za. Lɛ n'a a ʋlɩ sob na bʋɔlɩ fʋ a, wa wa a, ʋ na yel fʋ na: ‹Ɩ̃ bá a, ìr tɔl do nĩdaa.› A lɛ pʋɔ a, fʋ na nyɛ̃ nɩ ƴãwfʋ a cuw-dɩrbɛ za niŋé.
42014011	Sob nɛ za na zɛwr ʋ tʋɔra a, bɛ na siwr ʋ na, ɛ sob nɛ za na siwre ʋ tʋɔra a, bɛ na zɛw ʋ na.»
42014012	A Yeezu mɩ̀ tɩ yel ɩ a sob nɛ na bʋɔl ʋ a: «Fʋ̃ʋ mɩ́ wa bʋɔlɛ nɩbɛ dɩb ƴãw, gbãgbãw daar bɩɩ zaanʋɔra a, ta mɩ́ bʋɔlɩ a fʋ barɩ, nɩ a fʋ yɛbr, nɩ a fʋ nɩbɛ nɩ a fʋ sɩman dem bɛl na tɛr a a ɩ, alɛ bɛ ɩ lɛ, bɛ mɩ́ nãa bʋɔlɩ fʋ na tɩ ƴãw fʋ yaa a san.
42014013	A na ɩ lɛ a, fʋ̃ʋ wa maalɛ cuw a, fʋ̃ʋ bʋɔlɩ a nan dem, a nɩ-kɔwr, a wʋbr nɩ a zɔn.
42014014	Ɛ cɛ nʋ̃ɔ̀ na kpɩɛr fʋ na, bɛ na kʋ̃ tʋ̃ɔ kʋ̀ b bom za yaa a san a. A nɩ-mɩn kũu-pʋɔ-lɛ-yib daar a, fʋ na páw nɩ a sã-ya.»
42014015	Nɩr kãw na tɩ lãw dɩrɛ nɩ bɛ a, na wa wõ a ƴɛr-bie a ŋa a, ʋ yel ɩ a Yeezu: «Zu-nʋ̃ɔ̀ sob n'ɩ a sob nɛ na na pʋɔ a Naaŋmɩn-Naalʋ cuw dɩb pʋɔ a!»
42014016	A Yeezu tɩ yel ʋ na: «Nɩr kãw tɩ cɔbr ɩ cuw dɩb bʋɔlɩ nɩ nɩ-yaga.
42014017	A dɩb daar na wa ta a, ʋ tõ n a ʋ tõ-tõ-bie k'ʋʋ tɩ yel a nɩbɛ ʋ na bʋɔlɩ a: ‹Nyɩ pãa wa, bom za cɔbr a baarɩ!›
42014018	Ɛ cɛ bɛ za been been tɩ yere na bɛ na kʋ̃ tʋ̃ɔ a. A dãw-niwn sob tɩ yel ʋ na: ‹Ɩ̃ da n púo daar yɩ̃ɛ ŋa, a fɛr k'ɩ̃ɩ cen tɩ jɩr kaa; ɩ̃ zɛlɛ na kɛ fʋ ƴãw mɛ̃ gaafara.›
42014019	A ƴẽn sob kãw tɩ yel ʋ na: ‹Ɩ̃ daar dà n nĩ-kʋɔrɩ pie cere nɩ k'ɩ̃ɩ tɩ kɔ n kaa; ɩ̃ zɛlɛ na kɛ fʋ ƴãw mɛ̃ gaafara.›
42014020	Kãw mɩ̀ lɛ tɩ yel a: ‹Pɔw n'ʋ ɩ̃ cãa kul baar a ŋa, alɛ so ɩ̃ kʋ̃ tʋ̃ɔ wa ɩ.›
42014021	A tõ-tõ-bie tɩ lɛb a kul tɩ yel a sɔwfʋ a ŋa, bɛ na sɔw a, kʋ̀ a ʋ nɩ-kpɛ̃ɛ. A yir nɩ-kpɛ̃ɛ tɩ nyɛ̃ nɩ suur ɛ yel a tõ-tõ-bie: ‹Yi cen fɔ̃w a nɩbɛ tuor-taa ziir, nɩ a tẽw pʋɔ sɛɛ pʋɔ tɩ tɛr a nan dem, a nɩ-kɔwr, a zɔn nɩ a wʋbr wa n a ka.›
42014022	A tõ-tõ-bie tɩ lɛb a wa a pùorí wa yel: ‹Nɩ-kpɛ̃ɛ ɛ, ɩ̃ tõ n a lɛ fʋ na yel a, ɛ cɛ a zie cãa bɛ paalɩ ɛ!›
42014023	Lɛ n'a a nɩ-kpɛ̃ɛ tɩ yel ʋ: ‹Yi lo a poru sɛɛ, lanɛ a dabáwr ɛ fɛr a nɩbɛ ƴãw bɛ wa kpɛ, a ɩ̃ yir tʋ̃ɔ paalɩ.
42014024	Mãa n'ʋ yere kʋ̀rɛ nyɩ, a bɛlɩ dem ɩ̃ na tɩ bʋɔlɩ a, a bɛ kãw za kʋ̃ lɛm a ɩ̃ bʋ̃-dɩrɩ ɛ.› »
42014025	Zu-sɛbla na bɛ dɩ vuo a, tɩ páw nɩ a Yeezu lo a sɔr cere. Ʋ tɩ lɩɛb a yel bɛ:
42014026	«Nɩr wa wa a ɩ̃ zie ɛ bɛ nɔnɛ mɛ̃ zuo a ʋ sãà, a ʋ mã, a ʋ pɔw, a ʋ bibiir, a ʋ yɛbr nɩ yeepuuli, nɩ a ʋ nyɔ-vʋʋrʋ tɔr za a, ʋ kʋ̃ tʋ̃ɔ ɩ a ɩ̃ po-tuure ɩ.
42014027	Sob nɛ na bɛ tuo a ʋ da-gara tuur ɩ mɛ̃ a, kʋ̃ tʋ̃ɔ ɩ a ɩ̃ po-tuure ɩ.
42014028	A nyɩ buor sob ʋ na bɔbr k'ʋʋ ŋmãa yi-cõcowla, ɛ́ bɛ dãw de niwn zɩ̃ tẽw sɔr a libie nyɛ̃, a na ta na bɩɩ a kʋ̃ ta.
42014029	Alɛ bɛ ɩ lɛ, ɛ ʋlɛ wa sʋ̃ɔ́ a yir pɛr ɛ bɛ tʋ̃ɔ mɛ baar a, bɛlɩ dem za nãa mɩ́ wa nyɛ̃ ʋ a, na mɩ́ ɩrɛ ʋ na laar,
42014030	ɛ yere: ‹Nyɛ̃ nɩr na tĩ yir pɛr, ɛ bɛ tʋ̃ɔ ŋmãa baar a!›
42014031	Bɩɩ, na-buor sob ʋ na ìr tuore a ʋ tɔ sob kɛ́ bɛ zɛb, ɛ́ bɛ dãw de niwn zɩ̃ kɛ bɛl nyɛ̃, ʋ na tʋ̃ɔ na nɩ nɩbɛ tur pie zɛb ɩ a ʋ tɔ sob na waar a ʋ ƴãw nɩ nɩbɛ tur lɩzɛr a bɩɩ?
42014032	Ʋlɛ wa nyɛ̃ ʋ kʋ̃ tʋ̃ɔ a, ɛ cɛ a ʋ tɔ sob na cãa zãá a, ʋ na tõ n nɩbɛ bɛ tɩ zɛlɩ a ƴã-ɓaarʋ.
42014033	Lɛ mɩ̀ n'a, a nyɩ pʋɔ a, nɩr bɛ wa zawrɩ a ʋ bʋ̃-tɛrɩ za bɛr a, ʋ kʋ̃ tʋ̃ɔ ɩ a ɩ̃ po-tuure ɩ.»
42014034	«Sɩza n'a, a nyaarʋ ɩ n bʋ̃-nʋ̃ɔ̀. Ɛ cɛ a nyaarʋ nʋ̃ɔ̀ wa yi a, bʋ̃ʋ n'ʋ bɛ na ƴãw a lɛb nʋmɛ̃?
42014035	A bɛ cãa vɩɛl a tẽsɔw ƴãw nɩ a pʋɔrʋ ƴãw ɛ, bɛ mɩ́ lɔb a na bɛr yẽw. Sob nɛ na tɛr tobe bɛr-wob ƴãw a, ʋ bɛrɛ wone.»
42015001	A zuru-yar-dierbɛ nɩ a yel-bebe dem tɩ tawr a tarɛ a Yeezu zie bɛ za, kɛ́ bɛ bɛr wõ a ʋ ƴɛrʋ.
42015002	A Farizɩ̃ɛ mɩnɛ nɩ a Naaŋmɩn-Wulu-sɛ-sɛbrbɛ tɩ zɛbr a yere nɩ: «A nɩr ŋa a, ʋ nɔnɛ nɩ a yel-bebe dem ɛ lãw dɩrɛ nɩ bɛ!»
42015003	Lɛ n'a a Yeezu tɩ lɔb zʋkpar ŋa kʋ̀ bɛ:
42015004	«A nyɩ buor sob ʋ na tɛr píir kʋba, a pɛr-been wa bɔr, ʋ bɛ tɩɛ a kʋba for bir al bɛr a wɛja pʋɔ, ɛ bɔ a ʋl na bɔr a, wa tɩ nyɛ̃ ʋ?
42015005	Ɛ ʋ na wa nyɛ̃ ʋ a, ʋ ɓaw ʋ na va baw
42015006	cɩlɛ kule nɩ, tɩ ta a yir bʋɔlɩ a ʋ barɩ nɩ a ʋ sɩman dem yel bɛ: ‹Nyɩ wa lãw nɩ mɛ̃ tɩ cɩlɛ, ɩ̃ lɛb a nyɛ̃ a ɩ̃ pɛ́rʋ na tɩ bɔr a.›
42015007	Ɩ̃ yere na kʋ̀rɛ nyɩ, a ŋa n'a a na ɩ nʋ̃ɔ̀ yaga a tẽ-vla pʋɔ, a yel-bier-maalɛ been yõ na lɩɛbɩ a ʋ ɩb a ƴãw, zuo a nɩ-mɩn kʋba for bir na bɛ tɛr a bɛ ɩb lɩɛbʋ yel-ɩra a.»
42015008	«Bɩɩ pɔw buor sob ʋ na tɛr salmɛ̃ wɛr-bie pie, ɛ wɛr-bi-been wa bɔr, ʋ bɛ ƴãw fɩ̃tɩlɛ, pɩɩr ɩ a yir, ɛ ƴãw fãw bɔ tɩ nyɛ̃ ʋ?
42015009	Ɛ ʋ na wa nyɛ̃ ʋ a, ʋ bʋɔl ɩ a ʋ cɛnbɛ nɩ a ʋ sɩman pɔw taabɛ yel bɛ: ‹Nyɩ wa lãw nɩ mɛ̃ tɩ cɩlɛ, ɩ̃ lɛb a nyɛ̃ a ɩ̃ wɛr-bir na tɩ bɔr a.›
42015010	Ɩ̃ yere na kʋ̀rɛ nyɩ, a ŋa n'a a mɩ́ ɩ nʋ̃ɔ̀ a Naaŋmɩn malkɩ mɩnɛ zie, a yel-bier-maalɛ been yõ na mɩ́ lɩɛbɩ a ʋ ɩb a ƴãw.»
42015011	A Yeezu tɩ cãa na lɛ yel: «Nɩr kãw tɩ tɛr ɩ bi-dɛbr ayi.
42015012	A bi-dɛb-bile tɩ yel ɩ a sãà: ‹Ɩ̃ sãà a, a fʋ bome a na sɛw kɛ tɩ de a fʋ kũu pùorí a, kʋ̀ mãa a ɩ̃ dem.› A sãà tɩ de nɩ a ʋ bome põ kʋ̀ bɛ.
42015013	Bibie blã lɛ pùorí, a bi-dɛb-bile tɩ wob ɩ a ʋ bome za ɓã taa yi cen nɩ tẽ-zãana kãw, tɩ bʋnɩ ɩrɛ, sãw a za bɛr.
42015014	Ʋ na wa dɩ a za baar a, kɔ̃-faa tɩ lo n a ʋlɩ tẽw nɛ pʋɔ, lɛ n'a bom za nãw pãa tɩ nyɔw ʋ.
42015015	Ʋ tɩ cen na tɩ kpɛ tome a tẽw nɛ nɩr kãw zie, ʋ ƴãw ʋ cen a ʋ pu-pʋɔ tɩ gùre a dobaar.
42015016	A bie tɩ tɩɛrɛ na k'ʋʋ nãá nɩ̃ɛ mɩ́ páw a tɩ-wɔmɛ̃ al a dobaar na mɩ́ 'wɔbr a, 'wɔb paal a nyagɛ, ɛ nɩr za bɛ mɩ́ tɩ kʋ̀ ʋ ɛ.
42015017	Lɛ n'a ʋ tɩ tɩɛr ʋ pʋɔ ɛ yel ʋ tʋɔra: ‹Ɩ̃ sãà tõ-tõ-biir ɩ bɛ ŋa yãwmɛ̃, ɛ mɩ́ dɩ bʋ̃-dɩrɩ guu bɛr, ɛ mãa wa zɩ̃ ka kɔ̃ kʋ̀rɛ mɛ̃ ɛ!
42015018	Ɩ̃ na ìr a lɛb cen a ɩ̃ sãà zie tɩ yel ʋ: ɩ̃ sãà a, ɩ̃ sãw nɩ a Naaŋmɩn nɩ a fʋ̃ʋ za.
42015019	Ɩ̃ bɛ cãa sɛwnɩ kɛ́ bɛ bʋɔlɛ mɛ̃ a fʋ bi-dɛb ɛ. Ɩrɛ mɛ̃, mɛ̃ a fʋ tõ-tõ-bie kãw a.›
42015020	Lɛ n'a ʋ tɩ ìr lɛb kule a ʋ sãà zie.» «Ʋ na tɩ cãa zãá nɩ a yir a, a sãà tɩ nyɛ̃ ʋ na, nɩbaalʋ za kpɛ ʋ; ʋ tɩ zɔ na tuor ʋ, nyɔw ʋ weri ɛ pùor ʋ.
42015021	A bi-dɛb tɩ yel ʋ na: ‹Ɩ̃ sãà a, ɩ̃ sãw nɩ a Naaŋmɩn nɩ a fʋ̃ʋ za. Ɩ̃ bɛ cãa sɛwnɩ kɛ́ bɛ bʋɔlɛ mɛ̃ a fʋ bi-dɛb ɛ...›
42015022	Ɛ cɛ a sãà tɩ yel ɩ a ʋ tõ-tõ-biir: ‹Nyɩ kpɛ fɔ̃w tɩ de a kpar-bal-bie wa su ʋ ; nyɩ ƴãw ʋ nũ-tʋʋr a nóbírí, ɛ ƴãw ʋ nafawr a gbɛ̃ɛ́.
42015023	Nyɩ nyɔw a nadeli-'wɔr wa n wa kʋ́, tɩ maal ɩ cuw wõ nʋ̃ɔ̀,
42015024	bʋ̃ʋ n'ʋ vɛ̃, a ɩ̃ bi-dɛb ŋa tɩ kpi na, ɛ lɛb wa vʋʋrɛ, ʋ tɩ bɔr a, ɛ ɩ̃ lɛb wa nyɛ̃ ʋ.› Bɛ tɩ nyɔw nɩ a cuw dɩb.»
42015025	«A bi-dɛ-kpɛ̃ɛ ʋl tɩ be n a pu-pʋɔ. Ʋ na tɩ lɛb kule waar wa tarɛ pɩɛlɛ a yir a, ʋ wõ n jile na ŋmɩɛr a, nɩ bɩnɛ bɛ na ƴawr a.
42015026	Ʋ tɩ bʋɔl ɩ a tõ-tõ-bie kãw wa sowri kaa bom nɛ na n'ʋ ɩrɛ a.
42015027	A tõ-tõ-bie nɛ yel ʋ: ‹A fʋ yɛb ʋ lɛb wa, a fʋ sãà kʋ́ a nadeli- 'wɔr, ʋ na lɛb nyɛ̃ ʋ k'ʋ tɛr ƴã-ɓaarʋ a ƴãw.›
42015028	Lɛ n'a a bi-dɛ-kpɛ̃ɛ tɩ nyɛ̃ suur ɛ zawrɩ a kpɛb. A sãà tɩ yi na tɩ zɛlɛ ʋ k'ʋʋ kpɛ.
42015029	Ɛ cɛ ʋ tɩ sɔw na yel a sãà: ‹Nyɛ̃, yome a ŋa za n'a ɩ̃ so a fʋ tome tone ɛ bɛ dãw zawrɩ a fʋ nʋɔr ɛ ; ɛ cɛ fʋ bɛ dãw kʋ̀ m bùle k'ɩ̃ɩ lãw nɩ a ɩ̃ barɩ maal ɩ cuw ɛ.
42015030	Ɛ cɛ a fʋ bie ŋa, na de a fʋ bome tu n pɔwbɛ puòr sãw a za bɛr a, ʋ na wa lɛb wa a, fʋ kʋ́ n a nadeli-'wɔr kʋ̀ ʋ!›
42015031	A sãà tɩ yel ʋ na: ‹Ɩ̃ bie e, mãa nɩ fʋ̃ʋ nɛ bɛ kʋra lɛ, a ɩ̃ bome za a, fʋ̃ʋ so a.
42015032	Ɛ cɛ a tɩ fɛr a kɛ tɩ maalɩ cuw wõ n nʋ̃ɔ̀, a fʋ yɛb ŋa na tɩ kpi ɛ lɛb wa vʋʋrɛ a ƴãw, ʋ na tɩ bɔr ɛ ɩ̃ lɛb wa nyɛ̃ ʋ a ƴãw.› »
42016001	Al pùorí, a Yeezu tɩ yel ɩ a ʋ po-tuurbɛ: «Nɩr kãw na tɩ kpɛ naalʋ a, tɩ tɛr ɩ bʋ̃-kaarɛ, ɛ̀ bɛ wa yel kʋ̀ ʋ k'aa ʋ bʋ̃-kaarɛ sãwnɛ nɩ a ʋ bome bɛrɛ.
42016002	A nɩ-kpɛ̃ɛ tɩ bʋɔl ʋ na wa yel ʋ: ‹Ɩ̃ wõ na kɛ fʋ ɩrɛ nɩ ŋmɩn a? Manɩ a lɛ fʋ na kaarɛ a ɩ̃ bome zie a kʋ̀ m, bʋ̃ʋ n'ʋ vɛ̃, dɩ̃a na ta a, fʋ kʋ̃ cãa ɩ a ɩ̃ bʋ̃-kaarɛ ɩ.›
42016003	A bʋ̃-kaarɛ tɩ tɩɛr ɩ ʋ pʋɔ: ‹A ɩ̃ nɩ-kpɛ̃ɛ na faa nɩ a ɩ̃ tome. Ɩ̃ na ɩ n ŋmɩn? Ɩ̃ bɛ tɛr fãw a tẽsɔw kɔb ƴãw ɛ, ɛ vĩ ɩrɛ mɛ̃ a zɛlʋ ƴãw.
42016004	Ɛ cɛ ɩ̃ bãw nɩ a lɛ ɩ̃ na na ɩ, bɛlɛ wa diw mɛ̃ bɛr a ɩ̃ bome kaafʋ tome pʋɔ a, mãa nyɛ̃ nɩbɛ bɛ kʋ̀ m taw-lanʋ zie a bɛ yie pʋɔ a.›
42016005	Lɛ n'a ʋ tɩ bʋɔlɩ a ʋ nɩ-kpɛ̃ɛ samɛ dem za, be-ƴẽni ƴẽni, wa n wa sowri a dãw-niwn sob: ‹A ŋmɩn san n'a fʋ tɛr a ɩ̃ nɩ-kpɛ̃ɛ zie?›
42016006	Ʋ sɔw: ‹Kãá dʋwr kʋba san n'a!› A bʋ̃-kaarɛ yel ʋ: ‹Nyɛ̃ a fʋ san sɛbɛ, zɩ̃ fɔ̃w lɛ ɛ sɛb lɩz'a ayi nɩ pie.›
42016007	Ʋ tɩ lɛb a sowri a kãw: ‹Ɛ fʋ̃ʋ, a ŋmɩn san n'a fʋ tɛr?› Ʋ sɔw: ‹Ci vʋɔrɩ kʋba.› A bʋ̃-kaarɛ yel ʋ: ‹Nyɛ̃ a fʋ san sɛbɛ, sɛb lɩz'a anaar.›
42016008	A nɩ-kpɛ̃ɛ tɩ mʋʋr ɩ a bʋ̃-kaarɛ ŋa ɩb na bɛ tori a, a yã-maalʋ ʋ na tɩ maalɩ a ƴãw. A tẽw ŋa zu nɩbɛ sɩrɩ na kpɛ yã a bɛ taabɛ zie zuo a cãa pʋɔ nɩbɛ.»
42016009	«Ɛ cɛ mãa yere na kʋ̀rɛ nyɩ, nyɩ de a nyãnyu-libie a ŋa ír ɩ barɩ, alɛ bɛ wa cãa a nyɩ nũú a, a barɩ bɛ ŋa bɛ̃ɛ de nyɩ a kpɛb ziir na bɛ tɛr sãwfʋ daar a pʋɔ.
42016010	Nɩr na tɛr yel-mɩŋa yel-pʋrɩ ƴãw a, ʋ mɩ̀ mɩ́ tɛr ɩ yel-mɩŋa yel-kpɛ̃ɛ ƴãw; ɛ nɩr na bɛ tɛr yel-mɩŋa yel-pʋrɩ ƴãw a, ʋ mɩ̀ bɛ mɩ́ tɛr yel-mɩŋa yel-kpɛ̃ɛ ƴãw ɛ.
42016011	Nyɩ bɛ wul a kɛ nyɩ ɩ n nɩ-mɩn a nyãnyu-libie yele pʋɔ ɩ, ɛ ãa n'ʋ na saw de bʋ̃-sɩza kʋ̀ nyɩ nyɩ kaarɛ?
42016012	Nyɩ bɛ tɛr ɩ yel-mɩŋa a zawlɛ bom kaafʋ pʋɔ ɩ, ɛ ãa n'ʋ na de a nyɩ dem kʋ̀ nyɩ?»
42016013	«Tõ-tõ-bie kãw za kʋ̃ tʋ̃ɔ nɩ-bɛrɛ ayi tome tõ ɩ: alɛ bɛ ɩ lɛ, ʋ na hɩ̃ɛn nɩ a dãw-niwn sob ɛ nɔnɛ a ayi sob; bɩɩ a dãw-niwn sob ʋ ʋ na tu, ɛ bɛ ŋmɛlɛ kaar a ayi sob ɛ. Nyɩ kʋ̃ tʋ̃ɔ lãw ɩ a Naaŋmɩn nɩ a libir tõ-tõ-biir ɛ.»
42016014	A Farizɩ̃ɛ mɩnɛ na nɔnɛ a libie, ɛ́ tɩ bɛr wõ a Yeezu ƴɛrʋ a ŋa za a, tɩ ɩrɛ ʋ na laar.
42016015	A Yeezu tɩ yel bɛ na: «A nyɩɩm a, nyɩ mɩ́ ɩrɛ nɩ a nɩsaalbɛ niŋé mɛ̃ nɩ-mɩn n'ɩ nyɩ a, ɛ cɛ Naaŋmɩn bãw nɩ a nyɩ pʋɔ ŋmɛ̃a: bʋ̃ʋ n'ʋ vɛ̃, Naaŋmɩn bɛ nɔnɛ a ʋlɩ bom nɛ a nɩsaal na mɩ́ nyɛ̃ ʋ ɩ kpɛ̃ɛ a ɩ.»
42016016	«A Naaŋmɩn-Wulu nɩ a Naaŋmɩn-ƴɛr-manbɛ wulu tu na tɩ ta a Zã-Bati daar. Ɛ cɛ a na tĩ a Zã-Bati daar a, a nɩbɛ wõ n a Naaŋmɩn-Naalʋ Yel-nʋ̃ɔ̀ bɛ na hier a, ɛ́ nɩsaal za mɩ́ ƴãw fãw bɔbr k'ʋʋ kpɛ a Naaŋmɩn-Naalʋ pʋɔ.
42016017	A salom nɩ a tẽw na tɔl ɩ mɔlɛ lɛ zuo a Naaŋmɩn-Wulu yel-cãpile kãw za na na tɔl a.»
42016018	«Dɛb za, na bɛr a ʋ pɔw ɛ kul pɔw-yũo a, maal ɩ pɔw-gaa yel-bier, ɛ́ nɩr na kul pɔw a sɩr na bɛr a, ʋ maal ɩ pɔw-gaa yel-bier.»
42016019	«Nɩr kãw tɩ be n be kpɛ naalʋ yaga. Ʋ tɩ suur ɩ fɔbr-vɩɛlɩ vɩɛlɩ, a daarʋ na kpɛmɛ a, ɛ dɩrɛ cuw bʋ̃-dɩ-kãanɩ bibi-vɩɛrɩ za.
42016020	Nãw sob kãw, bɛ na bʋɔlɛ kɛ Lazaar a, tɩ gã nɩ a nãà dɩ̃dɔr nʋɔr: a ʋ ƴãgan za tɩ ɩ n natɩɛ.
42016021	Ʋ tɩ bɔbr a k'ʋʋ nãá mɩ́ páw a nãà bʋ̃-dɩ-ŋmaarɛ na lore a tẽw a tɩ dɩ tɩw, ɛ cɛ baar a nɩ̃ɛ mɩ́ tɩ wa lɛnɛ a ʋ natɩɛ.
42016022	Ɛ cɛ a nãw sob wa kpi na, a malkɩ mɩnɛ ɓaw ʋ cen nɩ a Abraham zie; a nãà mɩ̀ kpi, bɛ ũù ʋ.
42016023	A tɩ wone ʋ nɩ yaga a nɩ-kũuni tẽw pʋɔ be. Ʋ wa dʋɔ nɩ zu wɩɛr tɩ nyɛ̃ a Abraham, ɛ a Lazaar zɩ̃ kɔwlɩ ʋ.
42016024	Lɛ n'a ʋ tɩ lɔb cɛl yel: ‹Ɩ̃ sãà Abraham ɩ, zɔ ɩ̃ nɩbaalʋ, ɛ ƴãw a Lazaar cen tɩ tõ nobir kʋ̃ɔ̀mɩ́ wa ɓãa nɩ mɛ̃ zɛl, ɩ̃ wone nɩ tuo yaga a vũu a ŋa pʋɔ.›
42016025	Ɛ cɛ a Abraham tɩ yel ʋ na: ‹Ɩ̃ bie e, lɛb tɩɛrɩ bãwnɩ fʋ na páw a nʋ̃ɔ̀ a fʋ tẽw zu nyɔ-vʋʋrʋ pʋɔ, ɛ a Lazaar páw a tuo a. Ƴɛrɛ ŋa a, ʋ nyɛrɛ nɩ mɔwlʋ a ka, ɛ fʋ mɩ̀ nɩ̃ɛ wone tuo.
42016026	A ŋa za fʋ na saa yere a, bɛ ƴãw nɩ gbʋlãkowr-kpɛ̃ɛ a nyɩɩm nɩ a tɩɩm cárá, kɛ́ a bɛlɩ dem nãa wa bɔbr kɛ bɛ mɩ́ wa a nyɩ zie a, bɛ ta tʋ̃ɔ ɩ, ɛ nɩr mɩ̀ ta mɩ́ yi a nyɩ zie be ɛ wa a tɩ zie ka ɩ.›
42016027	A nãà yel: ‹Alɛ wa ɩ lɛ a, ɩ̃ zɛlɛ fʋ na, ɩ̃ sãà a, kɛ fʋ tõ a Lazaar a ɩ̃ sãà yir pʋɔ.
42016028	Ɩ̃ tɛr ɩ yɛbr anũu. Ʋ tɩ yel kʋ̀ bɛ kɛ́ bɛ maal ɩrɛ, taa wa nanɩ waar a tuo-wob zie ka ɩ.›
42016029	A Abraham tɩ yel ʋ na: ‹A Mõyiir nɩ a Naaŋmɩn-ƴɛr-manbɛ be n be, bɛ bɛrɛ wone a bɛ ƴɛrʋ.›
42016030	A nãà lɛb yel: ‹Lɛ bɛ n'a ɩ, ɩ̃ sãà Abraham ɩ, nɩr wa ɩ mɛ̃ ʋ yi n a kũuni pʋɔ cen a bɛ zie a, bɛ na lɩɛb ɩ a bɛ ɩb.›
42016031	Ɛ cɛ a Abraham tɩ sɔw ʋ na: ‹Bɛlɛ bɛ wa wone a Mõyiir nɩ a Naaŋmɩn-ƴɛr-manbɛ ƴɛrʋ a, ɛ nɩr saa yi a kũuni pʋɔ cen a, bɛ cãa kʋ̃ saw ɛ.›
42017001	A Yeezu tɩ yel ɩ a ʋ po-tuurbɛ: «A bɛ tɛr ɩb ɛ, yele na be n be tawr a nɩbɛ ƴãwn a yel-bier pʋɔ. Ɛ cɛ baw-bio sob n'ɩ a sob nɛ na mɩ́ wa n a yele a ŋa a.
42017002	Bɛlɛ ɩ mɛ̃ bɛ 'lẽ nɩ kʋsɛ-kpɛ̃ɛ ƴãw ʋ kɔ̀kɔ́rɩ́, ɛ daa ʋ lɔb ƴãw kʋ̃ɔ-kpɛ̃ɛ pʋɔ a, alɛ na sa ʋ, ʋ na na ɩ a bãbaalbɛ bɛ ŋa kãw ʋ lo a yel-bier pʋɔ a.
42017003	Nyɩ gu nyɩ tʋɔra vla.» «A fʋ yɛb wa ɩ sãw fʋ a, wul ʋ; ɛ́ ʋlɛ wa saw a ʋ sãwna a, dɩ suur kʋ̀ ʋ.
42017004	Ɛ bibi-been pʋɔ, ʋlɛ wa sãw fʋ gb'a ayopõi, ɛ a gb'a ayopõi ƴãw ʋ lɛb wa yel fʋ: ‹Ɩ̃ sãw na› a, fʋ na dɩ n suur kʋ̀ ʋ.»
42017005	A nɩ-toni tɩ yel ɩ a Sore: «Ɩ a tɩ Naaŋmɩn saw-deb ʋ bɛrmɛ̃ dɔwlɩ.»
42017006	A Sore tɩ sɔw na: «Nyɩmɛ tɩ ɩ mɛ̃ nyɩ tɛr ɩ a Naaŋmɩn saw-deb ʋ bɛrmɛ̃ mɛ̃ seneve bir a, nyɩ nãá tɩ yel ɩ a brale kãkãw ŋa na ar a: ‹Vʋ̃ɔ tɩ ba a kʋ̃ɔ-kpɛ̃ɛ pʋɔ›, ɛ ʋ nãá saw nɩ a nyɩ nʋɔr.»
42017007	«Nyɩ buor sob ʋ na tɛr tõ-tõ-bie ʋ kʋɔr bɩɩ arɛ nɩ bome, ɛ wa yi a wɩɛ pʋɔ wa ta ʋ yel ʋ: ‹Wa fɔ̃w wa zɩ̃ dɩ?›
42017008	Ʋ kʋ̃ nɩ̃ɛ vɛ̃ kɛ yel ʋ: ‹Maalɩ a bʋ̃-dɩrɩ kʋ̀ m, su a fʋ tõ-tõ-kparɩ kaa nɩ ɩ̃ zie, ɩ̃ dɩ kɛ nyũ baarɩ, al pùorí, fʋ mɩ̀ na dɩ na kɛ nyũ ɛ?›
42017009	Ʋ tɛr ɩ puoru san a tõ-tõ-bie ŋa zie, ʋ na tu a lɛ ʋ na ƴãw a nʋɔr kʋ̀ ʋ a bɩɩ?
42017010	Lɛ n'a a mɩ̀ ŋmɛ̃ a nyɩ zie: nyɩmɛ wa maalɩ a alɩ bome nɛ za a Naaŋmɩn na yel a, nyɩɩm yel nyɩ tʋɔra: ‹Tõ-tõ-biir tɛwr ɩ tɩ, tɩ tome n'a tɩ tõ.› »
42017011	A Yeezu na tɩ cere a Zeruzalɛm a, ʋ tɩ tu na yi a Samaari nɩ a Galile ten cara pʋɔ.
42017012	Ʋ na tɩ kpɩɛr tẽ-cãpile kãw pʋɔ a, kɔn pie tɩ wa na wa tuor ʋ. Bɛ tɩ tɛw na ar zãá,
42017013	ɛ cɩɩrɛ kpɛ̃w za: «Yeezu, Wul-wul-kara a, zɔ tɩ nɩbaalʋ!»
42017014	A Yeezu tɩ nyɛ̃ bɛ na ɛ yel bɛ: «Nyɩ cen tɩ wul nyɩ tʋɔra a Naaŋmɩn bawr-maalbɛ.» Zɩ̃ kɛ bɛ na tɩ be a sɔr zu cere a, bɛ tɩ sanɩ na.
42017015	A bɛ kãw na tɩ nyɛ̃ ʋ sanɩ a, ʋ lɩɛb ɩ pùor zɛw kɔkɔr danɛ nɩ a Naaŋmɩn waar ɩ,
42017016	wa lo vɔblɩ muru a Yeezu gbɛɛ ƴãw, puore ʋ yaanɩ. Ɛ cɛ Samaari tẽw nɩr tɩ n'ʋ.
42017017	Lɛ n'a a Yeezu pãa tɩ sowri: «A bɛ za pie bɛ nɛ bɛ sanɩ ɛ? A pi-waɩ bɛl na cɛ a, nyɩnɛ n'a bɛ be?
42017018	A bɛ kãw za bɛ yel k'ʋʋ lɛb wa danɩ a Naaŋmɩn, a bɛ ɩ a sãan ŋa yõ ɩ?»
42017019	Al pùorí, a Yeezu tɩ yel ʋ na: «Ìr cere, a fʋ Naaŋmɩn saw-deb faa fʋ na.»
42017020	A Farizɩ̃ɛ mɩnɛ tɩ sowr ɩ a Yeezu: «Debor daar a a Naaŋmɩn-Naalʋ na ta?» Ʋ tɩ sɔw bɛ na: «A Naaŋmɩn-Naalʋ waa kʋ̃ sãá ɩ.
42017021	Bɛ kʋ̃ yel a ʋ ƴãw kɛ: ‹Nyɛ̃ ʋ ka›, bɩɩ: ‹Ʋlɛ n'ɩ ŋan ka lowr ɛ›. Bʋ̃ʋ n'ʋ vɛ̃, nyɩ bãwnɩ a, a Naaŋmɩn-Naalʋ be n a nyɩ sɔgɔ.
42017022	Lɛ n'a ʋ tɩ yel a ʋ po-tuurbɛ: «Bibie waar a na vɩɛ, ɛ̀ nyɩ na bɔbr kɛ nyɩ nyɛ̃ a Nɩsaal Bie daar mʋ̃tɔ̃-been yõ, ɛ kʋ̃ nyɛ̃ ʋ ɛ.
42017023	Bɛ na yere na kʋ̀rɛ nyɩ: ‹Nyɩ nyɛ̃ ʋ ka, ʋ be n ka lowr.› Nyɩ taa cere ɩ, nyɩ taa dãwnɛ taa a be ɩ.
42017024	Mɛ̃ a lɛ saa na mɩ́ nyɩwrɩ yi ka tɩ sãá ka a, lɛ n'a a Nɩsaal Bie mɩ̀ na ŋmɛ̃ a ʋ waa bibir.
42017025	Ɛ cɛ a fɛr a k'ʋʋ wõ tuo yaga, ɛ́ a dɩ̃a nɩbɛ bɛ ŋa zawr ʋ bɛr baarɩ.
42017026	A lɛ a yele na tɩ ɩ a Nowe daar a, lɛ n'a a mɩ̀ na ɩ a Nɩsaal Bie daar.
42017027	A nɩbɛ tɩ dɩrɛ na ɛ nyúur, a dɛbr tɩ kule nɩ pɔwbɛ, ɛ a pɔwbɛ kule sɩrbɛ, tɩ ta n a ʋlɩ bibir nɛ a Nowe na kpɛ a gbor-kpɛ̃ɛ pʋɔ a; lɛ n'a a kʋ̃ɔ-paalʋ tɩ wa, a nɩbɛ za tu kʋ̃ɔ kpi.
42017028	A mɩ̀ na cãa na lɛ ŋmɛ̃ mɛ̃ a Lɔtɩ daar a: a nɩbɛ tɩ dɩrɛ na ɛ nyúur, bɛ tɩ daar ɩ bome ɛ kʋɔrɛ bome, bɛ tɩ kʋɔr a ɛ mɩɛr yie;
42017029	ɛ cɛ a ʋlɩ bibir nɛ za a Lɔtɩ na tɩ yi a Sodɔm tẽw pʋɔ a, Naaŋmɩn ɩ na vũu nɩ cirbi siw a Sodɔm zu mɛ̃ saa a, kʋ́ a nɩbɛ za.
42017030	A ŋa n'a a mɩ̀ na ŋmɛ̃ a ʋlɩ bibir a Nɩsaal Bie na na wul ʋ tʋɔra a.»
42017031	«A ʋlɩ bibir nɛ a, sob nɛ wa be gàrʋ́ ɛ a ʋ bome be dĩ̀ó a, ʋ ta siw k'ʋʋ tɩ de a ɩ; lɛ mɩ̀ n'a, sob nɛ na be pu-pʋɔ a, ʋ ta lɛb pùor kul yir ɛ.
42017032	Nyɩ lɛb tɩɛrɩ a Lɔtɩ pɔw yele.
42017033	Sob nɛ na cɩrɛ nɩ a ʋ nyɔ-vʋʋrʋ a, na bɔr ʋ na bɛr; ɛ́ sob nɛ wa bɔr a ʋ nyɔ-vʋʋrʋ bɛr a, ʋ na páw ʋ na.
42017034	Ɩ̃ yere na kʋ̀rɛ nyɩ, a ʋlɩ tɩ̃ɩsɔw nɛ a, nɩbɛ ayi na be n gado-been zu, bɛ wa tɛr been ɛ bɛr been.
42017035	Pɔwbɛ ayi na lãw na ƴɛrɛ zɔ̃, bɛ wa tɛr been ɛ bɛr been. [
42017036	Dɛbr ayi na be n pu-pʋɔ, bɛ wa tɛr been ɛ bɛr been.»]
42017037	A po-tuurbɛ tɩ de nɩ a ƴɛrʋ sowr ʋ: «Nyɩnɛ n'a a a ŋa za na ɩ, Sore e?» Ʋ tɩ sɔw bɛ na: «A be a bʋ̃-kũu na na be a, be n'a a sidume mɩ̀ na gbone taa.»
42018001	A Yeezu tɩ lɔb ɩ zʋkpar ŋa, k'ʋʋ wul a ʋ po-tuurbɛ a na fɛr kɛ́ bɛ puore kʋra lɛ ɛ taa bɛrɛ towtow a.
42018002	Ʋ tɩ yel bɛ na: «Ƴɛr-maalɛ kãw tɩ be n tẽw kãw pʋɔ. Ʋ bɛ tɩ zɔrɛ Naaŋmɩn ɛ, ɛ ʋ mãko bɛ tɩ ka nɩr za ƴãw ɛ.
42018003	A ʋlɩ tẽw nɛ pʋɔ, pɔw-kʋɔr kãw mɩ̀ tɩ be n be, mɩ́ tɩ wa zɛlɛ ʋ yere nɩ: ‹Maalɩ a ƴɛrʋ wul a ɩ̃ yel-mɩŋa, mãa nɩ a ɩ̃ dɔ̃ sob cara pʋɔ.›
42018004	A ƴɛr-maalɛ tɩ zawr a, a tɩ cɛlɩ. Al pùorí, ʋ wa yel ʋ tʋɔra: ‹Mãa saa bɛ zɔrɛ Naaŋmɩn, ɛ ɩ̃ mãko bɛ ka nɩr za ƴãw a,
42018005	ɛ cɛ a pɔw-kʋɔr ŋa na balɛ mɛ̃ a, ɩ̃ na maal ɩ a ƴɛrʋ wul a ʋ yel-mɩŋa, ʋ ta waar kʋra lɛ wa sɔbr mɛ̃ niwn ɛ!› »
42018006	A Sore tɩ yel a ƴãw pʋɔ: «Nyɩ maal wõ vla a lɛ a ƴɛr-maal-faa sob ŋa na yel a.
42018007	Ɛ a Naaŋmɩn ʋl kʋ̃ wul a ʋ nɩ-kaa-iri yel-mɩŋa ɩ, bɛl na kone cɔwr ʋ mʋ̃tɔ̃w nɩ tɩ̃ɩsɔw za a? Ʋ na cɛlɩ nɩ a bɛ sõwfʋ ƴãw bɩɩ?
42018008	Mãa n'ʋ yere kʋ̀rɛ nyɩ: ʋ na wul ɩ a bɛ yel-mɩŋa fɔ̃w lɛ. Ɛ cɛ a Nɩsaal Bie wa wa a, ʋ na nɩ̃ɛ na nyɛ̃ a Naaŋmɩn-saw-deb a tẽw zu u?»
42018009	A Yeezu tɩ lɛb a lɔb zʋkpar ŋa caar ɩ nɩbɛ bɛ mɩnɛ kãw na tɩ tɩɛrɛ kɛ bɛ ɩ n nɩ-mɩn a, ɛ bʋɔlɛ a bɛ taabɛ nɩ-faar a:
42018010	«Nɩbɛ ayi tɩ do n a Zeruzalɛm Ŋmɩn-yi-kpɛ̃ɛ pʋɔ kɛ́ bɛ tɩ pùori; a kãw tɩ ɩ n Farizɩ̃ɛ, ɛ kãw ɩ zuru-yar-diere.
42018011	A Farizɩ̃ɛ tɩ ar ɩ sa-ƴẽwn, ɛ puore a ŋa a ʋ socir pʋɔ: ‹Naaŋmɩn ɩ, ɩ̃ puore fʋ nɩ yaanɩ, ɩ̃ na bɛ ŋmɛ̃ mɛ̃ a nɩbɛ za a ƴãw, na ɩ nyãnyuwr, yel-fa-maalbɛ, nɩ pɩ̃ɔ-yel-bier-maalbɛ a; ɩ̃ mɩ̀ cãa na puore fʋ yaanɩ, ɩ̃ na bɛ ŋmɛ̃ mɛ̃ a zuru-yar-diere ŋa a.
42018012	Ɩ̃ mɩ́ tɛr ɩ mʋta-tuo gb'a ayi a kɔsɩɛr-been pʋɔ, ɩ̃ mɩ́ põ nɩ a ɩ̃ bome ziir pie ír zi-been kʋ̀ b.›
42018013	Ɛ cɛ a zuru-yar-diere ʋl tɩ ar a zãá, ɛ́ bɛ tɩ saw na dʋ̃ɔ zu ɛ, ɛ tɩ lɔbr nɩbaal-nuru yere nɩ: ‹Naaŋmɩn ɩ, zɔ ɩ̃ nɩbaalʋ, mãa na ɩ yel-bebe sob a.›
42018014	Mãa n'ʋ yere kʋ̀rɛ nyɩ, a zuru-yar-diere ŋa tɩ páw nɩ a vɩɛlʋ lɛb siw kul ɩ a ʋ yir, ɛ bɛr a Farizɩ̃ɛ. Sob nɛ za na zɛwr ʋ tʋɔra a, bɛ na siwr ʋ na, ɛ sob nɛ za na siwre ʋ tʋɔra a, bɛ na zɛw ʋ na.»
42018015	Nɩbɛ tɩ tɛr ɩ bɩ-pɩɩlɛ tɛɛ za wa n k'aa Yeezu wa tɔ bɛ. A po-tuurbɛ na tɩ nyɛ̃ a lɛ a, bɛ tɩ tanɛ bɛ na.
42018016	Ɛ cɛ a Yeezu tɩ ƴãw na bɛ tɛr a bɩ-pɩɩlɛ wa n a ʋ zie, ɛ ʋ yel: «Nyɩ bɛr a bibiir bɛ wa a ɩ̃ zie, nyɩ ta diwr bɛ bɛrɛ ɩ: a bɛlɩ dem na ŋmɛ̃ taa nɩ bɛ a, bɛlɛ so a Naaŋmɩn-Naalʋ.
42018017	Yel-mɩŋa sɩza, ɩ̃ yere na kʋ̀rɛ nyɩ: nɩr bɛ wa saw de a Naaŋmɩn-Naalʋ mɛ̃ bi-bile a, ʋ kʋ̃ kpɛ a ʋ pʋɔ ɩ.»
42018018	Zifʋ mɩnɛ nɩ-kpɛ̃ɛ kãw tɩ sowr ɩ a Yeezu: «Wul-wul-kara a, fʋ̃ʋ na ɩ nɩ-vla a, bʋ̃ʋ n'ʋ a fɛr k'ɩ̃ɩ ɩrɛ tʋ̃ɔ páw a nyɔ-vʋʋrʋ na be kʋra lɛ a?»
42018019	A Yeezu tɩ yel ʋ na: «Bʋ̃ʋ n'ʋ so fʋ bʋɔlɛ mɛ̃ nɩ-vla? Nɩr za bɛ vɩɛl ʋ bɛ ɩ Naaŋmɩn yõ ɩ.
42018020	Fʋ bãw nɩ a Naaŋmɩn nɛ-ƴãwnɩ: ‹Ta maalɩ pɔw-gaa-yel-bier ɛ; ta kʋ́ nɩr ɛ; ta zu ɛ; ta dɩ dãsɩɛ ziri ɛ; ƴãwnɛ fʋ sãà nɩ fʋ mã.› »
42018021	A nɩ-kpɛ̃ɛ nɛ tɩ sɔw na: «Ɩ̃ tu n a Naaŋmɩn nɛɛ a ŋa za a ɩ̃ pɔ̀lʋ daar za.»
42018022	A Yeezu na tɩ wõ a a ŋa a, ʋ yel ʋ na: «Bʋ̃-been yõ n'ʋ cãa cɛ fʋ: kʋɔrɩ a fʋ bʋ̃-tɛrɩ za, de a libie põ nan dem, ɛ fʋ na tɛr ɩ na-bome a tẽ-vla pʋɔ, al pùorí, wa tuur mɛ̃.»
42018023	A nɩr nɛ na tɩ wõ a ƴɛr-bie a ŋa a, pʋ-sãwna tɩ nyɔw ʋ na bɛ dɩ vuo ɩ, ʋ tɩ sɩrɩ na kpɛ naalʋ yaga.
42018024	A Yeezu na tɩ nyɛ̃ ʋ, ʋ sãw niwn a, ʋ yel a: «Nyɛ̃ a tɛra dem Naaŋmɩn-Naalʋ pʋɔ kpɛb na kpɛmɛ a!
42018025	Sɩza, nyɔ̃wmɛ̃ na na yi mɩsɩn vʋɔ́rɩ́ a, a ɩ n mɔlɛ zuo a tɛra sob na na kpɛ a Naaŋmɩn-Naalʋ pʋɔ a.»
42018026	A nɩbɛ na tɩ bɛrɛ wone a, tɩ yel a: «Alɛ wa ŋmɛ̃ a ŋa a, ãa n'ʋ pãa na tʋ̃ɔ nyɛ̃ a faafʋ a?»
42018027	A Yeezu tɩ sɔw na: «Bom nɛ a nɩsaalbɛ na kʋ̃ tʋ̃ɔ ɩ a, Naaŋmɩn mɩ́ tʋ̃ɔ na ɩ.»
42018028	A lɛ n'a a Pɩɛr tɩ yel: «Nyɛ̃, tɩ bɛr ɩ a tɩ bʋ̃-tɛrɩ za ɛ wa tuur fʋ.»
42018029	A Yeezu tɩ sɔw bɛ na: «Yel-mɩŋa sɩza, ɩ̃ yere na kʋ̀rɛ nyɩ, sob nɛ na saw bɛr a ʋ yir, a ʋ pɔw, a ʋ yɛbr, a ʋ nɩbɛ bɩɩ a ʋ bibiir a Naaŋmɩn-Naalʋ ƴãw a,
42018030	na páw nɩ a a ŋa za ʋ na bɛr a dɔwlɩ, a ƴɛrɛ ŋa, ɛ a pùorí ʋ cãa lɛ páw a nyɔ-vʋʋrʋ na be kʋra lɛ a ƴãw pʋɔ.»
42018031	A Yeezu tɩ tɛr ɩ a nɩ-toni pie nɩ ayi taw yi n bɛ tɛwr zie tɩ yel bɛ: «Nyɩ nyɛ̃, tɩ duor ɩ a Zeruzalɛm. A lɛ za a Naaŋmɩn-ƴɛr-manbɛ na tɩ dãw sɛb yel a Nɩsaal Bie ƴãw a, na tu na.
42018032	Bɛ na nyɔw ʋ na ƴãw nɩ-bʋʋr-yoru nuru pʋɔ, bɛ ɩ ʋ la, tʋ ʋ zʋmɛ, ɛ pʋʋrɩ mʋtaar waarɩ ʋ;
42018033	bɛ na fɔb ʋ na, ɛ kʋ́ ʋ, ɛ a bibie ata sob ʋ lɛb yi a kũu pʋɔ.»
42018034	Ɛ cɛ bɛ bɛ tɩ bãw a ƴɛrʋ ŋa pɛr ɛ. A ƴɛr-bie a ŋa pɛr tɩ sɔwl ɩ a bɛ zie, bɛ bɛ tɩ bãw ʋlɩ bom nɛ ƴɛrʋ a Yeezu na ƴɛrɛ a ɩ.
42018035	A Yeezu na tɩ tarɛ a Zeriko tẽw a, zɔ̃w kãw tɩ zɩ̃ n a sɔr nʋɔr zɛlɛ.
42018036	Ʋ na tɩ wõ nɩ-yaga na cere tɔlɛ a, ʋ sowr a ʋlɩ bom nɛ na n'ʋ a.
42018037	Bɛ tɩ yel ʋ na kɛ Nazarɛtɩ tẽw Yeezu n'ʋ tɔlɛ.
42018038	A lɛ n'a ʋ tɩ ŋmɛ cɛl yel: « Daviir bi-dɛb Yeezu u, zɔ ɩ̃ nɩbaalʋ!»
42018039	A bɛlɩ dem na tɩ cere a nidaa a, tɩ tanɛ ʋ na k'ʋʋ bɛr gɔmɛ̃, ɛ cɛ a zɔ̃w nɩ̃ɛ na lɛ tɩ bãw cɩɩrɛ kpɛ̃w za: «Daviir bi-dɛb ɩ, zɔ ɩ̃ nɩbaalʋ!»
42018040	A Yeezu tɩ tɛw na ar ɛ yel kɛ́ bɛ tɛr ʋ wa n. Ʋ na wa ta a, a Yeezu sowr ʋ na:
42018041	«Bʋ̃ʋ n'ʋ fʋ bɔbr k'ɩ̃ɩ ɩ kʋ̀ b?» Ʋ tɩ sɔw na: «Sore e, ɩ ɩ̃ lɛb nyɛrɛ!»
42018042	A Yeezu tɩ yel ʋ na: «Lɛb nyɛrɛ, a fʋ Naaŋmɩn saw-deb faa fʋ na.»
42018043	A pɛr nɛ pʋɔ, ʋ tɩ lɛb a nyɛrɛ ɛ tuur a Yeezu, danɛ nɩ a Naaŋmɩn. A zu-sɛbla za na tɩ nyɛ̃ a a ŋa a, bɛ mɩ̀ tɩ danɛ nɩ a Naaŋmɩn.
42019001	A Yeezu tɩ kpɛ na tɔlɛ a Zeriko tẽw pʋɔ.
42019002	Dɛb kãw tɩ be n be, a yúor dɩ kɛ Zase. Ʋ tɩ ɩ n zuru-yar-dierbɛ nɩ-kpɛ̃ɛ, ɛ tɩ kpɛ naalʋ.
42019003	Ʋ tɩ bɔbr a k'ʋʋ nyɛ̃ ãa n'ɩ a Yeezu, ɛ́ bɛ tɩ tʋɔr ɛ, a zu-sɛbla na bɛ tɩ dɩ vuo, ɛ ʋ ɩ nɩ-ŋmãa a.
42019004	Lɛ so ʋ tɩ zɔ tɔl nidaa tɩ do brale-kãkã-tɩɛ zu, k'ʋʋ tʋ̃ɔ nyɛ̃ a Yeezu na na tɔl a be a.
42019005	A Yeezu na wa ta a be a, ʋ dʋ̃ɔ nɩ zu uori kaa ɛ yel ʋ: «Zase e, siw fɔ̃w, a fɛr a k'ɩ̃ɩ gã a fʋ yir a dɩ̃a.»
42019006	A Zase tɩ siw nɩ fɔ̃w lɛ, ɛ de a Yeezu sãanʋ nɩ nʋ̃ɔ̀.
42019007	A nɩbɛ na tɩ nyɛ̃ a lɛ a, bɛ tɩ zɛbr ɩ bɛ za yere nɩ: «Yel-bier-maalɛ yir a ʋ cen.»
42019008	Ɛ cɛ a Zase tɩ ar ɩ a Sore niŋé ɛ yel ʋ: «Sore e, nyɛ̃, ɩ̃ na de nɩ a ɩ̃ bʋ̃-tɛrɩ põ-zɛ̃-taa zie kʋ̀ nan dem, ɛ mãa wa dãw sãw nɩr a, ɩ̃ na lɛb a maal ʋ gb'a anaar dɔwlɩ.»
42019009	Lɛ n'a a Yeezu tɩ yel a ʋ ƴãw: «A dɩ̃a a, a faafʋ wa n a yir ŋa ƴãw, a sob ŋa mɩ̀ na ɩ Abraham bie a ƴãw.
42019010	Bʋ̃ʋ n'ʋ vɛ̃, a Nɩsaal Bie wa na k'ʋʋ wa bɔ, ɛ́ faa a bɛl na tɩ bɔr a.»
42019011	A nɩbɛ na tɩ bɛrɛ wone a ƴɛr-bie a ŋa a, a Yeezu tɩ lɔb ɩ zʋkpar ƴãw pʋɔ, ʋ na tɩ pɩɛlɛ a Zeruzalɛm, ɛ a nɩbɛ tɩ manɛ kɛ a Naaŋmɩn-Naalʋ na sãá nɩ a pɛr nɛ pʋɔ a.
42019012	Ʋ tɩ yel a: «Nãà yir nɩr kãw tɩ cen nɩ tẽ-zãana, k'aa na-kpɛ̃ɛ tɩ kʋ̀ ʋ a naalʋ ʋ lɛb wa n a ʋ tẽw pʋɔ.
42019013	Ʋ na tɩ yire a, ʋ bʋɔl ɩ nɩbɛ pie a ʋ tõ-tõ-biir pʋɔ, wa põ bɛ salmɛ̃-libi-be-ƴẽni ɛ yel bɛ: ‹Nyɩ yɛ̀rɛ nɩ ɛ gu a ɩ̃ lɛ-waa daar.›
42019014	Ɛ cɛ a ʋ tẽw dem bɛ tɩ nɔnɛ ʋ ɛ, ɛ tɩ tõ nɩbɛ a ʋ pùorí kɛ́ bɛ tɩ yel a na-kpɛ̃ɛ: ‹Tɩ bɛ bɔbr k'ʋʋ dɩrɛ naalʋ a tɩ zu ɛ.›
42019015	Ɛ cɛ, ʋ na wa de a naalʋ baarɩ lɛb wa a, ʋ ƴãw na bɛ bʋɔlɩ a tõ-tõ-biir bɛl ʋ na tɩ põ a libie a, k'ʋʋ wa bãw a lɛ ŋa za na páw a.
42019016	A dãw niwn-sob tɩ taw na ta yel: ‹Zu-sob i, a libir ʋl fʋ na kʋ̀ m a, ɩ̃ páw nɩ nɩ salmɛ̃-libie pie.›
42019017	A nãà tɩ yel ʋ na: ‹A vɩɛl a, tõ-tõ-bi-vla nɛ b! Fʋ na tu yel-cãpile pùor vla a, dɩ naalʋ ten pie zu.›
42019018	A ayi sob tɩ wa na wa yel: ‹Zu-sob i, a libir ʋl fʋ na kʋ̀ m a, ɩ̃ páw nɩ nɩ salmɛ̃-libie anũu.›
42019019	A nãà mɩ̀ tɩ yel ɩ a ayi sob ŋa mɛ̃ a dãw-niwn sob a: ‹So ten anũu.›
42019020	A kãw tɩ wa na wa yel: ‹Zu-sob i, nyɛ̃ a fʋ libir, ɩ̃ tɩ 'lẽ nɩ nɩ pɛn bin.
42019021	Ɩ̃ tɩ zɔrɛ fʋ na, a fʋ yele na kpɛmɛ a ƴãw: fʋ mɩ́ de nɩ bom fʋ na bɛ bin a, ɛ́ cɛ̀ ci be fʋ na bɛ bʋ̀r a.›
42019022	A nãà tɩ yel ʋ na: ‹Tõ-tõ-bi-faa ŋa, fʋ lɛb a ŋmɛlɩ ƴɛr nyɔw fʋ tʋɔra. Fʋ tɩ bãwnɩ a na a ɩ̃ yele na kpɛmɛ a, ɩ̃ mɩ́ de bom ɩ̃ na bɛ bin a, ɛ́ cɛ̀ ci be ɩ̃ na bɛ bʋ̀r a,
42019023	ɛ bʋ̃ʋ n'ʋ so fʋ bɛ ƴãw a ɩ̃ libir ban pʋɔ? Ɩ̃ na tɩ lɛb wa a, ɩ̃ nãa de ʋ na lãw nɩ dɔwlɛ.›
42019024	Al pùorí, ʋ tɩ yel ɩ a nɩbɛ na tɩ be a be a: ‹Nyɩ faa a ʋ salmɛ̃-libir kʋ̀ a sob nɛ na tɛr a pie a.›
42019025	Bɛ tɩ yel ʋ na: ‹Zu-sob i, ʋ tɛr ɩ pie wɛ!›
42019026	A nãà tɩ sɔw na: ‹Ɩ̃ yere na kʋ̀rɛ nyɩ: a sob nɛ na tɛr a a, bɛ na kʋ̀ ʋ na dɔwlɩ, ɛ a sob nɛ na bɛ tɛr a a, bɛ na faa nɩ a blã al ʋ na tɛr a.
42019027	Ɛ a ɩ̃ dɔ̃ dem bɛl a, a nɩbɛ bɛl na bɛ tɩ bɔbr k'ɩ̃ɩ dɩ naalʋ a bɛ zu a, nyɩ nyɔw bɛ wa n a ɩ̃ niŋé ka wa ŋmaarɩ bɛ kɔkɛɛ.› »
42019028	A Yeezu na wa ƴɛr a ŋa baar a, ʋ tɔl a de a zu-sɛbla niwn duor a Zeruzalɛm.
42019029	Ʋ na tɩ tarɛ a Bɛtɩfaze nɩ a Betani a, pɩɛlɩ a tãw ʋl bɛ na bʋɔlɛ a Olivʋ-tɩɩr tãw a, ʋ tõ n a ʋ po-tuurbɛ ayi
42019030	ɛ yel bɛ: «Nyɩ cen a tẽw ŋa na be a nyɩ nidaa a pʋɔ. Nyɩmɛ wa tɩ kpɩɛr a tẽw pʋɔ a, nyɩ na nyɛ̃ nɩ bõw bile na 'lẽ a, nɩr za bɛ zɔm ʋ sɛr ɛ, nyɩ cɛr ʋ wa n.
42019031	Ɛ́ nɩr wa sowre nyɩ: ‹Bʋnʋ ƴãw n'a nyɩ cɛrɛ a bõw bile a?› Nyɩɩm sɔw: ‹A Sore tɛr ɩ ʋ yel-ɩra.› »
42019032	A nɩbɛ ayi bɛl bɛ na tɩ tõ a, tɩ cen na tɩ nyɛ̃ a ɩ mɛ̃ a lɛ a Yeezu na tɩ yel kʋ̀ bɛ a.
42019033	Bɛ na tɩ cɛrɛ a bõw bile a, a bõw bile dem tɩ sowri bɛ na: «Bʋnʋ ƴãw n'a nyɩ cɛrɛ a bõw bile ŋa?»
42019034	Bɛ tɩ sɔw na: «A Sore tɛr ɩ ʋ yel-ɩra.»
42019035	Bɛ tɩ kpa n a bõw bile wa n a Yeezu zie, wa de a bɛ kparɩ yɛ́r pàw ʋ, ɛ ƴãw a Yeezu do zɔm.
42019036	A Yeezu tɩ zɔm ɩ a bõw bile cere nɩ, ɛ a nɩbɛ de niwn yɛ́rɛ a bɛ kparɩ pàwr a sɔr.
42019037	A Yeezu tɩ cɛ nɩ blã na siw a Olivʋ-tɩɩr tãw, ɛ́ bɛ wa bere a ʋ po-tuurbɛ za nɩ bɛ pɛr, cɩlɛ cɛ n a Naaŋmɩn danʋ, a nɔ-ɓãa-yele ʋ na tɩ maalɩ bɛ nyɛ̃ a ƴãw.
42019038	Bɛ tɩ yere na: «A Naaŋmɩn, ʋ maalɩ a nãà na waar a Sore yúor ƴãw a! Ƴã-ɓaarʋ, a be a salom zu, bɛ cɛ a Naaŋmɩn danʋ a saa zu za!»
42019039	Farizɩ̃ɛ bɛ mɩnɛ kãw na tɩ be a zu-sɛbla pʋɔ a, tɩ yel ɩ a Yeezu: «Wul-wul-kara a, kpãa a fʋ po-tuurbɛ!»
42019040	A Yeezu tɩ sɔw na: «Ɩ̃ yere na kʋ̀rɛ nyɩ, bɛlɛ wa ɩ gbili a, a kʋsɛbɛ na caarɛ na.»
42019041	A Yeezu na tɩ pɩɛlɩ a Zeruzalɛm nyɛ̃ a tẽw a, ʋ kõ n a ʋ ƴãw.
42019042	Ʋ tɩ yere na: «A fʋ̃ʋ mɩ̀ a, fʋ̃ʋ tɩ ɩ mɛ̃ fʋ bãw nɩ a dɩ̃a bibir a lɛ fʋ na na ɩ páw a ƴã-ɓaarʋ a! Ɛ cɛ we! A yel ŋa sɔwl ɩ a fʋ zie, fʋ kʋ̃ tʋ̃ɔ nyɛ̃ ʋ ɛ.
42019043	Sɩza, bibie na vɩɛ nɩ a fʋ zu, a fʋ dɔ̃ dem na mɛ dacin viiri koli fʋ, bɛ na ŋmãa na jil fʋ ɛ gbʋ́nɛ́ fʋ a lõbowe za.
42019044	Bɛ na ŋmɛr fʋ na bɛr ɛ kʋ́ a fʋ nɩbɛ, ɛ́ bɛ kʋ̃ bɛr kʋsɩɛr ʋ cãa dɔwlɩ kʋsɩɛr zu ɛ, fʋ na bɛ saw bãw a daar ʋl a Naaŋmɩn na wa k'ʋʋ wa faa fʋ a ƴãw.»
42019045	Al pùorí, a Yeezu tɩ kpɛ n a Ŋmɩn-yi-kpɛ̃ɛ pʋɔ tɩ diw a yɛ-yɛrbɛ.
42019046	Ʋ tɩ yere na kʋ̀rɛ bɛ: «Bɛ sɛb a yel: ‹A ɩ̃ yir na ɩ n puoru yir›, ɛ́ nyɩɩm wa de ʋ ɩ nyãnyuwr sɔwlʋ zie.»
42019047	Bibir za, a Yeezu mɩ́ tɩ be n a Ŋmɩn-yi-kpɛ̃ɛ pʋɔ kanɛ nɩ a nɩbɛ. A bawr-maal-nɩ-bɛrɛ, nɩ a Naaŋmɩn-Wulu-sɛ-sɛbrbɛ, nɩ a Zifʋ nɩbɛ nɩ-kore, tɩ bɔbr ɩ a ʋ kʋ́b;
42019048	ɛ cɛ bɛ bɛ tɩ bãw lɛ bɛ na na ɩ a ɩ; bʋ̃ʋ n'ʋ vɛ̃, a nɩbɛ za tɩ sɛr a kpa a ʋ ƴɛrʋ bɛr-wob ƴãw.
42020001	Bibir kãw, a Yeezu tɩ be n a Ŋmɩn-yi-kpɛ̃ɛ pʋɔ kanɛ nɩ a nɩbɛ ɛ hiere a Yel-nʋ̃ɔ̀. Bɛ wa bere na a bawr-maal-nɩ-bɛrɛ, nɩ a Naaŋmɩn-Wulu-sɛ-sɛbrbɛ, nɩ a Zifʋ nɩbɛ nɩ-kore, wa ta a be,
42020002	sowr ʋ: «Nyɩnɛ n'a fʋ páw a sɔr ɩrɛ a a ŋa? Ɛ ãa n'ʋ kʋ̀ fʋ a sɔr ŋa? Yel tɩ nyɛ̃.»
42020003	A Yeezu tɩ sɔw bɛ na: «Ɩ̃ mɩ̀ na sowri nyɩ nɩ sowr-been. Nyɩ yel ɩ̃ nyɛ̃:
42020004	a suob a Zã na tɩ tɩrɛ a, Naaŋmɩn zie n'a ʋ yi bɩɩ nɩsaalbɛ zie n'a?»
42020005	Bɛ tɩ ƴɛr a sɔw taa yel a ŋa: «Tɩmɛ wa yel kɛ: ‹Naaŋmɩn zie n'a›, ʋ na sowri tɩ na: ‹Bʋ̃ʋ so nyɩ bɛ saw de a Zã yele?›
42020006	Ɛ tɩmɛ wa yel: ‹Nɩsaalbɛ zie n'a›, a nɩbɛ na lɔb ɩ tɩ nɩ kʋsɛbɛ kʋ́, bʋ̃ʋ n'ʋ vɛ̃, bɛ tɩ bãwnɩ a na k'aa Zã ɩ n Naaŋmɩn-ƴɛr-manɛ.»
42020007	Lɛ n'a bɛ tɩ sɔw: «Tɩ bɛ bãw a Zã suob yi-waa zie ɩ.»
42020008	A Yeezu tɩ yel bɛ na: «A mãa mɩ̀ a, ɩ̃ kʋ̃ yel kʋ̀ nyɩ be ɩ̃ na páw a sɔr ɩrɛ a a ŋa a ɩ.»
42020009	Al pùorí, a Yeezu tɩ lɔb ɩ zʋkpar ŋa kʋ̀ a zu-sɛbla: «Nɩr kãw tɩ ƴãw nɩ puo sɛl divɛ̃-tɩɩr. Ʋ tɩ de ʋ na kʋ̀ nɩbɛ kɛ́ bɛ kaarɛ, ɛ́ bɛ wa lãw a wɔmɛ, ɛ ʋ yi yɔb na tɩ kɔwrɩ.
42020010	A wɔmɛ deb daar na wa ta a, ʋ tõ n a ʋ tõ-tõ-bie kãw k'ʋʋ cen a po-kaarbɛ tɩ põ a tɩɩr wɔmɛ ír a ʋ dem tɩr. Ɛ cɛ a po-kaarbɛ tɩ nyɔw nɩ a tõ-tõ-bie pɔb ɛ bɛr ʋ, ʋ lɛb kul nũ-zawl.
42020011	A púo sob tɩ lɛb a tõ tõ-tõ-bie ƴẽn sob, bɛ mɩ̀ lɛ tɩ nyɔw pɔb, ɛ tʋ tʋ bɛr ʋ kul nũ-zawl.
42020012	A púo sob tɩ lɛb a tõ a ata sob, ʋ cen bɛ tɩ nyɔw ʋ pɔb ƴãw bàalʋ ɛ diw ʋ bɛr.
42020013	A lɛ n'a a púo sob tɩ yel ʋ tʋɔra: ‹Ɩ̃ pãa lɛ ɩ ŋmɩn? Ɩ̃ na tõ n a ɩ̃ bi-nɔna za, a mɩnɛ kãw, bɛ na tɩ tɛr ɩ ƴãwfʋ a ʋ zie!›
42020014	Ɛ cɛ a po-kaarbɛ na tɩ nyɛ̃ a bie ʋ waar a, bɛ tɩ yel a kʋ̀ taa: ‹Nyɛ̃ a gbã-dɩrɛ! Nyɩ wa tɩ kʋ́ ʋ ɛ so a gbã-dɩ-bome!›
42020015	Bɛ tɩ nyɔw nɩ a bie, a divɛ̃-tɩɩr puo pʋɔ be, lɔb bɛr yẽw ɛ kʋ́.» «A na ɩ a ŋa a, a púo sob na ɩ bɛ nɩ ŋmɩn?
42020016	Ʋ na wa na wa kʋ́ a po-kaarbɛ bɛ ŋa ɛ de a púo kʋ̀ nɩ-yoru.» A zu-sɛbla na wa wõ a ƴɛr-bie a ŋa a, bɛ yel a: «Al bɛ ɩrɛ ɩ!»
42020017	Ɛ cɛ a Yeezu tɩ jɩr bɛ nɩ gbẽgbẽ ɛ sowri bɛ: «Alɛ wa ɩ a ŋa a, a Sɛb-sõw ƴɛr-bir ŋa pɛr ɩ bo: ‹A kʋsɩɛr ʋl a yir-mɩɛrbɛ na ír lɔb bɛr a, lɩɛb ɩ a yir pɛr kʋsɩɛr?›
42020018	Nɩr za wa lo ŋmɛ a kʋsɩɛr ŋa a, a sob na kar a, ɛ nɩr za zu a kʋsɩɛr ŋa nãa lore a, ʋ na nɛ nɩ a sob ŋmɛr.»
42020019	A Naaŋmɩn-Wulu-sɛ-sɛbrbɛ nɩ a bawr-maal-nɩ-bɛrɛ tɩ bɔbr ɩ a Yeezu nyɔwfʋ a pɛr nɛ pʋɔ, ɛ cɛ bɛ tɩ zɔ n a nɩbɛ dɛ̃bɩ̃ɛ; bɛ tɩ bãwnɩ a na bɛlɛ na nɛ bɛ ʋ lɔb a zʋkpar jɩɛr ɩ a.
42020020	A lɛ n'a bɛ tɩ tĩ piwre a Yeezu. Bɛ tɩ tõ n nɩbɛ a ʋ zie, nɩbɛ na bɛlɩ ɩ nɩ-vɩɛlɩ a, kɛ́ bɛ tɩ piwri nyɔw ʋ a ʋ ƴɛrʋ pʋɔ. Bɛ tɩ bɔbr kɛ bɛ ɩ a lɛ nyɔw ʋ ƴãw a na-kpɛ̃ɛ lɩɛrɛ nuru pʋɔ.
42020021	Bɛ tɩ sowr ɩ sowru ŋa a Yeezu: «Wul-wul-kara a, tɩ bãwnɩ a na, a fʋ ƴɛrʋ nɩ a fʋ wulu tu n sɔr, fʋ bɛ jɩrɛ nɩr niwn kpɩɛr a sob ɛ, fʋ wule nɩ a nɩbɛ a Naaŋmɩn sɔr nɩ yel-mɩŋa.
42020022	Yel tɩ nyɛ̃: sɔr be n be kɛ́ tɩ yarɛ a zuru-yar kʋ̀rɛ a Sezaar bɩɩ sɔr bɛ ka be?»
42020023	A Yeezu na tɩ bãwnɩ a bɛ yã-faa a, ʋ yel bɛ na:
42020024	«Nyɩ wul mɛ̃ libir ɩ̃ nyɛ̃. Ãa niwn nɩ ãa sɛbrʋ n'ɩ a a ŋa na wi a libir zu a?» Bɛ tɩ sɔw na: «Sezaar dem a.»
42020025	A Yeezu yel bɛ: «Ɛ lɛ̀ɛ, nyɩ kʋ̀ a Sezaar a alɩ bome nɛ ʋ na so a, ɛ kʋ̀ a Naaŋmɩn alɩ bome nɛ a Naaŋmɩn na so a.»
42020026	Bɛ bɛ tɩ tʋ̃ɔ nyɔw ʋ a ʋ ƴɛrʋ pʋɔ a nɩbɛ niŋé ɩ. A sɔwfʋ ŋa nɩ̃ɛ na tɩ ɓãa bɛ nʋɔr bɛ ɩ gbili.
42020027	Sadiseyɛ̃ bɛ mɩnɛ kãw tɩ wa na wa páw a Yeezu. Bɛlɛ nɛ bɛ mɩ́ yel kɛ kũu-pʋɔ-lɛ-yib bɛ be ɩ. Bɛ tɩ sowr ʋ nɩ a sowru ŋa:
42020028	«Wul-wul-kara a, a Mõyiir sɛb ɩ nɔ-ƴãwna ŋa kʋ̀ tɩ: ‹Ɛ́ nɩr wa tɛr yɛb ʋ kul pɔw bɛ dɔw bie ɛ kpi a, ɛ ʋ̃ʋ kul a ʋ yɛb pɔw-kʋɔr dɔw kʋ̀ ʋ.›
42020029	Lɛ n'a yɛbr ayopõi kãw tɩ be be: a dãw-niwn sob kul pɔw bɛ dɔw ɛ, ɛ kpi;
42020030	a ayi sob kul a pɔw-kʋɔr,
42020031	a pùorí, a ata sob mɩ̀ kul a pɔw-kʋɔr. A bɛ za ayopõi tɩ tɔ. Bɛ tɩ kpi na ɛ bɛ dɔw ɛ.
42020032	Tɛr lɛɛɛ a pɔw mɩ̀ pãa wa bɩɛrɩ kpi.
42020033	A na ɩ a ŋa a, a kũu-pʋɔ-lɛ-yib daar a, a pɔw ŋa na ɩ n ãa pɔw, bɛ za ayopõi na kul ʋ lɩɛrɩ taa a?»
42020034	A Yeezu tɩ yel bɛ na: «A tẽw zu ka nɩbɛ nɛ bɛ kule taa.
42020035	Ɛ cɛ a bɛlɩ dem a Naaŋmɩn na nyɛ̃ bɛ sɛwnɩ a nɩdaar zie a, nɩ a kũu-pʋɔ-lɛ-yib a, bɛl bɛ kule taa ɩ,
42020036	bɛ kʋ̃ lɛ tʋ̃ɔ kpi ɛ: bɛ ŋmɛ̃ na mɛ̃ malkɩ mɩnɛ a, bɛ ɩ n Naaŋmɩn bibiir, bɛ na lɛb yi a kũu pʋɔ a ƴãw.
42020037	Ɛ a kũu-pʋɔ-lɛ-yib yele ƴãw a, a Mõyiir mɩŋa wul a a sãá a tuw ʋ na tɩ nyɛ̃ ʋ dɩrɛ a pɛr, a lɛ ʋ na tɩ bʋɔlɩ a Sore kɛ: ‹ Abraham Naaŋmɩn, Ɩzaakɩ Naaŋmɩn, nɩ Zakɔb Naaŋmɩn a.›
42020038	Nɩ-kũuni Naaŋmɩn bɛ n'ʋ ɛ, nɩ-vʋʋrɩ Naaŋmɩn n'ʋ. Ʋl ƴãw n'a bɛ za vʋʋrɛ.»
42020039	A Naaŋmɩn-Wulu-sɛ-sɛbrbɛ bɛ mɩnɛ tɩ de nɩ a ƴɛrʋ yel: «Wul-wul-kara a, fʋ ƴɛr ɩ vla!»
42020040	Bɛ bɛ tɩ cãa saw sowre ʋ bom kãw za ɩ.
42020041	A lɛ n'a a Yeezu tɩ yel bɛ: «Ŋmɩŋmɩn n'a bɛ na tʋ̃ɔ yel kɛ a Naaŋmɩn Nɩ-kabra ɩ n a Daviir bʋ̃-dɔwra?
42020042	A Daviir tɔr za yel ɩ a ŋa a Sɛb-sõw yielu sɛbɛ pʋɔ: ‹A Sore Naaŋmɩn yel ɩ a ɩ̃ Sore: zɩ̃ a ɩ̃ dʋrʋ lowr
42020043	ɛ gu ɩ̃ wa tɩ fɛr a fʋ dɔ̃ dem ƴãw a fʋ pile, bɛ lɩɛbɩ a fʋ gbɛɛ dɔwlʋ zie.›
42020044	A Daviir bʋɔlɛ ʋ nɩ ʋ Sore, ŋmɩŋmɩn n'a ʋ na ɩ a Daviir bʋ̃-dɔwra?»
42020045	A zu-sɛbla za tɩ bɛrɛ na wone a Yeezu ƴɛrʋ. Ʋ tɩ yel ɩ a ʋ po-tuurbɛ a zu-sɛbla niŋé:
42020046	«Nyɩ gu nyɩ tʋɔra a Naaŋmɩn-Wulu-sɛ-sɛbrbɛ ƴãw: bɛ mɩ́ bɔbr a kɛ bɛ su kpar-wowr cɔlɛ gʋɔr ɩ, ɛ nɔnɛ kɛ a nɩbɛ puore bɛ a nɩ-yaga tuor-taa ziir, ɛ nɔnɛ a niŋé da-kɔwr a puoru-dìrú nɩ a cuwr dɩb ziir.
42020047	Bɛ dɩrɛ nɩ a pɔw-kɔbɛ lɔbr, ɛ mɩ́ bɛlɩ puore puor-wowr. A bɛ dɔwrʋ na zuo nɩ a nɩbɛ za dem.»
42021001	A Yeezu tɩ zɛw nɩ zu nyɛ̃ a nɩbɛ na ƴãwnɛ a bɛ de-kʋb bome a Ŋmɩn-yi-kpɛ̃ɛ libie daga pʋɔ a. Tɛra dem tɩ nɛ bɛ.
42021002	Ʋ mɩ̀ tɩ nyɛ̃ nɩ pɔw-kʋɔr nãw sob kãw ʋ lɔb wɛr-bi-ɓɛlɛ ayi ƴãw.
42021003	A Yeezu tɩ yel a: «Yel-mɩŋa sɩza, ɩ̃ yere na kʋ̀rɛ nyɩ, a pɔw-kʋɔr nãw sob ŋa tɩr a zuo a ŋmãa bɛ ŋa za.
42021004	Bʋ̃ʋ n'ʋ vɛ̃, a bɛ ŋa za a, a bɛ libi-dɔwlɛ pʋɔ n'a bɛ ír tɩr. Ɛ cɛ a ʋl a, a ʋ nãw pʋɔ a, a al za ʋ na tɛr nãá faa nɩ ʋ tʋɔra a, alɛ n'a ʋ de tɩr.»
42021005	Nɩbɛ bɛ mɩnɛ tɩ ƴɛrɛ nɩ a Ŋmɩn-yi-kpɛ̃ɛ vɩɛlʋ ƴɛrʋ, a kʋsɛ-vɩɛlɩ nɩ a Naaŋmɩn barka puoru bome na tɩ ɩ ʋ vɩɛl a. A Yeezu tɩ yel bɛ na:
42021006	«A a ŋa nyɩ na jɩrɛ a, bibir na vɩɛ na kʋsɛ-ŋmale kʋ̃ cãa dɔwlɩ kʋsɩɛr zu ɛ, bɛ na ŋmɛr ɩ a za bɛr.»
42021007	Bɛ tɩ sowr ʋ na: «Wul-wul-kara a, debor daar a, a yele a ŋa na ta? Ɛ a bãwfʋ n'ɩ buor na na wul kɛ a ta na a?»
42021008	A Yeezu tɩ sɔw na: «Nyɩ gu vla bɛ taa wa tule nyɩ ɛ. Nɩ-yaga na wa na yel kɛ a mãa yúor ƴãw n'a, wa yere: ‹Mãa n'ɩ a Kɩrɩta›, nɩ kɛ: ‹A daar ta na.› Nyɩ taa tuur bɛ ɩ.
42021009	Nyɩmɛ wa wone bɛ ƴɛrɛ zɛbr nɩ dam-taa ƴɛrʋ a, nyɩ ta zɔrɛ dɛ̃bɩ̃ɛ ɩ, a fɛr a kɛ a a ŋa za ta baarɩ, ɛ a cãa kʋ̃ ɩ a baarʋ n'a pɛtɛlʋ lɛ ɩ.»
42021010	A Yeezu tɩ yel a ƴãw pʋɔ: «Tẽw nɩ tẽw na mɩ́ ìr a taw tuori taa, ɛ nãà nɩ nãà taw tuori taa.
42021011	A tẽsɔw kɔbr na damnɛ nɩ yaga. Baal-faar nɩ kɔ̃ na be n a ziir a mɩnɛ. Nyɩ na nyɛ̃ nɩ pʋl-vʋ̃ɔ yele nɩ nɔ-ɓãa-yele na yi a salom zu a.
42021012	Ɛ cɛ bɛ na dãw na nyɔw nyɩ, dɔwrɩ nyɩ, ɛ́ a a ŋa za bãw ta. Bɛ na nyɔw nyɩ na kʋ̀ a Zifʋ mɩnɛ puoru-diru nɩ-bɛrɛ. Bɛ na ƴãw nyɩ nɩ gaso pʋɔ, bɛ na tɛr nyɩ na cen nɩ ƴɛrʋ zie, na-mɩnɛ nɩ a na-kpɛ̃ɛ lɩɛrbɛ niŋé a ɩ̃ yúor ƴãw:
42021013	a na ɩ na nyɩ dɩ a ɩ̃ dãsɩɛ.
42021014	Nyɩ ta dɩ tuo cɔbrɛ a lɛ nyɩ na na ƴɛr faa nyɩ tʋɔra a ɩ.
42021015	Mãa mɩŋa na ƴãw nɩ ƴɛrʋ a nyɩ nʋ́ɔrɩ́, ɛ kʋ̀ nyɩ yã-bãwfʋ na na ɩ a nyɩ dɔ̃ dem ƴɛrʋ bɔr a.
42021016	A nyɩ sãà nɩ a nyɩ mã tɛɛ za na nyɔw nyɩ na, a nyɩ yɛbr, a nyɩ yir dem, nɩ a nyɩ barɩ, ɛ́ bɛ na ƴãw na bɛ kʋ́ nɩ-yaga a nyɩ pʋɔ.
42021017	Nɩbɛ za na hɩ̃ɛn nyɩ nɩ a ɩ̃ yúor ƴãw.
42021018	Ɛ cɛ a nyɩ zukɔbr been bɛ bɔrɛ ɩ.
42021019	A nyɩ kanyir dɩb pʋɔ n'a nyɩ na páw a nyɔ-vʋʋrʋ.»
42021020	«Nyɩmɛ wa nyɛ̃ sojarɩ bɛ jil koli a Zeruzalɛm tẽw a, nyɩ̃ɩm bãwnɩ a a lɛn daar kɛ a ʋ ŋmɛr-bɛrʋ ta na.
42021021	A lɛn daar, bɛlɩ dem nãà wa be Zude tẽw a, bɛ zɔrɛ duor tan pʋɔ; bɛlɩ dem nãà wa be a tẽw pʋɔ a, bɛ yi zaa; bɛlɩ dem nãà wa be wɛrʋ pʋɔ a, bɛ ta lɛb kule a tẽw pʋɔ ɩ.
42021022	A alɩ bibie nɛ, a Naaŋmɩn na ɩ na kpɩɛrʋ páw a ʋ nɩ-bʋʋrɛ. Lɛ n'a a yele al za na sɛb a, na tu.
42021023	Baw-bio dem n'ɩ a pɔwbɛ bɛl na na ɩ pɔw-pee bɩɩ ƴɛnɛ bibiir a bibie a ŋa pʋɔ a; wahala kpɛ̃ɛ na sɩrɩ na lo a tẽw pʋɔ, ɛ a Naaŋmɩn suur ìr a nɩ-bʋʋrɛ bɛ ŋa ƴãw.
42021024	A bɛ dɔ̃ dem na kʋ́ n bɛ mɩnɛ nɩ zɛbr-sɔ-bɛrɛ, ɛ́ nyɔw a bɛ ŋmaarɛ cen nɩ a nɩ-bʋʋr-yoru za sɔgɔ. A tɩbɛ dem na ŋmɛr ɩ a Zeruzalɛm bɛr cʋmcʋm, ɛ́ gu a tɩbɛ dem naalʋ tɩ baarɩ.»
42021025	«Bãwfʋ na sãá nɩ a mʋ̃tɔ̃w pʋɔ, a cuw nɩ a ŋmar-bie pʋɔ. Ɛ a tẽw zu ka dɛ̃bɩ̃-kpɛ̃ɛ na nyɔw nɩ a nɩ-bʋʋrɛ za, a kʋ̃ɔ-kpɛ̃ɛ damnʋ nɩ a kʋ̃ɔ-mie gɔmɛ̃ na ƴãw bɛ nɩ pʋl-vʋ̃ɔ.
42021026	A kpɩɛrʋ na na páw a tẽ-daa za a dɛ̃bɩ̃ɛ na gbĩni nɩ a nɩbɛ, bʋ̃ʋ n'ʋ vɛ̃, a salom zu bʋ̃-iri na dam ɩ a za.
42021027	Lɛ na bɛ na nyɛ̃ a Nɩsaal Bie ʋ be zũzuwr pʋɔ waar, tɛr kpɛnʋ nɩ yúor-vɩɛlʋ-danʋ.
42021028	A yele a ŋa wa tĩ ɩrɛ a, nyɩɩm dʋɔ zuru, a nyɩ faafʋ pɩɛlɛ na.»
42021029	A Yeezu tɩ lɔb ɩ zʋkpar ŋa kʋ̀ bɛ: «Nyɩ nyɛ̃ a kãkã-tɩɛ nɩ a tɩrʋ za a;
42021030	alɛ wa tɔ̃mnɛ va-paalɛ nɩ wuli paalɛ a, nyɩ mɩ́ bãwnɩ a na, ɛ nɩr bɛ yel kʋ̀ nyɩ ɛ, kɛ a nyĩi daar tarɛ na;
42021031	lɛ mɩ̀ n'a, nyɩmɛ wa nyɛ̃ a a ŋa za a ɩrɛ a, nyɩ bãw kɛ a Naaŋmɩn-Naalʋ pɩɛl a.
42021032	Yel-mɩŋa sɩza, ɩ̃ yere na kʋ̀rɛ nyɩ, a dɩ̃a nɩbɛ bɛ ŋa kʋ̃ kpi baar ɛ, ɛ a a ŋa za ta.
42021033	A tẽsɔw nɩ a salom na tɔl a, ɛ cɛ a ɩ̃ ƴɛrʋ bɛ be za na tɔl ɛ.»
42021034	«Nyɩ gùre nyɩ tʋɔra vla, ta saw a faalʋ, a dãa-kuolu nɩ a tẽw ŋa zu nyɔ-vʋʋrʋ bʋ̃-bɔbrɩ wa dĩ a nyɩ socie tɛr ɛ, nyɩ ta saw a bibir ŋa wa ur vɩɛ a nyɩ zu ɛ.
42021035	Ʋ na sɩrɩ na lo pàw a tẽ-daa nɩbɛ za mɛ̃ mɩ̃ɛ a.
42021036	Nyɩ bɛr gʋ̃ɔ ɛ puore kʋra lɛ: lɛ n'a bɛ na nyɛ̃, nyɩ bɛ sɛwnɩ a yel-tuor a ŋa za na waar a ɩ, ɛ nyɛ̃ nyɩ sɛwnɩ sa-ƴẽwn arʋ a Nɩsaal Bie niŋé.»
42021037	A mʋ̃tɔ̃w, a Yeezu mɩ́ tɩ be n a Ŋmɩn-yi-kpɛ̃ɛ pʋɔ kanɛ nɩ a nɩbɛ; ɛ a zie wa sɔb a, ʋ̃ʋ cen a tãw ʋl zu bɛ na bʋɔlɛ kɛ Olivʋ-tɩɩr tãw a, tɩ gã.
42021038	Ɛ a zie wa vɩɛrɛ a, a nɩbɛ za mɩ́ wa n a ʋ zie a Ŋmɩn-yi-kpɛ̃ɛ pʋɔ, kɛ́ bɛ wa bɛr wõ a ʋ ƴɛrʋ.
42022001	A dipɛ̃ na bɛ ƴãw dãbɩl a cuw, bɛ na bʋɔlɛ kɛ a Zifʋ mɩnɛ Tɔlʋ cuw a, tɩ pɩɛlɛ na.
42022002	A bawr-maal-nɩ-bɛrɛ nɩ a Naaŋmɩn-Wulu-sɛ-sɛbrbɛ tɩ bɔbr ɩ a lɛ bɛ na na ɩ kʋ́ a Yeezu a. Ɛ cɛ bɛ tɩ zɔrɛ nɩ a nɩbɛ dɛ̃bɩ̃ɛ.
42022003	Lɛ n'a a Sɩtaana tɩ kpɛ a Zuda bɛ na bʋɔlɛ Ɩsɩkarɩɔtɩ a pʋɔ. Ʋ tɩ ɩ n a Yeezu nɩ-toni pie nɩ ayi ƴẽn sob.
42022004	Ʋ tɩ cen na tɩ wõ taa nɩ a bawr-maal-nɩ-bɛrɛ nɩ a Ŋmɩn-yi-kpɛ̃ɛ gurbɛ nɩ-bɛrɛ, a lɛ ʋ na na ɩ mɩl a Yeezu nyɔw kʋ̀ bɛ a.
42022005	Nʋ̃ɔ̀ tɩ kpɛ n a nɩbɛ bɛ ŋa, bɛ wõ taa kɛ bɛ na kʋ̀ ʋ nɩ libie.
42022006	Ʋ tɩ saw na ɛ tĩ bɔbr a vo-vla ʋl, ʋ na na tʋ̃ɔ nyɔw ʋ kʋ̀ bɛ ɛ a zu-sɛbla ta bãwnɩ a a.
42022007	A dipɛ̃ na bɛ ƴãw dãbɩl a cuw bibir ʋl, bɛ na mɩ́ kʋ́ a Tɔlʋ péle a, tɩ vɩɛ na.
42022008	A Yeezu tɩ tõ n Pɩɛr nɩ Zã ɛ yel bɛ: «Nyɩ cen tɩ cɔbrɩ a Tɔlʋ cuw dɩb tɩ dɩ.»
42022009	Bɛ tɩ sowr ʋ na: «Nyɩnɛ n'a fʋ bɔbr kɛ tɩ cɔbrɩ ʋ?»
42022010	A Yeezu tɩ sɔw na: «Nyɩ cen a tẽw pʋɔ, nyɩmɛ wa tarɛ a, nyɩ na tuor ɩ nɩr na tuo kʋ̃ɔ nɩ yuor a, nyɩ tuur ʋ tɩ kpɛ a yir nɛ pʋɔ ʋ na na kpɛ a;
42022011	ɛ́ nyɩ yel a yir sob: ‹A Wul-wul-kara sowre fʋ na: Nyɩnɛ n'a a dĩo be, mãa nɩ a ɩ̃ po-tuurbɛ na dɩ a Tɔlʋ cuw dɩb?›
42022012	A sob ʋl na wul nyɩ nɩ bɔwpɩɛ a gàrʋ́, ʋ yɛlmɛ̃ na ɛ bom za be be; be n'a nyɩ na cɔbrɩ a yele.»
42022013	Bɛ tɩ cen na tɩ nyɛ̃ a za tu mɛ̃ a lɛ a Yeezu na yel a, bɛ cɔbrɩ a Tɔlʋ cuw dɩb.
42022014	A tɛm na wa ta a, a Yeezu tɩ zɩ̃ n a dɩb ƴãw ʋlɛ nɩ a ʋ nɩ-toni.
42022015	Ʋ tɩ yel bɛ na: «Ɩ̃ tɩ bɔbr a nɩ ɩ̃ pʋɔ za, k'ɩ̃ɩ lãw nɩ nyɩ dɩ a Tɔlʋ cuw ŋa ɛ bãw wõ a tuo.
42022016	Ɩ̃ sɩrɩ na yere kʋ̀rɛ nyɩ, ɩ̃ kʋ̃ lɛ dɩ ʋ towtow ɛ, ɛ gu ʋ wa tɩ maalɩ ʋ za baarɩ a Naaŋmɩn-Naalʋ pʋɔ.»
42022017	Lɛ n'a ʋ tɩ de koli-nyuura, pùori a Naaŋmɩn yaanɩ ɛ yel: «Nyɩ de a a ŋa nyũ tɔ taa.
42022018	Ɩ̃ sɩrɩ na yere kʋ̀rɛ nyɩ, ɩ̃ kʋ̃ lɛ nyũ a divɛ̃ ɩ, ɛ gu a Naaŋmɩn-Naalʋ tɩ ta.»
42022019	Al pùorí, ʋ tɩ de nɩ dipɛ̃, pùori a Naaŋmɩn yaanɩ, nyɔw ŋma, ɛ kʋ̀ bɛ ɛ yel: «A ŋa ɩ n a ɩ̃ ƴãgan ɩ̃ na tɩr a nyɩ ƴãw a. Nyɩ maalɛ a a ŋa lɛb tɩɛrɛ nɩ a ɩ̃ yele.»
42022020	Ʋ mɩ̀ tɩ ɩ n a lɛ a koli-nyuura ƴãw, a dɩb pùorí, ɛ yel: «A koli-nyuura ŋa ɩ n a Wõ-ta-paala na bin nɩ a ɩ̃ zɩ̃ɩ na cir a nyɩ ƴãw a.
42022021	Ɛ cɛ nyɩ nyɛ̃, a ʋlɩ sob na mɩlɛ mɛ̃ a lãw nɩ mɛ̃ na, a dɩb zie ka.
42022022	A Nɩsaal Bie ʋl kule na, mɛ̃ a lɛ a yele na cɔbrɩ bin a, ɛ cɛ baw-bio sob n'ɩ a nɩr ʋl na mɩlɛ ʋ a.»
42022023	A nɩ-toni tɩ tĩ na sowre taa kɛ a bɛ buor sob ʋ na ɩ a a ŋa.
42022024	A ʋ po-tuurbɛ tɩ wa zɛbr ɩ taa a bɛ cara pʋɔ, kɛ́ a bɛ buor sob ʋ na tʋ̃ɔ ɩ a bɛ za kpɛ̃ɛ.
42022025	Ɛ cɛ a Yeezu tɩ yel bɛ na: «A nɩ-bʋʋrɛ na-mɩnɛ mɩ́ dɩrɛ nɩ naalʋ a bɛ nɩbɛ zu nɩ kpɛnʋ, ɛ a bɛlɩ dem na dɩrɛ nɩ-kpɛ̃ɛnʋ a bɛ nɩbɛ zu a, mɩ́ ƴãw na bɛ bʋɔlɛ bɛ maalbɛ.
42022026	A nyɩɩm zie a, a ŋa bɛ n'a ɩ. A ʋlɩ sob na ɩ a nyɩ za kpɛ̃ɛ a, ʋ nɩ̃ɛ ɩrɛ mɛ̃ a nyɩ za bi-bile a, ɛ a ʋlɩ sob na dɩ nɩ-kpɛ̃ɛnʋ a, ɩrɛ mɛ̃ a tõ-tone a.
42022027	Buor ʋ sɩrɩ ɩ kpɛ̃ɛ zuo buor: a sob nɛ na zɩ̃ dɩrɛ a n'ʋ bɩɩ a sob nɛ na dier a bʋ̃-dɩrɩ waar ɩ a n'ʋ? A sob nɛ na zɩ̃ dɩrɛ bɛ n'ʋ ɛ? Ɛ cɛ mãa a, ɩ̃ be n a nyɩ sɔgɔ mɛ̃ tõ-tõ-bie a.
42022028	A nyɩɩm a, nyɩ ɩ n a bɛlɩ dem na lãw nɩ mɛ̃ a ɩ̃ kpɩɛrʋ pʋɔ a.
42022029	Ɛ a mãa a, ɩ̃ so nɩ a naalʋ na kʋ̀ nyɩ, mɛ̃ a lɛ a ɩ̃ Sãà na so ʋ kʋ̀ m a:
42022030	nyɩ na dɩ na ɛ nyũ a ɩ̃ bʋ̃-dɩrɩ dɩb zie, a ɩ̃ naalʋ dɩb daar, ɛ́ nyɩ na zɩ̃ n naalʋ da-kɔwr zuru maal ɩ a Ɩsɩrayɛl dɔwlʋ pie nɩ ayi a ƴɛrʋ.»
42022031	A Sore tɩ yel a: «Sɩmʋ̃ ʋ, Sɩmʋ̃ ʋ, Sɩtaana zɛlɩ na k'ʋʋ dam nyɩ mɛ̃ pɔw na tɛtɛwr zɛla a.
42022032	Ɛ cɛ ɩ̃ pùor a kʋ̀ b, kɛ a fʋ Naaŋmɩn-saw-deb taa bɔrɛ ɩ. Fʋ̃ʋ wa lɛb wa baar a, fʋ̃ʋ tɩɛ a fʋ yɛbr.»
42022033	A Pɩɛr tɩ yel ʋ na: «Sore e, ɩ̃ gu n a gaso cenu nɩ a kũu, mãa nɩ a fʋ̃ʋ.»
42022034	A Yeezu lɛb yel ʋ: «Ɩ̃ yere na kʋ̀rɛ fʋ, Pɩɛr ɩ, nʋra kʋ̃ kõ a dɩ̃a sɛr ɛ, ɛ́ fʋ ciiri gb'a ata kɛ fʋ bɛ bãw mɛ̃ ɩ.»
42022035	Al pùorí, a Yeezu tɩ yel bɛ na: «Ɩ̃ na tɩ tõ nyɩ, ɛ́ wɛr-wʋɔ, cɛkɔlɔ nɩ nafawr bɛ ka be a, nyɩ bɔ n bom gu u?» Bɛ sɔw: «Tɩ bɛ bɔ bom gu ɛ.»
42022036	A Yeezu yel bɛ: «Ƴɛrɛ ŋa ʋl a, ʋlɩ sob na tɛr wɛr-wʋɔ a, ʋ de, ʋlɩ sob mɩ̀ na tɛr cɛkɔlɔ a, lɛ mɩ̀ n'a; ʋlɩ sob na bɛ tɛr zɛbr sɔ-kpɛ̃ɛ a, ʋ kʋɔrɩ a ʋ kpar-kpɛ̃ɛ da n.
42022037	Ɩ̃ sɩrɩ na yere kʋ̀rɛ nyɩ: a fɛr a kɛ a sɛbrʋ ŋa tu a ɩ̃ ƴãw: ‹Bɛ sɔr ʋ na ƴãw nɩ-faar pʋɔ.› A yele na caarɩ mɛ̃ a, na sɩrɩ na tu.»
42022038	A po-tuurbɛ tɩ yel ʋ na: «Sore e, zɛbr sɔ-bɛrɛ ayi n'ɩ a ŋan.» Ʋ sɔw bɛ: «A sɛw na.»
42022039	A Yeezu tɩ yi na cen a Olivʋ-tɩɩr tãw zu mɛ̃ a kʋra lɛ a. A ʋ po-tuurbɛ tɩ páw ʋ na.
42022040	Ʋ na wa ta a be a, ʋ yel bɛ na: «Nyɩ puore, taa wa kpɩɛr a bɛlʋ̀ pʋɔ ɩ.»
42022041	Al pùorí, ʋ taw na yi a bɛ zie, zãá man kʋsɩɛr bɛ na lɔb a, ʋ tɩ gbi n dume ɛ puore
42022042	yere nɩ: «Ɩ̃ Sãà a, fʋ̃ʋ wa bɔbr a, fʋ̃ʋ ɩ a tuo koli-nyuura ŋa ʋ zãá nɩ mɛ̃, ɛ cɛ a ta ɩ a mãa pʋ-tɩɛrʋ n'ʋ maalɩ ɛ, a ɩ a fʋ̃ʋ dem.» [
42022043	Lɛ n'a ʋ tɩ nyɛ̃ malkɩ k'ʋ yi a salom zu wa kʋ̀rɛ ʋ fãw.
42022044	A pʋl-vʋ̃ɔ na tɩ nyɔw ʋ a, ʋ tɩ lɛb bãw puore kpɛ̃w za, ɛ a ʋ hanʋ tɩ ɩ mɛ̃ zɩ̃ɩ na ŋmarɛ lore a tẽsɔw a.]
42022045	Ʋ tɩ ìr ɩ a puoru zu, wa a ʋ po-tuurbɛ zie wa nyɛ̃ a pʋ-sãwna ɩ bɛ gúr.
42022046	Ʋ tɩ yel bɛ na: «Bʋ̃ʋ n'ʋ ɩ nyɩ gúre? Nyɩ ìr puore k'aa bɛlʋ taa tarɛ nyɩ ɛ.»
42022047	Ʋ na tɩ cãa ƴɛrɛ a, nɩ-yaga wa tɩ sãá nɩ a be. A Zuda nɛ sob, a Pie-nɩ-ayi ƴẽn sob kãw, tɩ de bɛ nɩ niwn. Ʋ tɩ taw na ta a Yeezu k'ʋʋ nyɔw ʋ weri.
42022048	Ɛ cɛ a Yeezu tɩ yel ʋ na: «Zuda a, weru n'a fʋ were a Nɩsaal Bie na weri nyɔw tɩr ɩ?»
42022049	A bɛlɩ dem na tɩ jil koli a Yeezu a, ɛ nyɛ̃ a lɛ a yele na na ɩ a, tɩ yel ʋ na: «Sore e, tɩ cɩɛr ɩ a zɛbr sɔ-bɛrɛ bɩɩ?»
42022050	A bɛ ƴẽn sob tɩ cɛ n a bawr-maal-kara tõ-tõ-bie, cɛ a dʋrʋ tobr ɓɛl.
42022051	Ɛ cɛ a Yeezu tɩ sɔw na yel: «Nyɩ bɛr a, a man na.» Ʋ tɩ tɔ n a nɩr nɛ tobr sanɩ ʋ.
42022052	Lɛ n'a a Yeezu tɩ yel a bɛlɩ dem na tɩ wa a ʋ nyɔwfʋ a, a bawr-maal-nɩ-bɛrɛ, a sojarɩ na gùre a Ŋmɩn-yi-kpɛ̃ɛ a nɩ-bɛrɛ, nɩ a nɩ-kore: «Nyɩ yi n a ɩ̃ ƴãw mɛ̃ nyãnyu-nɩ-kʋ́rɛ ƴãw a, nɩ zɛbr sɔ-bɛrɛ nɩ dabɔlɛ.
42022053	Ɛ cɛ bibir za, ɩ̃ mɩ́ tɩ be n a nyɩ zie, a Ŋmɩn-yi-kpɛ̃ɛ pʋɔ, ɛ́ nyɩ bɛ ír nũu tɔ n mɛ̃ ɩ. Ɛ cɛ a ƴɛrɛ ŋa a, a nyɩ tɛm ʋ ta, a lige kpɛ̃nʋ n'a ta.»
42022054	Bɛ tɩ nyɔw nɩ a Yeezu, tɛr ʋ cen nɩ a bawr-maal-kara yir. A Pɩɛr ʋl tɩ zãá na ɛ tuur.
42022055	Bɛ na tɩ gbɔw vũu a davʋra sɔwlɩsɔw bɛ za lãw zɩ̃ a be a, a Pɩɛr mɩ̀ tɩ zɩ̃ n a bɛ sɔgɔ.
42022056	Tõ-tõ-bi-pɔw kãw tɩ nyɛ̃ ʋ na, ʋ na zɩ̃ a vũu pɛr a, ʋ tɩ jɩr ʋ nɩ gbẽgbẽ ɛ yel: «A sob ŋa mɩ̀ tɩ be n a Yeezu zie.»
42022057	Ɛ cɛ a Pɩɛr tɩ ciir a ɛ yel: «Ɩ̃ bɛ bãw ʋ ɛ, pɔw ɩ.»
42022058	Blã na wa pʋɔ a, nɩr kãw na tɩ nyɛ̃ ʋ a, tɩ yel a: «A fʋ̃ʋ mɩ̀ a, fʋ pʋɔ nɩ a bɛ pʋɔ!» Ɛ cɛ a Pɩɛr tɩ yel a: «Ɩ̃ bɛ pʋɔ bɛ pʋɔ ɩ.»
42022059	Tɛm ɓil tɩ cɛ nɩ blã na ŋmɛ tɔl, ɛ kãw mɩ̀ yere kpɛ̃w kpɛ̃w za: «Yel-mɩŋa za, a sob ŋa mɩ̀ tɩ be n a Yeezu zie, ãa n'ʋ bɛ nyɛ̃ ʋ na yi a Galile a!»
42022060	Ɛ cɛ a Pɩɛr tɩ yel a: «Ɩ̃ bɛ bãw ʋlɩ bom nɛ fʋ na yere a ɩ.» Ʋ tɩ cãa na ƴɛrɛ, ɛ daadaa lɛ nʋra kõ.
42022061	A Sore tɩ lɩɛb a jɩr a Pɩɛr gbẽgbẽ. Lɛ n'a a Pɩɛr lɛb bãwnɩ a ƴɛrʋ ʋl a Sore na tɩ ƴɛr kʋ̀ ʋ a: «A dɩ̃a a, nʋra kʋ̃ kõ sɛr ɛ, ɛ fʋ ciiri gb'a ata ɛ fʋ bɛ bãw mɛ̃ ɩ.»
42022062	Ʋ tɩ yi n a yẽw tɩ kõ mʋ̃tã zɩ̃ɩ.
42022063	A nɩbɛ bɛl na tɩ gu a Yeezu a, tɩ ɩrɛ ʋ na laar ɛ pɔbr ʋ.
42022064	Bɛ mɩ́ tɩ pàw ʋ nɩ a niwn ɛ sowre ʋ: «Bãw Naaŋmɩn-ƴɛr-manɛ bãwfʋ! Ãa n'ʋ ŋmɛ b?»
42022065	Ɛ́ bɛ tɩ tʋ ʋ nɩ zʋm-bi-yaga a mɩnɛ.
42022066	A zie na wa vɩɛ a, a Zifʋ mɩnɛ nɩ-kore nɩ a bawr-maal-nɩ-bɛrɛ, nɩ a Naaŋmɩn-Wulu-sɛ-sɛbrbɛ tɩ ɓã n taa, ɛ́ bɛ tɛr a Yeezu wa n a bɛ ƴɛrʋ-dɩb-lãw niŋé.
42022067	Bɛ tɩ yel ʋ na: «Fʋ̃ʋ wa n'ɩ a Kɩrɩta a, fʋ̃ʋ yel kʋ̀ tɩ.» A Yeezu tɩ sɔw bɛ na: «Mãa ɩ mɛ̃ ɩ̃ yel a kʋ̀ nyɩ a, nyɩ kʋ̃ saw kʋ̀ m ɛ.
42022068	Ɛ mãa mɩ̀ ɩ mɛ̃ ɩ̃ sowre nyɩ nɩ bom a, nyɩ bɛ sɔwr ɛ.
42022069	Ɛ cɛ dɩ̃a na ta a, a Nɩsaal Bie na zɩ̃ n a Naaŋmɩn na tɛr kpɛnʋ a dʋrʋ lowr.»
42022070	Lɛ n'a bɛ za tɩ sowr ʋ: «A ɩ lɛ fʋ ɩ a Naaŋmɩn Bie ʋ?» Ʋ yel bɛ: «Nyɩmɛ nɛ bɛ yel k'ɩ̃ɩ ɩ ʋ na!»
42022071	Lɛ n'a bɛ tɩ yel: «Bʋ̃ʋ ƴãw n'a tɩ cãa bɔbr dãsɩɛ dem? Tɩɩm mɩŋa wõ a nɩ a ʋ nʋ́ɔrɩ́!»
42023001	A ƴɛrʋ-dɩb-lãw nɩbɛ za tɩ ír a tɛr a Yeezu cen nɩ a Pɩlatɩ zie.
42023002	Bɛ tɩ nyɔw nɩ a ʋ sãwna manʋ yere nɩ: «Tɩ nyɛ̃ nɩ a nɩr ŋa ʋ ƴãwnɛ damnʋ a tɩ bʋʋrɛ pʋɔ, ɛ diwr a nɩbɛ bɛrɛ kɛ bɛ ta yarɛ a zuru-yar kʋ̀rɛ a Sezaar ɛ, ɛ yere kɛ ʋlɛ n'ɩ a Kɩrɩta, a Nãà.»
42023003	A Pɩlatɩ tɩ sowr ɩ a Yeezu a ŋa: «Fʋ ɩ n a Zifʋ mɩnɛ nãà bɩɩ?» A Yeezu sɔw: «Fʋ̃ʋ n'ʋ yere.»
42023004	A Pɩlatɩ tɩ yel ɩ a bawr-maal-nɩ-bɛrɛ nɩ a zu-sɛbla: «Ɩ̃ bɛ nyɛ̃ yel-faa za a nɩr ŋa zie ʋ sɛwnɩ dɔwrʋ ɛ.»
42023005	Ɛ̀ bɛ lɛb tur yel ʋ: «Ʋ damnɛ nɩ a nɩbɛ a Zude tẽw za pʋɔ nɩ a ʋ kanʋ, ɛ cɛ a Galile tẽw n'a ʋ tĩ wa ta n a ka.»
42023006	A Pɩlatɩ na wa wõ a ƴɛr-bie a ŋa a, ʋ sowr a: «Galile tẽw nɩr ʋ bɩɩ?»
42023007	Ɛ ʋ na wa bãw ʋ ɩ Erɔdɩ tẽw nɩr a, ʋ tɩɛ ʋ na bɛr kɛ́ bɛ cen nɩ ʋ a Erɔdɩ zie, ʋ mɩ̀ na tɩ be a Zeruzalɛm a bibie al pʋɔ a.
42023008	A Erɔdɩ na tɩ nyɛ̃ a Yeezu a, nʋ̃ɔ̀ tɩ ɩrɛ ʋ nɩ yaga. Koro za n'a ʋ tɩ bɔbr a ʋ nyɛb. Ʋ tɩ wone na bɛ na manɛ a ʋ yele yaga a, lɛ so ʋ tɩ tɩɛrɛ k'ʋʋ nãá maalɩ nɔ-ɓãa-yel kãw ʋ nyɛ̃.
42023009	Ʋ tɩ tɛr ɩ sowru yaga a ʋ zie, ɛ cɛ a Yeezu bɛ tɩ sɔw bom za ɩ.
42023010	A bawr-maal-nɩ-bɛrɛ, nɩ a Naaŋmɩn-Wulu-sɛ-sɛbrbɛ tɩ ar a ƴɛrɛ kpɛ̃w za manɛ a Yeezu sãwna.
42023011	A Erɔdɩ nɩ a sojarɩ bɛl na gùre ʋ a, tɩ jewr ɩ a Yeezu, ɛ ɩ ʋ la. Bɛ tɩ de nɩ dɛpaal-kparʋ su ʋ, ɛ lɛb daa ʋ bɛr a Pɩlatɩ zie.
42023012	A ʋlɩ bibir nɛ tɔr za, a Erɔdɩ nɩ a Pɩlatɩ na tɩ ɩ dɔ̃ dem a, bɛ lɩɛb ɩ barɩ.
42023013	A Pɩlatɩ tɩ bʋɔl ɩ a bawr-maal-nɩ-bɛrɛ nɩ a Zifʋ mɩnɛ nɩ-kore ɓã taa,
42023014	ɛ yel bɛ: «Nyɩ nyɔw nɩ a nɩr ŋa wa n a ɩ̃ zie, wa yel k'ʋʋ damnɛ nɩ a nɩbɛ. Mãa mɩŋa sowr ʋ nɩ a nyɩ niŋé, ɛ́ bɛ nyɛ̃ sãwna kãw za a yele al pʋɔ nyɩ na mɩlɛ nɩ ʋ a ɩ.
42023015	A Erɔdɩ mɩ̀ bɛ tɩ nyɛ̃ sãwna a ʋ zie ɩ, ʋ na lɛb daa ʋ bɛr kʋ̀ tɩ a. A na ɩ a ŋa a, a nɩr ŋa bɛ maalɩ yel za na sɛwnɩ kũu a ɩ.
42023016	Lɛ so, ɩ̃ na ƴãw na bɛ fɔb ʋ ɛ lɛb bɛr ʋ.» [
42023017	A Tɔlʋ cuw za a, a mɩ́ tɩ fɛr a ʋ lɛb bɛr nɩ-pàwra kãw kʋ̀ bɛ.]
42023018	Bɛ za tɩ lãw na cɩɩrɛ yere nɩ: «Kʋ́ a nɩr ŋa! Ɛ lɛb bɛr a Barabasɩ kʋ̀ tɩ!»
42023019	A Barabasɩ nɛ tɩ kʋ́ n nɩr damnʋ kãw pʋɔ na tɩ dam a tẽw pʋɔ a, ɛ̀ bɛ nyɔw ʋ pàw.
42023020	A Pɩlatɩ na tɩ bɔbr k'ʋʋ faa a Yeezu a, ʋ tɩ lɛb a de a ƴɛrʋ a bɛ zie.
42023021	Ɛ cɛ bɛ tɩ cɩɩrɛ na yere nɩ: «Kpa ʋ da-gara zu! Kpa ʋ da-gara zu!»
42023022	A Pɩlatɩ tɩ lɛb a yel bɛ a gb'a ata sob ƴãw: «Bʋ̃nʋ yel-faa n'ʋ ʋ maalɩ? Ɩ̃ bɛ nyɛ̃ bom za na sɛwnɩ kũu a ɩ. Ɩ̃ na ƴãw na bɛ fɔb ʋ, ɛ ɩ̃ lɛb bɛr ʋ.»
42023023	Bɛ tɩ lɛb a bãw ŋmɩɛr cɛlsɩ yere nɩ k'ʋʋ kpa ʋ da-gara zu. A bɛ cɛlsɩ tɩ ire na duor.
42023024	Lɛ n'a a Pɩlatɩ tɩ yel k'ʋʋ na saw nɩ a bɛ zɛlʋ.
42023025	Ʋ tɩ lɛb a bɛr a sob nɛ na tɩ be a gaso pʋɔ damnʋ nɩ nɩr kʋ́b ƴãw a, a ʋl a nɩbɛ na tɩ bɔbr kɛ bɛ lɛ bɛr a. A Yeezu ʋl a, ʋ tɩ bɛr ʋ na kʋ̀ bɛ kɛ bɛ maal ɩ a bɛ pʋ-tɩɛrʋ.
42023026	Bɛ na tɩ tɛr a Yeezu cere nɩ a, bɛ nyɔw nɩ Sɩɩrɛn tẽw dɛb kãw na tɩ dɩ kɛ Sɩmʋ̃ a, ɛ tɩ yi wɩɛ pʋɔ kule a, ƴãw k'ʋ tuo a da-gara tuur ɩ a Yeezu.
42023027	A Zeruzalɛm tẽw dem nɩ-yaga tɩ tuur ɩ a Yeezu. Pɔwbɛ tɩ pʋɔ na tuo nuru zũú kone nɩ a ʋ ƴãw.
42023028	A Yeezu tɩ lɩɛb a yel bɛ: «Zeruzalɛm pɔwbɛ ɛ, nyɩ ta kone mãa ƴãw ɛ! Nyɩ kone a nyɩɩm mɩŋa ƴãw, nɩ a nyɩ bibiir ƴãw.
42023029	Bibie waar a na vɩɛ bɛ na yere: ‹Zu-nʋ̃ɔ̀ dem n'ɩ a pɔw-ãanbɛ nɩ a bɛl na bɛ ƴɛnɩ bibiir a, nɩ a pɔwbɛ bɛl na bɛ dɔw a!›
42023030	A lɛn daar a, bɛ na yere nɩ a tan: ‹Nyɩ lo guri tɩ!› ɛ yere a tãli: ‹Nyɩ sɔwlɩ tɩ!›
42023031	Bɛlɛ wa ɩrɛ a da-ɓaar a ŋa a, ŋmɩŋmɩn n'a bɛ nãa ɩ a da-kõw?»
42023032	Bɛ mɩ̀ tɩ tɛr ɩ yel-fa-maalbɛ ayi kãw lãw nɩ a Yeezu cere nɩ a kʋ́b.
42023033	Bɛ na wa ta a zie nɛ bɛ na bʋɔlɛ kɛ «Zu-ŋman» a, bɛ kpa n a Yeezu a da-gara zu, lãw nɩ a yel-fa-maalbɛ, a kãw a ʋ dʋrʋ lowr, ɛ kãw a ʋ gʋba lowr.
42023034	A Yeezu tɩ yel a: «Ɩ̃ Sãà a, dɩ suur kʋ̀ bɛ: bʋ̃ʋ n'ʋ vɛ̃, bɛ bɛ bãw ʋlɩ bom nɛ bɛ na ɩrɛ a ɩ.» Al pùorí, bɛ tɩ gba n a ʋ kparɩ põ.
42023035	A nɩbɛ tɩ ar a bɛlɛ. A nɩ-bɛrɛ bɛl tɩ kpɔwrɛ ʋ na yere nɩ: «Ʋ faa nɩ nɩ-yoru, ʋ faa ʋ tʋɔra, ʋlɛ wa n'ɩ a Naaŋmɩn Nɩ-kabra, a ʋl ʋ na kaa ir a.»
42023036	A sojarɩ mɩ̀ tɩ ɩrɛ ʋ na laar, ɛ mɩ́ tɩ taw pɩɛlɩ ture ʋ dã-miiru
42023037	ɛ yere: «Fʋ̃ʋ wa ɩ a Zifʋ mɩnɛ nãà a, fʋ̃ʋ faa fʋ tʋɔra!»
42023038	Bɛ tɩ sɛb a ƴãw a ʋ zu-sɔw: «A sob ŋa n'ɩ a Zifʋ mɩnɛ nãà.»
42023039	A yel-fa-maalbɛ bɛl bɛ na tɩ kpa a da-gara zu a, a kãw mɩ̀ tɩ tʋʋr ɩ a Yeezu yere nɩ: «Fʋ̃ʋ bɛ tʋ̃ɔ n'ɩ a Naaŋmɩn Nɩ-kabra ɩ? Faa fʋ tʋɔra lãw nɩ tɩ!»
42023040	A ʋ tɔ sob tɩ sɔw ʋ na, ɛ nyɔw ʋ gɔnɛ yere nɩ: «Fʋ dɛ bɛ zɔrɛ a Naaŋmɩn bɩɩ? Fʋ̃ʋ mɩ̀ na be a tuo-been nɛ pʋɔ a?
42023041	Tɩɩm dem sɛw na: a tɩ ɩ-ɩrɩ san n'a tɩ yarɛ. Ɛ cɛ ʋl bɛ maalɩ yel-faa kãw za ɩ.»
42023042	Ɛ́ tɩ yel: «Yeezu u, fʋ̃ʋ wa dɩ a naalʋ a lɛn daar a, fʋ̃ʋ taa yiire mɛ̃ bɛrɛ ɩ.»
42023043	A Yeezu lɛb yel ʋ: «Yel-mɩŋa sɩza n'a ɩ̃ yere kʋ̀rɛ fʋ, a dɩ̃a, fʋ na lãw nɩ mɛ̃ na be a paradi pʋɔ.»
42023044	A gbãgbãw na tɩ cɛ blã na ŋmɛ a, lige tɩ yɛ́r a pàw a tẽ-daa za tɩ ta n a mʋ̃tɔ̃w gɔ̃wfʋ daar,
42023045	a mʋ̃tɔ̃w na tɩ bɔr a ƴãw. Lɛ n'a a Ŋmɩn-yi-kpɛ̃ɛ pʋɔ pɛn tɩ man a sɔwlɩsɔw ɛ ɓar ziir ayi.
42023046	A Yeezu tɩ lɔb ɩ cɛl yel: «Ɩ̃ Sãà a, ɩ̃ de nɩ a ɩ̃ vʋʋrʋ ƴãw a fʋ nuru pʋɔ.» Ʋ na wa yel a ŋa baar a, ʋ ŋmãa nɩ vʋʋrʋ.
42023047	A sojarɩ kʋba nɩ-kpɛ̃ɛ na tɩ nyɛ̃ a yele a ŋa na ɩ a, ʋ danɩ nɩ a Naaŋmɩn yel: «Sɩza, a nɩr ŋa tɩ ɩ n Nɩ-mɩŋa!»
42023048	A nɩbɛ bɛl za na tɩ wa ar bɛ́lɛ a, bɛ na wa nyɛ̃ a yele a ŋa a, bɛ lɛb a kone a bɛ sãwna kule nɩ.
42023049	A Yeezu nɩ-bãwnɩ za tɩ ar a zãá, lãw nɩ a pɔwbɛ bɛl na tɩ yi a Galile tu ʋ wa a, bɛ za tɩ bɛ́lɛ nɩ a yele a ŋa.
42023050	Dɛb kãw na tɩ dɩ kɛ Zuzɛb a, tɩ pʋɔ nɩ a nɩ-bɛrɛ lãw nɛ pʋɔ na so a ƴɛrʋ-maalʋ a. Ʋ tɩ ɩ n nɩ-vla nɩ nɩ-mɩŋa, ʋ bɛ tɩ saw tu a bɛ pʋ-tɩɛrʋ nɩ a bɛ ɩ-ɩrɩ a Yeezu ƴãw ɛ. Ʋ tɩ yi n Arimate, Zude tẽw, ɛ́ tɩ gùre a Naaŋmɩn-Naalʋ.
42023052	Ʋ tɩ cen na tɩ páw a Pɩlatɩ zɛlɩ a Yeezu ƴãgan,
42023053	yaw ʋ a da-gara zu pili nɩ gãw, ũù yaa pʋɔ bɛ na tɩ tuw kʋsɩɛr pʋɔ ɛ bɛ ũù nɩr sɛr a.
42023054	A pɩɛnʋ-bibir cɔbrʋ tɩ n'a, ɛ a pɩɛnʋ-bibir tɩ tĩ tarɛ.
42023055	A pɔwbɛ bɛl na tɩ bɩɛlɩ a Yeezu a Galile wa n a, tɩ tu n a Zuzɛb. Bɛ tɩ jɩr ɩ a yaa, nɩ a lɛ bɛ na tɩ gaalɩ a Yeezu ƴãgan a.
42023056	Al pùorí, bɛ tɩ lɛb a kul tɩ cɔbrɩ kãa-nyuure nɩ tʋrali. Ɛ a pɩɛnʋ-bibir a, bɛ tɩ zɩ̃ na pɩɛnɩ, mɛ̃ a lɛ a nʋɔr na ƴãw a.
42024001	A kɔsɩɛra bibir biɓaar-pipi, a pɔwbɛ tɩ ìr a cen a yaa pɛr nɩ a tʋrali nɩ a kãa-nyuure bɛ na tɩ cɔbrɩ a.
42024002	Bɛ tɩ nyɛ̃ nɩ a kʋsɩɛr ʋ bìlì yi zaa a bɔw nʋ́ɔrɩ́.
42024003	Bɛ tɩ kpɛ na, ɛ cɛ bɛ bɛ tɩ nyɛ̃ a Sore Yeezu ƴãgan ɛ.
42024004	Bɛ na bɛ tɩ bãw ŋmɩŋmɩn za n'a bɛ na tɩɛrɛ a, dɛbr ayi wa tɩ sãá na ar a bɛ zie, su kparɩ na nyɩwrɛ a.
42024005	Dɛ̃bɩ̃ɛ tɩ nyɔw nɩ a pɔwbɛ bɛ su zuru. A dɛbr tɩ yel bɛ na: «Bʋ̃ʋ n'ʋ so nyɩ bɔbr nɩ-vʋʋra a kũuni pʋɔ?
42024006	Ʋ bɛ be ka ɩ, ʋ lɛb a yi a kũu pʋɔ. Nyɩ lɛb tɩɛrɩ a lɛ ʋ na yel kʋ̀ nyɩ a lɛn daar ʋ na tɩ cãa be a Galile a:
42024007	‹A fɛr a bɛ mɩl a Nɩsaal Bie nyɔw ƴãw a yel-bebe dem nuru pʋɔ, ɛ́ bɛ kpa ʋ da-gara zu, ɛ ʋ lɛb yi a kũu pʋɔ a bibie ata sob daar.› »
42024008	Lɛ n'a a pɔwbɛ tɩ lɛb tɩɛrɩ bãwnɩ a Yeezu ƴɛr-bie.
42024009	Bɛ na tɩ yi a yaa pɛr lɛb wa a, bɛ manɩ nɩ a za kʋ̀ a Pie-nɩ-been nɩ a ʋ po-tuurbɛ bɛl za na tɩ cɛ a.
42024010	Madala tẽw Marya, Zãn nɩ Zakɩ mã Marya tɩ nɛ bɛ. A pɔwbɛ bɛl mɩ̀ na tɩ bɩɛlɛ bɛ a, mɩ̀ tɩ manɛ nɩ a ʋlɩ bʋ̃-been nɛ kʋ̀rɛ a Yeezu nɩ-toni.
42024011	A tɩ sãá nɩ ƴɛrʋ na bɛ tɛr pɛr a, a bɛ zie, ɛ̀ bɛ bɛ saw de a pɔwbɛ ƴɛrʋ ɛ.
42024012	Ɛ cɛ a Pɩɛr tɩ ìr a zɔ cen a yaa pɛr, tɩ muuli nyɛ̃ a pɛnɛ tɛwr. Ʋ tɩ lɛb a kul, ɛ nɔ-ɓãa nyɔw ʋ yaga a yel ŋa na tɩ ɩ a ƴãw.
42024013	A ʋlɩ bibir nɛ tɔr za, a Yeezu po-tuurbɛ ayi kãw tɩ cere nɩ tẽle kãw pʋɔ bɛ na bʋɔlɛ Emayisɩ a, na tɩ zãá nɩ a Zeruzalɛm mɛ̃ kilo pie nɩ ayi a.
42024014	A yele al za na tɩ ɩ a, alɛ n'a bɛ tɩ manɛ cere nɩ.
42024015	Zɩ̃ kɛ bɛ na tɩ ƴɛrɛ ŋmɩɛr ɩ nɔ-kpɛn a, a Yeezu mɩŋa tɩ wa na wa páw bɛ, bɛ za lãw cere.
42024016	Bɛ tɩ nyɛ̃ ʋ na, ɛ bʋ̃-kãw ɩ bɛ bɛ bãw kɛ ʋlɛ n'ʋ ɛ.
42024017	A Yeezu tɩ sowri bɛ na: «Bʋ̃ʋ ƴɛrʋ n'a nyɩ ƴɛrɛ cere nɩ?» Bɛ tɩ tɛw na ar, ɛ sãw niŋe.
42024018	A bɛ kãw, a yúor na dɩ kɛ Kilopasɩ a, tɩ sɔw na yel: «Fʋ̃ʋ yõ n'ʋ ɩ sãan a Zeruzalɛm, bɛ bãw a yele na ɩ a bibie a ŋa pʋɔ a ɩ?»
42024019	Ʋ lɛb sowri bɛ: «Bʋ̃ʋ yele?» Ɛ bɛ yel ʋ: «A Nazarɛtɩ tẽw Yeezu yele: a dɛb ŋa na tɩ ɩ Naaŋmɩn-ƴɛr-manɛ, tɛr fãw a ʋ ɩ-ɩrɩ nɩ a ʋ ƴɛrʋ pʋɔ, a Naaŋmɩn nɩ a nɩbɛ niŋé a.
42024020	A tɩ bawr-maal-nɩ-bɛrɛ nɩ a tɩ nɩ-kore nyɔw na tɩr bɛ kʋ́, bɛ kpa ʋ da-gara zu.
42024021	Tɩɩm tɩ tɩɛrɛ na kɛ ʋlɛ n'ʋ nãá wa faa a Ɩsɩrayɛl nɩbɛ. Ɛ cɛ bibie ata n'ɩ dɩ̃a a yele a ŋa na ɩ a.
42024022	Yel-mɩŋa n'a, pɔwbɛ bɛ mɩnɛ kãw na yi a tɩ pʋɔ a, vʋ̃ɔ tɩ nɩ pʋ̀lá yaga za: bɛ cen nɩ a yaa pɛr zi-lige,
42024023	bɛ tɩ nyɛ̃ a ʋ ƴãgan ɛ. Ɛ lɛb wa yel kʋ̀ tɩ kɛ bɛ nyɛ̃ nɩ malkɩ mɩnɛ bɛ yel bɛ kɛ a Yeezu vʋʋrɛ na.
42024024	A tɩ taabɛ bɛ mɩnɛ cen nɩ a yaa pɛr, tɩ nyɛ̃ a yele a tu mɛ̃ a lɛ a pɔwbɛ na manɩ a, ɛ cɛ a Yeezu ʋl a, bɛ bɛ nyɛ̃ ʋ ɛ».
42024025	Lɛ n'a a Yeezu yel bɛ: «Bʋ̃ʋ pãa ɩ nyɩ bɛ tɛr tɩɛrʋ, ɛ a nyɩ socie kpɛ vanana a Naaŋmɩn-ƴɛr-manbɛ ƴɛrʋ sawfʋ ƴãw a?
42024026	A bɛ tɩ fɛr kɛ a Kɩrɩta wõ tuo ɛ bãw nyɛ̃ a yúor-vɩɛlʋ-danʋ bɩɩ?»
42024027	Ʋ tɩ tĩ nɩ a Mõyiir sɛbr pʋɔ nɩ a Naaŋmɩn-ƴɛr-manbɛ za sɛbr pʋɔ, ɛ manɩ a yele za na caarɩ ʋ a Sɛb-Son pʋɔ a kʋ̀ bɛ.
42024028	Bɛ na tɩ tarɛ a tẽle ʋl bɛ na cere a, a Yeezu tɩ bãw na kɛ ɩ mɛ̃ ʋ cãa na tɔlɛ nidaa a.
42024029	Ɛ cɛ bɛ bɛ tɩ sawr ɛ, ɛ yere: «Ɩ tɩ za lãw tɛw a ka, a zaanʋɔra ta na, ɛ a zie kʋ̃ yaa kɛ sɔb ɛ!» A Yeezu tɩ tɛw nɩ a be kpɛ a bɛ zie.
42024030	Bɛ na tɩ lãw zɩ̃ a dɩb ƴãw a, ʋ de nɩ a dipɛ̃, pùori a Naaŋmɩn yaanɩ ɛ ŋma põ kʋ̀ bɛ.
42024031	Lɛ n'a a bɛ mimie tɩ yuo ɛ bɛ bãw kɛ ʋlɛ n'ʋ. Ɛ cɛ ʋ tɩ bɔr ɩ a bɛ niŋé be.
42024032	Bɛ tɩ yere na kʋ̀rɛ taa: «A tɩ tɩɛrʋ bɛ tɩ damnɛ tɩ a sɔr zu ɛ? A lɛ ʋ na tɩ ƴɛrɛ nɩ tɩ, ɛ ire a Sɛb-Son ƴɛr-bie pɛɛ kʋ̀rɛ tɩ a ɩ?»
42024033	Bɛ tɩ ìr ɩ daadaa lɛ lɛb cen a Zeruzalɛm. Bɛ tɩ nyɛ̃ nɩ a Yeezu nɩ-toni pie nɩ been nɩ a bɛ taabɛ bɛ ɓã taa.
42024034	Bɛ tɩ yel bɛ na: «Sɩza n'a, a Sore lɛb a yi, Sɩmʋ̃ nyɛ̃ ʋ na!»
42024035	A bɛl mɩ̀ tɩ manɩ nɩ a yele al na ɩ a sɔr zu a, nɩ a bɛ mɩ̀ na tɩ bãw kɛ a Yeezu n'ʋ, a lɛn daar ʋ na tɩ ŋmarɛ a dipɛ̃ a.
42024036	Bɛ tɩ cãa na ƴɛrɛ wa bere a Yeezu tɔr za ar a bɛ sɔgɔ, ɛ yel bɛ: «A ƴã-ɓaarʋ, ʋ be a nyɩ zie!»
42024037	Pʋl-vʋ̃ɔ nɩ dɛ̃bɩ̃ɛ za tɩ nyɔw bɛ na: bɛ tɩ manɛ kɛ nyãakpɩ̃ɩn n'ʋ bɛ nyɛ̃.
42024038	Ɛ cɛ a Yeezu tɩ yel bɛ na: «Bʋ̃ʋ n'ʋ so a dɛ̃bɩ̃ɛ, ɛ bʋ̃ʋ so a bʋnʋ nyɩ na bʋnɛ a?
42024039	Nyɩ nyɛ̃ a ɩ̃ nuru nɩ a ɩ̃ gbɛɛ, mãa tɔr za n'ʋ! Nyɩ tɔ m kaa, nyãakpɩ̃ɩn bɛ tɛr ƴãgan nɩ kɔbɛ mɛ̃ nyɩ na nyɛ̃ ɩ̃ tɛr a ɩ.»
42024040	Ʋ tɩ yel ɩ a lɛ, ɛ wul bɛ a ʋ nuru nɩ a ʋ gbɛɛ.
42024041	A nʋ̃ɔ̀ na bɛ tɩ saw bɛ na saw kɛ sɩza n'a a, ɛ a nɔ-ɓãa nyɔw bɛ tɩ zuo a, a Yeezu tɩ sowri bɛ na: «Nyɩ tɛr ɩ bʋ̃-dɩra a ka a?»
42024042	Bɛ tɩ kʋ̀ ʋ nɩ zʋm-sɩ̃ɛna ŋmãa,
42024043	ʋ de 'wɔb a bɛ niŋé.
42024044	Al pùorí ʋ yel bɛ: «Ƴɛrʋ a ŋa n'a ɩ̃ tɩ ƴɛr kʋ̀ nyɩ, a lɛn daar ɩ̃ na tɩ cãa be a nyɩ zie a: a yele al za bɛ na sɛb caar ɩ mɛ̃ a Mõyiir-Wulu sɛbɛ pʋɔ a, a Naaŋmɩn-ƴɛr-manbɛ sɛbr pʋɔ, nɩ a Sɛb-sõw yielu sɛbɛ pʋɔ a, a fɛr a kɛ a tu.»
42024045	Lɛ n'a ʋ pãa tɩ yuo a bɛ yã a Sɛb-sõw bãwfʋ ƴãw,
42024046	ɛ yel bɛ: «A ŋa n'a bɛ tɩ sɛb: ‹A Naaŋmɩn Nɩ-kabra na wõ n tuo, ɛ lɛb yi a kũuni pʋɔ a bibie ata sob,
42024047	ɛ́ bɛ na tĩ nɩ a Zeruzalɛm ɛ hieri yel a ɩb-lɩɛbʋ yele kʋ̀ a nɩ-bʋʋrɛ za, a ʋ yúor ƴãw, bɛ tʋ̃ɔ páw a bɛ yel-bebe suur.›
42024048	Nyɩmɛ nɛ bɛ ɩ a yele a ŋa dãsɩɛ dem.
42024049	Ɛ a mãa a, a ʋlɩ bom nɛ a ɩ̃ Sãà na ƴãw nʋɔr k'ʋʋ na tɩr a, ɩ̃ na ɩ na ʋ wa a nyɩ zu. Nyɩɩm ƴãw a, nyɩ be a Zeruzalɛm tẽw pʋɔ ɛ gu nyɩ wa tɩ páw a fãw na yi a saa zu a.»
42024050	Al pùorí, a Yeezu tɩ tɛr bɛ na tɩ ta n Betani lowr, zɛw a nuru maal ɩ bɛ.
42024051	Ʋ tɩ kʋ̀rɛ bɛ nɩ a maalʋ wa bʋ́r yi a bɛ pʋɔ cen a tẽ-vla.
42024052	Bɛ tɩ lo na gbĩ dume a ʋ niŋé, al pùorí bɛ lɛb cen a Zeruzalɛm, ɛ́ nʋ̃ɔ̀ tɩ kpɩɛr bɛ yaga.
42024053	Bɛ mɩ́ tɩ be n a Ŋmɩn-yi-kpɛ̃ɛ pʋɔ kʋra lɛ, danɛ a Naaŋmɩn.
43001001	A yele za pɛr tib daar, a Ƴɛrʋ tɩ be na; a Ƴɛrʋ tɩ be n a Naaŋmɩn zie, ɛ a Ƴɛrʋ tɩ ɩ n a Naaŋmɩn.
43001002	Ʋ tɩ be n a yele za pɛr tib daar a Naaŋmɩn zie.
43001003	Ʋlɛ n'ʋ so kɛ̀ bom za be, ɛ́ ʋl ƴãw bɛ tɩ n'a a, bom za kʋ̃ʋ tɩ be ɩ.
43001004	A ʋl zie n'a a nyɔ-vʋʋrʋ tɩ be, ɛ a nyɔ-vʋʋrʋ tɩ n'ɩ a nɩsaalbɛ cãa.
43001005	A cãa caalɛ nɩ a lige pʋɔ, ɛ a lige bɛ tʋ̃ɔ piw ʋ tɛr ɛ.
43001006	Nɩr kãw a Naaŋmɩn na tɩ tõ a, tɩ yi na a yúor dɩ kɛ Zã.
43001007	Ʋ tɩ wa na k'ʋʋ wa ɩ dãsɩɛ-dɩrɛ, dɩrɛ a cãa dãsɩɛ, kɛ́ a nɩbɛ za tʋ̃ɔ saw de a Naaŋmɩn a ʋ ƴãw.
43001008	Ʋl mɩŋa bɛ tɩ n'ɩ a cãa ɩ: a cãa dãsɩɛ-dɩrɛ tɩ n'ʋ.
43001009	A Ƴɛrʋ tɩ n'ɩ a cãa mɩŋa na waar a tẽ-daa zu ɛ caalɛ nɩsaal za a.
43001010	A Ƴɛrʋ tɩ be n a tẽ-daa zu, ɛ ʋlɛ n'ʋ ír a tẽ-daa, ɛ a tẽ-daa bɛ wa bãw ʋ ɛ.
43001011	Ʋ wa n a ʋl mɩŋa zi-sora pʋɔ, ɛ a ʋ nɩbɛ bɛ wa de ʋ ɛ.
43001012	Ɛ cɛ, a bɛlɩ dem za na saw de ʋ a, ɛ de a ʋ yele a, ʋ kʋ̀ bɛ nɩ fãw kɛ́ bɛ lɩɛbɩ Naaŋmɩn bibiir,
43001013	bɛl na bɛ ɩ nɩsaal zɩ̃ɩ bɩɩ nɩsaal pʋ-tɩɛrʋ bʋ̃-dɔwrɩ a, ɛ ɩ Naaŋmɩn bi-dɔwrɩ a.
43001014	A Ƴɛrʋ lɩɛb ɩ nɩsaal, ʋ wa na wa kpɛ a tɩ sɔgɔ, ɛ tɩ nyɛ̃ nɩ a ʋ yúor-vɩɛlʋ-danʋ, a Sãà Bi-been yõ yúor-vɩɛlʋ-danʋ na yi a Sãà zie a, ʋ paal ɩ nɔ̃wfʋ nɩ yel-mɩŋa.
43001015	A Zã dɩrɛ nɩ a ʋ dãsɩɛ, ɛ hiere yere: «A nɩr ŋa ƴãw n'a ɩ̃ tɩ dãw yel a ƴɛr-bie a ŋa: ‹A ʋlɩ sob nɛ na waar a ɩ̃ pùorí a, ʋ tɔl a de m niwn, a ʋ na dãw be a ɩ̃ ƴãw a zũú.› »
43001016	Tɩ za páw nɩ bom a maalʋ za naalʋ ʋ na kpɛ a pʋɔ; tɩ páw nɩ maalʋ suwli taa.
43001017	Mõyiir ʋ a Naaŋmɩn tɩ dãw tu tɩr a wulu, ɛ cɛ a maalʋ nɩ a yel-mɩŋa a, Yeezu gi Kɩrɩta n'ʋ wa n a.
43001018	Nɩr za bɛ dãw nyɛ̃ a Naaŋmɩn ɛ, ɛ cɛ a Bi-been, na ɩ Naaŋmɩn be a Sãà zie a, ʋlɛ n'ʋ ɩ kɛ tɩ bãw ʋ.
43001019	A Zã dãsɩɛ tɩ n'ɩ ŋa ʋ na dɩ a, a lɛn daar a Zifʋ mɩnɛ na tɩ tõ bawr-maalbɛ nɩ Levitɩ mɩnɛ bɛ yi a Zeruzalɛm ɛ wa kɛ́ bɛ wa sowr ʋ a: «Ãa nɛ b?»
43001020	A Zã tɩ yel ɩ daadaa, ʋ bɛ tɩ ciiri ɛ, ʋ tɩ yel a: «Mãa bɛ n'ɩ a Naaŋmɩn Nɩ-kabra ɩ.»
43001021	Bɛ tɩ sowr ʋ na: «Ãa nɛ b? Eli nɛ b bɩɩ?» Ʋ tɩ sɔw na «Ɩ̃ bɛ ɩ Eli ɛ.» Ɛ bɛ lɛ sowri: «Fʋ̃ʋ n'ɩ a Naaŋmɩn-ƴɛr-manɛ bɩɩ?» Ʋ sɔw: «Ʋ̃ʋ'hʋ̃.»
43001022	Lɛ n'a bɛ tɩ yel ʋ: «Ãa nɛ b? Tɩ tʋ̃ɔ tɩ yel bom kʋ̀ a bɛlɩ dem na tõ tɩ a, fʋ yel kɛ bo a fʋ mɩŋa ƴãw?»
43001023	A Zã tɩ dɔl ɩ nʋɔr yel: «Mãa n'ɩ a ‹Nɩr ʋl kɔkɔr na cɩɩrɛ a wɛja-kpalɛ pʋɔ a: Nyɩ maalɩ a Sore sɔr ʋ ɩ dẽdẽ› », mɛ̃ a lɛ a Naaŋmɩn-ƴɛr-manɛ Ɩzayi na yel a.
43001024	Zɩ̃ kɛ Farizɩ̃ɛ mɩnɛ tɩ pʋɔ nɩ a bɛlɩ dem bɛ na tɩ tõ a pʋɔ.
43001025	Bɛ tɩ cãa na sowre a Zã: «Fʋ bɛ ɩ a Naaŋmɩn Nɩ-kabra ɩ, bɛ lɛ ɩ Eli ɛ, bɛ ɩ a Naaŋmɩn-ƴɛr-manɛ ɩ, ɛ bʋ̃ʋ ƴãw n'a fʋ tɩrɛ a suob?»
43001026	A Zã tɩ sɔw na yel bɛ: «Kʋ̃ɔ pʋɔ n'a mãa tɩrɛ a suob; ɛ cɛ nɩr kãw be n a nyɩ sɔgɔ nyɩ na bɛ bãw a.
43001027	Ʋ waar ɩ a ɩ̃ pùorí, ɛ ɩ̃ bɛ sɛwnɩ na cɛr a ʋ nafawr bʋ̃-'lẽni ɛ.»
43001028	Betani n'a a yele a ŋa tɩ ɩ, a Zurdɛ̃ man gãwn, a be a Zã na tɩ tɩrɛ a suob a.
43001029	A dãw-bio daarɩ, a Zã tɩ nyɛ̃ nɩ a Yeezu na waar a ʋ zie a, ɛ tɩ yel: «Nyɩ nyɛ̃ a Naaŋmɩn péle na íre a tẽ-daa yel-bier bɛrɛ a.
43001030	A ʋ ƴɛrʋ n'a ɩ̃ tɩ dãw ƴɛr yel: ‹Nɩr be n a ɩ̃ púor waar, ɛ de niwn a ɩ̃ ƴãw: ʋ de nɩ niwn be a ɩ̃ ƴãw.›
43001031	Mãa tɔr za bɛ tɩ dãw bãw ʋ ɛ. Ɛ cɛ ɩ̃ wa na wa tɩrɛ a suob a kʋ̃ɔ pʋɔ, kɛ a Ɩsɩrayɛl nɩbɛ tʋ̃ɔ bãw ʋ.»
43001032	Lɛ n'a a Zã tɩ dɩ a dãsɩɛ a ŋa: «Ɩ̃ nyɛ̃ nɩ a Vʋʋrʋ Sõw ʋ yi a salom zu siwr mɛ̃ na-ŋmam a, wa ar a ʋ zu.
43001033	Ɩ̃ bɛ tɩ bãw ʋ ɛ, ɛ cɛ a ʋlɩ sob nɛ na tõ m k'ɩ̃ɩ tɩ tɩrɛ a suob a kʋ̃ɔ pʋɔ a tɩ yel mɛ̃ na: ‹A nɩr ʋl zu fʋ nãa wa nyɛ̃ a Vʋʋrʋ Sõw ʋ siwr tɩ ar a, ʋlɛ n'ʋ tɩrɛ a suob a Vʋʋrʋ Sõw pʋɔ›.
43001034	Mãa a, ɩ̃ nyɛ̃ na ɛ dɩrɛ a dãsɩɛ ŋa, kɛ ʋlɛ n'ɩ a Naaŋmɩn Bie.»
43001035	A dãw-bio daarɩ, a Zã nɩ a ʋ po-tuurbɛ ayi kãw tɩ lɛb a maal ar a be.
43001036	A Zã tɩ jɩrɛ nɩ a Yeezu na tɩ tɔlɛ a, ɛ yel: «Nyɛ̃ a Naaŋmɩn péle.»
43001037	A ʋ po-tuurbɛ ayi bɛl na tɩ wõ a lɛ ʋ na yel a, bɛ tu n a Yeezu.
43001038	A Yeezu tɩ lɩɛb a nyɛ̃ bɛ na tuur ʋ a, ɛ sowri bɛ: «Bʋ̃ʋ n'ʋ nyɩ bɔbr?» Ɛ̀ bɛ yel ʋ: «Arabi i, -a ƴɛr-bir ŋa pɛr ɩ Wul-wul-kara- nyɩnɛ n'a fʋ kpɩɛr?»
43001039	Ʋ yel bɛ: «Nyɩ wa wa bɛl nyɛ̃.» Bɛ tɩ cen na tɩ nyɛ̃ a be ʋ na kpɩɛr a, ɛ tɩ zɩ̃ a ʋ zie a ʋlɩ bibir nɛ. A tɩ man nɩ a zaanʋɔra gbele anaar daar.
43001040	Sɩmʋ̃ Pɩɛr yɛb Ãdere tɩ n'ɩ a nɩbɛ ayi bɛl kãw, na tɩ wõ a Zã ƴɛr-bie ɛ tu a Yeezu pùor a.
43001041	A ʋ yɛb Sɩmʋ̃ n'ʋ a Ãdere tɩ de niwn páw, yel ʋ: «Tɩ nyɛ̃ nɩ a Naaŋmɩn Nɩ-kabra», a pɛr lɛ kɛ: Kɩrɩta.
43001042	Ɛ ʋ tɩ tɛr ɩ a Pɩɛr cen nɩ a Yeezu zie. A Yeezu tɩ jɩr ɩ a Pɩɛr gbẽgbẽ ɛ yel: «Fʋ̃ʋ n'ɩ a Sɩmʋ̃, Zã bi-dɛb, bɛ na bʋɔlɛ fʋ nɩ Sefasɩ», a pɛr lɛ kɛ: Kʋsɩɛr.
43001043	A dãw-bio daarɩ, a Yeezu tɩ yel a k'ʋʋ na cen nɩ a Galile tẽw lowr. Ʋ tɩ tuor ɩ Filib yel ʋ: «Tuur mɛ̃!»
43001044	Zɩ̃ kɛ a Filib tɩ yi n Bɛtɩsayida, a Ãdere nɩ a Pɩɛr mɩnɛ tẽw.
43001045	Ʋ tɩ tuor ɩ Natanayɛl yel ʋ: «A nɩr ʋl yele a Mõyiir na manɛ a Naaŋmɩn-Wulu sɛbɛ pʋɔ a, ɛ a Naaŋmɩn-ƴɛr-manbɛ mɩ̀ ƴɛr a ʋ ƴɛrʋ a, tɩ nyɛ̃ ʋ na, a Zuzɛb bi-dɛb Yeezu na yi Nazarɛtɩ tẽw a n'ʋ.»
43001046	A Natanayɛl tɩ sɔw ʋ na: «Bʋ̃ʋ bʋ̃-vla n'ʋ mɩ́ pãa na tʋ̃ɔ yi Nazarɛtɩ tẽw?» A Filib tɩ yel ʋ na: «Wa, wa nyɛ̃.»
43001047	A Yeezu tɩ jɩr ɩ a Natanayɛl na waar a ʋ zie a, ɛ yel a ʋ ƴãw: «Ɩsɩrayɛl bie tɔr za n'ɩ ŋa, ʋ bɛ bãw ziri ɛ.»
43001048	A Natanayɛl tɩ sowr ʋ na: «Nyɩnɛ fʋ páw mɛ̃ bãw?» A Yeezu tɩ sɔw na: «A Filib bɛ tɩ bʋɔlɩ fʋ sɛr mɩ̀ ɛ, ɛ ɩ̃ tɩ nyɛ̃ b fʋ be a kãkãw pile!»
43001049	A Natanayɛl tɩ lɛb a yel: «Wul-wul-kara a, fʋ̃ʋ n'ɩ a Naaŋmɩn Bie, fʋ̃ʋ n'ɩ a Ɩsɩrayɛl Nãà!»
43001050	A Yeezu tɩ lɛb a sɔw: «Ɩ̃ na yel k'ɩ̃ɩ tɩ nyɛ̃ b ɩ a kãkãw pile a n'a so fʋ saw de e? Fʋ na nyɛ̃ nɩ yel-bɛrɛ zuo a ŋa!»
43001051	A Yeezu tɩ cãa na yel ƴãw pʋɔ: «Yel-mɩŋa sɩza sɩza n'a ɩ̃ yere kʋ̀rɛ nyɩ, nyɩ na nyɛ̃ nɩ a salom ʋ yuo, ɛ a Naaŋmɩn malkɩ mɩnɛ be a Nɩsaal Bie zu-sɔw siwr ɛ duor.»
43002001	A bibie ata sob pùorí, kul-taa cuw tɩ be n Kana, Galile tẽw, ɛ a Yeezu mã tɩ be a cuw zie.
43002002	Bɛ mɩ̀ tɩ bʋɔl ɩ a Yeezu nɩ a ʋ po-tuurbɛ a kul-taa cuw zie.
43002003	A divɛ̃ na bɛ tɩ cãa be a, a Yeezu mã tɩ yel ʋ na: «Bɛ bɛ cãa tɛr divɛ̃ ɩ.»
43002004	Ɛ cɛ a Yeezu tɩ sɔw ʋ na: «Mãa nɩ fʋ̃ʋ mɩ̀ bʋnʋ, pɔw ɩ? A ɩ̃ daar bɛ ta sɛr ɛ.»
43002005	A ʋ mã tɩ yel ɩ a tõ-tõ-biir: «Bom nɛ za ʋ nãà wa yere kʋ̀rɛ nyɩ a, nyɩ maalɩ.»
43002006	Kʋsɛbɛ sɩ̃n ayʋɔb kãw tɩ be n be, bɛ mɩ́ 'wɔ̃w kʋ̃ɔ ƴãw a Zifʋ mɩnɛ gbɛɛ nɩ a bɛ nuru pɛwfʋ ƴãw. A sɩ̃w za mɩ́ ƴãw na ta litɩr kʋba.
43002007	A Yeezu tɩ yel ɩ a tõ-tõ-biir: «Nyɩ 'wɔ̃w kʋ̃ɔ paalɩ a sɩ̃n.» Bɛ 'wɔ̃w paalɩ a tɩ ƴãw a kɔkɛɛ.
43002008	A Yeezu lɛb yel bɛ: «Nyɩ pãa 'wɔ̃w a tɩ kʋ̀ a sãan-kaarɛ.» Ɛ̀ bɛ ɩ tɩ kʋ̀ ʋ.
43002009	A sãan-kaarɛ tɩ fúr ɩ a kʋ̃ɔ na lɩɛbɩ a divɛ̃ a kaa a, ɛ bɛ bãw a yi-waa zie ɛ. A tõ-tõ-biir bɛl tɩ bãw nɩ a yi-waa zie, bɛl na faa nɛ bɛ tɩ 'wɔ̃w a kʋ̃ɔ a. Lɛ so a sãan-kaarɛ tɩ bʋɔlɩ a dɛb-sãan
43002010	yel ʋ: «Bɛ mɩ́ dãw na de a divɛ̃-nʋ̃ɔ̀ tɩr, a nɩbɛ wa nyũ a ɩrɛ bɛ a, bɛ̃ɛ pãa de a al na bɛ maal nʋmɛ̃ a wa n, ɛ fʋ̃ʋ nɩ̃ɛ gbab a divɛ̃-nʋ̃ɔ̀ bin wa tɔ ka za a?»
43002011	A Yel-dãw-niwn sob, na ɩ bãwfʋ sãá a, tɩ n'ɩ a ŋa a Yeezu na maalɩ a; Kana, Galile tẽw n'a ʋ tɩ maalɩ ʋ. Ʋ tɩ wul ɩ a ʋ yúor-vɩɛlʋ-danʋ k'ʋ sãá, ɛ a ʋ po-tuurbɛ saw de ʋ.
43002012	Al pùorí, a Yeezu tɩ siw nɩ a Kafarnawɔm ʋlɛ nɩ a ʋ mã, nɩ a ʋ yɛbr, nɩ a ʋ po-tuurbɛ; ɛ cɛ bɛ tɩ maal ɩ bibie blã lɛ tɛwr a be.
43002013	A Zifʋ mɩnɛ Tɔlʋ cuw tɩ tarɛ na. A Yeezu tɩ do n a Zeruzalɛm.
43002014	Ʋ tɩ nyɛ̃ nɩ nɩbɛ bɛ kʋɔrɛ nĩi nɩ píir nɩ na-ŋmamɛ a Ŋmɩn-yi-kpɛ̃ɛ pʋɔ, ɛ a libi-tɛwrbɛ mɩ̀ zɩ̃ zɩ̃.
43002015	Lɛ n'a, a Yeezu tɩ de mie maal ɩ fʋba diw nɩ bɛ bɛr a Ŋmɩn-yi-kpɛ̃ɛ pʋɔ, lãw nɩ a bɛ nĩi nɩ a bɛ píir; ʋ tɩ ŋmɛ n a libi-tɛwrbɛ libie yaarɩ, ɛ da da a bɛ tabalɛ lɔb,
43002016	ɛ yel a bɛlɩ dem na kʋɔrɛ a na-ŋmamɛ a: «Nyɩ ír a a ŋa za bɛr a ka, ɛ ta de a ɩ̃ Sãà yir ʋ lɩɛbɩ yɛ̀rʋ́ yir ɛ!»
43002017	A ʋ po-tuurbɛ tɩ lɛb a tɩɛrɩ a ƴɛr-bir ŋa na sɛb a Sɛb-sõw pʋɔ a: «A fʋ yir nɔ̃wfʋ tɩɛrʋ na dɩrɛ mɛ̃ na mɛ̃ vũu a.»
43002018	Ɛ cɛ a Zifʋ mɩnɛ tɩ sowr ʋ na: «Yel-na-ɩ-bãwfʋ-sãá-a buor sob ʋ, fʋ na tʋ̃ɔ maalɩ wul tɩ kɛ fʋ tɛr ɩ sɔr na ɩrɛ a a ŋa?»
43002019	A Yeezu tɩ sɔw bɛ na: «Nyɩ ŋmɛ a Ŋmɩn-yi-kpɛ̃ɛ ŋa ŋmɛr bɛr, ɛ ɩ̃ na lɛb a mɛ ʋ bibie ata.»
43002020	A Zifʋ mɩnɛ tɩ lɛb a yel ʋ: «Yome lɩz'a ayi nɩ ayʋɔb a, bɛ mɛ a Ŋmɩn-yi-kpɛ̃ɛ ŋa, ɛ fʋ̃ʋ nãà wa lɛb mɛ ʋ bibie ata a?»
43002021	Ɛ cɛ a Ŋmɩn-yi-kpɛ̃ɛ a Yeezu na tɩ yere a, tɩ ɩ n a ʋ ƴãgan.
43002022	Lɛ so ʋ wa lɛb yi a kũu pʋɔ baarɩ, a ʋ po-tuurbɛ lɛb tɩɛrɩ bãwnɩ a, k'ʋʋ tɩ yel ɩ a lɛ, ɛ́ bɛ tɩ saw na de a Sɛb-sõw yele nɩ a ƴɛrʋ ʋ na tɩ ƴɛr a.
43002023	A ʋlɩ vuo nɛ pʋɔ, a Yeezu na tɩ be a Zeruzalɛm a Tɔlʋ cuw ƴãw a, nɩ-yaga tɩ saw na de a ʋ yele, a yele-na-ɩ-bãwfʋ-sãá ʋ na tɩ maalɩ bɛ nyɛ̃ a ƴãw.
43002024	Ɛ cɛ a Yeezu ʋl bɛ tɩ saw de a bɛ yele ɩ, ʋ na tɩ bãw bɛ za ŋmɛ̃a a ƴãw.
43002025	Ʋ bɛ tɩ gu kɛ́ nɩr wa dɩ a nɩsaal dãsɩɛ a ʋ zie ɩ, ʋl mɩŋa tɩ bãw nɩ ʋlɩ bom nɛ na be a nɩsaal socir pʋɔ a.
43003001	Nɩr kãw tɩ be n be, pʋɔ a Farizɩ̃ɛ mɩnɛ lãw pʋɔ, a yúor dɩ kɛ Nikodem; ʋ tɩ ɩ n a Zifʋ mɩnɛ nɩ-kpɛ̃ɛ kãw.
43003002	Ʋ tɩ wa n tɩ̃ɩsɔw kãw wa páw a Yeezu yel ʋ: «Wul-wul-kara a, tɩ bãw na kɛ fʋ ɩ n wul-wule na yi Naaŋmɩn zie wa a; alɛ bɛ ɩ lɛ, nɩsaalɛ za kʋ̃ tʋ̃ɔ maalɩ a yele-na-ɩ-bãwfʋ-sãá fʋ na maalɛ, Naaŋmɩn bɛ wa be a ʋ sob zie a ɩ.»
43003003	A Yeezu tɩ sɔw ʋ na: «Yel-mɩŋa sɩza sɩza n'a ɩ̃ yere kʋ̀rɛ fʋ: nɩr bɛ wa lɛb dɔw a, ʋ kʋ̃ tʋ̃ɔ nyɛ̃ a Naaŋmɩn-Naalʋ ɛ.»
43003004	A Nikodem tɩ sowr ʋ na: «Nɩr na kor a, ŋmɩŋmɩn n'a bɛ na ɩ lɛb dɔw ʋ? Ʋ na tʋ̃ɔ na lɛb kpɛ a ʋ mã púorí wa yi bɩɩ?»
43003005	A Yeezu tɩ sɔw na: «Yel-mɩŋa sɩza sɩza n'a ɩ̃ yere kʋ̀rɛ fʋ: sob nɛ za na bɛ lɛb dɔw kʋ̃ɔ nɩ Vʋʋrʋ Sõw pʋɔ dɔwfʋ a, ʋ kʋ̃ tʋ̃ɔ kpɛ a Naaŋmɩn-Naalʋ pʋɔ ɩ.
43003006	A nɩsaal bʋ̃-dɔwra mɩ́ ɩ n nɩsaal, ɛ a Vʋʋrʋ Sõw bʋ̃-dɔwra ɩ vʋʋrʋ.
43003007	Ta ɩ nɔ-ɓãa nyɔw fʋ, ɩ̃ na yel kʋ̀ b kɛ́ a fɛr kɛ nyɩ lɛb dɔw a ɩ.
43003008	A sɛsɛb mɩ́ fure nɩ be za ʋ na bɔbr a, fʋ mɩ́ wone nɩ a ʋ damnʋ, ɛ cɛ fʋ bɛ mɩ́ bãw be ʋ na yi waar nɩ be ʋ na cere a ɩ. A sob nɛ na lɛb dɔw a Vʋʋrʋ Sõw pʋɔ a, a ŋa n'a a mɩ́ ŋmɛ̃ a ʋ zie.»
43003009	A Nikodem tɩ lɛb a sowr ʋ: «Ŋmɩŋmɩn n'a a na tʋ̃ɔ ɩ a a ŋa?»
43003010	A Yeezu sɔw ʋ: «Fʋ ɩ n wul-wule a Ɩsɩrayɛl biir pʋɔ ɛ bɛ bãw a yele a ŋa ɩ?
43003011	Yel-mɩŋa sɩza sɩza, ɩ̃ yere na kʋ̀rɛ fʋ: bom tɩ na bãw a ƴɛrʋ n'a tɩ ƴɛrɛ, bom tɩ na nyɛ̃ a dãsɩɛ n'a tɩ dɩrɛ, ɛ nyɩ bɛ saw dier a tɩ dãsɩɛ ɩ.
43003012	Mãa mɩ́ wa manɛ a tẽw zu yele kʋ̀rɛ nyɩ ɛ́ nyɩ bɛ saw dier a, ŋmɩŋmɩn n'a nyɩ na saw de a tẽ-vla pʋɔ yele ɩ̃ nãà wa yere kʋ̀rɛ nyɩ a?
43003013	Nɩr za bɛ do a tẽ-vla pʋɔ ɩ, a bɛ ɩ a ʋlɩ nɩr nɛ yõ na yi a tẽ-vla pʋɔ siw wa a, a Nɩsaal Bie.
43003014	Mɛ̃ a lɛ a Mõyiir na tɩ bà a dàa a wɛja-kpalɛ pʋɔ yawlɩ a kuré waab, ʋ zɛw a, lɛ n'a a fɛr kɛ bɛ mɩ́ ba a Nɩsaal Bie k'ʋ zɛw,
43003015	kɛ́ nɩr za na saw de a ʋ yele a, ʋ páw a nyɔ-vʋʋrʋ na be kʋra lɛ a.
43003016	Naaŋmɩn sɩrɩ na nɔ̃w a tẽ-daa yaga za, tɩ de a ʋ Bie, ʋ Bi-been kʋ̀ ʋ, kɛ́ nɩr za na saw de ʋ a, ta kpi ɛ, ɛ páw a nyɔ-vʋʋrʋ na be kʋra lɛ a.
43003017	A Naaŋmɩn bɛ tõ a ʋ bie a tẽ-daa zu k'ʋʋ wa maal ɩ a tẽ-daa ƴɛrʋ ɛ, ʋ tõ ʋ na kɛ a tẽ-daa wa tʋ̃ɔ nyɛ̃ a faafʋ a ʋ ƴãw.
43003018	Ʋlɩ sob na saw de a ʋ yele a, ʋ yi na zaa ƴɛrʋ-maalʋ pʋɔ; ʋlɩ sob na bɛ saw de a, ʋ ɩ n sãwna sob baarɩ, a ʋ na bɛ saw de a Naaŋmɩn Bi-been yõ a ƴãw.
43003019	A ƴɛrʋ bɛ na na maalɩ a n'ɩ ŋa: a cãa wa n a tẽ-daa zu, ɛ a nɩsaalbɛ wa nɔ̃w a lige gãw a cãa, a bɛ ɩ-ɩrɩ na bɛ vɩɛl a zũú.
43003020	Yel-mɩŋa n'a, sob nɛ za na ɩrɛ faa a, ʋ bɛ nɔ̃nɛ a cãa ɩ, ɛ bɛ yire cãa pʋɔ ɩ, kɛ́ a ʋ ɩ-ɩrɩ taa wa mab sãá ɩ.
43003021	Ɛ cɛ ʋlɩ sob ɩb na tu a yel-mɩŋa a, ʋ mɩ́ yire nɩ cãa pʋɔ, kɛ́ bɛ tʋ̃ɔ mɩ́ nyɛ̃ a sãá kɛ a ʋ ɩ-ɩrɩ tu n a lɛ a Naaŋmɩn na bɔbr a.»
43003022	A yele a ŋa pùorí, a Yeezu nɩ a ʋ po-tuurbɛ tɩ cen nɩ a Zude tẽw tɩ be a be, ɛ a Yeezu tɩrɛ a suob.
43003023	A Zã-Bati tɩ be n a Ayɩnɔn pɩɛlɩ a Salim tẽw, a kʋ̃ɔnɩ na tɩ ʋr a, mɩ̀ tɩrɛ a suob. A nɩbɛ tɩ waar ɩ a ʋ zie wa dier a suob.
43003024	Bɛ bɛ tɩ nyɔw a Zã ƴãw a gaso pʋɔ sɛr ɛ.
43003025	Lɛ n'a a Zã po-tuurbɛ bɛ mɩnɛ, nɩ Zifʋ nɩr kãw tɩ ŋmɩɛr nɔkpɛn a dɛwr-so-bɛrʋ yele ƴãw.
43003026	Bɛ tɩ cen na tɩ páw a Zã yel ʋ: «Wul-wul-kara a, a nɩr nɛ na tɩ be a fʋ zie a Zurdɛ̃ man gãwn a, a ʋl dãsɩɛ fʋ na dɩ a, ʋlɛ n'ɩ ŋan mɩ̀ tɩrɛ a suob, ɛ́ a nɩbɛ za cere a ʋ zie.»
43003027	A Zã tɩ sɔw bɛ na: «Nɩr kʋ̃ tʋ̃ɔ yel k'ʋʋ so nɩ bom Naaŋmɩn bɛ wa n'ʋ kʋ̀ ʋ a ɩ.
43003028	A nyɩɩm tɛɛ za, nyɩ dɩ n a ɩ̃ dãsɩɛ k'ɩ̃ɩ yel a: ‹Mãa bɛ n'ɩ a Kɩrɩta ɩ. Ɩ̃ ɩ n a sob nɛ bɛ na tõ k'ʋʋ de ʋ niwn a.›
43003029	Ʋlɩ sob na so a pɔw-sãan a, ʋlɛ n'ɩ a dɛb-sãan. Ɛ a dɛb-sãan bá a, ʋ mɩ́ ar a kɔw ʋ, bɛrɛ wone a ʋ ƴɛrʋ, ɛ́ a dɛb-sãan kɔkɔr ɩrɛ ʋ nʋ̃ɔ̀ yaga. A ɩ̃ nʋ̃ɔ̀ n'ɩ a ŋa, ʋ vɩɛl a bɛ cɛ ɩ.
43003030	A fɛr a kɛ a ʋ yúor yire, ɛ a mãa yúor baarɛ.»
43003031	«Sob nɛ na yi a saa zu waar a do na gãw bɛ za. Sob nɛ na yi tẽw zu a ɩ n tẽw zu nɩr, ɛ́ mɩ́ ƴɛrɛ mɛ̃ tẽw zu nɩr a. Sob nɛ na yi a salom zu waar a [do na gãw bɛ za]:
43003032	ʋ dɩrɛ nɩ a bom nɛ ʋ na nyɛ̃ ɛ wõ a dãsɩɛ, ɛ́ nɩr za bɛ sawr dier a ʋ dãsɩɛ ɩ.
43003033	Nɩr na saw de a ʋ dãsɩɛ a, wul a kɛ Naaŋmɩn ɩ n yel-mɩŋa sob.
43003034	Bʋ̃ʋ n'ʋ vɛ̃, sob nɛ a Naaŋmɩn na tõ a yere nɩ a Naaŋmɩn ƴɛr-bie, a Naaŋmɩn kʋ̀rɛ ʋ nɩ a ʋ Vʋʋrʋ bɛ tɛr manʋ ɛ.
43003035	A Sãà nɔ̃nɛ nɩ a Bie, ɛ de bom za ƴãw a ʋ nuru pʋɔ.
43003036	Sob nɛ na saw de a Bie a páw nɩ a nyɔ-vʋʋrʋ na be kʋra lɛ a; ɛ cɛ sob nɛ bɛ wa saw de a Bie a, ʋ kʋ̃ páw a nyɔ-vʋʋrʋ ŋa ɩ, ɛ a Naaŋmɩn suur be n a ʋ sob ƴãw.»
43004001	A Farizɩ̃ɛ mɩnɛ tɩ wõ na kɛ a Yeezu páwr ɩ po-tuurbɛ, ɛ kʋ̀rɛ bɛ a suob zuo a Zã.
43004002	Ɛ cɛ yel-mɩŋa sa ziri, a Yeezu tɔr za bɛ tɩ tɩrɛ suob ɛ, a ʋ po-tuurbɛ nɛ bɛ tɩ tɩrɛ a suob. A Yeezu na tɩ wõ bɛ manɛ a a ŋa a,
43004003	ʋ bɛr ɩ a Zude tẽw ɛ lɛb cen a Galile tẽw lowr.
43004004	A tɩ fɛr a k'ʋʋ tu tɔl a Samaari tẽw pʋɔ.
43004005	Lɛ n'a ʋ tɩ ta Samaari tẽw kãw pʋɔ bɛ na bʋɔlɛ kɛ Sɩkaar a, na pɩɛlɩ a zie ʋl a Zakɔb na kʋ̀ a ʋ bie Zuzɛb a.
43004006	Be n'a a Zakɔb bule mɩ̀ tɩ be. A Yeezu na tɩ cen bal a, ʋ tɩ zɩ̃ n a be, a bule nʋɔr. A tɩ man nɩ nɩ a mʋ̃tɔ̃w na põ zɛ̃ taa a.
43004007	Samaari tẽw pɔw kãw tɩ wa n kʋ̃ɔ 'wɔ̃wfʋ, a Yeezu wa yel ʋ: «Ɩ kʋ̃ɔ kʋ̀ m ɩ̃ nyũ.»
43004008	A ʋ po-tuurbɛ tɩ cen nɩ a tẽw pʋɔ bʋ̃-dɩrɩ dab.
43004009	Ɛ cɛ a pɔw ʋl, a Samaari tẽw pɔw nɛ, tɩ lɛb a yel ʋ: «Ŋmɩŋmɩn za n'a fʋ ɩ Zifʋ, ɛ zɛlɛ kʋ̃ɔ a ɩ̃ zie, mãa na ɩ Samaari tẽw pɔw a?» A Zifʋ mɩnɛ nɩ a Samaari tẽw nɩbɛ bɛ tɩ tuore ɩ.
43004010	A Yeezu tɩ sɔw ʋ na yel: «Fʋ̃ʋ tɩ ɩ mɛ̃ fʋ bãw nɩ a Naaŋmɩn bʋ̃-kʋ̀ra a, nɩ ãa n'ɩ a sob ŋa na yere a fʋ zie: ‹Kʋ̀ m kʋ̃ɔ ɩ̃ nyũ› a, fʋ̃ʋ n'ʋ nãá nɩ̃ɛ zɛlɩ ʋ, ɛ ʋ nãá kʋ̀ b ɩ kʋ̃ɔ na bùle yire a.»
43004011	A pɔw lɛb yel a Yeezu: «Sore e, fʋ bɛ tɛr bʋ̃-'wɔ̃wna ɩ, ɛ a bule zulme, nyɩnɛ n'a fʋ na páw a kʋ̃ɔ na bùle yire a?
43004012	Fʋ nɔ̃w ɩ n kpɛ̃ɛ zuo a tɩ sãakʋm Zakɔb na kʋ̀ tɩ a bule ŋa a, ɛ nyũ a ʋ kʋ̃ɔ, ʋlɛ nɩ a ʋ bibiir nɩ a ʋ dʋn za a?»
43004013	A Yeezu tɩ sɔw ʋ na: «Sob nɛ za na nyuur a kʋ̃ɔ a ŋa a, kʋ̃ɔ-nyuur na lɛb a kpɩɛr ʋ.
43004014	Ɛ cɛ nɩr nãà wa nyũ a kʋ̃ɔ ɩ̃ na na kʋ̀ ʋ a, kʋ̃ɔ-nyuur kʋ̃ lɛ kpɛ ʋ towtow ɛ. Ɛ a kʋ̃ɔ ɩ̃ na na kʋ̀ ʋ a, a na lɩɛb ɩ bul-nʋɔr a ʋ pʋɔ, a nyɔ-vʋʋrʋ na be kʋra lɛ a bùle yire.»
43004015	A pɔw tɩ lɛb a yel a Yeezu: «Sore e, kʋ̀ m a kʋ̃ɔ al bʋʋrɛ, kʋ̃ɔ-nyuur taa lɛb kpɩɛr mɛ̃ ɩ, ɛ ɩ̃ mɩ̀ ta mɩ́ lɛ waar ka kʋ̃ɔ 'wɔ̃wfʋ ɛ.»
43004016	A Yeezu yel ʋ: «Cen tɩ bʋɔlɩ a fʋ sɩr, ɛ lɛb wa a ka.»
43004017	A pɔw tɩ sɔw na: «Ɩ̃ bɛ tɛr sɩr ɛ.» A Yeezu yel ʋ: «Yel-mɩŋa n'a fʋ yel, fʋ na yel kɛ fʋ bɛ tɛr sɩr a;
43004018	sɩrbɛ anũu n'a fʋ kul, ɛ a dɛb ʋl fʋ na lãw kpɩɛr ɩ a ƴɛrɛ ŋa a, bɛ ɩ a fʋ sɩr ɛ. A ka a, fʋ yel ɩ yel-mɩŋa.»
43004019	A pɔw lɛb yel ʋ: «Sore e, ɩ̃ nyɛ̃ na kɛ fʋ ɩ n Naaŋmɩn-ƴɛr-manɛ.
43004020	Tãw ŋa na ar a zu n'a, a tɩ sãakʋm mɩnɛ tɩ dãw puore, ɛ a nyɩɩm Zifʋ mɩnɛ wa yel kɛ Zeruzalɛm n'a a fɛr kɛ a Naaŋmɩn puoru zie be.»
43004021	A Yeezu sɔw yel: «Pɔw ɩ, saw a lɛ ɩ̃ na yere kʋ̀rɛ fʋ a, a daar tarɛ na, nyɩ na kʋ̃ mɩ́ cãa do a tãw ŋa zu, bɩɩ cen a Zeruzalɛm tɩ pùori a Sãà a ɩ.
43004022	A nyɩɩm n'a, nyɩ puore nɩ a Naaŋmɩn ɛ bɛ bãw ʋ ɛ, tɩɩm puore ʋ na ɛ bãw ʋ: Zifʋ mɩnɛ zie n'a a faafʋ yi.
43004023	Ɛ cɛ a daar tarɛ na, ʋ ta na mɔ̃ mɩ̀, a puor-puor-mɩn na puore a Sãà tu n vʋʋrʋ nɩ yel-mɩŋa. A puo-puorbɛ bɛ ŋa taabɛ nɛ bɛ a Sãà bɔbr.
43004024	Naaŋmɩn ɩ n Vʋʋrʋ, ɛ a bɛlɩ dem na puore ʋ a, a fɛr a kɛ bɛ puore ʋ tu n vʋʋrʋ nɩ yel-mɩŋa.»
43004025	A pɔw tɩ lɛb a yel ʋ: «Ɩ̃ bãw na kɛ a Kɩrɩta waar a, a ʋl bɛ na bʋɔlɛ a Kɩrɩta a. Ʋlɛ wa wa a, ʋlɛ n'ʋ na ɩ tɩ bãw bom za.»
43004026	A Yeezu yel ʋ: «Mãa n'ʋ, a mãa na ƴɛrɛ nɩ fʋ a.»
43004027	A lɛ pʋɔ n'a a ʋ po-tuurbɛ tɩ yi a tẽw pʋɔ ta. A Yeezu na tɩ ƴɛrɛ nɩ a pɔw a, a tɩ wur bɛ na, ɛ cɛ bɛ kãw za bɛ tɩ saw sowr ʋ: «Bʋ̃ʋ n'ʋ fʋ bɔbr a ʋ zie?» bɩɩ: «Bʋ̃ʋ so fʋ ƴɛrɛ nɩ ʋ ɛ?»
43004028	A lɛ n'a, a pɔw tɩ bɛr a ʋ yuor a be, ɛ lɛ cen a tẽw pʋɔ tɩ yel a nɩbɛ:
43004029	«Nyɩ wa nyɛ̃ nɩr kãw na yel a alɩ bome nɛ za ɩ̃ na ɩ a kʋ̀ m a, ʋlɛ taa wa n'ɩ a Kɩrɩta ʋ?»
43004030	A nɩbɛ tɩ yi n a tẽw pʋɔ ɛ cen a Yeezu zie.
43004031	Bɛ na bɛ tɩ ta sɛr a, a Yeezu po-tuurbɛ tɩ zɛlɛ ʋ na k'ʋʋ dɩ. Bɛ tɩ yel a: «Wul-wul-kara a, dɩ wɛ!»
43004032	Ɛ cɛ a Yeezu tɩ yel bɛ na: «Ɩ̃ tɛr ɩ bʋ̃-dɩra kãw nyɩ na bɛ bãw a na dɩ.»
43004033	A lɛ n'a, a ʋ po-tuurbɛ tɩ sowre taa: «Nɩr ya wa n nɩ bʋ̃-dɩrɩ wa kʋ̀ ʋ bɩɩ?»
43004034	A Yeezu yel bɛ: «A sob nɛ na tõ m a pʋ-tɩɛrʋ maalʋ nɩ a ʋ tome tob a ɩ a ɩ̃ bʋ̃-dɩrɩ.
43004035	A nyɩɩm tɛɛ za, nyɩ bɛ tʋ̃ɔ mɩ́ yel: ‹Cuwr anaar a cɛ, ɛ a na ɩ a ciri cɛb ɛ?› Ɛ cɛ mãa yere na kʋ̀rɛ nyɩ: nyɩ dʋɔ zu jɩr nyɛ̃: a ci bɩ na baarɩ gu a cɛb.
43004036	A ci-cɩɛrɛ tĩ na páwr a ʋ sã-ya, ʋ dier ɩ a ʋ bome ɓãnɛ taa a nyɔ-vʋʋrʋ na be kʋra lɛ a ƴãw. Lɛ so, a bʋ̀r-bʋ̀rɛ nɩ a ci-cɩɛrɛ lãw na cɩlɛ.
43004037	A zʋkpar ʋl na yel kɛ: ‹Bʋ̀rɛ be na, cɩɛrɛ be› a, tɛr ɩ yel-mɩŋa.
43004038	Ɩ̃ tõ nyɩ na, nyɩ tɩ cɛ ci puo pʋɔ nyɩ na bɛ tõ wõ tuo a, nɩ-yoru nɛ bɛ tõ wõ n tuo ɛ nyɩ íre a bɛ hanʋ tɔnɛ.»
43004039	Samaari tẽw nɩbɛ yaga, a tẽw ʋl pʋɔ, tɩ saw na de a Yeezu yele a pɔw ƴɛrʋ zũú, ʋ na tɩ dɩ a dãsɩɛ ŋa a ƴãw: «Ʋ manɩ nɩ a alɩ bome nɛ za ɩ̃ na ɩ a a kʋ̀ m.»
43004040	Alɛ so bɛ na tɩ wa ta a ʋ zie a, bɛ zɛlɩ ʋ na k'ʋʋ tɛw a bɛ zie. A Yeezu tɩ tɛw na maalɩ bibie ayi a be.
43004041	Nɩ-yaga tɩ lɛb a pʋɔ de a ʋ yele, a ʋl mɩŋa ƴɛrʋ zũú.
43004042	Bɛ tɩ yere nɩ a pɔw zie: «Ƴɛrɛ ŋa a, fʋ̃ʋ na yel a bɛ cãa n'a so tɩ saw ɛ. Tɩ mɩ̀ wõ n a ʋ ƴɛrʋ, ɛ́ tɩ bãw na kɛ ʋlɛ sɩrɩ n'ɩ a tẽ-daa Faarɛ.»
43004043	A Yeezu na tɩ kpɛ a be bibie ayi a, ʋ bɛr ɩ a be ɛ lɛb cen a Galile tẽw.
43004044	Ʋl tɔr za n'ʋ tɩ haa nʋɔr yel kɛ Naaŋmɩn-ƴɛr-manɛ bɛ nyɛrɛ ƴãwfʋ a ʋ tẽ-dɔwra tɔr za pʋɔ ɩ.
43004045	Ɛ cɛ ʋ na wa ta a Galile tẽw a, a be dem tuor a nyɔw ʋ a sãanʋ vla, bɛ mɩ̀ tɩ cen nɩ a Zeruzalɛm a cuw, be n'a bɛ tɩ tʋ̃ɔ nyɛ̃ a alɩ yele nɛ za a Yeezu na maalɩ a.
43004046	Lɛ n'a a Yeezu tɩ lɛb wa a Kana, Galile tẽw, a be ʋ na tɩ ɩ a kʋ̃ɔ a lɩɛbɩ a divɛ̃ a. Nãà tõ-tõ-nɩ-kpɛ̃ɛ kãw tɩ be n be; a ʋ bi-dɛb tɩ ɩ n baal gã a Kafarnawɔm.
43004047	A nɩ-kpɛ̃ɛ ŋa na tɩ wõ kɛ a Yeezu yi n a Zude tẽw wa a Galile tẽw a, ʋ wa na wa páw ʋ zɛlɛ ʋ k'ʋʋ wa cen tɩ sanɩ a ʋ bi-dɛb na ŋmaar vʋʋrʋ a.
43004048	A Yeezu tɩ yel ʋ na: «A ɩ lɛ nyɩmɛ dɛ bɛ nyɛ̃ yele-na-ɩ-bãwfʋ-sãá nɩ yel-bãw-guuri a, nyɩ kʋ̃ saw de ɩ?»
43004049	A nãà tõ-tõ-nɩ-kpɛ̃ɛ yel ʋ: «Sore e, ta a ɩ̃ yir páw a ɩ̃ bie, ɛ ʋ bãw kpi!»
43004050	A Yeezu yel ʋ: «Kule, a fʋ bie vʋʋrɛ na.» A nɩ-kpɛ̃ɛ ŋa tɩ saw na de a Yeezu ƴɛr-bir ŋa ɛ lɩɛb kule.
43004051	Ʋ tɩ cãa nɩ a sɔr zu, ɛ a ʋ tõ-tõ-biir zɔ tuor ʋ yel ʋ: «A fʋ bie vʋʋrɛ na!»
43004052	Ʋ tɩ sowri bɛ na kɛ debor daar a a tɩ tɛr ʋ a saba. Bɛ sɔw yel ʋ: «Zã̀á mʋ̃tɔ̃w gɔ̃wfʋ daar a a ƴã-tʋlʋ bɛr ʋ.»
43004053	A sãà tɩ nyɛ̃ na a ɩ a ʋlɩ tɛm nɛ tɔr za a Yeezu na tɩ yel ʋ a: «A fʋ bie vʋʋrɛ na.» A lɛ n'a ʋlɛ nɩ a ʋ yir dem za tɩ saw de a Yeezu.
43004054	A yele ayi sob, na ɩ bãwfʋ sãá a, n'ɩ a ŋa a Yeezu na maalɩ, a lɛn daar ʋ na yi a Zude tẽw lɛb wa a Galile tẽw a.
43005001	Al pùorí, a Yeezu tɩ do n a Zeruzalɛm a Zifʋ mɩnɛ cuw kãw ƴãw.
43005002	A Zeruzalɛm a, kʋ̃ɔ-puulu zie kãw be n be pɩɛlɩ a Píir-Dɩdɔr. Bɛ bʋɔlɛ nɩ a zie nɛ kɛ Bezata a Zifʋ mɩnɛ kɔkɔr pʋɔ. Bɛ-caar anũu tɩ jil a koli a kʋ̃ɔ-puulu zie ŋa.
43005003	Baalbɛ mɩ́ tɩ gbõ n taa gã a bɛ-caar al pʋɔ: zɔn, wʋbr, gbɛɛ. [Bɛ mɩ́ tɩ gã na gu kɛ a kʋ̃ɔ wa ɓuule a, bɛ̃ɛ siw a kʋ̃ɔ̀mɩ́.
43005004	Tɛm kãw pʋɔ, Sore malkɩ mɩ́ siw na dam a kʋ̃ɔ a ɓuule, ɛ sob nɛ wa de niwn siw a kʋ̃ɔ na ɓuule a pʋɔ a, a ʋ bàalʋ saa ŋmɛ̃ ŋmɩŋmɩn a, a mɩ́ baar a.]
43005005	Nɩr kãw na tɩ ɩ nɩ-kɔw yome lɩzɛr nɩ pie nɩ anĩ n'ɩ a ŋa a, tɩ be n a be.
43005006	A Yeezu na tɩ nyɛ̃ ʋ ʋ gã a, ɛ ʋ wõ kɛ a ŋa n'a ʋ ŋmɛ̃ koro za a, ʋ sowr ʋ na: «Fʋ bɔbr a kɛ fʋ sanɩ bɩɩ?»
43005007	A nɩ-kɔw nɛ tɩ sɔw ʋ na yel: «Sore e, ɩ̃ bɛ tɛr nɩr ʋ na mɩ́ nyɔw mɛ̃ ƴãw a kʋ̃ɔ pʋɔ a lɛn daar a na mɩ́ ɓuule a ɩ, ɛ mãa wa yel kɛ a cenu n'a a, kãw mɩ́ de nɩ niwn siw a ɩ̃ ƴãw.»
43005008	A Yeezu yel ʋ: «Ìr, ɓaw a fʋ bʋ̃-gana cere nɩ.»
43005009	Daadaa lɛ, a nɩr ʋl tɩ sanɩ na, ɛ́ ɓaw a ʋ bʋ̃-gana cere nɩ. Zɩ̃ kɛ a Zifʋ mɩnɛ pɩɛnʋ-bibir tɩ n'a.
43005010	Lɛ so a Zifʋ mɩnɛ tɩ yel a nɩr ʋl na lɛb kpɛ̃w a: «Pɩɛnʋ-bibir ɩ a dɩ̃a, a bɛ tɛr sɔr kɛ fʋ tuo a fʋ bʋ̃-gana ɩ.»
43005011	Ɛ cɛ ʋ tɩ sɔw bɛ na: «A ʋlɩ sob na sanɩ mɛ̃ a, ʋlɛ n'ʋ yel mɛ̃: ‹Ɓaw a fʋ bʋ̃-gana cere nɩ.› »
43005012	Bɛ tɩ sowr ʋ na: «Ãa n'ɩ a nɩr ʋl na yel fʋ: ‹Ɓaw a fʋ: bʋ̃-gana cere nɩ a?› »
43005013	Ɛ cɛ a sob nɛ na tɩ sanɩ a bɛ tɩ bãw ãa n'ʋ ɛ. Bʋ̃ʋ n'ʋ vɛ̃, a Yeezu tɩ cen na zãá nɩ a zu-sɛbla na tɩ gbõ taa a be a.
43005014	Al pùorí, a Yeezu tɩ wa tuor ʋ nɩ a Ŋmɩn-yi-kpɛ̃ɛ pʋɔ yel ʋ: «Ƴɛrɛ ŋa a, fʋ lɛb a kpɛ̃w, taa lɛ maalɛ yel-bier ɛ, bom na kpɛ faa zuo lɛ a taa wa páwr fʋ ɛ.»
43005015	A nɩr nɛ tɩ cen na tɩ manɩ kʋ̀ a Zifʋ mɩnɛ kɛ Yeezu n'ʋ sanɩ ʋ.
43005016	A lɛ n'a a Zifʋ mɩnɛ tɩ tĩ bɛ bɛrɛ a Yeezu ɛ, ʋ na tɩ ɩ a a ŋa a pɩɛnʋ-bibir a.
43005017	Ɛ cɛ a Yeezu tɩ sɔw bɛ na: «Wa tɩ tɔ a ŋa a, a ɩ̃ Sãà be n a tome zu, ɛ ɩ̃ mɩ̀ be a tome zu.»
43005018	A na tɩ tĩ a lɛ a n'a a Zifʋ mɩnɛ tɩ bɔbr a ʋ kʋ́b tuotuo, ʋ na tone a pɩɛnʋ-bibir sãwnɛ a ciiru a, ɛ́ baa zuo a za ʋ na bʋɔlɛ a Naaŋmɩn ʋ Sãà tɔr za a, a ɩ ʋlɛ nɩ a Naaŋmɩn sɛw taa a.
43005019	A Yeezu tɩ lɛb a yel bɛ: «Yel-mɩŋa sɩza sɩza n'a ɩ̃ yere kʋ̀rɛ nyɩ: a Bie kʋ̃ tʋ̃ɔ nyɛ̃ ʋ tʋɔra ɩrɛ bom ɛ; bom nɛ ʋ na nyɛ̃ a Sãà ʋ ɩrɛ a, ʋl yõ n'ʋ ʋ mɩ̀ mɩ́ ɩrɛ. Bom nɛ a Sãà na mɩ́ ɩrɛ a, a Bie mɩ̀ mɩ́ ɩrɛ ʋ nɩ a lɛ tɔr za.
43005020	Bʋ̃ʋ n'ʋ vɛ̃, a Sãà nɔnɛ nɩ a Bie ɛ wule ʋ bom za ʋ na ɩrɛ a. A Sãà na wul ʋ nɩ tõ-bɛrɛ zuo lɛ, na na ɓãa nyɩ nʋɔr a.
43005021	Bʋ̃ʋ n'ʋ vɛ̃, mɛ̃ a lɛ a Sãà na mɩ́ ɩ a kũuni bɛ lɛ ìr, ɛ ʋ ɩrɛ bɛ vʋʋrɛ a, lɛ n'a a Bie mɩ̀ mɩ́ ɩrɛ sob nɛ ʋ na bɔbr a ʋ vʋʋrɛ.
43005022	A Sãà bɛ maalɛ nɩ nɩr ƴɛrʋ ɛ, ʋ de nɩ a ƴɛrʋ-maalʋ fãw za kʋ̀ a Bie,
43005023	kɛ́ nɩbɛ za ƴãwnɛ a Bie, mɛ̃ a lɛ bɛ na ƴãwnɛ a Sãà a. Nɩr bɛ wa ƴãwnɛ a Bie a, ʋ mɩ̀ bɛ ƴãwnɛ a Sãà na tõ a Bie a ɩ.
43005024	«Yel-mɩŋa sɩza sɩza n'a ɩ̃ yere kʋ̀rɛ nyɩ: sob nɛ na bɛrɛ wone a ɩ̃ ƴɛrʋ ɛ saw de a ʋlɩ sob na tõ m a, ʋ páw nɩ a nyɔ-vʋʋrʋ na be kʋra lɛ a; bɛ bɛ maalɛ nɩ ʋ ƴɛrʋ ɛ, ʋ yi n a kũu pʋɔ kpɛ a n yɔ-vʋʋrʋ pʋɔ.
43005025	Yel-mɩŋa sɩza sɩza n'a ɩ̃ yere kʋ̀rɛ nyɩ, a daar waar a, ɛ́ ʋlɛ n'ɩ ŋan ta, a kũuni na na wõ a Naaŋmɩn Bie kɔkɔr a, ɛ a bɛlɩ dem na na wõ a ʋ kɔkɔr a, bɛ na vʋʋrɛ na.
43005026	Mɛ̃ a lɛ a Sãà na tɛr a nyɔ-vʋʋrʋ a ʋ pʋɔ a, lɛ n'a ʋ mɩ̀ kʋ̀ a Bie ʋ mɩ̀ tɛr a nyɔ-vʋʋrʋ a ʋ pʋɔ.
43005027	A Sãà kʋ̀ n a Bie a ƴɛrʋ-maalʋ fãw, ʋ na ɩ a Nɩsaal Bie a zũú.
43005028	A a ŋa za, a ta cãa ɩ nɔ-ɓãa-yel a nyɩ zie ɩ. A daar tarɛ na, a bɛlɩ dem za na be a yarʋ pʋɔ a, na na wõ a ʋ kɔkɔr,
43005029	ɛ yi a bɛ yarʋ pʋɔ a. A bɛlɩ dem na tɩ tu a vla pùor a bɛ nyɔ-vʋʋrʋ pʋɔ a, na lɛb a yi páw a nyɔ-vʋʋrʋ; ɛ cɛ a bɛlɩ dem na tu a faa pùor a, na lɛb a yi nyɛ̃ dɔwrʋ.
43005030	Mãa a, ɩ̃ kʋ̃ tʋ̃ɔ nyɛ̃ ɩ̃ tʋɔra ɩ bom kãw za ɩ. Ɩ̃ maalɛ nɩ a ƴɛrʋ mɛ̃ a lɛ a Naaŋmɩn na yere kʋ̀rɛ mɛ̃ a, ɛ a ɩ̃ ƴɛrʋ-maalʋ tu n yel-mɩnʋ; ɩ̃ na bɛ bɔbr mãa mɩŋa pʋ-tɩɛrʋ maalʋ, ɛ bɔbr a sob nɛ na tõ m a pʋ-tɩɛrʋ maalʋ a.»
43005031	«Mãa tɩ lɛ ŋmɛlɩ dɩrɛ a ɩ̃ dãsɩɛ a, a ɩ̃ dãsɩɛ kʋ̃ʋ tɛr pɛr ɛ;
43005032	ɛ cɛ nɩ-yũo n'ʋ dɩrɛ a ɩ̃ dãsɩɛ; ɛ ɩ̃ bãwnɩ a na, a ʋ dãsɩɛ tu n yel-mɩŋa.
43005033	Nyɩ tõ n nɩbɛ a Zã zie, ɛ ʋ tɩ dɩ a yel-mɩŋa dãsɩɛ.
43005034	Mãa a, ɩ̃ bɛ tɛr nɩsaal dãsɩɛ yel-ɩra ɩ, ɛ cɛ ɩ̃ ƴɛrɛ nɩ a a ŋa kɛ́ nyɩ tʋ̃ɔ nyɛ̃ a faafʋ.
43005035	A Zã tɩ ɩ na mɛ̃ fɩ̃tɩlɛ bɛ na mɩ́ tɔ̃w ʋ caalɛ a: ɛ́ nyɩ saw a cãa ŋa caalɩ nyɩ blã, ɛ a tɩ ɩ nyɩ nʋ̃ɔ̀.
43005036	Ɛ cɛ ɩ̃ tɛr ɩ dãsɩɛ na zuo a Zã dãsɩɛ a: alɛ n'ɩ a tome a Sãà na kʋ̀ m k'ɩ̃ɩ tõ a; ɩ̃ tone nɩ a tome a ŋa, ɛ alɛ n'a dɩrɛ a ɩ̃ dãsɩɛ kɛ a Sãà tõ m a.
43005037	A Sãà na tõ m a, ʋl mɩŋa n'ʋ dɩ a ɩ̃ dãsɩɛ. Ɛ cɛ nyɩ bɛ dãw wõ a ʋ kɔkɔr ɛ, ɛ bɛ dãw nyɛ̃ a ʋ niwn ɛ,
43005038	ɛ a ʋ ƴɛrʋ bɛ kpɩɛr a nyɩ pʋɔ ɩ, nyɩ na bɛ saw de a ʋlɩ sob nɛ ʋ na tõ a ƴãw.
43005039	Nyɩ ƴãw nɩ fãw vuole a Sɛb-son pʋɔ, nyɩ na tɩɛrɛ kɛ be n'a nyɩ na páw a nyɔ-vʋʋrʋ na be kʋra lɛ a, ɛ alɛ n'a dɩrɛ a ɩ̃ dãsɩɛ.
43005040	Ɛ nyɩ bɛ bɔbr kɛ nyɩ wa a ɩ̃ zie wa páw a nyɔ-vʋʋrʋ na be kʋra lɛ a ɩ.
43005041	«Nɩsaalbɛ zie bɛ n'a ɩ̃ bɔbr a danʋ ɛ.
43005042	Ɛ cɛ ɩ̃ bãw nyɩ na, a Naaŋmɩn nɔ̃wfʋ bɛ be a nyɩ zie ɩ.
43005043	Ɩ̃ wa n a ɩ̃ Sãà yúor ƴãw, ɛ́ nyɩ bɛ wa de m ɛ. Ɛ cɛ nɩ-yũo wa wa ʋ tʋɔra yúor ƴãw a, nyɩ na saw na de ʋ!
43005044	Nyɩ zɛwr ɩ taa yee, ɛ́ bɛ bɔbr a yúor ʋl na yi Naaŋmɩn yõ zie a ɩ, ŋmɩŋmɩn n'a nyɩ na tʋ̃ɔ saw de ʋ?
43005045	Nyɩ taa tɩɛrɛ kɛ mãa n'ʋ na yel a nyɩ sãwna a Sãà niŋé ɩ: Mõyiir ʋ, ʋl ƴãw nyɩ na ƴãw a nyɩ tɩɛrʋ a, ʋlɛ n'ʋ na yel a nyɩ sãwna.
43005046	Bʋ̃ʋ n'ʋ vɛ̃, mãa yele n'a a Mõyiir sɛb, lɛ so, nyɩmɛ tɩ saw de a Mõyiir a, nyɩ mɩ̀ nãá saw na de m.
43005047	Ɛ cɛ nyɩ na bɛ saw de a lɛ a Mõyiir na sɛb a, ŋmɩŋmɩn n'a nyɩ pãa na saw de a ɩ̃ ƴɛrʋ?»
43006001	A yele a ŋa pùorí, a Yeezu tɩ gãw nɩ a Galile kʋ̃ɔ-kpɛ̃ɛ gãwn ŋa lowr, bɛ mɩ̀ na bʋɔlɛ kɛ Tɩberiyadɩ kʋ̃ɔ-kpɛ̃ɛ a.
43006002	Nɩ-yaga yaga tɩ tuur ʋ na, bɛ na tɩ nyɛ̃ a yele-na-ɩ-bãwfʋ-sãá ʋ na maalɛ sanɛ nɩ a baalbɛ a ƴãw.
43006003	A Yeezu tɩ do n tãw zu tɩ zɩ̃, ʋlɛ nɩ a ʋ po-tuurbɛ.
43006004	A Tɔlʋ cuw, na ɩ a Zifʋ mɩnɛ cuw a, tɩ pɩɛl a.
43006005	A Yeezu tɩ dʋɔ nɩ zu, ɛ nyɛ̃ kɛ́ nɩ-yaga yaga tɩ waar ɩ a ʋ zie. Ʋ tɩ yel ɩ a Filib: «Nyɩnɛ n'a tɩ na da dipɛ̃ a sɛw a nɩbɛ bɛ ŋa za dɩb?»
43006006	A Yeezu tɩ yel ɩ a lɛ k'ʋʋ ɩ a Filib kaa: ʋl mɩŋa tɩ bãw nɩ a lɛ ʋ na na ɩ a.
43006007	A Filib tɩ sɔw ʋ na yel: «Bibie kɔbr ayi sã-ya libie dipɛ̃ kʋ̃ tʋ̃ɔ sɛw, kɛ̀ ŋa za mɩ́ páw dipɛ̃ ŋmale blã i.»
43006008	A Yeezu po-tuure ƴẽn sob kãw, Ãdere, Sɩmʋ̃ Pɩɛr yɛb tɩ yel ʋ na:
43006009	«Dɛble kãw be n ka, tɛr ɔɔzʋ dipɛ̃ anũu nɩ zʋ́mɛ ayi, ɛ cɛ bʋ̃ʋ n'ɩ a a ŋa, a nɩbɛ na sɛw a ŋa za a ƴãw?» Dipɛ̃ anũu nɩ zʋ́mɛ ayi (6.9).
43006010	A Yeezu tɩ yel a: «Nyɩ ƴãw bɛ zɩ̃.» Mʋ̃ɔ tɩ be n a ʋlɩ zie nɛ yaga. Bɛ tɩ zɩ̃ na vɩrɩ na ta tur anũu.
43006011	A Yeezu tɩ de nɩ a dipɛ̃, ɛ ʋ na wa pùori a Naaŋmɩn yaanɩ baarɩ a, ʋ põ bɛ na. Ʋ mɩ̀ tɩ kʋ̀ bɛ nɩ a zʋ́mɛ sɛw lɛn za bɛ na bɔbr a.
43006012	A nɩbɛ na tɩ dɩ tɩw a, a Yeezu yel ɩ a ʋ po-tuurbɛ: «Nyɩ wob a bʋ̃-ŋmaarɛ na cɛ a, kɛ̀ bom za taa wa wɛrɛ ɩ.»
43006013	Bɛ tɩ wob ɩ a bʋ̃-ŋmaarɛ ɓã taa a paalɩ peli pie nɩ ayi. A ɔɔzʋ dipɛ̃ anũu al, nɩ a zʋ́mɛ ayi al bɛ na tɩ dɩ ɛ a guu a n'a.
43006014	A nɩbɛ na tɩ nyɛ̃ a yel ŋa na ɩ bãwfʋ saá a Yeezu na maalɩ a, bɛ tɩ yere na: «A Naaŋmɩn-ƴɛr-manɛ tɔr za n'ɩ a ŋa, a ʋl na waar a tẽ-daa zu a.»
43006015	Ɛ cɛ a Yeezu na tɩ bãwnɩ a, bɛ na na wa nyɔw ʋ ƴãw ʋ ɩ a bɛ nãà a, ʋ lɛb a do a tãw zu tɩ be be ʋ yõ.
43006016	A zaanʋɔra na wa ta a, a Yeezu po-tuurbɛ tɩ siw nɩ a kʋ̃ɔ-kpɛ̃ɛ nʋɔr
43006017	tɩ kpɛ a gbor tu Kafarnawɔm sɔr gãwnɛ a kʋ̃ɔ-kpɛ̃ɛ. A zie tɩ sɔb a baarɩ, ɛ́ a Yeezu cãa bɛ wa páw bɛ ɩ.
43006018	Sɛsɛb tɩ fure na nɩ fãw, a kʋ̃ɔ-kpɛ̃ɛ dãdawlɛ.
43006019	Bɛ tɩ duwri na cen ta mɛ̃ kilo anũu a, ɛ wa nyɛ̃ a Yeezu ʋ cere a kʋ̃ɔ-kpɛ̃ɛ zu tarɛ pɩɛlɛ a gbor. A lɛ n'a dɛ̃bɩ̃ɛ tɩ nyɔw bɛ.
43006020	Ɛ cɛ a Yeezu tɩ yel bɛ na: «Nyɩ ta zɔrɛ dɛ̃bɩ̃ɛ ɩ, mãa n'ʋ!»
43006021	Bɛ na tɩ bɔbr kɛ bɛ de ʋ a gbor pʋɔ a, a gbor tɩ tɔ n a tẽw daadaa lɛ, a ʋlɩ zie nɛ bɛ na tɩ cere a.
43006022	A bio daarɩ, a zu-sɛbla na tɩ cãa be a kʋ̃ɔ-kpɛ̃ɛ gãwn a, tɩ nyɛ̃ na kɛ gbor been n'ʋ tɩ be a be, ɛ k'aa Yeezu bɛ tɩ bɩɛlɩ a ʋ po-tuurbɛ a bɛ gbor pʋɔ ɩ; bɛl tɛwr nɛ bɛ tɩ tɔl cen.
43006023	Ɛ cɛ gbee a mɩnɛ tɩ yi n a Tɩberiyadɩ wa ta pɩɛlɩ a be a Sore na tɩ pùori a Naaŋmɩn yaanɩ a dipɛ̃ ƴãw baarɩ, ɛ́ bɛ 'wɔb a.
43006024	A zu-sɛbla na tɩ nyɛ̃ k'aa Yeezu nɩ a ʋ po-tuurbɛ bɛ be a be a, bɛ kpɛ n a gbee bɔbr ʋ cere nɩ a Kafarnawɔm.
43006025	Bɛ na tɩ nyɛ̃ a Yeezu a kʋ̃ɔ-kpɛ̃ɛ gãwn a, bɛ sowr ʋ na: «Wul-wul-kara a, debor a fʋ ta a ka?»
43006026	A Yeezu tɩ sɔw bɛ na: «Yel-mɩŋa sɩza sɩza n'a ɩ̃ yere kʋ̀rɛ nyɩ, yel-na-ɩ-bãwfʋ-sãá nyɩ nyɛ̃ a ƴãw bɛ n'a nyɩ bɔbr mɛ̃ ɩ, dipɛ̃ nyɩ na páw 'wɔb sɛw a ƴãw n'a.
43006027	Nyɩ ta tone bɔbr ɩ dɩb na na tʋ̃ɔ wɛ a ɩ, nyɩ ƴãw fãw tone bɔbr ɩ dɩb na be be a nyɔ-vʋʋrʋ na be kʋra lɛ a ƴãw a, a dɩb ŋa n'ʋ a Nɩsaal Bie na kʋ̀ nyɩ, ʋl a Sãà, na ɩ Naaŋmɩn a, na ƴãw a ʋ bãwfʋ a.»
43006028	A lɛ n'a bɛ tɩ lɛb sowr ʋ: «Bʋ̃ʋ n'ʋ tɩ na ɩrɛ a ɩ a Naaŋmɩn tome tɩ tone?»
43006029	A Yeezu yel bɛ: «A Naaŋmɩn tome n'ɩ kɛ́ nyɩ saw de a sob nɛ ʋ na tõ a.»
43006030	Ɛ̀ bɛ lɛb sowr ʋ: «Yel-na-ɩ-bãwfʋ-sãá-a, buor sob ʋ fʋ na maalɩ kɛ̀ tɩ tʋ̃ɔ nyɛ̃, ɛ saw de a fʋ yele? Tõ-buor ʋ fʋ na tõ?
43006031	Tɩ sãà mɩnɛ dɩ n mãan a wɛja-kpalɛ pʋɔ, a tu mɛ̃ a lɛ a Sɛb-sõw ƴɛr-bie na yel a: ‹Ʋ kʋ̀ bɛ nɩ dipɛ̃ na yi salom zu siw a.› »
43006032	A Yeezu tɩ yel bɛ na: «Yel-mɩŋa sɩza sɩza n'a ɩ̃ yere kʋ̀rɛ nyɩ: Mõyiir bɛ n'ʋ kʋ̀ nyɩ a salom zu dipɛ̃ ɩ, ɩ̃ Sãà n'ʋ kʋ̀rɛ nyɩ a dipɛ̃ sɩza na yi a salom zu a.
43006033	Bʋ̃ʋ n'ʋ vɛ̃, a dipɛ̃ a Naaŋmɩn na tɩrɛ a, ʋlɛ n'ɩ a ʋl na yi a salom zu siwr ɛ kʋ̀rɛ a nyɔ-vʋʋrʋ a tẽ-daa a.»
43006034	A lɛ n'a a nɩbɛ tɩ yel ʋ: «Sore e, kʋ̀rɛ tɩ a dipɛ̃ ŋa tɔ kʋra lɛ!»
43006035	A Yeezu yel bɛ: «Mãa n'ɩ a nyɔ-vʋʋrʋ dipɛ̃. Ʋlɩ sob na waar a ɩ̃ zie a, kɔ̃ kʋ̃ kpɛ ʋ towtow ɛ, ɛ ʋlɩ sob na saw de m a, kʋ̃ɔ-nyuur kʋ̃ kpɛ ʋ towtow ɛ.
43006036	Ɛ cɛ ɩ̃ yel a kʋ̀ nyɩ: nyɩ nyɛ̃ na, ɛ́ nyɩ bɛ saw de ɩ.
43006037	Bɛlɩ dem za a Sãà na kʋ̀ m a, bɛ za na wa n a ɩ̃ zie; ɛ́ sob nɛ za na waar a ɩ̃ zie a, ɩ̃ kʋ̃ diw ʋ bɛr ɛ.
43006038	Bʋ̃ʋ n'ʋ so, ɩ̃ bɛ yi a tẽ-vla pʋɔ siw wa k'ɩ̃ɩ wa maalɛ a ɩ̃ mɩŋa pʋ-tɩɛrʋ ɛ, ɩ̃ wa na k'ɩ̃ɩ wa ɩrɛ a ʋlɩ sob na tõ m a yã-nɔn ɩb za.
43006039	Ɛ cɛ a ʋlɩ sob na tõ m a, bɔbr a kɛ a bɛlɩ dem za ʋ na kʋ̀ m a, a bɛ been za taa wa bɔrɛ ɩ, k'ɩ̃ɩ ɩ bɛ lɛb yi a kũu pʋɔ a bibi-pɛ-baara wa vɩɛ a.
43006040	A ɩ̃ Sãà pʋ-tɩɛrʋ sɩrɩ n'ɩ ŋa: kɛ́ sob ŋa za na nyɛrɛ a Bie ɛ sawr dier ʋ a, ʋ tɛr a nyɔ-vʋʋrʋ na be kʋra lɛ a, ɛ a mãa a, ɩ̃ na ɩ na ʋ lɛb yi a kũu pʋɔ a bibi-pɛ-baara wa vɩɛ a.»
43006041	A Yeezu na tɩ yel: «Mãa n'ɩ a dipɛ̃ na yi a salom zu siw a», alɛ n'a a Zifʋ mɩnɛ tɩ zɛbr ɩ ʋ.
43006042	Bɛ tɩ yere na: «A Yeezu bɛ tʋ̃ɔ n'ɩ a ŋa ɩ, a Zuzɛb bi-dɛb ɛ? Tɩ bãw nɩ a ʋ sãà nɩ a ʋ mã vla. Ɛ ŋmɩŋmɩn n'a ʋ na tʋ̃ɔ ƴɛrɛ a ŋa: ‹Ɩ̃ yi n salom zu siw wa?› »
43006043	A Yeezu tɩ sɔw na yel bɛ: «Nyɩ ta zɛbr a nyɩ cara pʋɔ be ɩ.
43006044	Nɩr za kʋ̃ tʋ̃ɔ wa a ɩ̃ zie, ɛ a bɛ ɩ a Sãà na tõ m a n'ʋ taw ʋ wa n ɛ, ɛ a mãa a, ɩ̃ na ɩ na ʋ lɛb yi a kũu pʋɔ a bibi-pɛ-baara wa vɩɛ a.
43006045	Bɛ sɛb ɩ a Naaŋmɩn-ƴɛr-manbɛ sɛbɛ pʋɔ kɛ: ‹A Naaŋmɩn mɩŋa n'ʋ na ɩ a bɛ za wule.› Nɩr za na bɛrɛ wone a Sãà ƴɛrʋ ɛ dier a ʋ wulu a, ʋ waar ɩ a ɩ̃ zie.
43006046	Nɩr za bɛ nyɛ̃ a Sãà ɩ, alɛ bɛ ɩ a sob ŋa na yi a Naaŋmɩn zie wa a ɩ: a sob ŋa yõ n'ʋ nyɛ̃ a Sãà.
43006047	Yel-mɩŋa sɩza sɩza n'a ɩ̃ yere kʋ̀rɛ nyɩ: ʋlɩ sob na saw de a, ʋ tɛr ɩ a nyɔ-vʋʋrʋ na be kʋra lɛ a.
43006048	A mãa a, mãa n'ɩ a nyɔ-vʋʋrʋ dipɛ̃.
43006049	A nyɩ sãakʋm mɩnɛ dɩ n mãan a wɛja-kpalɛ pʋɔ, ɛ kpi.
43006050	Ɛ cɛ a dipɛ̃, na yi a salom zu siwr a, ŋmɛ̃a ŋmɛ̃ lɛ, kɛ́ sob nɛ na 'wɔbr ʋ a kʋ̃ kpi ɛ.
43006051	Mãa n'ɩ a dipɛ̃ na vʋʋrɛ a, na yi a salom zu siw wa a. Nɩr wa 'wɔbr a dipɛ̃ ŋa a, ʋ na vʋʋrɛ nɩ kʋra lɛ, ɛ a dipɛ̃ ɩ̃ na na tɩr a, ʋlɛ n'ɩ a ɩ̃ ƴãgã-nɛn a tẽ-daa nyɔ-vʋʋrʋ pawfʋ ƴãw.»
43006052	A lɛ n'a a Zifʋ mɩnɛ tɩ ŋmɩɛr nɔkpɛn yaga yaga a bɛ cara pʋɔ yere nɩ: «Ŋmɩŋmɩn n'a a nɩr ŋa na tʋ̃ɔ kʋ̀ tɩ a ʋ ƴãgã-nɛn tɩ 'wɔb?»
43006053	A Yeezu tɩ yel bɛ na: «Yel-mɩŋa sɩza sɩza n'a ɩ̃ yere kʋ̀rɛ nyɩ: nyɩmɛ bɛ wa 'wɔbr a Nɩsaal Bie ƴãgã-nɛn, ɛ nyúur a ʋ zɩ̃ɩ a, a nyɔ-vʋʋrʋ kʋ̃ be a nyɩ zie ɩ.
43006054	Ʋlɩ sob na 'wɔbr a ɩ̃ ƴãgan-nɛn ɛ nyúur a ɩ̃ zɩ̃ɩ a, ʋ tɛr ɩ a nyɔ-vʋʋrʋ na be kʋra lɛ a, ɛ a mãa a, ɩ̃ na ɩ na ʋ lɛb yi a kũu pʋɔ a bibi-pɛ-baara wa vɩɛ a.
43006055	A ɩ̃ ƴãgã-nɛn sɩrɩ na ɩ bʋ̃-dɩ-sɩza, ɛ a ɩ̃ zɩ̃ɩ ɩ bʋ̃-nyúura sɩza.
43006056	Ʋlɩ sob na 'wɔbr a ɩ̃ ƴãgã-nɛn ɛ nyúur a ɩ̃ zɩ̃ɩ a, ʋ lãw nɩ mɛ̃ na, ɛ ɩ̃ mɩ̀ lãw nɩ ʋ.
43006057	Mɛ̃ a lɛ a Sãà na vʋʋrɛ a, na tõ m ɛ so k'ɩ̃ɩ vʋʋrɛ a, lɛ mɩ̀ n'a, sob nɛ nãá wa 'wɔbr mɛ̃ a, mãa n'ʋ mɩ̀ na so k'ʋ vʋʋrɛ.
43006058	A dipɛ̃ na yi a salom zu siwr a n'ɩ a ŋa. Ʋ bɛ ŋmɛ̃ mɛ̃ a ʋl a nyɩ sãakʋm mɩnɛ na tɩ 'wɔb a ɩ, a bɛl a, bɛ kpi na. Ʋlɩ sob na 'wɔbr a dipɛ̃ ŋa a, ʋ na vʋʋrɛ nɩ kʋra lɛ.»
43006059	A kanʋ a ŋa n'a a Yeezu tɩ kanɩ nɩ a nɩbɛ a Zifʋ mɩnɛ puoru-dĩ̀ó a Kafarnawɔm tẽw.
43006060	Nɩbɛ yaga, a ʋ po-tuurbɛ pʋɔ, na tɩ wõ a ʋ ƴɛrʋ a, tɩ yere na: «A ƴɛrʋ ŋa kpɛ̃w tɔ, ãa n'ʋ na tʋ̃ɔ bɛrɛ wone ʋ?»
43006061	A Yeezu na tɩ bãwnɩ a, ɛ nɩr za bɛ yel kʋ̀ ʋ, a ʋ po-tuurbɛ na zɛbr a, ʋ yel bɛ na: «A yel ŋa sãw nɩ a nyɩ suur ɩ?
43006062	Ɛ nyɩmɛ pãa wa nyɛ̃ a Nɩsaal Bie ʋ duor a be ʋ na tɩ dãw be a?
43006063	A Naaŋmɩn Vʋʋrʋ n'ʋ tɩrɛ a nyɔ-vʋʋrʋ, nɩsaal yõ kʋ̃ tʋ̃ɔ ɩ ɩb kãw za ɩ. A ƴɛr-bie ɩ̃ na ƴɛr kʋ̀ nyɩ a, a ɩ n Vʋʋrʋ nɩ nyɔ-vʋʋrʋ.
43006064	Ɛ cɛ nɩbɛ be n a nyɩ pʋɔ bɛ sawr dier ɛ.» A pɛr tib daar za sɩrɩ n'a, a Yeezu tɩ bãw a bɛlɩ dem na bɛ sawr dier a, nɩ a ʋlɩ sob nɛ na na mɩl ʋ nyɔw tɩr a.
43006065	Ʋ tɩ yel a ƴãw pʋɔ: «Alɛ n'a so, ɩ̃ tɩ yel kʋ̀ nyɩ kɛ́ nɩr za kʋ̃ tʋ̃ɔ wa a ɩ̃ zie, a Sãà bɛ wa kʋ̀ ʋ a lɛ a ɩ.»
43006066	A ʋlɩ daar nɛ n'a nɩbɛ yaga, a ʋ po-tuurbɛ pʋɔ, tɩ zawr ʋ bɛr bɛ cãa tuur ʋ ɛ.
43006067	Lɛ n'a a Yeezu tɩ sowri a Pie- nɩ-ayi: «Ɛ a nyɩɩm, nyɩ mɩ̀ bɛ bɔbr kɛ nyɩ bɛr mɛ̃ ɛ cen ɛ?»
43006068	Sɩmʋ̃ Pɩɛr tɩ sɔw ʋ na yel: «Sore e, ãa zie n'a tɩ na cen? Fʋ tɛr ɩ a nyɔ-vʋʋrʋ na be kʋra lɛ a ƴɛr-bie.
43006069	Tɩɩm tɛwr ƴãw a, tɩ saw na, ɛ tɩ bãw na kɛ fʋ̃ʋ n'ɩ a Naaŋmɩn Nɩ-sõw.»
43006070	A Yeezu tɩ sɔw bɛ na: «Mãa bɛ n'ʋ kaa ir a nyɩɩm Pie-nɩ-ayi ɛ? Ɛ cɛ a nyɩ ƴẽn sob ɩ n gɛgɛra.»
43006071	Sɩmʋ̃ Ɩsɩkarɩɔtɩ bi-dɛb Zuda n'ʋ a Yeezu tɩ ƴɛrɛ jɩɛrɛ nɩ. Bʋ̃ʋ n'ʋ vɛ̃, ʋ na saa tɩ pʋɔ a Pie-nɩ-ayi pʋɔ a, ʋlɛ n'ʋ na mɩl a Yeezu.
43007001	Al pùorí, a Yeezu tɩ cɔlɛ nɩ a Galile. Ʋ bɛ tɩ saw cɔlɛ a Zude tẽw ɛ, a Zifʋ mɩnɛ na tɩ bɔbr ʋ kʋ́b a ƴãw.
43007002	A Zifʋ mɩnɛ Sɛwr cuw tɩ pɩɛl a.
43007003	A Yeezu yɛbr tɩ yel ʋ na: «Yi a ka ɛ cen a Zude tẽw, a fʋ po-tuurbɛ mɩ̀ tɩ tʋ̃ɔ nyɛ̃ a tome fʋ na tone a.
43007004	Nɩr wa bɔbr kɛ bɛ bãw ʋ a, ʋ bɛ mɩ́ sɔwlɛ maalɛ a yele ɩ. Fʋ na faa maalɛ yele sɛw a ŋa a, ɩ a tẽ-daa bãw fʋ!»
43007005	A ʋ yɛbr tɛɛ za bɛ tɩ saw de ʋ ɛ.
43007006	A lɛ n'a a Yeezu tɩ yel bɛ: «A ɩ̃ daar bɛ ta sɛr ɛ, a nyɩɩm daar mɩ́ n'ʋ kʋra lɛ.
43007007	A tẽ-daa kʋ̃ tʋ̃ɔ hɩ̃ɛn nyɩ ɛ, ɛ cɛ mãa a, ʋ hɩ̃ɛn mɛ̃ na, ɩ̃ na dɩrɛ a ʋ ɩ-faar dãsɩɛ a ƴãw.
43007008	A nyɩɩm a, nyɩ do a cuw ŋa, mãa bɛ duor ɛ, a ɩ̃ daar na bɛ ta sɛr a ƴãw.»
43007009	A Yeezu na wa ƴɛr a ŋa baar a, ʋ zɩ̃ n a Galile.
43007010	Ɛ cɛ a ʋ yɛbr na wa cen a cuw baar a, a Yeezu mɩ̀ tɩ ìr a lo a sɔr, ɛ cɛ ʋ tɩ sɔwl a bɛ saw nɩr na nyɛ̃ ʋ ɛ.
43007011	A cuw zie, a Zifʋ mɩnɛ tɩ bɔbr ʋ na sowre nɩ: «Nyɩnɛ n'a ʋ pãa be a?»
43007012	A zu-sɛbla pʋɔ a, nɩbɛ tɩ ŋmɩɛr ɩ nɔkpɛn a ʋ ƴãw; bɛ mɩnɛ tɩ yere na: «Nɩ-vla n'ʋ.» Ɛ́ bɛ mɩnɛ yere: «Ʋ̃ʋ'hʋ̃. Nɩbɛ n'a ʋ bɛlɛ.»
43007013	Ɛ cɛ, nɩr za bɛ tɩ saw ƴɛrɛ a ʋ ƴɛrʋ cãàmɩ́ ɛ, bɛ na tɩ zɔrɛ a Zifʋ mɩnɛ dɛ̃bɩ̃ɛ a ƴãw.
43007014	A cuw na wa dɩ kpɛ sɔw a, a Yeezu do n a Zeruzalɛm tɩ kpɛ a Ŋmɩn-yi-kpɛ̃ɛ pʋɔ kanɛ nɩ a nɩbɛ.
43007015	A Zifʋ mɩnɛ tɩ nyɔw nɩ nʋɔr yere nɩ: «Ŋmɩŋmɩn n'a ʋ bɛ zànɩ sɛbɛ ɩ, ɛ bãw a sɛw a ŋa?»
43007016	A Yeezu tɩ sɔw bɛ na: «A ɩ̃ kanʋ bɛ yi mãa zie ɩ, a sob nɛ na tõ m a zie n'a a yi.
43007017	Nɩr wa bɔbr k'ʋʋ maalɛ a Naaŋmɩn pʋ-tɩɛrʋ a, ʋ na bãw nɩ a ɩ̃ kanʋ yib zie: a yi n Naaŋmɩn zie bɩɩ, mãa n'ʋ nyɛ̃ ɩ̃ tʋɔra ƴɛrɛ.
43007018	Nɩr na nyɛ̃ ʋ tʋɔra ƴɛrɛ a, ʋ bɔbr ɩ ʋ tʋɔra yúor-vɩɛlʋ-danʋ; ɛ cɛ ʋlɩ sob nɛ na bɔbr a sob nɛ na tõ ʋ a yúor-vɩɛlʋ-danʋ a, sob nɛ yõ n'ʋ yere yel-mɩŋa, ʋ bɛ bãw ziri ɛ.
43007019	Mõyiir bɛ tʋ̃ɔ n'ʋ kʋ̀ nyɩ a Naaŋmɩn-Wulu ɛ? Ɛ cɛ nyɩ been kãw za bɛ tuur a Naaŋmɩn-Wulu ɛ, bʋ̃ʋ n'ʋ so nyɩ bɔbr a ɩ̃ kʋ́b?»
43007020	A zu-sɛbla tɩ sɔw na: «Kɔ̃tɔ̃-ire nɛ b! Ãa n'ʋ bɔbr fʋ kʋ́b?»
43007021	A Yeezu tɩ de nɩ a ƴɛrʋ yel bɛ: «Tõ-been yõ n'ʋ ɩ̃ tõ, ɛ ʋ ɓãa nyɩ nʋɔr.
43007022	Mõyiir ƴãw nɩ nʋɔr kʋ̀ nyɩ kɛ́ nyɩ mɩ́ ŋma a nyɩ bi-dɛbli yɛɛ - a yel ŋa mɔ̃ mɩ̀ bɛ yi Mõyiir zie ɩ, a sãakʋm mɩnɛ zie n'a ʋ yi - ɛ cɛ nyɩ mɩ́ tõ n a ton ŋa a pɩɛnʋ-bibir.
43007023	Bɛlɛ mɩ́ wa tʋ̃ɔ ŋmãa a yʋɔr a pɩɛnʋ-bibir, ɛ́ bɛ sãw a Mõyiir-Wulu a, bʋ̃ʋ n'ʋ so nyɩ nyɛ̃ nɩ mɛ̃ suur ɩ̃ na sanɩ nɩ-ɓil a pɩɛnʋ-bibir a?
43007024	Nyɩ ta mɩ́ maalɩ a ƴɛrʋ mɛ̃ a lɛ nyɩ na nyɛ̃ a, nyɩ mɩ́ maalɩ a ƴɛrʋ a tu a yel-mɩnʋ.»
43007025	Zeruzalɛm tẽw nɩbɛ bɛ mɩnɛ tɩ yere na: «A sob ŋa bɛ tʋ̃ɔ n'ʋ bɛ bɔbr a kʋ́b ɛ?
43007026	Ɛ cɛ ʋlɛ n'ɩ ŋa ƴɛrɛ cãàmɩ́ a nɩ-yaga pʋɔ, ɛ́ bɛ bɛ ƴɛrɛ ƴɛrʋ za ʋ zie ɩ! A tɩ nɩ-bɛrɛ taa wa ɩrɛ wa sɩrɩ nyɛ̃ kɛ ʋlɛ n'ɩ a Kɩrɩta ʋ?
43007027	Ɛ cɛ a sob ŋa a, tɩ bãw nɩ be ʋ na yi a. Ɛ a Kɩrɩta wa wa a, nɩr za kʋ̃ bãw be ʋ na yi a ɩ.»
43007028	A lɛ n'a a Yeezu, na tɩ kanɛ nɩ a nɩbɛ a Ŋmɩn-yi-kpɛ̃ɛ pʋɔ a, tɩ zɛw kɔkɔr yel: «A ɩ lɛ nyɩ bãw mɛ̃, ɛ bãw a ɩ̃ yib zie u! Ɛ cɛ mãa bɛ n'ʋ nyɛ̃ ɩ̃ tʋɔra wa ɩ. A sob nɛ na tõ m a ɩ n yel-mɩŋa sob. A ʋl a, nyɩ bɛ bãw ʋ ɛ.
43007029	Mãa bãw ʋ na: a ʋ zie n'a ɩ̃ yi wa, ɛ ʋlɛ n'ʋ tõ m.»
43007030	A lɛ n'a bɛ tɩ bɔbr kɛ bɛ nyɔw ʋ; ɛ cɛ kãw za bɛ tɩ saw zɛw nũu tɔ n ʋ ɛ, a ʋ daar na bɛ tɩ ta sɛr a ƴãw.
43007031	A zu-sɛbla pʋɔ a, nɩ-yaga tɩ saw na de ʋ ɛ yere: «A Naaŋmɩn Nɩ-kabra wa wa a, ʋ na tʋ̃ɔ na maalɩ yele-na-ɩ-bãwfʋ-sãá a zuo a a ŋa a sob ŋa na maalɩ a bɩɩ?»
43007032	A Yeezu ƴɛrʋ, a nɩbɛ na tɩ waalɛ ƴɛrɛ a zu-sɛbla pʋɔ a, tɩ lo n a Farizɩ̃ɛ mɩnɛ tobe pʋɔ. A lɛ n'a a bawr-maal-nɩ-bɛrɛ nɩ a Farizɩ̃ɛ mɩnɛ tɩ tõ a Ŋmɩn-yi-kpɛ̃ɛ gurbɛ, kɛ́ bɛ cen tɩ nyɔw a Yeezu.
43007033	A Yeezu tɩ yel a: «Ɩ̃ kʋ̃ cãa be a nyɩ zie kɔwrɩ ɛ, ɩ̃ cere nɩ a sob nɛ na tõ m a zie.
43007034	Nyɩ na bɔ m a, ɛ nyɩ kʋ̃ nyɛ̃ m ɛ, bʋ̃ʋ n'ʋ vɛ̃, a be ɩ̃ na be a, nyɩ kʋ̃ tʋ̃ɔ wa a be ɩ.»
43007035	A Zifʋ mɩnɛ tɩ sowre nɩ taa: «Nyɩnɛ n'a ʋ pãa na cen ɛ̀ tɩ bɔ ʋ gu a? Ʋ na cen na tɩ páw a Zifʋ mɩnɛ bɛl na zɔ yaarɩ be a Gɩrɛkɩ bʋʋrɛ pʋɔ a bɩɩ? Ʋ na cen na tɩ wule a Gɩrɛkɩ mɩnɛ bɩɩ?
43007036	A ƴɛrʋ ŋa ʋ na ƴɛr a pɛr ɩ bo: ‹Nyɩ na bɔ m a, ɛ kʋ̃ nyɛ̃ m ɛ›? Nɩ: ‹Nyɩ kʋ̃ tʋ̃ɔ wa a be ɩ̃ na be a ɩ?› »
43007037	A cuw bibi-pɛ-baara, na ɩ a bibi-kpɛ̃ɛ za a, a Yeezu tɩ ar a yere kpɛ̃w za: «Kʋ̃ɔ-nyuur wa kpɩɛr nɩr a, ʋ wa a ɩ̃ zie wa nyũ,
43007038	‹A ʋlɩ sob na saw de m a, mamɛ na zɔrɛ nɩ kʋ̃ɔ yire a ʋ pʋ̃ɔmɩ́›, mɛ̃ a lɛ a Sɛb-sõw na yel a.»
43007039	A Naaŋmɩn Vʋʋrʋ, a bɛlɩ dem na saw de ʋ a, na waar nãá páw a, ʋlɛ n'ʋ ʋ tɩ yere a lɛ. Bɛ bɛ tɩ tɩr a Naaŋmɩn Vʋʋrʋ sɛr ɛ, a Yeezu na bɛ tɩ nyɛ̃ yúor-vɩɛlʋ-danʋ sɛr a ƴãw.
43007040	A nɩbɛ na tɩ wõ a ƴɛrʋ a ŋa a zu-sɛbla pʋɔ a, bɛ mɩnɛ tɩ yere na: «A nɩr ŋa sɩrɩ n'ɩ a Naaŋmɩn-ƴɛr-manɛ!»
43007041	Ɛ bɛ mɩnɛ yere: «Ʋlɛ n'ɩ a Naaŋmɩn Nɩ-kabra!» Ɛ cɛ bɛ mɩnɛ kãw tɩ yere na: «A Naaŋmɩn Nɩ-kabra na tʋ̃ɔ na yi Galile bɩɩ?
43007042	A Sɛb-sõw ƴɛr-bie bɛ tʋ̃ɔ yel k'ʋʋ na ɩ n Daviir bʋʋrɛ nɩr ɛ, ɛ yi Bɛtɩlɛm na ɩ a Daviir tẽ-dɔwra a ɩ?»
43007043	A ŋa n'a a zu-sɛbla tɩ bʋ́r taa a Yeezu ƴãw.
43007044	A bɛ pʋɔ a, bɛ mɩnɛ tɩ bɔbr ɩ a ʋ nyɔwfʋ, ɛ cɛ kãw za bɛ tɩ saw zɛw nũu tɔ n ʋ ɛ.
43007045	A Ŋmɩn-yi-kpɛ̃ɛ gurbɛ na tɩ lɛb cen a, a Farizɩ̃ɛ mɩnɛ nɩ a bawr-maal-nɩ-bɛrɛ tɩ sowri bɛ na: «Bʋ̃ʋ n'ʋ so nyɩ bɛ nyɔw a Yeezu wa n?»
43007046	A Ŋmɩn-yi-kpɛ̃ɛ gurbɛ tɩ sɔw na: «Nɩsaalɛ za bɛ dãw ƴɛr mɛ̃ a nɩr ŋa a ɩ!»
43007047	A Farizɩ̃ɛ mɩnɛ tɩ yel bɛ na: «A nyɩɩm mɩ̀, nyɩ mɩ̀ bɛr a ʋ bɛlɩ nyɔw nyɩ ɩ?
43007048	Nyɩ jieli nyɛ̃, a nɩ-bɛrɛ pʋɔ nɩ a Farizɩ̃ɛ mɩnɛ pʋɔ a, nɩ-been yõ saw na de a ʋ yele e?
43007049	A zu-sɛbla ŋa na bɛ bãw bom za na caarɩ a Wulu a Mõyiir na kʋ̀ tɩ a, bɛl tɛwr nɛ bɛ saw de ʋ. Baw-bio dem nɛ bɛ!»
43007050	A Nikodem, a ʋl na tɩ sɔwrɩ kãw cen tɩ páw a Yeezu a, mɩ̀ tɩ ɩ n Farizɩ̃ɛ. Ʋ tɩ sowr a:
43007051	«A tɩ Naaŋmɩn-Wulu tɩ na tuur a, tɩ na tʋ̃ɔ na ƴãw bɛ kʋ́ nɩr, ɛ́ bɛ dãw de niwn wõ a ʋ sob ƴɛrʋ, bãw ʋlɩ bom nɛ ʋ na ɩ a bɩɩ?»
43007052	Bɛ tɩ sɔw ʋ na: «A fʋ̃ʋ mɩ̀, fʋ mɩ́ yi n a Galile bɩɩ? Jɛl a Sɛb-son kaa, ɛ́ fʋ na nyɛ̃ na kɛ Naaŋmɩn-ƴɛr-manɛ kãw za bɛ dãw yi Galile ɩ.» [
43007053	Al pùorí, ŋa za tɩ lɛb a kul a ʋ yir.
43008001	A Yeezu tɩ tɔl a do a Olivʋ-tɩɩr tãw zu.
43008002	A biɓaar-pipi, ʋ tɩ lɛb wa a Ŋmɩn-yi-kpɛ̃ɛ pʋɔ, ɛ a nɩbɛ za na tɩ zɔrɛ waar a ʋ zie a, ʋ tɩ zɩ̃ na ɛ nyɔw nɩ bɛ a kanʋ.
43008003	A Naaŋmɩn-Wulu-sɛ-sɛbrbɛ nɩ a Farizɩ̃ɛ mɩnɛ tɩ tɛr ɩ pɔw kãw, bɛ na nyɔw pɔw-gaa yel-bier maalʋ zu a, wa n a ʋ zie. Bɛ tɩ ƴãw ʋ nɩ sɔwlɩsɔw
43008004	ɛ yel a Yeezu: «Wul-wul-kara a, bɛ ur a nyɔw a pɔw ŋa pɔw-gaa yel-bier maalʋ zu.
43008005	Ɛ cɛ a Naaŋmɩn-Wulu sɛbɛ pʋɔ a, a Mõyiir ƴãw nɩ nʋɔr kʋ̀ tɩ kɛ tɩ mɩ́ lɔb a pɔwbɛ bɛ ŋa taabɛ nɩ kʋsɛbɛ kʋ́. Fʋ̃ʋ a, fʋ yel kɛ bʋnʋ?»
43008006	Bɛ tɩ ƴɛrɛ nɩ a ŋa kɛ́ bɛ ŋmãa ʋ pùor tɛr ɩ ʋ ƴɛrʋ. Ɛ cɛ a Yeezu tɩ gũu na, ɛ sɛbr ɩ a ʋ nobir a tẽsɔw.
43008007	Bɛ na tɩ cãa sowre ʋ a, ʋ wa dʋɔ nɩ zu ɛ yel: «Sob nɛ na bɛ dãw maalɩ yel-bier a nyɩ pʋɔ a, ʋ de niwn lɔb ɩ ʋ a kʋsɩɛr.»
43008008	Ʋ tɩ lɛb a gũu, lɛ sɛbr a tẽsɔw.
43008009	Bɛ na tɩ wõ a ʋ sɔwfʋ ŋa a, bɛ tĩ nɩ a nɩ-kore pʋɔ ɛ fore tawr yire pùor. A Yeezu wa tɩ cɛ nɩ ʋ yõ, nɩ a pɔw na ar a ʋ niŋé a.
43008010	Ʋ tɩ dʋɔ nɩ a zu ɛ sowri a pɔw: «Pɔw ɩ, bɛ wa? Nɩr za bɛ ƴãw fʋ kũu dɔwrʋ ɛ?»
43008011	Ʋ sɔw: «Nɩr za bɛ ƴãw mɛ̃ kũu dɔwrʋ ɛ, Sore e.» A Yeezu lɛb yel ʋ: «Mãa mɩ̀, ɩ̃ bɛ ƴãwnɛ fʋ kũu dɔwrʋ ɛ. Cen, ɛ dɩ̃a na ta a, taa lɛ maalɛ yel-bier ɛ.»]
43008012	A Yeezu tɩ lɛb a ƴɛr a zu-sɛbla zie yel: «Mãa n'ɩ a tẽ-daa cãa, sob nɛ na tuur mɛ̃ a kʋ̃ cere lige pʋɔ ɩ, ʋ na páw nɩ a cãa na tɩrɛ a nyɔ-vʋʋrʋ a.»
43008013	A lɛ n'a a Farizɩ̃ɛ mɩnɛ tɩ yel ʋ: «Fʋ̃ʋ tɔr za n'ʋ lɛ ŋmɛlɩ dɩrɛ fʋ tʋɔra dãsɩɛ, a fʋ dãsɩɛ bɛ ɩ sɩza ɩ!»
43008014	A Yeezu tɩ sɔw bɛ na: «Sɩza n'a, ɩ̃ lɛb a ŋmɛlɩ dɩrɛ a ɩ̃ tʋɔra dãsɩɛ, ɛ cɛ a ɩ̃ dãsɩɛ ɩ n sɩza; bʋ̃ʋ n'ʋ vɛ̃, ɩ̃ bãw nɩ be ɩ̃ na yi wa a, nɩ be ɩ̃ na cere a; ɛ cɛ a nyɩɩm a, nyɩ bɛ bãw be ɩ̃ na yi wa nɩ be ɩ̃ na cere a ɩ.
43008015	A nyɩɩm a, nyɩ mɩ́ maal ɩ a ƴɛrʋ tu n nɩsaalʋ tɛwr. Mãa a, ɩ̃ bɛ maalɛ nɩ nɩr ƴɛrʋ ɛ.
43008016	Ɛ mãa saa wa maalɛ a ƴɛrʋ a, a mɩ́ tu n yel-mɩŋa, ɩ̃ na bɛ ɩ ɩ̃ yõ a ƴãw: a sob nɛ na tõ m a, pʋɔ nɩ a ɩ̃ ƴãw.
43008017	A nyɩ Naaŋmɩn-Wulu sɛbɛ tɔr za pʋɔ a, bɛ sɛb a kɛ nɩbɛ ayi wa dɩ yel dãsɩɛ a, a bɛ dãsɩɛ ɩ n yel-mɩŋa.
43008018	Ɩ̃ dɩrɛ nɩ a ɩ̃ tʋɔra dãsɩɛ, ɛ a ɩ̃ Sãà na tõ m a, mɩ̀ dɩrɛ a ɩ̃ dãsɩɛ.»
43008019	A lɛ n'a bɛ lɛb sowr ʋ: «A fʋ Sãà wa?» A Yeezu tɩ sɔw bɛ na: «Nyɩ bɛ bãw mɛ̃ ɩ, ɛ mɩ̀ bɛ bãw a ɩ̃ Sãà ɩ. Nyɩmɛ tɩ bãw mɛ̃ a, nyɩ mɩ̀ nãá bãw nɩ a ɩ̃ Sãà.»
43008020	A Yeezu na tɩ kanɛ nɩ a nɩbɛ a Ŋmɩn-yi-kpɛ̃ɛ pʋɔ a n'a, ʋ tɩ ƴɛr a ƴɛr-bie a ŋa, a be bɛ na bin a dawr a nɩbɛ ƴãwnɛ a libie a. Nɩr za bɛ tɩ saw zɛw nũu tɔ n ʋ ɛ, a ʋ daar na bɛ tɩ ta sɛr a ƴãw.
43008021	A Yeezu tɩ cãa na lɛ yel bɛ: «Ɩ̃ cere na, ɛ́ nyɩ na bɔ m a; ɛ cɛ nyɩ na kpi n nɩ a nyɩ yel-bier. A be ɩ̃ na cere a, nyɩ kʋ̃ tʋɔ cen ɛ.»
43008022	A lɛ n'a a Zifʋ mɩnɛ tɩ sowre: «Ʋ taa bɔbr ʋ tʋɔra kʋ́b ʋ? Ʋ na lɛ yel a ŋa a: ‹A be ɩ̃ na cere a, nyɩ kʋ̃ tʋ̃ɔ cen ɛ.› »
43008023	A Yeezu tɩ sɔw bɛ na: «Pile ka nɩbɛ n'ɩ nyɩ, ɛ mãa ɩ saa zu nɩr; nyɩ ɩ n a tẽ-daa ŋa zu nɩbɛ, ɛ mãa bɛ ɩ a tẽ-daa ŋa zu nɩr ɛ.
43008024	Lɛ so ɩ̃ yel kʋ̀ nyɩ kɛ́ nyɩ na kpi n nɩ a nyɩ yel-bebe. Nyɩmɛ bɛ wa sɩrɩ saw k'ɩ̃ɩ ‹ɩ n a sob nɛ ɩ̃ na ɩ a›, nyɩ na kpi n nɩ a nyɩ yel-bebe.»
43008025	A lɛ n'a bɛ tɩ sowr ʋ: «Ãa nɛ b?» A Yeezu tɩ sɔw bɛ na: «Mãa n'ɩ a sob nɛ ɩ̃ na yere kʋ̀rɛ nyɩ a pɛr tib daar za a.
43008026	Ɩ̃ cãa na tɛr yel-yaga na caarɩ nyɩ a na yel, ɛ maal ɩ nyɩ ƴɛrʋ; ɛ cɛ a sob nɛ na tõ m a ɩ n yel-mɩŋa sob, ɛ́ bom nɛ ɩ̃ na wõ a ʋ zie a, ɩ̃ yere ʋ na kʋ̀rɛ a tẽ-daa.»
43008027	Bɛ bɛ tɩ bãw kɛ a Sãà ƴɛrʋ n'a ʋ tɩ ƴɛrɛ a bɛ zie ɩ.
43008028	A lɛ n'a a Yeezu tɩ yel bɛ: «A lɛn daar nyɩ nãá wa ba a Nɩsaal Bie ʋ zɛw a, nyɩ na bãw na k'ɩ̃ɩ ‹ɩ n a sob nɛ ɩ̃ na ɩ a›, nɩ k'ɩ̃ɩ bɛ nyɛrɛ ɩ̃ tʋɔra ɩrɛ bom ɛ: bom nɛ a Sãà na wul mɛ̃ a n'ʋ ɩ̃ mɩ́ yel.
43008029	A sob nɛ na tõ m a be n a ɩ̃ zie: ʋ bɛ bɛr mɛ̃ ɩ̃ ɩ ɩ̃ yõ ɩ, ɩ̃ na mɩ́ ɩrɛ a pɛlɩ a ʋ pʋɔ kʋra lɛ a ƴãw.»
43008030	A Yeezu na tɩ ƴɛrɛ a a ŋa a, nɩ-yaga tɩ saw na de ʋ.
43008031	A lɛ n'a a Yeezu tɩ yel a Zifʋ mɩnɛ bɛl na saw de ʋ a: «Nyɩmɛ wa de a ɩ̃ ƴɛrʋ bɛ lɛbr pùor a, nyɩ sɩrɩ na ɩ a ɩ̃ po-tuurbɛ,
43008032	nyɩ na bãw nɩ a yel-mɩŋa, ɛ a yel-mɩŋa na ɩ na nyɩ so nyɩ tʋɔra.»
43008033	Bɛ tɩ sɔw ʋ na yel: «Abraham bʋʋrɛ n'ɩ tɩ, ɛ́ bɛ dãw ɩ nɩr za gbãgbaar ɛ: ŋmɩŋmɩn n'a fʋ yere kɛ tɩ na ɩ n nɩbɛ na so bɛ tʋɔra a?»
43008034	A Yeezu tɩ sɔw bɛ na: «Yel-mɩŋa sɩza sɩza n'a ɩ̃ yere na kʋ̀rɛ nyɩ, sob nɛ na maalɛ yel-bier a, ɩ n a yel-bier gbãgbaa.
43008035	A gbãgbaa bɛ mɩ́ kpɩɛr a yir pʋɔ kʋra lɛ ɩ; a yir bie ʋl mɩ́ kpɩɛr ɩ a yir pʋɔ kʋra lɛ.
43008036	A na ɩ a ŋa a, alɛ wa ɩ a Bie n'ʋ íre nyɩ bɛrɛ a gbãgbaalʋ pʋɔ a, nyɩ na sɩrɩ na so nyɩ tʋɔra.
43008037	Ɩ̃ bãwnɩ a na nyɩ na ɩ a Abraham bʋʋrɛ a: ɛ cɛ nyɩ na bɛ dier a ɩ̃ ƴɛrʋ a n'a so nyɩ bɔbr a ɩ̃ kʋ́b.
43008038	Mãa a, bom nɛ ɩ̃ na nyɛ̃ a ɩ̃ Sãà zie a n'ʋ ɩ̃ yere, ɛ a nyɩɩm a, bom nɛ nyɩ na wõ a nyɩ sãà zie a n'ʋ nyɩ ɩrɛ.»
43008039	Bɛ tɩ lɛb a yel ʋ: «Abraham ʋ ɩ a tɩ sãà.» A Yeezu yel bɛ: «Nyɩmɛ wa sɩrɩ ɩ a Abraham bibiir a, nyɩɩm tone a tome a Abraham na tõ a.
43008040	Ɩ̃ yel ɩ a yel-mɩŋa ɩ̃ na wõ a Naaŋmɩn zie a kʋ̀ nyɩ, ɛ̀ nyɩ bɔbr a ɩ̃ kʋ́b a ƴɛrɛ ŋa. Abraham bɛ ɩ a a ŋa ɩ.
43008041	Nyɩɩm a, a nyɩ sãà ɩ-ɩrɩ n'a nyɩ ɩrɛ.» Bɛ tɩ sɔw ʋ na yel: «Tɩ bɛ ɩ sɛ̃sɛ̃-biir ɛ! Sãa been yõ n'ʋ tɩ tɛr, ʋlɛ n'ɩ a Naaŋmɩn!»
43008042	A Yeezu lɛb yel bɛ: «A Naaŋmɩn tɩ ɩ a nyɩ sãà a, nyɩ nãá nɔnɛ mɛ̃ na, ɩ̃ na yi a Naaŋmɩn zie wa a ƴãw; ɩ̃ bɛ nyɛ̃ ɩ̃ tʋɔra wa ɩ, ʋlɛ n'ʋ tõ m.
43008043	Bʋ̃ʋ n'ʋ so nyɩ bɛ bãwnɛ a ɩ̃ ƴɛrʋ pɛr? Nyɩ na kʋ̃ tʋ̃ɔ bɛr wõ a ɩ̃ ƴɛrʋ a n'a so.
43008044	Gɛgɛra n'ɩ a nyɩ sãà, ɛ́ nyɩ bɔbr a nyɩ sãà pʋ-tɩɛrʋ maalʋ. A pɛr tib daar za n'a ʋ ɩ nɩ-kʋ́rɛ: ʋ bɛ dãw be yel-mɩŋa pʋɔ ɩ, yel-mɩŋa bɛ ka a ʋ pʋɔ ɩ. Ʋlɛ wa ŋmarɛ a ziri a, a ʋ dem mɩ́ n'a, ʋ na ɩ zir-ŋmarɛ nɩ a ziri sãà a ƴãw.
43008045	A mãa a, ɩ̃ na yere a yel-mɩŋa a n'a so nyɩ bɛ sawr dier mɛ̃ ɩ.
43008046	A nyɩ buor sob ʋ na tʋ̃ɔ wul k'ɩ̃ɩ maal ɩ yel-bier? Ɛ́ mãa wa yere yel-mɩŋa a, bʋ̃ʋ n'ʋ so nyɩ bɛ sawr dier mɛ̃?
43008047	Sob nɛ na yi a Naaŋmɩn zie a bɛrɛ na wone a Naaŋmɩn ƴɛrʋ ; nyɩ na bɛ yi a Naaŋmɩn zie a n'a so nyɩ bɛ bɛrɛ wone a ɩ̃ ƴɛrʋ ɛ.»
43008048	A Zifʋ mɩnɛ tɩ sɔw na yel a Yeezu: «Tɩ na yel kɛ fʋ ɩ n Samaari tẽw nɩr, nɩ kɛ fʋ ɩ n kɔ̃tɔ̃-ire a, ziri n'a a?»
43008049	A Yeezu tɩ sɔw bɛ na: «Ɩ̃ bɛ ìre kɔ̃tɔmɛ ɩ, ɩ̃ Sãà n'ʋ ɩ̃ ƴãwnɛ, ɛ́ nyɩɩm bɛ ƴãwnɛ mɛ̃ ɩ!
43008050	Ɩ̃ mɩ̀ bɛ bɔbr ɩ̃ tʋɔra yúor-vɩɛlʋ-danʋ ɛ. Nɩr be n be bɔbr a ɩ̃ yúor-vɩɛlʋ-danʋ ɛ maalɛ a ƴɛrʋ.
43008051	Yel-mɩŋa sɩza sɩza, ɩ̃ yere na kʋ̀rɛ nyɩ: nɩr wa dier a ɩ̃ ƴɛrʋ a, ʋ bɛ be za na kpi ɛ.»
43008052	A lɛ n'a a Zifʋ mɩnɛ tɩ yel ʋ: «Tɩ pãa bãwnɩ a na, fʋ ìre nɩ kɔ̃tɔmɛ! Abraham kpi na, a Naaŋmɩn-ƴɛr-manbɛ mɩ̀ kpi, ɛ fʋ̃ʋ wa yel: ‹Sob nɛ na dier a ɩ̃ ƴɛrʋ a kʋ̃ kpi towtow ɛ›.
43008053	Fʋ zuo nɩ a tɩ sãà Abraham mɔ̃ bɩɩ? Ʋ kpi na. A Naaŋmɩn-ƴɛr-manbɛ mɩ̀ kpi! Fʋ de nɩ fʋ tʋɔra bʋɔlɛ ãnʋ?»
43008054	A Yeezu tɩ sɔw bɛ na: «Mãa tɩ bɔbr ɩ̃ tʋɔra yúor-vɩɛlʋ-danʋ a, a ɩ̃ yúor kʋ̃ʋ tɛr pɛr ɛ. A ɩ̃ Sãà n'ʋ zɛwr a ɩ̃ yúor, ʋl nyɩ na yel k'ʋʋ ɩ n a nyɩ Naaŋmɩn a.
43008055	Nyɩ bɛ bãw ʋ ɛ, ɛ mãa bãw ʋ. Mãa tɩ yere k'ɩ̃ɩ bɛ bãw ʋ a, ɩ̃ nãa ɩ n zir-ŋmarɛ mɛ̃ a nyɩɩm a, ɛ cɛ ɩ̃ bãw ʋ na, ɛ dier a ʋ ƴɛrʋ.
43008056	A nyɩ sãà Abraham tɩ cɩlɩ na, ʋ na tɩ tɩɛr k'ʋʋ na nyɛ̃ nɩ a ɩ̃ waa bibir a: ʋ nyɛ̃ ʋ na, ɛ́ nʋ̃ɔ̀ kpɛ̃ ʋ bɛ dɩ vuo ɩ.»
43008057	A Zifʋ mɩnɛ tɩ sɔw ʋ na: «Fʋ bɛ tɛr yome lɩz'a ayi nɩ pie sɛr ɛ, ɛ nyɛ̃ a Abraham ɩ?»
43008058	A Yeezu tɩ sɔw bɛ na: «Yel-mɩŋa sɩza sɩza, ɩ̃ yere na kʋ̀rɛ nyɩ, a Abraham na bɛ tɩ be sɛr a, ɩ̃ be na.»
43008059	A ka n'a bɛ tɩ wob kʋsɛbɛ kɛ bɛ lɔb ɩ ʋ. Ɛ cɛ ʋ tɩ sɔwl a yi a Ŋmɩn-yi-kpɛ̃ɛ pʋɔ.
43009001	A Yeezu na tɩ tɔlɛ a, ʋ nyɛ̃ nɩ nɩr kãw na lãw dɔw nɩ zɔnʋ a.
43009002	A Yeezu po-tuurbɛ tɩ sowr ʋ na: «Wul-wul-kara a, a sob ŋa na lãw dɔw nɩ a zɔnʋ a, ãa n'ʋ sãw: ʋl mɩŋa n'ʋ bɩɩ a ʋ dɔwrbɛ nɛ bɛ?»
43009003	A Yeezu tɩ sɔw na: «Ʋ bɛ sãw ɛ, a ʋ dɔwrbɛ mɩ̀ bɛ sãw ɛ. Ɛ cɛ a ɩ n a a ŋa, kɛ a Naaŋmɩn tome tʋ̃ɔ sãá a ʋ zie.
43009004	A zie na cãa nyɛrɛ a, a fɛr a kɛ tɩ tone a sob nɛ na tõ m a tome; a zie sɔbr a, nɩr na kʋ̃ tʋ̃ɔ tõ ton a.
43009005	Lɛn daar za ɩ̃ na be a tẽ-daa zu a, mãa n'ɩ a tẽ-daa cãa.»
43009006	Ʋ na tɩ ƴɛr a a ŋa baar a, ʋ pʋʋr ɩ mʋtaar a tẽw bu n tanɛ, ɩ sɔ sɔ a zɔ̃w mimie
43009007	ɛ yel: «Cen tɩ so kʋ̃ɔ a Silowe kʋ̃ɔ-puulu zie», a Silowe pɛr ɩ «Nɩ-tona». A zɔ̃w tɩ cen na tɩ so a kʋ̃ɔ, ɛ ʋ na tɩ lɛb wa a, ʋ tɩ nyɛrɛ na.
43009008	A ʋ sɩman dem, nɩ a bɛlɩ dem na mɩ́ tɩ nyɛ̃ ʋ k'ʋ zɩ̃ zɛlɛ a, tɩ yere na: «A sob ŋa bɛ n'ʋ mɩ́ tɩ zɩ̃ a ka zɛlɛ ɩ?»
43009009	Bɛ mɩnɛ tɩ yere na: «Ʋlɛ n'ʋ!» Ɛ bɛ mɩnɛ yere: «Ʋlɛ bɛ n'ʋ ɛ, ʋ ŋmɛ̃-ta-tɔ n'ʋ.» Ɛ cɛ a ʋl mɩŋa tɩ yere na: «Mãa tɔr za n'ʋ.»
43009010	A lɛ n'a bɛ tɩ sowr ʋ: «Ŋmɩŋmɩn n'a a fʋ mimie ɩ yuori?»
43009011	Ʋ tɩ sɔw na: «A nɩr ʋl bɛ na bʋɔlɛ a Yeezu a, ʋlɛ n'ʋ bu tanɛ sɔ sɔ a ɩ̃ mimie ɛ yel mɛ̃: ‹Cen tɩ so kʋ̃ɔ a Silowe kʋ̃ɔ-puulu zie›. A lɛ n'a ɩ̃ cen a be, tɩ so a kʋ̃ɔ ɛ nyɛrɛ.»
43009012	Bɛ lɛb sowr ʋ: «Ɛ a sob nɛ wa?» Ʋ sɔw: «Ɩ̃ bɛ bãw ɛ.»
43009013	Bɛ tɩ tɛr ɩ a nɩr ŋa, na tɩ dãw zɔ̃w a, cen nɩ a Farizɩ̃ɛ mɩnɛ zie.
43009014	Zɩ̃ kɛ̃ pɩɛnʋ-bibir a a Yeezu tɩ bu a tanɛ yuo nɩ ʋ a mimie.
43009015	A Farizɩ̃ɛ mɩnɛ mɩ̀ tɩ sowr ʋ na: «Ŋmɩŋmɩn n'a fʋ ɩ nyɛrɛ?» Ʋ tɩ yel bɛ na: «Ʋ bu n tanɛ sɔ a ɩ̃ mimie, ɩ̃ so kʋ̃ɔ ɛ nyɛrɛ.»
43009016	A Farizɩ̃ɛ mɩnɛ pʋɔ a, bɛ mɩnɛ tɩ yere na: «A nɩr ŋa bɛ yi Naaŋmɩn zie wa ɩ, ʋ na mɩ́ tone a pɩɛnʋ-bibir a.» Ɛ cɛ bɛ mɩnɛ tɩ yere na: «Ŋmɩŋmɩn n'a yel-bier-maalɛ na tʋ̃ɔ mɩ́ maalɩ a yele a ŋa taabɛ na ɩ bãwfʋ sãá a?» A tɩ ɩ n bʋ́r-taa a bɛ cara pʋɔ.
43009017	Lɛ so bɛ tɩ lɛb sowri a zɔ̃w: «Ɛ fʋ̃ʋ, fʋ yel kɛ ãa n'ɩ a sob ŋa na yuo fʋ a mimie a?» Ʋ sɔw: «Naaŋmɩn-ƴɛr-manɛ n'ʋ.»
43009018	Ɛ cɛ a Zifʋ mɩnɛ na bɛ tɩ wõ a nɩr ŋa dɔwrbɛ sɛr a, bɛ bɛ tɩ saw k'ʋʋ tɩ zɔ̃w na ɛ lɛb wa nyɛrɛ ɩ. Lɛ so bɛ tɩ bʋɔl ɩ a ʋ dɔwrbɛ wa
43009019	sowri bɛ: «A nyɩ bi-dɛb n'ɩ a ŋa nyɩ na yel k'ʋʋ lãw na dɔw nɩ zɔnʋ a? Ŋmɩŋmɩn n'a ʋ ɩ nyɛrɛ ƴɛrɛ ŋa?»
43009020	A dɔwrbɛ tɩ sɔw na: «Tɩ bãwnɩ a na ʋ na ɩ a tɩ bie, ɛ lãw dɔw nɩ zɔnʋ a.
43009021	Ŋmɩŋmɩn n'a ʋ ɩ nyɛrɛ ƴɛrɛ ŋa a, tɩ bɛ bãw ɛ. Ãa n'ʋ yuo ʋ a mimie a? Tɩ bɛ bãw ɛ. Nyɩ sowr ʋ, nɩ-kpɛ̃ɛ n'ʋ, ʋl mɩŋa, ʋ man a ʋ yele kʋ̀ nyɩ!»
43009022	A dɔwrbɛ na tɩ zɔrɛ a Zifʋ mɩnɛ dɛ̃bɩ̃ɛ a n'a so bɛ ƴɛr a a ŋa. A Zifʋ mɩnɛ tɩ wõ n taa, kɛ́ nɩr wa yere kɛ a Yeezu ɩ n a Kɩrɩta a, kɛ bɛ̃ɛ diw a sob a puoru-dĩ̀ó.
43009023	Alɛ n'a so a dɔwrbɛ tɩ yel: «Nyɩ sowr ʋ, nɩ-kpɛ̃ɛ n'ʋ!»
43009024	A Farizɩ̃ɛ mɩnɛ tɩ bʋɔl ɩ a nɩr ʋl na tɩ dãw zɔ̃w a, a gb'a ayi sob, wa yel ʋ: «Yel yel-mɩŋa a Naaŋmɩn niŋé. Tɩɩm a, tɩ bãw na kɛ a nɩr ŋa ɩ n yel-bier-maalɛ.»
43009025	Ʋ tɩ sɔw bɛ na: «Mãa a, ɩ̃ bɛ bãw yel-bier-maalɛ n'ʋ bɩɩ yel-bier-maalɛ bɛ n'ʋ a ɩ, ʋlɩ bom nɛ yõ ɩ̃ na bãw a n'ɩ kɛ ɩ̃ tɩ zɔ̃w na, ɛ ƴɛrɛ ŋa ɩ̃ lɛb nyɛrɛ.»
43009026	Bɛ lɛb sowr ʋ: «Bʋ̃ʋ n'ʋ ʋ ɩ fʋ? Ŋmɩŋmɩn n'a ʋ yuo fʋ a mimie?»
43009027	Ʋ sɔw bɛ: «Ɩ̃ man na kʋ̀ nyɩ, ɛ́ nyɩ bɛ bɛr wõ ɩ. Bʋ̃ʋ so nyɩ bɔbr k'ɩ̃ɩ lɛ maal man kʋ̀ nyɩ? Nyɩ mɩ́ nɔ̃w bɔbr ɩ a ʋ po-tuurbɛ lɩɛbʋ mɔ̃ bɩɩ?»
43009028	Lɛ n'a a Farizɩ̃ɛ mɩnɛ tɩ nyɔw ʋ tʋʋr yere nɩ: «Fʋ̃ʋ n'ʋ ɩ a ʋ po-tuure! Tɩɩm a, Mõyiir po-tuurbɛ n'ɩ tɩ.
43009029	Naaŋmɩn ƴɛr ɩ a Mõyiir zie tɩ bãwnɩ, ɛ cɛ a sob ŋa ʋl a, tɩ bɛ bãw ʋ yib zie ɩ!»
43009030	A nɩr ʋl tɩ sɔw na yel bɛ: «A ŋa n'ʋ pãa ɩ nɔ-ɓãan! Nyɩ na bɛ bãw a ʋ yib zie, ɛ ʋ nɩ̃ɛ yuo mɛ̃ a mimie a!
43009031	Tɩ bãwnɩ a na: Naaŋmɩn bɛ dier yel-bier-maalɛ puoru ɛ, ɛ cɛ nɩr wa puore Naaŋmɩn ɛ maalɛ a ʋ pʋ-tɩɛrʋ a, Naaŋmɩn mɩ́ de nɩ a ʋ sob puoru.
43009032	Bɛ bɛ dãw wõ kɛ́ nɩr sanɩ nɩ nɩr na lãw dɔw nɩ zɔnʋ a mimie ɩ.
43009033	A nɩr ŋa bɛ tɩ yi Naaŋmɩn zie a, ʋ kʋ̃ʋ tʋ̃ɔ ɩ bom za ɩ.»
43009034	Ɛ cɛ bɛ tɩ sɔw ʋ na yel: «Fʋ̃ʋ n'ɩ ŋan dɔw yel-bier pʋɔ fʋ za, ɛ na wule tɩ ɩ?» Ɛ́ tɩ diw ʋ bɛr a puoru-dĩ̀ó.
43009035	A Yeezu tɩ wõ na bɛ na diw ʋ bɛr a. Ʋ na wa nyɛ̃ ʋ a, ʋ sowr ʋ na: «Fʋ saw na de a Nɩsaal Bie yele e?»
43009036	Ʋ sɔw: «Ãa nɩ̃ɛ n'ʋ, Sore e, ɩ̃ na saw de a ʋ yele?»
43009037	A Yeezu tɩ yel ʋ na: «Fʋ nyɛ̃ ʋ na, ʋlɛ n'ʋ ƴɛrɛ nɩ fʋ!»
43009038	A nɩr ʋl tɩ sɔw na: «Ɩ̃ saw na de, Sore e.» Ɛ lo gbĩ dume a ʋ niŋé.
43009039	A lɛ n'a a Yeezu tɩ yel: «Ƴɛrʋ-maalʋ ƴãw n'a ɩ̃ wa a tẽ-daa ŋa zu, kɛ a bɛlɩ dem na bɛ tɩ nyɛrɛ a, bɛ nyɛrɛ, ɛ a bɛlɩ dem na tɩ nyɛrɛ a, bɛ lɩɛbɩ zɔn.»
43009040	A Farizɩ̃ɛ mɩnɛ na tɩ be a ʋ zie a, ɛ wõ a ƴɛr-bie a ŋa a, tɩ sowr ʋ na: «A tɩɩm mɩ̀, tɩ mɩ̀ ɩ zɔn bɩɩ?»
43009041	A Yeezu tɩ sɔw bɛ na: «Nyɩmɛ tɩ ɩ zɔn a, nyɩ kʋ̃ʋ tɛr yel-bier ɛ. Ɛ cɛ ƴɛrɛ ŋa nyɩ yere na: ‹Tɩ nyɛrɛ na›: a nyɩ yel-bier cãa nɩ be.»
43010001	«Yel-mɩŋa sɩza sɩza n'a ɩ̃ yere kʋ̀rɛ nyɩ, ʋlɩ sob na bɛ tuur a zaw dɩ̃dɔr ƴãw kpɩɛr a píir zaw pʋɔ a, ɛ mɩ́ tu zi-yoru do kpɛ a, ʋ ɩ n nyãnyuge, nyãnyu-nɩ-kʋ́rɛ.
43010002	Ɛ cɛ ʋlɩ sob na mɩ́ tu a dɩ̃dɔr ƴãw kpɛ a, ʋlɛ n'ɩ a pi-cɩ̃ɩnɛ.
43010003	A dɩ̃dɔr-gùre mɩ́ yuo ʋ nɩ a dɩ̃dɔr, ɛ a píir bɛrɛ wone a ʋ kɔkɔr. Ʋ mɩ́ bʋɔl ɩ a ʋ píir yee been been, ɛ kpa a yi n.
43010004	Ɛ́ ʋlɛ wa kpa a za yi n baar a, ʋ mɩ́ de a nɩ niwn, ɛ a tuur ʋ, a na bãw a ʋ kɔkɔr a ƴãw.
43010005	A bɛ be za na tu nɩ-sãan ɛ, a na nɩ̃ɛ na mɩ́ zɔ, a na bɛ bãw a nɩ-sãanbɛ kɔkɔr a ƴãw.»
43010006	A zʋkpar ŋa n'ʋ a Yeezu tɩ lɔb kʋ̀ bɛ, ɛ cɛ bɛ bɛ tɩ bãw bʋ̃ʋ n'ʋ ʋ bɔbr k'ʋʋ yel kʋ̀ bɛ a ɩ.
43010007	A Yeezu tɩ lɛb a yel bɛ: «Yel-mɩŋa sɩza sɩza n'a ɩ̃ yere kʋ̀rɛ nyɩ: mãa n'ɩ a píir zaw dɩ̃dɔr.
43010008	A bɛlɩ dem za na de niwn wa a ɩ̃ ƴãw a, bɛ ɩ n nyãnyuwr, nyãnyu-nɩ-kʋ́rbɛ, ɛ cɛ a píir bɛ bɛr wõ a bɛ ƴɛrʋ ɛ.
43010009	Mãa n'ɩ a dɩ̃dɔr. Nɩr wa tuur a ɩ̃ zie kpɩɛr a, ʋ na nyɛ̃ nɩ faafʋ. Ʋ na mɩ́ kpɛ na ɛ yi, ɛ ʋ na nyɛ̃ nɩ bʋ̃-dɩrɩ.
43010010	Nyãnyuge bɛ waar, a bɛ ɩ zub nɩ kʋ́b nɩ sãw-bɛrʋ tɛwr ƴãw ɛ. Mãa wa na kɛ a nɩsaalbɛ wa tʋ̃ɔ páw a nyɔ-vʋʋrʋ, ɛ páw ʋ gʋr bɛr.
43010011	Mãa n'ɩ a pi-cɩ̃ɩn-vla. A pi-cɩ̃ɩn-vla mɩ́ de nɩ a ʋ nyɔ-vʋʋrʋ tɩr a ʋ píir ƴãw.
43010012	A libi-bɔbrɛ, na bɛ ɩ a pi-cɩ̃ɩnɛ tɔr za a, ɛ mɩ̀ bɛ so a píir a, mɩ́ wa nyɛ̃ a wɛ-baa ʋ waar a, ʋ mɩ́ zɔ na ɛ bɛr a píir, a wɛ-baa nyɔw a, ɛ diw a yaarɩ bɛr.
43010013	Libi-bɔbrɛ n'ʋ, ɛ ʋ mãko bɛ ka a píir ƴãw ɛ.
43010014	Mãa n'ɩ a pi-cɩ̃ɩn-vla. Ɩ̃ bãw nɩ a ɩ̃ píir ɛ a ɩ̃ píir bãw mɛ̃,
43010015	mɛ̃ a lɛ a ɩ̃ Sãà na bãw mɛ̃ ɛ ɩ̃ bãw a ɩ̃ Sãà a, ɛ ɩ̃ dier ɩ a ɩ̃ nyɔ-vʋʋrʋ tɩrɛ a ɩ̃ píir ƴãw.
43010016	Ɩ̃ cãa na tɛr píir a-mɩnɛ na bɛ ɩ a zaw ŋa píir a; a fɛr a k'ɩ̃ɩ mɩ̀ cɩ̃ɩnɛ a; a na bɛrɛ na wone a ɩ̃ ƴɛrʋ, lɛ n'a zaw been yõ nɩ pi-cɩ̃ɩn-been yõ na be be.» A pi-cɩ̃ɩnɛ nɩ a ʋ píir (10.16).
43010017	«A Sãà nɔnɛ mɛ̃ na, ɩ̃ na dier a ɩ̃ nyɔ-vʋʋrʋ tɩrɛ k'ɩ̃ɩ tʋ̃ɔ lɛb páw ʋ a pùorí a ƴãw.
43010018	Nɩr za bɛ n'ʋ íre a ɩ̃ nyɔ-vʋʋrʋ ɛ, mãa mɩŋa n'ʋ dier a ɩ̃ nyɔ-vʋʋrʋ tɩrɛ. Ɩ̃ tɛr ɩ fãw na tʋ̃ɔ de a ɩ̃ nyɔ-vʋʋrʋ tɩr, ɛ tɛr fãw na tʋ̃ɔ lɛb páw ʋ: a nʋɔr ɩ a ŋa a ɩ̃ Sãà na ƴãw kʋ̀ m a.»
43010019	A ƴɛr-bie a ŋa tɩ lɛb a maal ƴãw bʋ́r-taa a Zifʋ mɩnɛ cara pʋɔ.
43010020	A bɛ pʋɔ a, yaga tɩ yere na: «Ʋ ìre nɩ kɔ̃tɔmɛ! Ʋ yarɛ na! Bʋ̃ʋ n'ʋ so nyɩ bɛrɛ wone a ʋ ƴɛrʋ?»
43010021	Ɛ cɛ bɛ mɩnɛ tɩ yere na: «Kɔ̃tɔ̃-ìre ƴɛrʋ bɛ n'ɩ a a ŋa ɩ; kɔ̃tɔ̃-faa na tʋ̃ɔ na yuo zɔn mimie e?»
43010022	A lɛn daar, bɛ tɩ maalɛ nɩ a Ŋmɩn-yi-kpɛ̃ɛ maalʋ cuw a Zeruzalɛm. Ũo-yi-paala tɩ n'a.
43010023	A Yeezu tɩ be n a Ŋmɩn-yi-kpɛ̃ɛ pʋɔ cɔlɛ viire a Salomɔ̃ bɛ-caar pʋɔ.
43010024	A Zifʋ mɩnɛ tɩ ŋmãa na viiri koli ʋ ɛ sowr ʋ: «Fʋ bɔbr a kɛ tɩ bʋnɛ a ŋa a fʋ ƴãw ɛ gu debor? Fʋ̃ʋ wa n'ɩ a Kɩrɩta a, fʋ̃ʋ yel kʋ̀ tɩ daadaa!»
43010025	A Yeezu tɩ sɔw bɛ na: «Ɩ̃ yel a kʋ̀ nyɩ, ɛ́ nyɩ bɛ saw de ɩ. A tome ɩ̃ na tone a ɩ̃ Sãà yúor ƴãw a, alɛ n'a dɩrɛ a ɩ̃ dãsɩɛ.
43010026	Ɛ cɛ nyɩ bɛ saw de m ɛ, nyɩ na bɛ pʋɔ a ɩ̃ píir pʋɔ a ƴãw.
43010027	A ɩ̃ píir bɛrɛ na wone a ɩ̃ ƴɛrʋ, ɩ̃ bãw a na ɛ a tuur mɛ̃.
43010028	Ɩ̃ kʋ̀rɛ nɩ a ɩ̃ píir a nyɔ-vʋʋrʋ na be kʋra lɛ a: a kʋ̃ kpi towtow ɛ, ɛ nɩr kʋ̃ tʋ̃ɔ faa a a ɩ̃ nũú ɛ.
43010029	A ɩ̃ Sãà na kʋ̀ m a píir a ɩ n kpɛ̃ɛ zuo bom za, ɛ́ nɩr za kʋ̃ tʋ̃ɔ faa bom a Sãà nũú ɛ:
43010030	mãa nɩ a Sãà za ɩ n been.»
43010031	A Zifʋ mɩnɛ tɩ lɛb a maal wob kʋsɛbɛ kɛ́ bɛ lɔb ɩ ʋ.
43010032	Ɛ cɛ a Yeezu tɩ lɛb a yel bɛ: «Ɩ̃ wul nyɩ nɩ tõ-vɩɛlɩ yaga na yi a Sãà zie a. A tõ-vɩɛlɩ a ŋa buor sob ƴãw n'a nyɩ bɔbr kɛ nyɩ lɔb ɩ mɛ̃ a kʋsɛbɛ?»
43010033	A Zifʋ mɩnɛ tɩ sɔw ʋ na: «Tõ-vla ƴãw bɛ n'a tɩ bɔbr kɛ tɩ lɔb ɩ fʋ a kʋsɛbɛ ɩ. Fʋ na tʋ a Naaŋmɩn a n'a so: fʋ̃ʋ na ɩ nɩsaal a, fʋ de nɩ fʋ tʋɔra bʋɔlɛ Naaŋmɩn.»
43010034	A Yeezu tɩ sɔw bɛ na: «A nyɩ Naaŋmɩn-Wulu sɛbɛ pʋɔ bɛ bɛ tʋ̃ɔ sɛb: ‹Ɩ̃ yel a: nyɩ ɩ n naaŋmɩmɛ› ɩ?
43010035	A na ɩ a ŋa a, a bɛlɩ dem na bɛrɛ wone a Naaŋmɩn-ƴɛrʋ a, a Naaŋmɩn-Wulu mɩ́ tʋ̃ɔ na bʋɔlɛ bɛ naaŋmɩmɛ. Ɛ cɛ nɩr kʋ̃ tʋ̃ɔ lɩɛbɩ a Sɛb-sõw ƴɛrʋ bɛr ɛ.
43010036	Ɛ a sob nɛ a Sãà na maalɩ ʋ ɩ sõw, ɛ ʋ tõ ʋ a tẽ-daa zu a, nyɩ yel ʋ na: ‹Fʋ tʋʋr ɩ Naaŋmɩn›, ɩ̃ na haa nʋɔr yel k'ɩ̃ɩ ɩ n Naaŋmɩn Bie a ƴãw.
43010037	Mãa bɛ wa tone a ɩ̃ Sãà tome a, nyɩɩm ta saw de m ɛ!
43010038	Ɛ cɛ mãa wa tone a a, nyɩmɛ saa bɛ saw de m a, nyɩɩm saw de a tome a ŋa, kɛ́ nyɩ tʋ̃ɔ bãw ɛ saw kɛ a Sãà sɩrɩ na lãw nɩ mɛ̃, mɛ̃ a lɛ ɩ̃ na lãw nɩ a Sãà a.»
43010039	A lɛ n'a bɛ lɛb tɩ maal bɔbr a ʋ nyɔwfʋ, ɛ cɛ bɛ bɛ tɩ páw ʋ nyɔw ɛ.
43010040	A Yeezu tɩ lɛb a cen a Zurdɛ̃ man gãwn, tɩ be a be a Zã na tɩ tĩ tɩrɛ a suob a.
43010041	Nɩ-yaga tɩ cen nɩ a ʋ zie, ɛ tɩ yere: «Sɩza n'a, a Zã bɛ maalɩ yel kãw za na ɩ bãwfʋ sãá a ɩ, ɛ cɛ a yele al za, ʋ na tɩ yel a nɩr ŋa ƴãw a, ɩ n sɩza.»
43010042	Nɩ-yaga tɩ saw na de ʋ a be.
43011001	Nɩr kãw tɩ be n be ɩ baal, a yúor dɩ kɛ Lazaar. Betani tẽw n'a ʋ tɩ yi, a Marya nɩ a ʋ yɛb Marta tẽw.
43011002	A Marya ŋa tɔr za n'ʋ tɩ cir a tʋrali ƴãw a Yeezu gbɛɛ ƴãw, ɛ fɩɛl ɩ a ʋ zukɔbɛ; a ʋ yɛ-dɛb tɩ n'ɩ a Lazaar na ɩ a baal a.
43011003	A Lazaar yeepuuli tɩ tõ na bɛ tɩ yel a Yeezu: «Sore e, a sob nɛ fʋ na nɔnɛ a ɩ n baal.»
43011004	A Yeezu na wa wõ a lɛ a, ʋ yel a: «A bàalʋ ŋa bɛ ɩ a ʋ kũu-kʋra bàalʋ ɛ, ʋ na ɩ na a Naaŋmɩn nyɛ̃ yúor-vɩɛlʋ-danʋ, a Naaŋmɩn Bie nyɛ̃ yúor-vɩɛlʋ-danʋ.»
43011005	A Yeezu tɩ nɔnɛ nɩ a Marta nɩ a ʋ yɛb Marya, lãw nɩ a Lazaar za.
43011006	Ɛ cɛ ʋ na saa tɩ wõ kɛ a Lazaar ɩ n baal a, ʋ tɩ cãa na maalɩ bibie ayi a be ʋ na tɩ be a.
43011007	Al pùorí, ʋ yel a ʋ po-tuurbɛ: «Nyɩ ɩ tɩ lɛb cen a Zude tẽw.»
43011008	A ʋ po-tuurbɛ yel ʋ: «Wul-wul-kara a, daar yɩ̃ɛ ŋa bɛ n'a a Zifʋ mɩnɛ tɩ bɔbr kɛ́ bɛ lɔb ɩ fʋ kʋsɛbɛ a be ɩ, ɛ́ fʋ lɛ bɔbr a be cenu u?»
43011009	A Yeezu sɔw yel bɛ: «A mʋ̃tɔ̃w na mɩ́ pur a, ʋ bɛ mɩ́ maalɩ gbele pie nɩ ayi ɛ kpɛ ɩ? Sob nɛ za na cere mʋ̃tɔ̃w a bɛ ŋmɩɛr gbɛɛ ɩ, ʋ na mɩ́ nyɛ̃ a tẽ-daa ŋa cãa a ƴãw.
43011010	Ɛ cɛ sob nɛ za na cere tɩ̃ɩsɔw a, ʋ mɩ́ ŋmɩɛr ɩ gbɛɛ, a cãa na bɛ be a ʋ zie a ƴãw.»
43011011	Ʋ na tɩ ƴɛr a a ŋa baar a, ʋ yel a ƴãw pʋɔ: «A tɩ bá Lazaar gúr a, ɛ cɛ ɩ̃ na cen na tɩ sɩ̃w ʋ.»
43011012	Lɛ n'a a po-tuurbɛ tɩ yel ʋ: «Sore e, ʋlɛ wa gúr a, ʋ na lɛb a kpɛ̃w.»
43011013	Zɩ̃ kɛ a Lazaar kũu ƴɛrʋ n'a a Yeezu tɩ ƴɛrɛ, a ʋ po-tuurbɛ tɩɛrɛ k'ʋʋ sɩrɩ na gúr.
43011014	Lɛ n'a a Yeezu tɩ yel kʋ̀ bɛ cãàmɩ́ lɛ: «A Lazaar kpi na,
43011015	ɛ cɛ a nyɩɩm ƴãw a, nʋ̃ɔ̀ kpɩɛr mɛ̃ na ɩ̃ na bɛ ka be a, a na ɩ na nyɩ saw de m. Nyɩ ɩ tɩ cen a ʋ zie.»
43011016	A lɛ n'a Toma, bɛ na bʋɔlɛ Didim a, tɩ yel a taabɛ: «Nyɩ mɩ̀ ɩ tɩ cen, tɩɩm nɩ ʋl tɩ lãw kpi!»
43011017	A Yeezu tɩ wa na wa nyɛ̃ bɛ ũù a Lazaar maalɩ bibie anaar.
43011018	A Betani na tɩ pɩɛlɩ a Zeruzalɛm ta mɛ̃ kilo ata a,
43011019	Zifʋ mɩnɛ yaga tɩ wa na kɛ́ bɛ wa pùori a Marta nɩ a Marya a bɛ yɛ-dɛb kuor.
43011020	A Marta na tɩ wõ kɛ a Yeezu waar a, ʋ yi na zɔ tuor ʋ. A Marya ʋl tɩ cãa na zɩ̃ a yir.
43011021	A Marta tɩ yel ɩ a Yeezu: «Sore e, fʋ̃ʋ tɩ be ka a, a ɩ̃ yɛ-dɛb kʋ̃ʋ tɩ kpi ɛ.
43011022	Ɛ cɛ a ƴɛrɛ ŋa mɩ̀ a, ɩ̃ bãwnɩ a na, bom nɛ za fʋ na na zɛlɩ a Naaŋmɩn zie a, a Naaŋmɩn na kʋ̀ b a.»
43011023	A Yeezu yel ʋ: «A fʋ yɛ-dɛb na lɛb a yi a kũu pʋɔ.»
43011024	A Marta lɛb yel ʋ: «Ɩ̃ bãw na k'ʋʋ na lɛb a yi a kũu pʋɔ a kũu-pʋɔ-lɛ-yib daar, a bibi-pɛ-baara wa vɩɛ a.»
43011025	A Yeezu lɛb yel ʋ: «Mãa n'ɩ a Kũu-pʋɔ-lɛ-yib nɩ a Nyɔ-vʋʋrʋ. Ʋlɩ sob na saw de m a, ʋlɛ saa kpi, ɛ ʋ na vʋʋrɛ na;
43011026	ɛ sob nɛ za na vʋʋrɛ ɛ saw de m a, ʋ kʋ̃ kpi towtow ɛ. Fʋ saw nɩ a a ŋa bɩɩ?»
43011027	A Marta sɔw: «Bʋ̃ʋ ɩ? Sore e, ɩ̃ saw na kɛ fʋ̃ʋ n'ɩ a Kɩrɩta, fʋ̃ʋ n'ɩ a Naaŋmɩn Bie, a sob nɛ na waar a tẽ-daa zu a.»
43011028	A Marta na wa ƴɛr baar a, ʋ cen na tɩ bʋɔlɩ a ʋ yɛb Marya ɛ waalɩ yel kʋ̀ ʋ: «A Wul-wul-kara be n ka, ɛ bʋɔlɛ fʋ.»
43011029	A Marya na wa wõ a a ŋa a, ʋ vaa na ìr daadaa lɛ zɔ tuori a Yeezu.
43011030	A Yeezu bɛ tɩ kpɛ a tẽw pʋɔ sɛr ɛ, ʋ tɩ cãa na be a be a Marta na tɩ tuor ʋ a.
43011031	A Zifʋ mɩnɛ tɩ lãw nɩ nɩ a Marya be a dĩ̀ó mɔwlɛ ʋ. Bɛ na wa nyɛ̃ ʋ ʋ vaa ìr yire a, bɛ mɩ̀ tɩ ìr a tuur ʋ, ɛ tɩɛr kɛ a yaa pɛr a ʋ yire k'ʋʋ tɩ kõ.
43011032	A Marya na tɩ ta a be a Yeezu na be a, ʋ na dɛ wa nyɛ̃ a Yeezu a, ʋ lo na gbĩ dume a ʋ pile ɛ yel ʋ: «Sore e, fʋ̃ʋ tɩ be ka a, a ɩ̃ yɛ-dɛb kʋ̃ʋ tɩ kpi ɛ.»
43011033	A Yeezu na wa nyɛ̃ ʋ, ʋlɛ nɩ a Zifʋ mɩnɛ bɛl na bɩɛlɛ ʋ a, bɛ za kone a, tɩɛrʋ tɩ dam ʋ na, ɛ́ pʋ̀lá vʋ̃ɔ ʋ.
43011034	Ʋ tɩ sowri bɛ na: «Nyɩnɛ n'a nyɩ ũù ʋ?» Bɛ tɩ yel ʋ na: «Wa nyɛ̃, Sore e.»
43011035	A Yeezu tɩ kõ na cir mʋ̃tã-kʋ̃ɔ.
43011036	A Zifʋ mɩnɛ tɩ yel a: «Nyɛ̃ ʋ na tɩ nɔnɛ ʋ sɛw a!»
43011037	Ɛ cɛ a bɛ pʋɔ a, bɛ mɩnɛ tɩ yel a: «A ʋl na yuo a zɔ̃w mimie a, ʋ kʋ̃ʋ tʋ̃ɔ ɩ a Lazaar ʋ ta kpi ɛ?»
43011038	A Yeezu tɩɛrʋ tɩ lɛb a dam ʋ, ɛ ʋ ta a yaa pɛr. Tãw bɔw tɩ n'ʋ, bɛ fùr a nʋɔr nɩ kʋsɩɛr.
43011039	A Yeezu tɩ yel a: «Nyɩ ír a kʋsɩɛr bɛr.» A kũu yeepuule Marta yel ʋ: «Sore e, ʋ nyuur a baarɩ, a ʋ bibie anaar ɩ dɩ̃a ʋ na be a ka a.»
43011040	A Yeezu lɛb yel ʋ: «Ɩ̃ bɛ tʋ̃ɔ yel kʋ̀ b, kɛ́ fʋ̃ʋ wa saw de a, fʋ na nyɛ̃ nɩ a Naaŋmɩn yúor-vɩɛlʋ-danʋ ɛ?»
43011041	Lɛ n'a bɛ tɩ ír a kʋsɩɛr bɛr. A Yeezu tɩ uor a kaa a salom, ɛ yel: «Ɩ̃ Sãà a, ɩ̃ puore fʋ nɩ yaanɩ, fʋ na saw de a ɩ̃ zɛlʋ a ƴãw.
43011042	Mãa tɛwr ƴãw a, ɩ̃ bãw na kɛ fʋ mɩ́ saw nɩ a ɩ̃ zɛlʋ kʋra lɛ. Ɛ cɛ a zu-sɛbla na jil pàw mɛ̃ a ƴãw n'a ɩ̃ ƴɛr, kɛ́ bɛ saw de kɛ fʋ̃ʋ n'ʋ tõ m.»
43011043	Al pùorí, ʋ tanɩ na yel kpɛ̃w za: «Lazaar ɩ, wa yi yẽw!»
43011044	A sob nɛ na tɩ kpi a, tɩ ír a yi, a gbɛɛ nɩ a nuru vilivili pɛnɛ, ɛ a pɛn kãw páw a niwn. A Yeezu tɩ yel bɛ na: «Nyɩ cɛr ʋ bɛr, ɛ bɛr ʋ ʋ cere.»
43011045	A Zifʋ mɩnɛ na tɩ wa a Marya zie a, ɛ nyɛ̃ a yel ŋa a Yeezu na maalɩ a, nɩ-yaga tɩ saw na de a Yeezu yele a bɛ pʋɔ.
43011046	Ɛ cɛ bɛ mɩnɛ tɩ cen na tɩ páw a Farizɩ̃ɛ mɩnɛ manɩ kʋ̀ bɛ a ʋlɩ bom nɛ a Yeezu na ɩ a.
43011047	A bawr-maal-nɩ-bɛrɛ nɩ a Farizɩ̃ɛ mɩnɛ tɩ bʋɔl ɩ a Zifʋ mɩnɛ ƴɛrʋ-dɩb-lãw nɩ-bɛrɛ ɓã taa ɛ yel: «Tɩ na ɩ n ŋmɩn? A nɩr ŋa maalɛ nɩ yele-na-ɩ-bãwfʋ-sãá a, bɛ dɩ vuo ɩ,
43011048	tɩmɛ wa cãa bɛr ʋ ʋ ɩrɛ a ŋa a, nɩbɛ za na saw na de ʋ, ƴãw a Ʋrɔm nɩbɛ ìr wa sãw a tɩ zi-sõw bɛr, ɛ kʋ́ a tɩ bʋʋrɛ pàw pɛr.»
43011049	A bɛ kãw na dɩ kɛ Kayifʋ a, ɛ tɩ ɩ a bawr-maal-kara a ʋlɩ yuon a, tɩ yel a: «Nyɩ bɛ bãw bom za ɩ!
43011050	Nyɩ bɛ nyɛ̃ kɛ a nyɩ vla n'a kɛ nɩ-been yõ kpi a nɩbɛ za faafʋ ƴãw ɛ, ɛ a tɩ bʋʋrɛ za ta kpi ɛ?»
43011051	Ʋlɛ bɛ tɩ n'ʋ nyɛ̃ ʋ tʋɔra ƴɛr a ƴɛr-bie a ŋa ɩ; ɛ cɛ ʋ na tɩ ɩ bawr-maal-kara a ʋlɩ yuon nɛ a n'a so ʋ ƴɛr Naaŋmɩn-ƴɛr-manɛ ƴɛrʋ, k'aa fɛr a kɛ a Yeezu kpi a Zifʋ bʋʋrɛ ƴãw.
43011052	Ɛ cɛ a bɛl tɛwr ƴãw kʋ̃ n'a ɩ, a mɩ̀ na ɩ n a Naaŋmɩn bibiir na yaarɩ a ziir za a ƴãw, k'ʋʋ lɛ ɓã bɛ taa bɛ ɩ been.
43011053	A ʋlɩ bibir nɛ n'a bɛ tɩ yel kɛ bɛ na kʋ́ n a Yeezu.
43011054	Alɛ n'a so a Yeezu bɛ mɩ́ tɩ cãa cɔlɛ cãàmɩ́ lɛ a Zifʋ mɩnɛ sɔgɔ ɛ: ʋ tɩ cen nɩ a tẽw ʋl bɛ na bʋɔlɛ Efarayim a, a tẽw ŋa tɩ pɩɛl ɩ a wɛja-kpalɛ. Be n'a ʋ tɩ be, ʋlɛ nɩ a ʋ po-tuurbɛ.
43011055	A Zifʋ mɩnɛ Tɔlʋ cuw tɩ pɩɛl a. Nɩ-yaga tɩ yi n a bɛ ten pʋɔ do a Zeruzalɛm, kɛ́ bɛ tɩ so a bɛ dɛwr bɛr ɛ a cuw wa bãw ta.
43011056	Bɛ tɩ bɔbr ɩ a Yeezu a cuw zie. A Ŋmɩn-yi-kpɛ̃ɛ pʋɔ bɛ na tɩ be a, bɛ tɩ sowre nɩ taa: «Nyɩ tɩɛr ɩ ŋmɩn? Ʋ kʋ̃ saw wa a cuw ɛ!»
43011057	A bawr-maal-nɩ-bɛrɛ nɩ a Farizɩ̃ɛ mɩnɛ tɩ ƴãw nɩ nʋɔr, kɛ́ sob nɛ wa bãw be ʋ na be a, a fɛr a k'ʋʋ yel bɛ cen tɩ nyɔw ʋ.
43012001	A Tɔlʋ cuw na tɩ cɛ bibie ayʋɔb a, a Yeezu tɩ ta n a Betani. Be n'a a Lazaar, ʋ na tɩ ɩ ʋ lɛb ìr a kũuni pʋɔ a, tɩ kpɩɛr.
43012002	Bɛ tɩ ɩ n bʋ̃-dɩrɩ a ʋ ƴãw: Marta tɩ dier ɩ a bʋ̃-dɩrɛ tɩrɛ, ɛ a Lazaar tɩ pʋɔ a nɩbɛ pʋɔ zɩ̃ a dɩb ƴãw.
43012003	A Marya tɩ de nɩ litɩr ŋmãa kãa-nyũu kãw bɛ na maal ɩ náàr mɩŋa a, ɛ a daarʋ bɛ vʋʋr a, cir ƴãw a Yeezu gbɛɛ ƴãw ɛ fɩɛlɩ a nɩ a ʋ zukɔbɛ. A nyũu tɩ ìr a paalɩ a yir za.
43012004	A lɛ n'a a po-tuurbɛ ƴẽn sob, a Zuda Ɩsɩkarɩɔtɩ, a ʋl na na mɩl a Yeezu nyɔw tɩr a, tɩ yel:
43012005	«Bʋ̃ʋ pãa ɩ bɛ bɛ kʋɔrɩ a kãa-nyũu a ŋa, bibie kɔbr ata sã-ya libie kʋ̀ a nan dem a!»
43012006	Nan dem sõwfʋ tɩɛrʋ bɛ n'a ʋ tɩ tɛr ƴɛr ɩ a a ŋa ɩ. Nyãnyuge tɩ n'ʋ. Ʋlɛ n'ʋ mɩ́ tɩ tɛr a bɛ wɛr-wʋɔ zure íre a libie bɛ na mɩ́ ƴãwnɛ a.
43012007	A lɛ n'a a Yeezu tɩ yel: «Bɛr ʋ! Ʋ tu n a a ŋa a ɩ̃ ũufʋ ƴãw.
43012008	Nan dem be n a nyɩ zie kʋra lɛ, ɛ cɛ a mãa a, ɩ̃ bɛ be a nyɩ zie kʋra lɛ ɩ.»
43012009	A Zifʋ mɩnɛ yaga yaga tɩ wõ na kɛ a Yeezu be n a Betani. Bɛ tɩ zɔrɛ na waar kɛ́ bɛ wa nyɛ̃ ʋ, ɛ mɩ̀ nyɛ̃ a Lazaar ʋ na tɩ ɩ ʋ lɛb ìr a kũuni pʋɔ a.
43012010	A lɛ n'a a bawr-maal-nɩ-bɛrɛ tɩ yel kɛ bɛ mɩ̀ na kʋ́ n a Lazaar,
43012011	ʋlɛ na n'ʋ so a Zifʋ mɩnɛ yaga saw de a Yeezu ɛ zawrɩ bɛ bɛr a.
43012012	A dãw-bio daarɩ, a zu-sɛbla na bɛ dɩ vuo na tɩ wa a cuw ƴãw a, tɩ wõ na kɛ a Yeezu tarɛ nɩ a Zeruzalɛm.
43012013	Bɛ tɩ kar ɩ kpãkparmɛ̃ wuli yi tuore nɩ ʋ, caarɛ nɩ yere nɩ: «Ozaana! A Naaŋmɩn, ʋ maalɩ a sob nɛ na waar a Sore yúor ƴãw a! A Naaŋmɩn, ʋ maalɩ a Ɩsɩrayɛl nãà! »
43012014	A Yeezu tɩ nyɛ̃ nɩ bõw bile do zɩ̃ a ʋ zu, a tu a Sɛb-sõw ƴɛr-bie a ŋa:
43012015	« Sɩyɔ̃ tẽw i, ta zɔrɛ dɛ̃bɩ̃ɛ ɩ. A fʋ nãà n'ɩ ŋan waar, zɔm bõw-nyãw bile!»
43012016	A Yeezu po-tuurbɛ bɛ tɩ bãw a yel ŋa pɛr a daadaa lɛ ɩ. Ɛ cɛ a Yeezu na wa lɛb yi a kũu pʋɔ baarɩ nyɛ̃ yúor-vɩɛlʋ-danʋ a, bɛ lɛb a tɩɛrɩ bãw kɛ a Sɛb-sõw tɩ yel ɩ a a ŋa a ʋ ƴãw, nɩ kɛ a yel ŋa n'ʋ a nɩbɛ tɩ tu a ʋ ƴãw.
43012017	A zu-sɛbla na tɩ be be a ʋlɩ bibir a Yeezu na bʋɔlɩ a Lazaar ʋ yi a yaa pʋɔ a, ɛ ʋ ɩ ʋ lɛb vʋʋrɛ a, bɛ tɩ dɩrɛ nɩ a ʋ dãsɩɛ.
43012018	Bɛ na tɩ wõ k'ʋʋ maal ɩ a yel ŋa na ɩ bãwfʋ sãá a, alɛ n'a so bɛ tɩ zɔ tuor ʋ.
43012019	A lɛ n'a a Farizɩ̃ɛ mɩnɛ tɩ yere kʋ̀rɛ taa: «Nyɩ nyɛ̃ a na: nyɩ kʋ̃ tʋ̃ɔ ɩ bom za ɩ: a tẽ-daa nɩbɛ za n'ɩ bɛ ŋa tuur ʋ!»
43012020	Gɩrɛkɩ bʋʋrɛ bɛ mɩnɛ kãw mɩ̀ tɩ pʋɔ na wa a Zeruzalɛm a cuw daar, kɛ́ bɛ wa pùori a Naaŋmɩn nɩ bɛ tʋɔra siwru.
43012021	Bɛ tɩ taw na ta a Filib zie na yi Bɛtɩsayida a, Galile tẽw a, yel ʋ: «Sore e, tɩ bɔbr a kɛ tɩ nãá nyɛ̃ a Yeezu.»
43012022	A Filib tɩ cen na tɩ yel kʋ̀ Ãdere, a Ãdere nɩ a Filib za cen tɩ yel kʋ̀ a Yeezu.
43012023	A Yeezu tɩ sɔw bɛ nɩ a ŋa: «A daar ʋl a Nɩsaal Bie na na nyɛ̃ a yúor-vɩɛlʋ-danʋ a pãa ta na.
43012024	Yel-mɩŋa sɩza sɩza n'a ɩ̃ yere kʋ̀rɛ nyɩ: a ka-bir wa lo a tẽw bɛ wɛ a, ʋ mɩ́ gã nɩ ʋ yõ. Ɛ cɛ ʋlɛ wa wɛ a, ʋ mɩ́ wɔ̃ n wɔ̃mɛ yaga.
43012025	Ʋlɩ sob na nɔnɛ a ʋ nyɔ-vʋʋrʋ a, ʋ bɔrɛ ʋ na bɛrɛ, ɛ ʋlɩ sob na hɩ̃ɛn a ʋ nyɔ-vʋʋrʋ a tẽ-daa ŋa zu a, ʋ na maal a tɛr ʋ a nyɔ-vʋʋrʋ na be kʋra lɛ a ƴãw.
43012026	Nɩr wa bɔbr k'ʋʋ tone a ɩ̃ tome a, ʋ tuur mɛ̃; ɛ zie nɛ za ɩ̃ na be a, be n'a a ɩ̃ tõ-tone mɩ̀ na be. Nɩr wa tone a ɩ̃ tome a, a ɩ̃ Sãà na ƴãwnɛ ʋ na.»
43012027	«Ɛ cɛ a ƴɛrɛ ŋa a, a ɩ̃ tɩɛrʋ dam a. Ɩ̃ yel kɛ bo? Kɛ́ a ɩ̃ Sãà faa mɛ̃ a daar ŋa yel-kpɩɛrɩ pʋɔ bɩɩ? Ɛ cɛ a yel-kpɩɛrɩ daar ŋa tɔr za ƴãw n'a ɩ̃ wa.
43012028	Ɩ̃ Sãà a, ɩ a fʋ yúor nyɛ̃ vɩɛlʋ danʋ.» Kɔkɔr kãw tɩ ƴɛr a yi a salom zu yel: «Ɩ̃ ɩ na ʋ nyɛ̃ a vɩɛlʋ danʋ, ɛ na lɛ ɩ ʋ nyɛ̃ ʋ.»
43012029	A zu-sɛbla na tɩ ar a be ɛ wõ a a, tɩ yel a kɛ saa n'ʋ tanɩ. Bɛ mɩnɛ tɩ yel a kɛ malkɩ n'ʋ ƴɛr a ʋ zie.
43012030	A Yeezu tɩ lɛb a yel: «Mãa ƴãw bɛ n'a a kɔkɔr ŋa ƴɛr nyɩ wõ ɩ, nyɩɩm ƴãw n'a.
43012031	A ƴɛrɛ ŋa n'a bɛ na maal ɩ a tẽ-daa ŋa a ƴɛrʋ; ƴɛrɛ ŋa n'a bɛ na diw a tẽ-daa ŋa nãà bɛr.
43012032	Ɛ a mãa a, bɛlɛ wa ba m a tẽsɔw k'ɩ̃ zɛw do a, ɩ̃ na taw nɩ a nɩsaalbɛ za wa n a ɩ̃ zie.»
43012033	Ʋ tɩ ƴɛr ɩ a a ŋa wul a kũu nɛ bʋʋrɛ ʋ nãà kpi a.
43012034	A zu-sɛbla tɩ sɔw ʋ na: «A tɩ Naaŋmɩn-Wulu sɛbɛ pʋɔ, tɩ wõ na kɛ a Kɩrɩta na be n kʋra lɛ. Ŋmɩŋmɩn n'a fʋ na tʋ̃ɔ yel kɛ a fɛr a bɛ ba a Nɩsaal Bie ʋ zɛw do? Ãa n'ɩ a Nɩsaal Bie ŋa?»
43012035	A Yeezu tɩ sɔw bɛ na: «A cãa na cãa nɩ a nyɩ sɔgɔ blã lɛ ƴãw. Nyɩ na tɛr a cãa a, nyɩ cere, kɛ̀ lige taa pile pàwr nyɩ ɛ; sob nɛ na cere lige pʋɔ a bɛ bãw be ʋ na cere a ɩ.
43012036	Nyɩ na tɛr a cãa a, nyɩ saw de a cãa, tʋ̃ɔ lɩɛbɩ cãa bibiir.» A Yeezu na tɩ ƴɛr a a ŋa baar a, ʋ tɔl a cen tɩ sɔwlɩ zãá nɩ bɛ.
43012037	A Yeezu na saa tɩ maalɩ a yele-na-ɩ-bãwfʋ-sãá sɛw a ŋa za a bɛ niŋé a, bɛ bɛ tɩ saw de ʋ ɛ.
43012038	Lɛ n'a a Naaŋmɩn-ƴɛr-manɛ Ɩzayi ƴɛr-bie a ŋa tɩ tu: «Sore e, ãa n'ʋ saw de a tɩ ƴɛrʋ? Ãa n'ʋ a Sore wul a ʋ kpɛnʋ?»
43012039	A Ɩzayi been nɛ n'ʋ tɩ yel a ʋlɩ bom nɛ na n'ʋ so bɛ kʋ̃ tʋ̃ɔ saw de a.
43012040	«Naaŋmɩn ɩ na bɛ zɔ̃w, ɛ ʋ ɩ a bɛ socie kpawlɩ, kɛ́ bɛ ta tʋ̃ɔ nyɛ̃ nɩ a bɛ mimie ɩ, kɛ́ bɛ ta tʋ̃ɔ bãw a pɛr ɛ, kɛ́ bɛ ta tʋ̃ɔ lɩɛbɩ a bɛ ɩb ɛ, ɛ ɩ̃ nãá sanɩ bɛ na.»
43012041	A Ɩzayi na tɩ de niwn nyɛ̃ a Yeezu yúor-vɩɛlʋ-danʋ, ɛ ƴɛr a ʋ ƴɛrʋ a n'a so ʋ ƴɛr a a ŋa.
43012042	Ɛ cɛ a Zifʋ mɩnɛ nɩ-bɛrɛ pʋɔ a, nɩ-yaga tɩ saw na de a Yeezu. Ɛ cɛ bɛ tɩ zɔrɛ nɩ a Farizɩ̃ɛ mɩnɛ, lɛ so bɛ bɛ mɩ́ tɩ saw ƴɛr a yi ɛ, kɛ́ bɛ taa wa diw bɛ bɛr a puoru-dĩ̀ó ɛ.
43012043	Bɛ tɩ nɔnɛ nɩ a yúor a nɩsaalbɛ zie zuo a yúor ʋl na yi a Naaŋmɩn zie a.
43012044	A Yeezu tɩ zɛw nɩ kɔkɔr yel: «Sob nɛ na saw de m a, mãa bɛ n'ʋ ʋ saw de ɩ, a sob nɛ na tõ m a n'ʋ ʋ saw de.
43012045	Sob nɛ na nyɛ̃ m a, mɩ̀ nyɛ̃ nɩ a sob nɛ na tõ m a.
43012046	A mãa na ɩ a cãa a, ɩ̃ wa n a tẽ-daa zu kɛ sob nɛ za na saw de m a, ta be lige pʋɔ ɩ.
43012047	Nɩr wa wõ a ɩ̃ ƴɛrʋ ɛ bɛ dier a, mãa bɛ n'ʋ maalɛ nɩ a ʋ sob a ƴɛrʋ ɛ: ɩ̃ bɛ wa k'ɩ̃ɩ wa maal ɩ a tẽ-daa ƴɛrʋ ɛ, ɩ̃ wa na k'ɩ̃ɩ wa faa a tẽ-daa.
43012048	Sob nɛ na zawrɩ mɛ̃ bɛr ɛ bɛ dier a ɩ̃ ƴɛrʋ a, tɛr ɩ a ʋ ƴɛr-maalɛ: a ƴɛrʋ ɩ̃ na ƴɛr a, na yel ɩ a ʋ sãwna a bibi-pɛ-baara wa vɩɛ a.
43012049	Ɩ̃ bɛ nyɛ̃ ɩ̃ tʋɔra ƴɛr ɛ, ɛ cɛ a Sãà na tõ m a n'ʋ wul mɛ̃ a lɛ ɩ̃ na na ƴɛr a, nɩ bom nɛ a na sɛw k'ɩ̃ɩ wul a.
43012050	Ɛ ɩ̃ bãw na kɛ a ʋ wulu tɩrɛ nɩ nyɔ-vʋʋrʋ na be kʋra lɛ a: bom nɛ za ɩ̃ na yere a, ɩ̃ yere na mɛ̃ a lɛ a Sãà na yel kʋ̀ m a.»
43013001	A Tɔlʋ cuw zãa daarɩ tɩ n'a. A Yeezu na tɩ bãw kɛ a daar ʋl, ʋ na na yi a tẽ-daa ŋa zu lɛ cen a ʋ Sãà zie a, ta na a, ʋ na tɩ nɔ̃w a ʋ nɩbɛ na be a tẽ-daa zu a, ʋ nɔ̃w bɛ na tɩ ɓɩɩlɩ.
43013002	A zaanʋɔra dɩb daar, a Gɛgɛra na tɩ ƴãw a Sɩmʋ̃ bi-dɛb Zuda Ɩsɩkarɩɔtɩ a tɩɛrʋ k'ʋʋ mɩl a Yeezu nyɔw tɩr a,
43013003	ɛ a Yeezu mɩ̀ tɩ bãw kɛ a Sãà de nɩ bom za ƴãw a ʋ nuru pʋɔ a, k'ʋʋ yi n a Naaŋmɩn zie wa ɛ lɛb cere a Naaŋmɩn zie a,
43013004	ʋ tɩ ìr ɩ a dɩb zie, yaa a ʋ kpar-kpɛ̃ɛ bin, ɛ de pɛn sɛ a ʋ sɩ̃ɛmɩ́.
43013005	Al pùorí, ʋ de nɩ kʋ̃ɔ cir ƴãw ku-laa pʋɔ, ɛ nyɔw a ʋ po-tuurbɛ gbɛɛ pɛwfʋ, ɛ tɩ fɩɛlɛ nɩ a pɛn ʋ na sɛ a sɩ̃ɛmɩ́ a.
43013006	Ʋ na wa ta a Sɩmʋ̃ Pɩɛr zie a, a Sɩmʋ̃ Pɩɛr yel ʋ na: «Sore e, fʋ̃ʋ na pɛw mãa gbɛɛ ɛ?»
43013007	A Yeezu tɩ sɔw ʋ na: «A a ŋa ɩ̃ na ɩrɛ a, fʋ bɛ bãw a pɛr sɛr ɛ, a pùorí fʋ na bãw na.»
43013008	A Pɩɛr lɛb yel ʋ: «Towtow, fʋ bɛ be na pɛw a ɩ̃ gbɛɛ ɩ!» A Yeezu yel ʋ: «Mãa bɛ wa pɛw a fʋ gbɛɛ a, fʋ kʋ̃ lãw nɩ mɛ̃ ɩ.»
43013009	A Sɩmʋ̃ Pɩɛr yel ʋ: «Alɛ wa ŋmɛ̃ lɛ a, Sore e, ta pɛw a ɩ̃ gbɛɛ tɛwr ɛ, pɛw lãw nɩ a ɩ̃ nuru nɩ a ɩ̃ zu za!»
43013010	A Yeezu yel kʋ̀ ʋ: «Nɩr na so kʋ̃ɔ yi a, gbɛɛ pɛwfʋ tɛwr a cɛ ʋ, ʋ vɩɛl ɩ ʋ za baarɩ. A nyɩɩm a, nyɩ vɩɛl a, ɛ cɛ nyɩ za bɛ n'a ɩ.»
43013011	Ʋ tɩ bãw nɩ a ʋlɩ sob nɛ na na mɩl ʋ a, alɛ so ʋ tɩ yel: «Nyɩ za bɛ nɛ bɛ vɩɛl ɛ.»
43013012	Ʋ na wa pɛw bɛ a gbɛɛ baar a, ʋ de nɩ a ʋ kpar-kpɛ̃ɛ su, lɛb zɩ̃ nɩ a dɩb zie, ɛ yel bɛ: «A a ŋa ɩ̃ na ɩ a nyɩ zie a, nyɩ bãw nɩ a pɛr bɩɩ?
43013013	Mɛ̃ nyɩ taa bʋɔlɛ mɛ̃ Wul-wul-kara nɩ Sore: yel-mɩŋa n'a nyɩ mɩ́ yel: ɩ̃ ɩ ʋ nɩ sɩza.
43013014	A na ɩ lɛ a, a mãa na ɩ a nyɩ Wul-wul-kara nɩ a nyɩ Sore, ɛ wa pɛw a nyɩ gbɛɛ a, a nyɩɩm mɩ̀, a fɛr nyɩ na kɛ́ nyɩ mɩ̀ pɛwr taa gbɛɛ.
43013015	Ɩ̃ ɩ na wul nyɩ, kɛ́ nyɩ mɩ̀ tʋ̃ɔ ɩrɛ mɛ̃ a lɛ ɩ̃ na ɩ a nyɩ zie a.
43013016	Yel-mɩŋa sɩza sɩza n'a ɩ̃ yere kʋ̀rɛ nyɩ: tõ-tõ-bie bɛ zuore a ʋ nɩ-kpɛ̃ɛ ɩ, ɛ nɩr bɛ na tõ a, bɛ zuore a ʋlɩ sob nɛ na tõ ʋ a ɩ.
43013017	Nyɩ na bãw a a ŋa a, zu-nʋ̃ɔ̀ dem n'ɩ nyɩ nyɩmɛ wa tuur a.
43013018	Nyɩ za ƴãw bɛ n'a ɩ̃ ƴɛrɛ ɩ; ɩ̃ bãw nɩ a bɛlɩ dem ɩ̃ na kaa ir a. Ɛ cɛ a fɛr a kɛ a Sɛb-sõw ƴɛr-bie a ŋa tu: ‹A sob nɛ na tɩ lãw nɩ mɛ̃ dɩrɛ a, lɩɛb ɩ a ɩ̃ dɔ̃-sob.›
43013019	Ɩ̃ de nɩ niwn yere a yel ŋa kʋ̀rɛ nyɩ a ƴɛrɛ ŋa ɛ ʋ bɛ ta sɛr ɛ, kɛ a lɛn daar ʋ nãá wa ta a, nyɩɩm saw de k'ɩ̃ɩ ‹ɩ n a sob nɛ ɩ̃ na ɩ a.›
43013020	Yel-mɩŋa sɩza sɩza n'a ɩ̃ yere kʋ̀rɛ nyɩ, nɩr na sawr dier a sob nɛ ɩ̃ na tõ a, mãa tɔr za n'ʋ ʋ sawr dier, ɛ nɩr na dier mɛ̃ a, ʋ mɩ̀ saw na dier a sob nɛ na tõ m a.»
43013021	A Yeezu na wa ƴɛr a a ŋa baar a, a ʋ tɩɛrʋ dam ʋ nɩ yaga za, ʋ ƴɛr a ʋ pʋɔ ƴɛrʋ a ŋa: «Yel-mɩŋa sɩza sɩza, ɩ̃ yere na kʋ̀rɛ nyɩ, a nyɩ ƴẽn sob na mɩl mɛ̃ na nyɔw tɩr.»
43013022	A po-tuurbɛ na bɛ tɩ bãw sob nɛ a Yeezu na yere a, bɛ tɩ jɩrɛ nɩ taa.
43013023	A po-tuure ƴẽn sob, a ʋl a Yeezu na tɩ nɔnɛ a, tɩ zɩ̃ na kɔw a Yeezu.
43013024	Sɩmʋ̃ Pɩɛr tɩ kabr a yel ʋ: «Sowri kaa a sob nɛ ʋ na yere a.»
43013025	Lɛ n'a a po-tuure ʋl tɩ cɩɩlɩ cen a Yeezu nyãa ƴãw ɛ sowr ʋ: «Sore e, ãa n'ʋ?»
43013026	A Yeezu tɩ sɔw na: «A sob nɛ ɩ̃ na na tõ a dipɛ̃ a laa pʋɔ ɛ ír kʋ̀ a, ʋlɛ n'ʋ.» Ʋ tɩ de nɩ a dipɛ̃ ʋ na tõ a laa pʋɔ a kʋ̀ a Sɩmʋ̃ bi-dɛb Zuda Ɩsɩkarɩɔtɩ.
43013027	A pɛr nɛ pʋɔ a Yeezu na kʋ̀ ʋ a dipɛ̃ a n'a a Sɩtaana kpɛ a Zuda pʋɔ. A lɛ n'a a Yeezu tɩ yel ʋ: «A ton ʋl a na fɛr kɛ fʋ tõ a, tõ ʋ fɔ̃w.»
43013028	A bɛlɩ dem za na tɩ be a be a, been kãw za bɛ tɩ bãw bʋ̃ʋ ƴãw n'a a Yeezu yel a lɛ a ɩ.
43013029	A Zuda na n'ʋ tɩ tɛr a wɛr-wʋɔ a, bɛ mɩnɛ tɩ manɛ kɛ a Yeezu yel ʋ na k'ʋʋ da a bome al za na sɛw a cuw ƴãw a, bɩɩ k'ʋʋ kʋ̀ bom kãw a nan dem.
43013030	A Zuda na tɩ de a dipɛ̃ 'wɔb a, ʋ tɩ ìr a yi daadaa lɛ: zie tɩ sɔb a.
43013031	A Zuda na wa yi baar a, a Yeezu yel a: «Ƴɛrɛ ŋa a, a Nɩsaal Bie pãa nyɛ̃ nɩ yúor-vɩɛlʋ-danʋ, ɛ Naaŋmɩn nyɛ̃ yúor-vɩɛlʋ-danʋ a ʋ pʋɔ.
43013032	[Ɛ a Naaŋmɩn yúor-vɩɛlʋ-danʋ wa sãá a ʋ zie a], a Naaŋmɩn na kʋ̀ ʋ nɩ a ʋl mɩŋa yúor-vɩɛlʋ-danʋ, ɛ ʋ kʋ̃ yaa kɛ kʋ̀ ʋ ɛ.
43013033	Ɩ̃ bibiir i, ɩ̃ cãa na be a nyɩ zie, ɛ cɛ blã lɛ tɛwr ƴãw n'a. Nyɩ na bɔ m a, ɛ cɛ mɛ̃ a lɛ ɩ̃ na yel kʋ̀ a Zifʋ mɩnɛ a, ɩ̃ mɩ̀ yere na kʋ̀rɛ nyɩ a ƴɛrɛ ŋa: a be ɩ̃ na cere a, nyɩ kʋ̃ tʋ̃ɔ wa ɩ.
43013034	Ɩ̃ ƴãwnɛ nɩ nɔ-paala kʋ̀rɛ nyɩ: nyɩ nɔnɛ taa. Mɛ̃ a lɛ ɩ̃ na nɔ̃w nyɩ a, a nyɩɩm mɩ̀, nyɩ nɔnɛ taa.
43013035	Ʋlɩ bom nɛ na na wul a nɩbɛ za kɛ nyɩ ɩ n a ɩ̃ po-tuurbɛ a, ʋlɛ n'ɩ a nɔ̃wfʋ nyɩ na na nɔ̃nɛ taa a.»
43013036	Sɩmʋ̃ Pɩɛr tɩ sowr ʋ na: «Sore e, nyɩnɛ n'a fʋ cere?» A Yeezu tɩ sɔw na: «Fʋ kʋ̃ tʋ̃ɔ tu m a ƴɛrɛ ŋa cen a be ɩ̃ na cere a ɩ. Ɛ cɛ a pùorí a, fʋ na tu mɛ̃ na.»
43013037	A Pɩɛr tɩ sowr ʋ na: «Sore e, bʋ̃ʋ n'ʋ so ɩ̃ kʋ̃ tʋ̃ɔ tu fʋ a ƴɛrɛ ŋa? Ɩ̃ na de nɩ a ɩ̃ nyɔ-vʋʋrʋ tɩr a fʋ ƴãw!»
43013038	A Yeezu tɩ yel ʋ na: «Fʋ na de nɩ a fʋ nyɔ-vʋʋrʋ tɩr a ɩ̃ ƴãw yaa? Yel-mɩŋa sɩza sɩza, ɩ̃ yere na kʋ̀rɛ fʋ, nʋra kʋ̃ kõ sɛr ɛ, ɛ́ fʋ na ciiri gb'a ata kɛ fʋ bɛ bãw mɛ̃ ɩ.»
43014001	A Yeezu tɩ yel bɛ na: «Nyɩ ta ɩ a nyɩ tɩɛrʋ damnɛ nyɩ ɛ: nyɩ saw na de a Naaŋmɩn, nyɩ mɩ̀ saw de m.
43014002	Ziir yaga be n a ɩ̃ sãà yir pʋɔ, alɛ bɛ tɩ ɩ lɛ a, ɩ̃ nãá tʋ̃ɔ na yel k'ɩ̃ɩ cere na k'ɩ̃ɩ tɩ cɔbrɩ zie bɛr nyɩ ɩ?
43014003	Ɛ mãa wa cen tɩ cɔbrɩ a zie bɛr nyɩ baar a, ɩ̃ na lɛb a wa wa tɛr nyɩ, ɛ a be ɩ̃ na be a, be n'a nyɩ mɩ̀ na be.
43014004	Ɛ a be ɩ̃ na cere a, nyɩ bãw nɩ a sɔr.»
43014005	Toma tɩ yel ʋ na: «Sore e, tɩ bɛ bãw a be fʋ na cere a ɩ, ɛ ŋmɩŋmɩn n'a tɩ na tʋ̃ɔ bãw a sɔr?»
43014006	A Yeezu yel ʋ: «Mãa n'ɩ a sɔr, a yel-mɩŋa nɩ a nyɔ-vʋʋrʋ. Nɩr za kʋ̃ tʋ̃ɔ cen a Sãà zie, a bɛ ɩ mãa zie k'ʋ tu ɛ.
43014007	Nyɩmɛ wa bãw mɛ̃ a, nyɩ mɩ̀ na bãw nɩ a ɩ̃ Sãà, nyɩ bãw ʋ na baarɩ mɩ̀, ɛ nyɛ̃ ʋ.»
43014008	Filib tɩ yel ʋ na: «Sore e, wul tɩ a Sãà, ɛ a na sɛw tɩ na.»
43014009	A Yeezu yel ʋ: «Ɩ̃ be n a nyɩ zie tɩ cɛlɩ sɛw a ŋa za, ɛ fʋ cãa bɛ bãw mɛ̃ ɩ, Filib i? Ʋlɩ sob na nyɛ̃ m a, ʋ nyɛ̃ nɩ a Sãà. Ŋmɩŋmɩn za n'a fʋ yel: ‹Wul tɩ a Sãà?›
43014010	Fʋ bɛ saw k'ɩ̃ɩ lãw nɩ nɩ a ɩ̃ Sãà ɛ a ɩ̃ Sãà lãw nɩ mɛ̃ ɩ? A ƴɛrʋ ɩ̃ na ƴɛrɛ kʋ̀rɛ nyɩ a, mãa mɩŋa bɛ n'ʋ ŋmɛ nyãa ƴɛrɛ ɩ. A Sãà na kpɩɛr a ɩ̃ pʋɔ a tone nɩ a ʋl mɩŋa tome.
43014011	Nyɩ saw de m, ɩ̃ lãw nɩ nɩ a Sãà, ɛ a Sãà lãw nɩ mɛ̃. Nyɩmɛ bɛ wa sawr dier a ɩ̃ ƴɛrʋ a, nyɩɩm saw de a tome a ŋa zũú.
43014012	Yel-mɩŋa sɩza sɩza n'a ɩ̃ yere kʋ̀rɛ nyɩ, ʋlɩ sob na saw de m a, ʋ mɩ̀ na tõ n a tome ɩ̃ na tõ a, ʋ na tõ n tõ-bɛrɛ gãw lɛ mɩ̀: ɩ̃ na cere a Sãà zie a ƴãw.
43014013	Bom nɛ za nyɩ na na zɛlɩ a ɩ̃ yúor ƴãw a, ɩ̃ na ɩ na, a Sãà tʋ̃ɔ nyɛ̃ yúor-vɩɛlʋ-danʋ a Bie pʋɔ.
43014014	Nyɩmɛ wa zɛlɛ bom a ɩ̃ zie a ɩ̃ yúor ƴãw a, ɩ̃ na ɩ na.»
43014015	«Nyɩmɛ wa nɔnɛ mɛ̃ a, nyɩ na sawr ɩ a ɩ̃ nɛ-ƴãwnɩ vla.
43014016	Ɛ ɩ̃ na zɛlɩ nɩ a Sãà ʋ kʋ̀ nyɩ Gure ƴẽn sob ʋ be a nyɩ zie kʋra lɛ.
43014017	A yel-mɩŋa Vʋʋrʋ n'ʋ, a ʋl a tẽ-daa na kʋ̃ tʋ̃ɔ saw de a, ʋ na bɛ mɩ́ nyɛ̃ ʋ, ɛ mɩ̀ bɛ bãw ʋ a ƴãw. Nyɩɩm bãw ʋ na, ʋ na kpɩɛr a nyɩ zie ɛ be a nyɩ pʋɔ a.
43014018	Ɩ̃ kʋ̃ bɛr nyɩ nyɩ ɩ bi-kpebe ɩ, ɩ̃ na lɛb a wa a nyɩ zie.
43014019	Blã blã, ɛ a tẽ-daa kʋ̃ lɛ nyɛ̃ m ɛ. Ɛ cɛ a nyɩɩm, nyɩ na nyɛ̃ m a, ɩ̃ vʋʋrɛ, ɛ nyɩ mɩ̀ na vʋʋrɛ na.
43014020	A ʋlɩ bibir nɛ a, nyɩ na bãw na k'ɩ̃ɩ lãw nɩ nɩ a ɩ̃ Sãà, kɛ́ nyɩ lãw nɩ mɛ̃ na, ɛ ɩ̃ mɩ̀ lãw nɩ nyɩ.
43014021	Ʋlɩ sob na sawr a ɩ̃ nɛ-ƴãwnɩ ɛ tuur a vla a, a sob ŋa n'ʋ nɔnɛ mɛ̃. Ɛ ʋlɩ sob na nɔnɛ mɛ̃ a, a ɩ̃ Sãà na nɔnɛ ʋ na, ɩ̃ mɩ̀ na nɔnɛ ʋ na, ɛ ɩ̃ na wul ɩ̃ tʋɔra a ʋ sob.»
43014022	A Zuda, na bɛ ɩ Zuda Ɩsɩkarɩɔtɩ a, tɩ sowr ʋ na: «Sore e, bʋ̃ʋ n'ʋ so a fɛr kɛ fʋ wul fʋ tʋɔra a tɩɩm, ɛ ta wul fʋ tʋɔra a tẽ-daa?»
43014023	A Yeezu tɩ sɔw ʋ na: «Nɩr wa nɔnɛ mɛ̃ a, ʋ na tɛr ɩ a ɩ̃ ƴɛrʋ vla, a ɩ̃ Sãà na nɔnɛ ʋ na, ɛ tɩ na wa na wa kpɩɛr a ʋ sob zie.
43014024	Nɩr na bɛ nɔnɛ mɛ̃ a, ʋ bɛ dier a ɩ̃ ƴɛrʋ ɛ. Ɛ cɛ a ƴɛrʋ nyɩ na wone a, a bɛ yi mãa zie ɩ, a Sãà na tõ m a zie n'a a yi.
43014025	Ɩ̃ yel ɩ a yele a ŋa kʋ̀ nyɩ, ɩ̃ na cãa be a nyɩ zie a.
43014026	Ɛ cɛ a Gure, a Vʋʋrʋ Sõw, a Sãà na na bɛr k'ʋ wa a nyɩ zie, a ɩ̃ yúor ƴãw a, ʋl na wul nyɩ nɩ a za. Ʋ na lɛb a sɩ̃w a nyɩ tɩɛrʋ a yele al za ɩ̃ na yel kʋ̀ nyɩ a ƴãw.
43014027	Ƴã-ɓaarʋ n'a ɩ̃ bɛrɛ kʋ̀rɛ nyɩ, a ɩ̃ ƴã-ɓaarʋ n'a ɩ̃ kʋ̀rɛ nyɩ. Ɩ̃ bɛ kʋ̀rɛ nyɩ mɛ̃ a lɛ a tẽ-daa na mɩ́ tɩr a ƴã-ɓaarʋ a ɩ. Nyɩ ta ɩ pʋl-vʋ̃ɔ nɩ dɛ̃bɩ̃ɛ tɛr nyɩ ɛ.
43014028	Nyɩ wõ n a lɛ ɩ̃ na yel kʋ̀ nyɩ a, ɩ̃ cere na, ɛ na lɛb wa a nyɩ zie. Nyɩmɛ tɩ nɔnɛ mɛ̃ a, nʋ̃ɔ̀ nãá ɩrɛ nyɩ na, ɩ̃ na cere a Sãà zie a: a Sãà ɩ n kpɛ̃ɛ zuo mɛ̃.
43014029	Ɩ̃ yel ɩ a yele a ŋa za kʋ̀ nyɩ a ƴɛrɛ ŋa, ɛ a bɛ ta sɛr ɛ, kɛ alɛ wa ta a, nyɩ̃ɩm saw kɛ sɩza n'a.
43014030	Dɩ̃a na ta a, ɩ̃ kʋ̃ lɛ ƴɛr ɩ nyɩ cɛlɩ ɛ, bʋ̃ʋ n'ʋ vɛ̃, a tẽ-daa ŋa nãà waar a. Sɩza n'a, ʋ bɛ tɛr ɩ̃ yel-ɩra ɩ,
43014031	ɛ cɛ a ŋa n'a a tẽ-daa na bãw k'ɩ̃ɩ nɔnɛ nɩ a Sãà ɛ ɩrɛ a lɛn tɔr za a Sãà na ƴãw nʋɔr kʋ̀ m a. Nyɩ ìr tɩ cen!»
43015001	«Mãa n'ɩ a divɛ̃-tɩ-sɩza ɛ a ɩ̃ Sãà n'ɩ a divɛ̃-tɩ-kʋɔrɛ.
43015002	Wùle za, na be a ɩ̃ ƴãw, ɛ bɛ wɔ̃nɛ a, ʋ mɩ́ cɛ ʋ na bɛr, ɛ wùle za na wɔ̃nɛ a, ʋ mɩ́ ɓɛlɓɛl ɩ a wuli-ɓɛrmɛ bɛr k'ʋʋ tʋ̃ɔ wɔ̃ dɔwlɩ.
43015003	Nyɩɩm a, nyɩ vɩɛl a baarɩ, a kanʋ ɩ̃ na kanɩ nɩ nyɩ a ƴãw.
43015004	Nyɩ lãw nɩ mɛ̃, mɛ̃ a lɛ ɩ̃ na lãw nɩ nyɩ a. Mɛ̃ a lɛ wùle na kʋ̃ tʋ̃ɔ wɔ̃ wɔ̃mɛ ʋ yõ, ʋlɛ bɛ wa nyɔw a tɩɛ a, lɛ n'a nyɩ kʋ̃ wɔ̃ wɔ̃mɛ ɩ, nyɩmɛ bɛ wa lãw nɩ mɛ̃ a.
43015005	Mãa n'ɩ a divɛ̃-tɩɛ ɛ nyɩmɛ n'ɩ a wuli. Ʋlɩ sob na lãw nɩ mɛ̃, ɛ ɩ̃ lãw nɩ ʋ a, ʋ mɩ́ wɔ̃ n wɔ̃mɛ yaga, mãa ƴãw sɩrɩ bɛ wa n'a a, nyɩ kʋ̃ tʋ̃ɔ ɩ bom za ɩ. A divɛ̃ tɩɛ nɩ a wuli (15.5).
43015006	Nɩr bɛ wa lãw nɩ mɛ̃ a, bɛ na lɔb ʋ na bɛr yẽw mɛ̃ a tɩɛ wule a, ʋ ko, ɛ a wuli-kon a, bɛ mɩ́ wob a na lɔb ƴãw vũùmí a dɩ.
43015007	Nyɩmɛ wa lãw nɩ mɛ̃ ɛ tɛr a ɩ̃ ƴɛrʋ a, nyɩ zɛlɩ a ʋlɩ bom nɛ nyɩ na bɔbr a, ɛ́ nyɩ na páw ʋ na.
43015008	A ŋa n'a a ɩ̃ Sãà yúor mɩ́ yi, nyɩ na mɩ́ wa wɔnɛ wɔ̃mɛ yaga, ɛ wul a a ŋa kɛ nyɩ ɩ n a ɩ̃ po-tuurbɛ a.
43015009	Mɛ̃ a lɛ a Sãà na nɔ̃w mɛ̃ a, lɛ n'a ɩ̃ mɩ̀ nɔw nyɩ. Nyɩ be a ɩ̃ nɔ̃wfʋ pʋɔ.
43015010	Nyɩmɛ wa sawr a ɩ̃ nɛ-ƴãwnɩ a, nyɩ na be n a ɩ̃ nɔ̃wfʋ pʋɔ, mɛ̃ a lɛ ɩ̃ na saw a ɩ̃ Sãà nɛ-ƴãwnɩ ɛ be a ʋ nɔ̃wfʋ pʋɔ a.»
43015011	«Ɩ̃ yel ɩ a a ŋa kʋ̀ nyɩ kɛ a nʋ̃ɔ̀ na kpɩɛr mɛ̃ a, ʋ mɩ́ kpɩɛr nyɩ, ɛ a nyɩ nʋ̃ɔ̀ tʋ̃ɔ vɩɛl ʋ za.
43015012	A ɩ̃ nɔ-ƴãwna n'ɩ ŋa: nyɩ nɔnɛ taa mɛ̃ a lɛ ɩ̃ na nɔ̃w nyɩ a.
43015013	Nɔ̃wfʋ bɛ lɛ ka be ɩ kpɛ̃ɛ zuo a fʋ barɩ fʋ na nɔ̃w tɩ de a fʋ nyɔ-vʋʋrʋ tɩr a bɛ ƴãw a ɩ.
43015014	Nyɩ ɩ n a ɩ̃ barɩ nyɩmɛ wa maalɛ a lɛ ɩ̃ na ƴãw a nʋɔr kʋ̀ nyɩ a.
43015015	Ɩ̃ bɛ cãa bʋɔlɛ nyɩ tõ-tõ-biir ɛ, a tõ-tõ-bie na bɛ bãw ʋlɩ bom nɛ a ʋ nɩ-kpɛ̃ɛ na ɩrɛ a ƴãw. Ɩ̃ bʋɔlɛ nyɩ nɩ barɩ, ɩ̃ na ɩ nyɩ bãw a yele al za a ɩ̃ Sãà na wul mɛ̃ a.
43015016	Nyɩmɛ bɛ nɛ bɛ kaa ir mɛ̃ ɩ, mãa n'ʋ kaa ir nyɩ, ɛ ƴãw kɛ nyɩ cen tɩ wɔ̃ wɔ̃mɛ, ɛ a nyɩ wɔ̃mɛ be kʋra lɛ. Lɛ n'a a Sãà na kʋ̀ nyɩ bom nɛ za nyɩ nãá zɛlɛ a ʋ zie a ɩ̃ yúor ƴãw a.
43015017	A nʋɔr ɩ̃ na ƴãwnɛ kʋ̀rɛ nyɩ a, ʋlɛ n'ɩ kɛ́ nyɩ nɔnɛ taa.»
43015018	«A tẽ-daa wa hɩ̃ɛn nyɩ a, nyɩ bãw kɛ mãa n'ʋ ʋ tɩ dãw de niwn hɩ̃ɛn.
43015019	A tẽ-daa tɩ so nyɩ a, ʋ nãá nɔnɛ nɩ a ʋ bʋ̃-sora; ɛ cɛ a tẽ-daa bɛ so nyɩ ɛ; mãa n'ʋ kaa ir nyɩ a tẽ-daa zu, nyɩ be nyɩ tʋɔra, alɛ so a tẽ-daa hɩ̃ɛn nyɩ.
43015020	Nyɩ lɛ tɩɛrɩ a ƴɛr-bir ŋa ɩ̃ na tɩ yel kʋ̀ nyɩ a: ‹Tõ-tõ-bie bɛ zuore a ʋ nɩ-kpɛ̃ɛ ɩ.› Bɛlɛ wa dɔwrɩ mɛ̃ a, bɛ mɩ̀ na dɔwrɩ nyɩ na; bɛlɛ wa saw de a ɩ̃ ƴɛrʋ a, bɛ mɩ̀ na saw na de a nyɩ dem.
43015021	Bɛ na ɩ nyɩ nɩ a a ŋa za a mãa yúor ƴãw, bɛ na bɛ bãw a sob nɛ na tõ m a ƴãw.
43015022	Mãa bɛ tɩ wa a, mãa bɛ tɩ ƴɛr sɔw bɛ a, bɛ kʋ̃ʋ tɩ tɛr yel-bier ɛ, ɛ cɛ a ƴɛrɛ ŋa a, a bɛ yel-bier bɛ lɛ tɛr zɛlɩ bɛr ɛ.
43015023	Sob nɛ na hɩ̃ɛn mɛ̃ a, mɩ̀ hɩ̃ɛn nɩ a ɩ̃ Sãà.
43015024	Ɩ̃ tõ n tome a bɛ sɔgɔ nɩsaalɛ za na bɛ tõ a. Mãa bɛ tɩ tõ a tome a ŋa a, bɛ kʋ̃ʋ tɩ tɛr yel-bier ɛ, ɛ cɛ ƴɛrɛ ŋa bɛ na nyɛ̃ a a, bɛ cãa na hɩ̃ɛn mãa nɩ a ɩ̃ Sãà.
43015025	Ɛ cɛ a a ŋa za ɩ na kɛ a ƴɛr-bir ŋa na sɛb a bɛ Naaŋmɩn-Wulu sɛbɛ pʋɔ a tʋ̃ɔ tu: ‹Zaa lɛ n'a bɛ tɩ hɩ̃ɛn mɛ̃.›
43015026	Ɩ̃ na kʋ̀ nyɩ nɩ Gure na na yi a Sãà zie a. Ʋlɛ n'ɩ a yel-mɩŋa Vʋʋrʋ na yi a Sãà zie a; ʋlɛ wa wa a, ʋl mɩŋa na dɩ n a ɩ̃ dãsɩɛ.
43015027	Ɛ a nyɩɩm mɩ̀, nyɩ na dɩ n a ɩ̃ dãsɩɛ, nyɩ na be a ɩ̃ zie a pɛr tib daar za a ƴãw.»
43016001	«Ɩ̃ yel ɩ a a ŋa za kʋ̀ nyɩ kɛ́ nyɩ taa faarɛ lore a nyɩ Naaŋmɩn-saw-deb pʋɔ, a lɛn daar bɛ nãá wa dɔwrɛ nyɩ kɛ́ bɛ ɩ nyɩ kaa a ɩ.
43016002	Bɛ na diw nyɩ na bɛr a Zifʋ mɩnɛ puoru-dìrú. Mɔ̃ mɩ̀, bio waar a na vɩɛ, bɛ na mɩ́ nyɔw nyɩ kʋ́ ɛ tɩɛrɛ kɛ bawr ʋ bɛ maalɩ kʋ̀ Naaŋmɩn.
43016003	A ŋa n'a bɛ na ɩrɛ, bɛ na bɛ bãw a Sãà ɛ mɩ̀ bɛ bãw mɛ̃ a ƴãw.
43016004	Ɛ cɛ ɩ̃ yel ɩ a a ŋa kʋ̀ nyɩ, kɛ a daar wa ta a, nyɩɩm lɛ tɩɛrɩ bãwnɩ k'ɩ̃ɩ tɩ yel a na kʋ̀ nyɩ.» « Ɩ̃ bɛ tɩ yel a yel ŋa kʋ̀ nyɩ a pɛr tib daar ɛ, ɩ̃ na tɩ cãa be a nyɩ zie a ƴãw.
43016005	Ɛ cɛ ƴɛrɛ ŋa a, ɩ̃ cere nɩ a sob nɛ na tõ m a zie, ɛ́ nyɩ kãw za bɛ sowre mɛ̃: ‹Nyɩnɛ fʋ cere ɩ?›
43016006	Ɛ cɛ ɩ̃ na yel a a ŋa kʋ̀ nyɩ a n'a so pʋ-sãwna tɛr nyɩ yaga za.
43016007	Ɛ cɛ yel-mɩŋa n'a ɩ̃ yel kʋ̀ nyɩ: a nyɩ vla ƴãw a, a fɛr a k'ɩ̃ɩ cen; mãa bɛ wa cen a, a Gure kʋ̃ wa a nyɩ zie ɩ; ɛ cɛ mãa nɩ̃ɛ wa cen a, ɩ̃ na tɩ tõ ʋ na ʋ wa a nyɩ zie.
43016008	Ɛ ʋlɛ wa wa a, ʋ na wul ɩ a tẽ-daa k'ʋʋ tuli nɩ a yel-bier ƴãw, a yel na tu sɔr a ƴãw, nɩ a ƴɛrʋ-maalʋ ƴãw.
43016009	Ʋ tuli nɩ a yel-bier ƴãw, ʋ na bɛ saw de m a;
43016010	ʋ tuli nɩ a yel na tu sɔr a ƴãw: ɩ̃ cere nɩ a Sãà zie ɛ́ nyɩ kʋ̃ lɛb nyɛ̃ m ɛ;
43016011	ʋ tuli nɩ a ƴɛrʋ-maalʋ ƴãw: bɛ maal ɩ nɩ a tẽ-daa ŋa nãá a ƴɛrʋ baarɩ.»
43016012	«Yel-yaga cãa nɩ be ɩ̃ na yel kʋ̀ nyɩ, ɛ cɛ ƴɛrɛ ŋa a, nyɩ bɛ tɛr fãw a deb ƴãw ɛ.
43016013	A yel-mɩŋa Vʋʋrʋ wa wa a, ʋ na wul nyɩ nɩ a yel-mɩŋa za. Ʋlɛ bɛ n'ʋ na nyɛ̃ ʋ tʋɔra ƴɛrɛ ɩ, alɩ bom nɛ za ʋ na na wõ a, alɛ n'a ʋ na yel, ɛ ʋ na yel ɩ nɩdaar yele kʋ̀ nyɩ.
43016014	Ʋ na ɩ na a ɩ̃ yúor yi, mãa bʋ̃-sora na n'a ʋ na de wa yel kʋ̀ nyɩ a ƴãw.
43016015	A Sãà bʋ̃-sora za ɩ n a ɩ̃ dem, alɛ n'a so ɩ̃ yel: ‹Mãa zie n'a a Vʋʋrʋ na mɩ́ de a yele wa yel kʋ̀ nyɩ.› »
43016016	«Ka nɩ blã nyɩ kʋ̃ lɛb nyɛ̃ m ɛ, ɛ a pùorí, a kʋ̃ cɛlɩ ɛ, ɛ́ nyɩ lɛb nyɛ̃ m.»
43016017	A lɛ n'a a ʋ po-tuurbɛ bɛ mɩnɛ tɩ sowre taa: «Bʋ̃ʋ n'ʋ ʋ bɔbr k'ʋʋ yel kʋ̀ tɩ nɩ a ƴɛr-bir ŋa: ‹Ka nɩ blã nyɩ kʋ̃ lɛb nyɛ̃ m ɛ, ɛ a pùorí, a kʋ̃ cɛlɩ ɛ, ɛ nyɩ lɛb nyɛ̃ m›? Nɩ kɛ: ‹Ɩ̃ cere nɩ a Sãà zie.› »
43016018	Bɛ tɩ yere na: « ‹A ka nɩ blã ŋa› pɛr ɩ bo? Tɩ bɛ bãw ʋlɩ bom nɛ ʋ na bɔbr k'ʋʋ yel a ɩ!»
43016019	A Yeezu na tɩ bãw kɛ bɛ bɔbr a kɛ bɛ sowr ʋ a, ʋ yel bɛ na: «A ɩ̃ ƴɛr-bie a ŋa pɛr ʋ nyɩ bɔbr ɩ? ‹Ka nɩ blã nyɩ kʋ̃ lɛ nyɛ̃ m ɛ, ɛ a pùorí, a kʋ̃ cɛlɩ ɛ, ɛ nyɩ lɛb nyɛ̃ m.›
43016020	Yel-mɩŋa sɩza sɩza n'a ɩ̃ yere kʋ̀rɛ nyɩ, nyɩ na tɛr ɩ pʋ-sãwna kone ŋmɩɛr ɩ cɛlsɩ ɛ a tẽ-daa cɩlɛ; nyɩ na tɛr ɩ pʋ-sãwna, ɛ cɛ a nyɩ kpɩɛrʋ na lɩɛb ɩ nʋ̃ɔ̀.
43016021	A pɔw na mɩ́ dɔwr a, ʋ mɩ́ wone nɩ tuo yaga, a ʋ tɛm na ta a ƴãw; ɛ cɛ ʋlɛ wa dɔw baar a, ʋ mɩ́ yiir ɩ a ʋ tuo, nʋ̃ɔ̀ mɩ́ paal ʋ na ʋ na dɔw nɩsaal a ƴãw.
43016022	A ŋa n'a nyɩ mɩ̀ wone tuo a ƴɛrɛ ŋa; ɛ cɛ ɩ̃ na lɛb a nyɛ̃ nyɩ, ɛ a lɛn daar a, nʋ̃ɔ̀ na paalɩ nyɩ na, ɛ́ nɩr za kʋ̃ tʋ̃ɔ faa a nʋ̃ɔ̀ ŋa a nyɩ zie ɩ.»
43016023	«A na ɩ a ŋa a, a ʋlɩ bibir nɛ a, nyɩ kʋ̃ lɛb sowre mɛ̃ bom za ɩ. Yel-mɩŋa sɩza sɩza n'a ɩ̃ yere kʋ̀rɛ nyɩ, nyɩmɛ wa zɛlɛ bom a ɩ̃ Sãà zie a ɩ̃ yúor ƴãw a, ʋ na kʋ̀ nyɩ na.
43016024	Wa tɩ tɔ dɩ̃a a, nyɩ bɛ zɛlɩ bom za a ɩ̃ yúor ƴãw ɛ: nyɩ zɛlɩ ɛ nyɩ na páw na, lɛ n'a a nʋ̃ɔ̀ na paalɩ nyɩ bɛ cɛ ɩ.»
43016025	«Ɩ̃ lɔb ɩ zʋkpaɩ yel ɩ a a ŋa za kʋ̀ nyɩ. Ɛ cɛ bio waar a na vɩɛ, ɩ̃ kʋ̃ cãa ƴɛrɛ a a ŋa a nyɩ zie ɩ, ɩ̃ na manɛ nɩ a Sãà yele kʋ̀rɛ nyɩ cãàmɩ́ lɛ.
43016026	A ʋlɩ bibir nɛ, nyɩ na zɛlɛ nɩ a ɩ̃ yúor ƴãw. Ɛ cɛ ɩ̃ bɛ yere kʋ̀rɛ nyɩ k'ɩ̃ɩ na pùor ɩ a Sãà kʋ̀ nyɩ ɛ,
43016027	a Sãà tɔr za nɔnɛ nyɩ na, nyɩ na nɔ̃w mɛ̃ ɛ saw de k'ɩ̃ɩ yi n a Naaŋmɩn zie a ƴãw.
43016028	Ɩ̃ yi n a Sãà zie ɛ wa a tẽ-daa zu; ƴɛrɛ ŋa a, ɩ̃ bɛrɛ nɩ a tẽ-daa ɛ cere a Sãà zie.»
43016029	A ʋ po-tuurbɛ tɩ yel ʋ na: «Ƴɛrɛ ŋa a, fʋ bɛr ɩ a zʋkpaɩ ɛ ƴɛrɛ cãàmɩ́ lɛ;
43016030	ƴɛrɛ ŋa a, tɩ bãw na kɛ fʋ bãw nɩ bom za, ɛ a bɛ fɛrɛ kɛ bɛ sowri fʋ bom ɛ. Alɛ n'a so tɩ saw de kɛ fʋ yi n a Naaŋmɩn zie wa.»
43016031	A Yeezu tɩ sɔw bɛ na: «Ƴɛrɛ ŋa n'a nyɩ pãa saw de e?
43016032	Daar waar a na ta, ɛ ʋlɛ n'ɩ ŋa ta baarɩ, bɛ na diw nyɩ yaarɩ, ŋa za mɩ́ cere a ʋ cenu zie, ɛ́ nyɩ bɛr mɛ̃ ɩ̃ ɩ ɩ̃ yõ. Ɛ cɛ ɩ̃ bɛ ɩ ɩ̃ yõ ɩ, mãa nɩ a Sãà nɛ bɛ.
43016033	Ɩ̃ yel ɩ a a ŋa kʋ̀ nyɩ kɛ́ nyɩ lãw nɩ mɛ̃ tɛr a ƴã-ɓaarʋ. Pʋ-sãwna pʋɔ n'a nyɩ be a tẽ-daa ŋa zu, ɛ cɛ nyɩ ƴãw fãw, ɩ̃ zɛb a tʋ̃ɔ a tẽ-daa.»
43017001	A Yeezu na wa ƴɛr a ŋa baar a, ʋ uor a kaa a salom ɛ yel: «Ɩ̃ Sãà a, a daar ta na, ɩ a fʋ Bie nyɛ̃ yúor-vɩɛlʋ-danʋ, a fʋ Bie mɩ̀ tʋ̃ɔ ɩ fʋ nyɛ̃ yúor-vɩɛlʋ-danʋ.
43017002	Lɛ n'a ʋ na kʋ̀ a nyɔ-vʋʋrʋ na be kʋra lɛ a bɛlɩ dem za fʋ na de kʋ̀ ʋ a, a fãw fʋ na kʋ̀ ʋ bʋ̃-vʋʋra za zu a ƴãw.
43017003	Ɛ a nyɔ-vʋʋrʋ na be kʋra lɛ a, n'ɩ kɛ́ bɛ bãw fʋ, fʋ̃ʋ yõ na ɩ a Naaŋmɩn-sɩza a, ɛ mɩ̀ bãw a sob nɛ fʋ na tõ a, a Yeezu Kɩrɩta.
43017004	Ɩ̃ ɩ n a fʋ yúor nyɛ̃ vɩɛlʋ-danʋ a tẽ-daa zu. A ton fʋ na kʋ̀ m a, ɩ̃ tõ na baarɩ.
43017005	Ƴɛrɛ ŋa a, pãa ɩ ɩ̃ nyɛ̃ yúor-vɩɛlʋ-danʋ a fʋ zie, ɩ̃ Sãà a, nɩ a yúor-vɩɛlʋ-danʋ ʋl ɩ̃ na tɩ tɛr a fʋ zie, ɛ́ fʋ bɛ ír a tẽ-daa sɛr a.
43017006	A nɩbɛ bɛl fʋ na ír a tẽ-daa pʋɔ kʋ̀ m a, ɩ̃ ɩ na kɛ bɛ bãw a fʋ yúor. Fʋ̃ʋ tɩ so bɛ, ɛ de bɛ kʋ̀ m, ɛ́ bɛ tɛr ɩ a fʋ ƴɛrʋ vla.
43017007	Ƴɛrɛ ŋa a, bɛ bãw na kɛ a alɩ bome nɛ za fʋ na kʋ̀ m a, a yi n a fʋ zie.
43017008	A ƴɛrʋ al fʋ na ƴɛr kʋ̀ m a, ɩ̃ ƴɛr a kʋ̀ bɛ, ɛ́ bɛ saw na de, bɛ bãw nɩ yel-mɩŋa k'ɩ̃ɩ yi n a fʋ zie, bɛ saw na de kɛ fʋ tõ m a.»
43017009	«A bɛl ƴãw n'a ɩ̃ puore, ɩ̃ bɛ puore a tẽ-daa ƴãw ɛ. A bɛlɩ dem fʋ na kʋ̀ m a ƴãw n'a ɩ̃ puore: fʋ̃ʋ so bɛ,
43017010	ɛ ɩ̃ bʋ̃-sora za ɩ n fʋ bʋ̃-sora, mɛ̃ a lɛ fʋ bʋ̃-sora za na ɩ ɩ̃ bʋ̃-sora a, ɛ ɩ̃ nyɛ̃ nɩ yúor-vɩɛlʋ-danʋ a bɛ ƴãw.
43017011	Ɩ̃ bɛ cãa a tẽ-daa zu ɛ, ɛ cɛ bɛl cãa nɩ a tẽ-daa zu, ɛ mãa waar a fʋ zie. Ɩ̃ Sãà sõw ɩ, a bɛlɩ dem fʋ na kʋ̀ m a, gùre bɛ a fʋ yúor ƴãw, kɛ̀ bɛ ɩ been mɛ̃ a tɩɩm a.
43017012	Ɩ̃ na tɩ be a bɛ zie a, ɩ̃ tɩ gùre bɛ nɩ a fʋ yúor ƴãw, a fʋ yúor fʋ na kʋ̀ m a. Ɩ̃ gu bɛ nɩ vla, ɛ a bɛ been kãw za bɛ bɔr ɛ, a bɛ ɩ a ʋlɩ sob nɛ a na tɩ fɛr k'ʋʋ bɔr, a Sɛb-sõw ƴɛr-bie tʋ̃ɔ tu a ɩ.
43017013	Ɛ cɛ ƴɛrɛ ŋa a, ɩ̃ waar ɩ a fʋ zie, ɛ yere a yele a ŋa a tẽ-daa zu ka ɩ̃ na cãa a, kɛ́ bɛ tɛr a ɩ̃ nʋ̃ɔ̀ ʋ paalɩ bɛ tɩ tɔ a ʋ tɔb zie.
43017014	Ɩ̃ kʋ̀ bɛ nɩ a fʋ ƴɛrʋ, ɛ a tẽ-daa bɛ nɔ̃w bɛ ɩ, bɛ na faa bɛ ɩ a tẽ-daa nɩbɛ a, mɛ̃ a mãa mɩŋa na bɛ ɩ a tẽ-daa nɩr a.
43017015	Ɩ̃ bɛ zɛlɛ kɛ́ fʋ ír bɛ a tẽ-daa zu ɛ, ɩ̃ zɛlɛ na kɛ́ fʋ gùre bɛ a Faalʋ-sob ƴãw.
43017016	Bɛ bɛ ɩ a tẽ-daa nɩbɛ ɩ, mɛ̃ a mãa na bɛ ɩ a tẽ-daa nɩr a.
43017017	Maalɩ bɛ nɩ a yel-mɩŋa bɛ ɩ son: a fʋ ƴɛrʋ ɩ n yel-mɩŋa.
43017018	Mɛ̃ a lɛ fʋ na tõ m a tẽ-daa zu a, a mãa mɩ̀, ɩ̃ tone bɛ nɩ a tẽ-daa zu.
43017019	Ɩ̃ maalɛ nɩ ɩ̃ tʋɔra k'ɩ̃ɩ ɩ sõw a bɛl ƴãw, kɛ́ bɛ mɩ̀ ɩ son a fʋ ƴãw nɩ yel-mɩŋa.»
43017020	«A bɛl tɛwr bɛ nɛ bɛ ɩ̃ puore kʋ̀rɛ ɩ, ɩ̃ puore na kʋ̀rɛ a bɛlɩ dem mɩ̀ nãá wa saw de m a bɛ ƴɛrʋ zũú a:
43017021	ɛ́ bɛ za ɩ been, mɛ̃ a lɛ fʋ̃ʋ ɩ̃ Sãà, fʋ na lãw nɩ mɛ̃ ɛ ɩ̃ mɩ̀ lãw nɩ fʋ a. A bɛl mɩ̀, bɛ lãw nɩ tɩ, a tẽ-daa tʋ̃ɔ saw kɛ fʋ tõ m a.
43017022	Ɛ a mãa a, ɩ̃ kʋ̀ bɛ nɩ a yúor-vɩɛlʋ-danʋ ʋl fʋ na kʋ̀ m a, kɛ́ bɛ ɩ been mɛ̃ tɩ na ɩ been a:
43017023	ɩ̃ lãw nɩ bɛ, ɛ fʋ lãw nɩ mɛ̃, kɛ́ a bɛ lãw-taa vɩɛl ʋ za: lɛ n'a a tẽ-daa na bãw kɛ fʋ tõ m a, ɛ ɩ̃ nɔ̃w bɛ mɛ̃ fʋ na nɔ̃w mɛ̃ a.
43017024	Ɩ̃ Sãà a, a bɛlɩ dem fʋ na kʋ̀ m a, ɩ̃ bɔbr a kɛ a be ɩ̃ na be a, bɛ mɩ̀ be a be lãw nɩ mɛ̃, ɛ nyɛ̃ a ɩ̃ yúor-vɩɛlʋ-danʋ, a yúor-vɩɛlʋ-danʋ ʋl fʋ na kʋ̀ m a, a fʋ na tɩ nɔ̃w mɛ̃ ɛ bɛ ír a tẽ-daa sɛr a ƴãw.
43017025	Ɩ̃ Sãà yel-mɩŋa za sob i, a tẽ-daa bɛ bãw fʋ ɛ, ɛ cɛ mãa bãw fʋ na, ɛ a bɛl mɩ̀ a, bɛ nyɛ̃ na bãw kɛ fʋ tõ m a.
43017026	Ɩ̃ ɩ na kɛ̀ bɛ bãw a fʋ yúor, ɛ na cãa ɩ bɛ bãw ʋ: a nɔ̃wfʋ ʋl fʋ na nɔ̃w mɛ̃ a, ʋ tʋ̃ɔ be a bɛ zie, ɛ ɩ̃ mɩ̀ be a bɛ zie.»
43018001	A Yeezu na tɩ ƴɛr a ŋa baar a, ʋlɛ nɩ a ʋ po-tuurbɛ yi na lo gãw a Sedʋrɔ̃ ba-fʋɔla. Zardɛ̃ kãw tɩ be n be. Be n'a ʋ tɩ kpɛ nɩ a ʋ po-tuurbɛ.
43018002	A ʋ mɩlɛ Zuda mɩ̀ tɩ bãw nɩ a ʋlɩ zie nɛ: a Yeezu na mɩ́ tɩ cere a be kʋra lɛ nɩ a ʋ po-tuurbɛ a ƴãw.
43018003	A Zuda tɩ tɛr ɩ a sojarɩ nɩ a Ŋmɩn-yi-kpɛ̃ɛ-gurbɛ a bawr-maal-nɩ-bɛrɛ nɩ a Farizɩ̃ɛ mɩnɛ na tɩ kʋ̀ ʋ a, cen nɩ a be. Bɛ tɩ tɛr ɩ mɔ̃-'lena vũuni nɩ lãparɩ nɩ zɛbr bome.
43018004	A Yeezu na tɩ bãw bom nɛ za na na ɩ ʋ a, ʋ tuor a sowri bɛ: «Ãa n'ʋ nyɩ bɔbr?»
43018005	Ɛ bɛ yel ʋ: «Yeezu na yi Nazarɛtɩ a n'ʋ tɩ bɔbr.» A Yeezu yel bɛ: «Mãa n'ʋ.» A ʋ mɩlɛ Zuda tɩ ar ɩ a bɛ sɔgɔ.
43018006	A Yeezu na wa yel: «Mãa n'ʋ», bɛ tɩ̃wnɩ nɩ pùor, ɛ lo tẽsɔw.
43018007	A Yeezu tɩ lɛb a sowri bɛ: «Ãa n'ʋ nyɩ bɔbr?» Ɛ bɛ lɛb yel: «Yeezu na yi Nazarɛtɩ a n'ʋ tɩ bɔbr.»
43018008	A Yeezu sɔw yel bɛ: «Ɩ̃ yel nyɩ na kɛ mãa n'ʋ. Alɛ wa ɩ mãa n'ʋ nyɩ bɔbr a, nyɩ bɛr a bɛ ŋa kɛ̀ bɛ cere.»
43018009	A ŋa n'a a ƴɛr-bir ŋa ʋ na tɩ dãw yel a tu ʋ tub: «A bɛlɩ dem fʋ na kʋ̀ m a, ɩ̃ Sãà a, ɩ̃ bɛ bɔr bɛ been za ɩ.»
43018010	Sɩmʋ̃ Pɩɛr na tɩ tɛr sɔ-kpɛ̃ɛ a nyɔw ʋ na vʋ̃ɔ, pɛl ɩ a bawr-maal-kara tõ-tone kãw dʋrʋ tobr ŋmãa. A tõ-tone nɛ yúor tɩ dɩ na kɛ Malkisi.
43018011	Ɛ cɛ a Yeezu tɩ yel ɩ a Pɩɛr: «Lɛb su a fʋ sɔ-kpɛ̃ɛ a ʋ kpar pʋɔ. Ɩ̃ ta nyũ a tuo koli-nyuura a ɩ̃ Sãà na kʋ̀ m a bɩɩ?»
43018012	A sojarɩ nɩ a bɛ nɩ-kpɛ̃ɛ nɩ a Zifʋ mɩnɛ Ŋmɩn-yi-kpɛ̃ɛ-gurbɛ tɩ nyɔw nɩ a Yeezu 'lẽ.
43018013	Bɛ tɩ de nɩ niwn tɛr ʋ cen nɩ a An zie. Ʋ tɩ ɩ n a bawr-maal-kara na dɩ kɛ Kayifʋ a dɩɛm. A Kayifʋ n'ʋ tɩ ɩ a bawr-maal-kara a ʋlɩ yuon nɛ.
43018014	A Kayifʋ ŋa tɔr za n'ʋ tɩ wul a yã ŋa a Zifʋ mɩnɛ: «A nyɩ vla n'a kɛ nɩ-been yõ kpi a nɩbɛ za ƴãw.»
43018015	A Sɩmʋ̃ Pɩɛr nɩ a Yeezu po-tuure ƴẽn sob tɩ tu n a Yeezu. A po-tuure ʋl tɩ tu n a Yeezu kpɛ a bawr-maal-kara dàvʋrá, ʋ na tɩ ɩ a bawr-maal-kara nɩ-bãwna a ƴãw.
43018016	A Pɩɛr ʋl tɩ ar ɩ a yẽw, a dɩ̃dɔr nʋɔr. A po-tuure ʋl na tɩ ɩ a bawr-maal-kara nɩ-bãwna a, tɩ lɛb a yi tɩ ƴɛr ɩ a pɔw na gùre a dɩ̃dɔr a, ɛ ɩ a Pɩɛr ʋ kpɛ.
43018017	A lɛ n'a a tõ-tõ-bi-pɔw na gùre a dɩ̃dɔr a tɩ yel a Pɩɛr: «A fʋ̃ʋ mɩ̀ a, fʋ bɛ ɩ a nɩr ŋa po-tuure kãw bɩɩ?» A Pɩɛr tɩ yel a: «Ɩ̃ bɛ ɩ ʋ ɛ.»
43018018	A tõ-tõ-biir nɩ a Ŋmɩn-yi-kpɛ̃ɛ-gurbɛ tɩ gbɔw nɩ vũu ʋʋrɛ, ƴawr na tɩ ɩrɛ a ƴãw. A Pɩɛr tɩ pʋɔ na ar ʋʋrɛ a vũu.
43018019	Lɛ n'a a bawr-maal-kara tɩ sowr ɩ a Yeezu a ʋ po-tuurbɛ yele nɩ a ʋ kanʋ yele.
43018020	A Yeezu tɩ sɔw ʋ na: «Cãàmɩ́ lɛ n'a ɩ̃ mɩ́ ƴɛrɛ a nɩbɛ za niŋé, ɛ kanɛ nɩ bɛ a puoru-dìrú nɩ a Ŋmɩn-yi-kpɛ̃ɛ pʋɔ, a be a Zifʋ mɩnɛ za na mɩ́ ɓã taa a. Ɩ̃ bɛ dãw sɔwlɩ ƴɛr ƴɛrʋ ɛ.
43018021	Bʋ̃ʋ n'ʋ ɩ fʋ sowre mɛ̃? Sowri a bɛl na bɛr wõ a ɩ̃ kanʋ a, bɛ bãw nɩ a ʋlɩ bom nɛ ɩ̃ na yel a.»
43018022	A ƴɛr-bie a ŋa bɛ tɩ lo tẽw sɛr ɛ, ɛ a Ŋmɩn-yi-kpɛ̃ɛ gùre ƴẽn sob kãw, na tɩ ar a be a, ɓa ʋ ɛ yel: «A ŋa n'a fʋ sɔwr a bawr-maal-kara ƴɛrʋ bɩɩ?»
43018023	A Yeezu tɩ sɔw ʋ na: «Mãa wa ƴɛr faa a, wul mɛ̃ a faa lowr; ɛ mãa wa ƴɛr vla a, bʋ̃ʋ n'ʋ so fʋ ŋmɛ m?»
43018024	Lɛ n'a a An tɩ ƴãw bɛ tɛr a Yeezu 'lẽ cen nɩ a bawr-maal-kara Kayifʋ zie.
43018025	A Sɩmʋ̃ Pɩɛr ʋl tɩ ar a ʋʋrɛ a vũu. Bɛ tɩ sowr ʋ na: «Fʋ mɩ̀ bɛ ɩ a ʋ po-tuure kãw bɩɩ?» A Pɩɛr ciiri: «Ɩ̃ bɛ ɩ ʋ ɛ.»
43018026	A bawr-maal-kara tõ-tõ-bie kãw, na ɩ a ʋlɩ sob nɛ a Pɩɛr na tɩ dãw pɛl a tobr ŋmãa a nɩr a, tɩ sowr ʋ na: «Ɩ̃ bɛ tʋ̃ɔ dãw nyɛ̃ b a zaardɛ̃ pʋɔ, fʋ̃ʋ nɩ a Yeezu ɛ?»
43018027	Ɛ cɛ a Pɩɛr tɩ lɛb a maal ciiri, ɛ daadaa lɛ nʋra kõ.
43018028	Al pùorí, bɛ tɩ tɛr ɩ a Yeezu yi n a Kayifʋ zie cen nɩ a Ʋrɔm tẽw na-kpɛ̃ɛ lɩɛrɛ yir. Biɓaara tɩ n'a. Bɛ bɛ tɩ kpɛ a Ʋrɔm tẽw na-kpɛ̃ɛ lɩɛrɛ yir ɛ, kɛ́ bɛ taa wa páw dɛwr ɛ, tʋ̃ɔ dɩ a Tɔlʋ cuw.
43018029	Alɛ so a Pɩlatɩ yi wa a yẽw wa sowri bɛ: «Bʋ̃ʋ sãwna n'a nyɩ yere a nɩr ŋa ƴãw?»
43018030	Bɛ tɩ sɔw ʋ na: «A nɩr ŋa bɛ tɩ maalɩ yel-faa a, tɩ kʋ̃ʋ tɩ nyɔw ʋ wa n a fʋ zie ɩ.»
43018031	A Pɩlatɩ lɛb yel bɛ: «Nyɩ de ʋ maal ɩ a ƴɛrʋ tu n a nyɩ Naaŋmɩn-Wulu.» A Zifʋ mɩnɛ yel ʋ: «Tɩ bɛ tɛr sɔr na kʋ́ nɩr kãw za ɩ!»
43018032	A ŋa n'a a tɩ fɛr kɛ a ƴɛrʋ ʋl, a Yeezu na tɩ ƴɛr manɩ wul a kũu nɛ bʋʋrɛ ʋ na na kpi a, tu.
43018033	A Pɩlatɩ tɩ lɛb a kpɛ a dĩ̀ó, ɛ bʋɔl a Yeezu sowr ʋ: «Fʋ ɩ n a Zifʋ mɩnɛ nãà bɩɩ?»
43018034	A Yeezu sɔw ʋ: «Fʋ mɩŋa n'ʋ bãw sowre bɩɩ, nɩ-yoru nɛ bɛ yel kʋ̀ b?»
43018035	A Pɩlatɩ sowr ʋ: «Ɩ̃ mɩ̀ ɩ n a Zifʋ mɩnɛ nɩ-bʋʋrɛ nɩr kãw bɩɩ? A fʋ nɩ-bʋʋrɛ nɩ a bawr-maal-nɩ-bɛrɛ nyɔw fʋ na wa n a ɩ̃ zie, bʋ̃ʋ n'ʋ fʋ ɩ?»
43018036	A Yeezu sɔw: «A ɩ̃ naalʋ bɛ yi tẽ-daa ŋa zu ɛ. A ɩ̃ naalʋ tɩ yi a tẽ-daa ŋa zu a, a ɩ̃ nɩbɛ nãá zɛb a faa mɛ̃ bɛr, ɩ̃ ta lo a Zifʋ mɩnɛ nuru pʋɔ ɩ. Ɛ cɛ ƴɛrɛ ŋa a, ɩ̃ naalʋ bɛ ɩ tẽ-daa ŋa zu naalʋ ɛ.»
43018037	Lɛ n'a a Pɩlatɩ sowr ʋ: «A ɩ lɛ fʋ ɩ nãà ʋ?» A Yeezu sɔw: «Fʋ̃ʋ n'ʋ yere k'ɩ̃ɩ ɩ n nãà. Ɩ̃ dɔw na, ɛ ɩ̃ wa n a tẽ-daa zu k'ɩ̃ɩ wa dɩ a yel-mɩŋa dãsɩɛ. Nɩr za na ɩ yel-mɩŋa nɩr a, bɛrɛ na wone a ɩ̃ ƴɛrʋ.»
43018038	A Pɩlatɩ yel ʋ: «Bʋ̃ʋ n'ɩ a yel-mɩŋa?» A ƴɛr-bie a ŋa zu n'a, ʋ lɛb yi a Zifʋ mɩnɛ zie tɩ yel bɛ: «Ɩ̃ bɛ nyɛ̃ sãwna za a ʋ zie ɛ.
43018039	Ɛ cɛ mɛ̃ a lɛ a ɩb na ɩrɛ a nyɩ zie a, ɩ̃ mɩ́ lɛb a bɛr nɩ-pàwra kãw kʋ̀ nyɩ a Tɔlʋ cuw bibir. Nyɩ bɔbr a k'ɩ̃ɩ lɛb bɛr a Zifʋ mɩnɛ nãà bɩɩ?»
43018040	Bɛ tɩ ŋmɩɛr ɩ cɛlsɩ bɛ za: «Ta bɛr a ʋl ɛ, bɛr Barabasɩ!» Zɩ̃ kɛ a Barabasɩ nɛ tɩ ɩ n nyãnyu-nɩ-kʋ́rɛ.
43019001	Lɛ n'a a Pɩlatɩ tɩ ƴãw bɛ nyɔw a Yeezu cen nɩ tɩ fɔb.
43019002	A sojarɩ tɩ wób ɩ gʋʋr kpa-wʋɔ vɔblɩ ʋ, ɛ de kpar-kpɛ̃ɛ zɩɛ kãw su ʋ.
43019003	Bɛ mɩ́ tɩ taw na pɩɛl ʋ, ɛ yel ʋ: «Yaanɩ, Zifʋ mɩnɛ nãà a!» Ɛ́ mɩ́ ɓa ʋ kɔrɩ́.
43019004	A Pɩlatɩ tɩ lɛb a yi tɩ yel a nɩbɛ: «Nyɩ nyɛ̃, ɩ̃ na tɛr ʋ na yi wa n a yẽw ka, kɛ́ nyɩ tʋ̃ɔ nyɛ̃ bãw k'ɩ̃ɩ bɛ nyɛ̃ sãwna za a nɩr ŋa zie na sɛw kɛ́ bɛ kʋ́ a ɩ.»
43019005	A Yeezu tɩ yi na vɔblɩ a gʋʋr kpa-wʋɔ, ɛ su a kpar-kpɛ̃ɛ zɩɛ. A Pɩlatɩ tɩ yel bɛ na: «Nyɩ nyɛ̃ a nɩr!»
43019006	Ɛ cɛ a bawr-maal-nɩ-bɛrɛ nɩ a bɛ nɩbɛ na wa nyɛrɛ ʋ lɛ pɛ a, bɛ ŋmɩɛr ɩ cɛlsɩ yere nɩ: «Kpa ʋ da-gara zu! Kpa ʋ da-gara zu!» A Pɩlatɩ lɛb yel bɛ: «Nyɩ mɩ̀ de ʋ kpa a da-gara zu, mãa ƴãw a, ɩ̃ bɛ nyɛ̃ sãwna za a ʋ zie ɩ.»
43019007	A Zifʋ mɩnɛ lɛb yel ʋ: «Tɩ tɛr ɩ Naaŋmɩn-Wulu, ɛ a wulu ŋa tub ƴãw a, a fɛr a k'ʋʋ kpi: ʋ na bʋɔlɛ ʋ tʋɔra Naaŋmɩn Bie a ƴãw!»
43019008	A Pɩlatɩ na wa wõ a ƴɛr-bie a ŋa a, dɛ̃bɩ̃ɛ lɛb a bãw kpɛ ʋ yaga za.
43019009	Ʋ tɩ lɛb a kpɛ a dĩ̀ó tɩ sowri a Yeezu: «Nyɩnɛ fʋ yi?» Ɛ cɛ a Yeezu bɛ tɩ haa nʋɔr sɔw ʋ ɛ.
43019010	Lɛ n'a a Pɩlatɩ lɛb yel ʋ: «Fʋ bɛ ƴɛrɛ ƴɛrʋ sɔwr mɛ̃ ɩ? Fʋ bɛ bãw k'ɩ̃ɩ tɛr ɩ fãw na tʋ̃ɔ kpa b a da-gara zu, bɩɩ lɛb bɛr fʋ ɛ?»
43019011	Ɛ cɛ a Yeezu tɩ sɔw ʋ na: «Naaŋmɩn bɛ tɩ kʋ̀ b a fãw a, fʋ kʋ̃ʋ tɩ tɛr fãw kãw za a ɩ̃ zu ɛ. Alɛ so, a nɩr ʋl na mɩl mɛ̃ nyɔw ƴãw a fʋ nuru pʋɔ a tɛr ɩ sãwna zuo fʋ.»
43019012	A lɛ n'a a Pɩlatɩ tɩ bɔbr a Yeezu lɛb-bɛrʋ. Ɛ cɛ a Zifʋ mɩnɛ tɩ ŋmɩɛr ɩ cɛlsɩ yere nɩ: «Fʋ̃ʋ wa lɛb bɛr a nɩr ŋa a, fʋ bɛ ɩ a Sezaar bá ɩ! Nɩr za na bʋɔlɛ ʋ tʋɔra nãà a ɩ n a Sezaar dɔ̃-sob.»
43019013	A Pɩlatɩ na wa wõ a lɛ a, ʋ ƴãw na bɛ tɛr a Yeezu yi wa n; ʋ do zɩ̃ a ƴɛrʋ-dɩb da-kɔw zu, a zie nɛ bɛ na bʋɔlɛ kɛ Kʋsɛ-pamɛ-davʋra a, ɛ Ebire bʋɔlɛ Gabata a.
43019014	A Tɔlʋ cuw zãa daarɩ tɩ n'a, man a mʋ̃tɔ̃w na põ zɛ̃ taa a. A Pɩlatɩ tɩ yel ɩ a Zifʋ mɩnɛ: «Nyɩ nyɛ̃ a nyɩ nãà!»
43019015	Ɛ cɛ bɛ tɩ ŋmɩɛr ɩ cɛlsɩ: «Ʋ kpi! Ʋ kpi! Kpa ʋ da-gara zu!» A Pɩlatɩ lɛb yel bɛ: «Ɩ̃ kpa a nyɩ nãà a da-gara zu bɩɩ?» A bawr-maal-nɩ-bɛrɛ sɔw: «Sezaar yõ n'ɩ tɩ nãà.»
43019016	Lɛ n'a ʋ tɩ bɛr a Yeezu kʋ̀ bɛ kɛ́ bɛ tɩ kpa ʋ a da-gara zu. A lɛ n'a bɛ tɩ nyɔw a Yeezu yi n.
43019017	A Yeezu tɩ tuo nɩ a ʋ da-gara ʋ mɩŋa yi n a tẽw pʋɔ, cen nɩ a zie kãw na dɩ kɛ Zu-ŋman-zie, ɛ́ bɛ bʋɔlɛ Gɔlgɔta a Ebire ƴɛrʋ pʋɔ a.
43019018	Be n'a bɛ tɩ kpa ʋ a da-gara zu nɩ nɩbɛ ayi a ʋ lõbowe ƴãw, ɛ a Yeezu be a sɔgɔ.
43019019	A Pɩlatɩ tɩ ƴãw na bɛ sɛb a sɛbrʋ ŋa mɛr a da-gara zu: «A Yeezu na yi Nazarɛtɩ a, Zifʋ mɩnɛ nãà.»
43019020	A Zifʋ mɩnɛ yaga tɩ kanɩ nɩ a sɛbrʋ ŋa. A zie nɛ bɛ na tɩ kpa a Yeezu a da-gara zu a na bɛ tɩ zãá nɩ a tẽw pʋɔ a ƴãw, ɛ a sɛbrʋ tɩ sɛb ɩ Ebire nɩ Latɛ̃ nɩ Gɩrɛkɩ ƴɛrʋ a.
43019021	A Zifʋ mɩnɛ bawr-maal-nɩ-bɛrɛ tɩ yel ɩ a Pɩlatɩ: «Ta sɛb kɛ: ‹Zifʋ mɩnɛ nãà ɩ›, ɛ cɛ sɛb kɛ: ‹A nɩr ŋa yel a: ɩ̃ ɩ n a Zifʋ mɩnɛ nãà.› »
43019022	A Pɩlatɩ sɔwl bɛ: «A lɛ ɩ̃ na sɛb a, sɛb na.»
43019023	A sojarɩ na wa kpa a Yeezu a da-gara zu baar a, bɛ de nɩ a ʋ kparɩ põ ziir anaar, kɛ́ ŋa za tʋ̃ɔ páw. Ɛ pãa tɩ cɛ a kpar-kpɛ̃ɛ: ʋ bɛ tɩ tɛr sɩɛrʋ ɛ, wobru n'a bɛ tɩ tĩ a zu ɛ wob ʋ za ɓil tɩ baarɩ.
43019024	A sojarɩ tɩ yere na kʋ̀rɛ taa: «Tɩ ta cɩɛrɩ a kparʋ ŋa põ ɩ, tɩ ŋmɛ gbãw de.» A yele a ŋa za ɩ na, kɛ a Sɛb-sõw ƴɛr-bie tʋ̃ɔ tu vla: «Bɛ põ nɩ a ɩ̃ fɔbr za, ɛ de a ɩ̃ kpar-kpɛ̃ɛ dɩ n gbãw.» A lɛ tɔr za n'a a sojarɩ tɩ ɩ.
43019025	A Yeezu mã nɩ a ʋ mã yɛb Marya, Kilofaar pɔw, nɩ Madala tẽw Marya tɩ ar a pɩɛlɩ a Yeezu da-gara.
43019026	A Yeezu na wa nyɛ̃ a ʋ mã nɩ a ʋ po-tuur-nɔna na ar pɩɛl ʋ a, ʋ yel ɩ a ʋ mã: «Pɔw ɩ, nyɛ̃ a fʋ bie.»
43019027	Ɛ lɛb yel a po-tuure nɛ mɩ̀: «Nyɛ̃ a fʋ mã.» Ɛ a na dɛ tɩ tĩ a ʋlɩ daar nɛ a, a po-tuure tɛr ʋ na kul ɩ a ʋ yir.
43019028	Al pùorí, a Yeezu na tɩ bãw kɛ a yele za nʋɔr kʋ́ na a, ʋ yel ɩ a ŋa, k'aa Sɛb-sõw tʋ̃ɔ tu tɩ ɓɩɩlɩ: «Kʋ̃ɔ-nyuur kpɩɛr mɛ̃ na.»
43019029	Duwle kãw tɩ be n be paalɩ dã-miiru. Bɛ tɩ de nɩ sapɔ̃ tõ a dã-miiru nɛ pʋɔ ɛ cɔr ba ɩzɔpɩ dale ƴãw tur ʋ a nʋ́ɔrɩ́.
43019030	A Yeezu tɩ nyũ n a dã-miiru, al pùorí ʋ yel: «A yele za nʋɔr kʋ́ na!» Ɛ pãa gʋɔ a zu, ɛ ŋmãa vʋʋrʋ.
43019031	A cuw zãa daarɩ tɩ n'a. A Zifʋ mɩnɛ bɛ tɩ bɔbr k'aa kũuni cãa yawlɩ a da-garɩ zu a pɩɛnʋ-bibir ɛ, a ʋlɩ pɩɛnʋ-bibir na baa tɩ ɩ bibi-kpɛ̃ɛ a ƴãw. Bɛ tɩ cen na tɩ zɛlɩ a Pɩlatɩ k'ʋʋ ƴãw bɛ kar a kũuni gbɛɛ, ɛ yaw bɛ a da-garɩ zu.
43019032	Lɛ n'a a sojarɩ tɩ wa wa kar a nɩbɛ ayi bɛl gbɛɛ, bɛ na tɩ lãw kpa n a Yeezu a da-garɩ zu a.
43019033	Bɛ na wa ta a Yeezu zie a, bɛ nyɛ̃ ʋ na ʋ kpi baarɩ; alɛ so bɛ bɛ kar a ʋ gbɛɛ ɩ.
43019034	Ɛ cɛ a soja kãw tɩ cɔr ɩ a ʋ lõbowr puo nɩ kafin. Daadaa lɛ zɩ̃ɩ nɩ kʋ̃ɔ lãw pili taa yi.
43019035	A sob nɛ na nyɛ̃ a dɩ n a dãsɩɛ, ɛ a dãsɩɛ ʋ na dɩ a ɩ n yel-mɩŋa. A Sob ŋa bãw k'ʋʋ yere nɩ yel-mɩŋa kɛ́ nyɩ mɩ̀ saw de.
43019036	A yele a ŋa za ɩ na kɛ a Sɛb-sõw ƴɛr-bie a ŋa tu vla: «Bɛ kʋ̃ ka a ʋ kɔbr been kãw za ɩ.»
43019037	Zie kãw, a Sɛb-sõw lɛb a yel: «Bɛ na jɩrɛ nɩ a ʋlɩ sob nɛ bɛ na cɔr col a.»
43019038	A al pùorí, Zuzɛb na yi Arimate tẽw a, na tɩ ɩ a Yeezu po-tuure kãw ɛ sɔwlɛ bɛrɛ a Zifʋ mɩnɛ dɛ̃bɩ̃ɛ ƴãw a, tɩ zɛlɩ nɩ a Pɩlatɩ k'ʋʋ saw ʋ de a Yeezu ƴãgan. A Pɩlatɩ tɩ kʋ̀ ʋ a sɔr, ʋ cen tɩ de a Yeezu ƴãgan.
43019039	Nikodem mɩ̀ tɩ wa na, ʋlɛ nɩ a Yeezu na tɩ nyɛ̃ taa tɩ̃ɩsɔw kãw a. Ʋ tɩ tɛr ɩ kãa-nyũu bɛ na dʋw nɩ alowɛsɩ vaar a, ta mɛ̃ kilo lɩzɛr ɩ pie a, wa n.
43019040	Bɛ tɩ de nɩ a kãa a ŋa zɛ a Yeezu ƴãgan, ɛ de pɛnɛ vili nɩ ʋ mɛ̃ a lɛ a Zifʋ mɩnɛ na mɩ́ cɔbrɩ a bɛ kũuni a.
43019041	Zaardɛ̃ kãw tɩ pɩɛl ɩ a zie nɛ bɛ na kpa a Yeezu a da-gara zu a. Ɛ a zaardɛ̃ nɛ pʋɔ, bɔw-paala tɩ be n be, bɛ bɛ ũù nɩr za a ʋ pʋɔ sɛr ɛ.
43019042	A na tɩ ɩ a Zifʋ mɩnɛ cuw zãa daarɩ a, ɛ a bɔw nɛ tɩ pɩɛl a, be n'a bɛ ũù a Yeezu.
43020001	A kɔsɩɛra bibir, Madala tẽw Marya tɩ ìr ɩ biɓaar-pipi, a zie na tɩ cãa liw a, cen a yaa pɛr. Ʋ tɩ nyɛ̃ na bɛ bìlì a kʋsɩɛr bɛr a bɔw nʋɔr ƴãw.
43020002	Ʋ tɩ zɔ na cen tɩ páw a Sɩmʋ̃ Pɩɛr nɩ a Yeezu po-tuur-nɔna yel bɛ: «Bɛ ír ɩ a Sore a yaa pʋɔ ɛ́ tɩ bɛ bãw be bɛ na ƴãw ʋ a ɩ.»
43020003	Lɛ n'a a Pɩɛr tɩ yi, ʋlɛ nɩ a po-tuure ʋl, bɛ cen a yaa pɛr.
43020004	Bɛ za ayi tɩ lãw na zɔrɛ; ɛ cɛ a po-tuure ʋl tɩ zɔ na zuo a Pɩɛr bɛr ɛ tɩ dãw ta a yaa pɛr.
43020005	Ʋ tɩ muul a nyɛ̃ a pɛnɛ na gã a, ɛ cɛ ʋ bɛ tɩ kpɛ ɩ.
43020006	A Sɩmʋ̃ Pɩɛr na tɩ tuur ʋ a, mɩ̀ pãa tɩ ta na. Ʋ tɩ kpɛ n a yaa pʋɔ nyɛ̃ a pɛnɛ na gã a
43020007	ʋ mɩ̀ tɩ nyɛ̃ nɩ a pɛn ʋl na tɩ páw a Yeezu zu a; ʋ bɛ tɩ bin lãw nɩ a pɛn-taabɛ ɩ, ʋ tɩ puuli na gã ʋ yõ zie.
43020008	Lɛ n'a a po-tuure ʋl mɩ̀ pãa kpɛ, ʋl na tɩ de niwn ta a yaa pɛr a. Ʋ tɩ nyɛ̃ na ɛ saw de.
43020009	Wa tɩ tɔ a lɛn daar a, a po-tuurbɛ cãa bɛ tɩ bãwnɩ a kɛ a fɛr a kɛ a Yeezu lɛb yi a kũuni pʋɔ, mɛ̃ a lɛ a Sɛb-sõw na yel a ɩ.
43020010	Al pùorí, a po-tuurbɛ tɩ lɛb a kul.
43020011	A Marya tɩ ar ɩ a yẽw, a yaa pɛr, kone. Ʋ tɩ cãa na kone ɛ wa muul ɩ a bɔw pʋɔ
43020012	nyɛ̃ malkɩ mɩnɛ ayi bɛ su bʋ̃-pɛlɛ zɩ̃ nɩ a be tɔr za bɛ na tɩ gaalɩ a Yeezu ƴãgan a, kãw tɩ zɩ̃ n a zu ƴãw, ɛ ƴẽn sob zɩ̃ a gbɛɛ ƴãw.
43020013	Bɛ tɩ sowr ʋ na: «Pɔw ɩ, bʋ̃ʋ tɛr fʋ fʋ kone?» Ʋ tɩ sɔw bɛ na: «Bɛ ír ɩ a ɩ̃ Sore, ɛ ɩ̃ bɛ bãw be bɛ na ƴãw ʋ a ɩ.»
43020014	Ʋ na tɩ cãa ƴɛrɛ a, ʋ wa lɩɛb a nyɛ̃ a Yeezu ʋ ar a be, ɛ ʋ bɛ bãw kɛ ʋlɛ n'ʋ ɛ.
43020015	A Yeezu tɩ sowr ʋ na: «Pɔw ɩ, bʋ̃ʋ tɛr fʋ fʋ kone? Ãa n'ʋ fʋ bɔbr?» Ɛ cɛ a Marya ʋl tɩ manɛ kɛ a zaardɛ̃-gùre n'ʋ ɛ yel ʋ: «Sore e, fʋ̃ʋ wa n'ʋ de ʋ a, fʋ̃ʋ wul mɛ̃ a be fʋ na ƴãw ʋ a, ɛ ɩ̃ na cen na tɩ ɓaw ʋ!»
43020016	A Yeezu tɩ yel ʋ na: «Marya!» Ʋ tɩ ƴaw na lɩɛbɩ ɛ yel ʋ nɩ a Ebire ƴɛrʋ: «Arabuni!» A pɛr lɛ kɛ: «Wul-wul-kara.»
43020017	A Yeezu yel ʋ: «Ta nyɔw mɛ̃ tɛr ɛ! Bʋ̃ʋ n'ʋ vɛ̃, ɩ̃ bɛ do a ɩ̃ Sãà zie sɛr ɛ. Fʋ̃ʋ a, cen tɩ páw a ɩ̃ yɛbr yel bɛ k'ɩ̃ɩ duor ɩ a ɩ̃ Sãà mɩ̀ na ɩ a nyɩ Sãà a zie, a ɩ̃ Naaŋmɩn, mɩ̀ na ɩ a nyɩ Naaŋmɩn a zie.»
43020018	A lɛ n'a a Madala tẽw Marya tɩ cen tɩ yel kʋ̀ a po-tuurbɛ: «Ɩ̃ nyɛ̃ nɩ a Sore. Ɛ a ŋa n'a ʋ yel kʋ̀ m.»
43020019	A ʋlɩ kɔsɩɛra nɛ tɔr za bibir zaanʋɔra, a Yeezu po-tuurbɛ tɩ zɩ̃ n yir kãw pʋɔ ɛ kpa a pamɛ̃, a Zifʋ mɩnɛ dɛ̃bɩ̃ɛ ƴãw. Bɛ wa bere na a Yeezu wa ar a bɛ sɔgɔ ɛ yel bɛ: «A ƴã-ɓaarʋ, ʋ be a nyɩ zie!»
43020020	Ʋ na tɩ ƴɛr a a ŋa baar a, ʋ wul bɛ nɩ a ʋ nuru nɩ a ʋ lõbowr. Nʋ̃ɔ̀ tɩ ɩrɛ nɩ a ʋ po-tuurbɛ yaga, a bɛ na tɩ lɛb nyɛ̃ a bɛ Sore a ƴãw.
43020021	Ʋ tɩ lɛb a maal yel bɛ: «A ƴã-ɓaarʋ, ʋ be a nyɩ zie! Mɛ̃ a lɛ a Sãà na tõ m a, lɛ n'a ɩ̃ mɩ̀ tone nyɩ.»
43020022	Ʋ na wa yel a ŋa baar a, ʋ pɛbl ɩ pɩɛlʋ ƴãw a bɛ zu ɛ yel bɛ: «Nyɩ de a Vʋʋrʋ Sõw!
43020023	Nyɩmɛ wa dɩ nɩbɛ yel-bebe suur kʋ̀ bɛ a, Naaŋmɩn mɩ̀ na dɩ na kʋ̀ bɛ, ɛ́ nyɩmɛ wa zawrɩ nɩbɛ yel-bebe suur dɩb a, Naaŋmɩn mɩ̀ na zawr ɩ a dɩb.»
43020024	A Pie-nɩ-ayi ƴẽn sob kãw, na dɩ kɛ Toma, ɛ bɛ bʋɔlɛ Didim a, bɛ tɩ pʋɔ a bɛ pʋɔ a lɛn daar a Yeezu na tɩ wa a bɛ zie a ɩ.
43020025	A ʋ po-tuur-taabɛ tɩ yel a kʋ̀ ʋ: «Tɩ nyɛ̃ nɩ a Sore!» A Toma lɛb yel bɛ: «Mãa bɛ wa nyɛ̃ a pĩi-bie bãwfʋ a ʋ nuru pʋɔ a, mãa bɛ wa ír nobir tɔ n a pĩi-bie bãwfʋ a ŋa a, mãa bɛ wa ír nũu tõ a ʋ lõbówrí a, ɩ̃ kʋ̃ saw de ɩ.»
43020026	Bibie anĩ pùorí, a Yeezu po-tuurbɛ tɩ lɛb a maal ɓã taa a yir pʋɔ, a Toma mɩ̀ pʋɔ. A pamɛ̃ tɩ cãa na kpa, ɛ a Yeezu wa kpɛ ar a bɛ sɔgɔ ɛ yel bɛ: «A ƴã-ɓaarʋ, ʋ be a nyɩ zie!»
43020027	Al pùorí, ʋ tɩ yel ɩ a Toma: «Wa n a fʋ nobir ka, bɛl a ɩ̃ nuru nyɛ̃, wa n a fʋ nũu wa tõ a ɩ̃ lõbówrí, bɛr a nɔkpɛn ɛ saw de.»
43020028	A Toma tɩ sɔw na yel: «Fʋ ɩ n ɩ̃ Sore nɩ ɩ̃ Naaŋmɩn!»
43020029	A Yeezu tɩ yel ʋ na: «Fʋ na nyɛ̃ m a bɛ n'a fʋ saw de e? Zu-nʋ̃ɔ̀ dem n'ɩ a bɛl na bɛ nyɛ̃ ɛ saw de a!»
43020030	A Yeezu tɩ cãa na maalɩ yele yaga na ɩ bãwfʋ sãá a, a ʋ po-tuurbɛ niŋé, ɛ cɛ bɛ bɛ tʋ̃ɔ sɛb a za ƴãw a sɛbɛ ŋa pʋɔ ɩ.
43020031	A a ŋa bɛ na sɛb ƴãw a, bɛ sɛb a ƴãw kɛ́ nyɩ saw de kɛ a Yeezu sɩrɩ na ɩ a Kɩrɩta, a Naaŋmɩn Bie, ɛ a nyɩ sawfʋ zũú n'a nyɩ na páw a nyɔ-vʋʋrʋ a ʋ yúor ƴãw.
43021001	A Yeezu tɩ lɛb a wul ʋ tʋɔra a ʋ po-tuurbɛ a Tɩberiyadɩ kʋ̃ɔ-kpɛ̃ɛ nʋɔr. Nyɩ nyɛ̃ a lɛ a na tɩ tu a.
43021002	Sɩmʋ̃ Pɩɛr nɩ Toma, bɛ na bʋɔlɛ Didim a, nɩ Natanayɛl na yi Kana a Galile tẽw a, a Zebede bibiir nɩ a Yeezu po-tuurbɛ ayi kãw tɩ nɛ bɛ.
43021003	A Sɩmʋ̃ Pɩɛr tɩ yel ɩ a bɛ zie: «Mãa cere nɩ zʋ́mɛ nyɔwfʋ.» Bɛ yel ʋ: «Tɩ mɩ̀ na páw fʋ na cen.» Bɛ tɩ yi na kpɛ a gbor, ɛ cɛ a ʋlɩ tɩ̃ɩsɔw nɛ bɛ bɛ tɩ nyɔw bom za ɩ.
43021004	A zie na wa vɩɛrɛ a, a Yeezu tɩ ar ɩ a kʋ̃ɔ-kpɛ̃ɛ nʋɔr, ɛ cɛ a ʋ po-tuurbɛ bɛ tɩ bãw kɛ ʋlɛ n'ʋ ɛ.
43021005	A Yeezu tɩ yel bɛ na: «Bibiir i, nyɩ tɛr ɩ zʋ́mɛ ɛ?» Bɛ sɔw: «Ʋ̃ʋ'hʋ̃.»
43021006	Ʋ yel bɛ: «Nyɩ lɔb a mɩ̃ɛ a gbor dʋrʋ lowr, ɛ́ nyɩ na páw na.» Lɛ n'a bɛ tɩ lɔb a mɩ̃ɛ, ɛ́ bɛ lɛb tʋɔr ʋ tawr yire nɩ ɛ: ʋ tɩ paal ɩ a zʋ́mɛ zuo.
43021007	A po-tuure nɛ a Yeezu na tɩ nɔnɛ a tɩ yel ɩ a Pɩɛr: «A Sore n'ʋ!» A Sɩmʋ̃ Pɩɛr na wa wõ kɛ a Sore n'ʋ a, ʋ su n a ʋ kparʋ - ʋ tɩ ɩ n ƴãgã-zawla - ƴaw lo n a kʋ̃ɔ̀mɩ́.
43021008	A ʋ po-tuur-taabɛ tɩ waar ɩ nɩ a gbor, lãw tawr ɩ a mɩ̃ɛ na paalɩ a zʋ́mɛ: bɛ bɛ tɩ zãá nɩ a kõkowr ɛ, a tɩ ta na mɛ̃ mɛtɩr kʋba a.
43021009	Bɛ na tɩ siw a, bɛ nyɛ̃ nɩ zʋ́mɛ vũu-bie zu nɩ dipɛ̃.
43021010	A Yeezu tɩ yel bɛ na: «Nyɩ ír a zʋ́mɛ nyɩ na nyɔw a ƴɛrɛ ŋa a wa n.»
43021011	A Sɩmʋ̃ Pɩɛr tɩ lɛb a do a gbor pʋɔ, ɛ taw a mɩ̃ɛ yi n a kʋ̃ɔ nʋɔr, a mɩ̃ɛ tɩ paal ɩ zʋ́m-bɛrɛ lɩz'a ayopõi nɩ pie dɔwlɩ zʋ́mɛ ata. Ɛ a zʋ́mɛ na saa tɩ yãwmɛ̃ zɛ̃ a ŋa a, a mɩ̃ɛ bɛ tɩ cɩɛrɩ ɛ.
43021012	A Yeezu tɩ yel bɛ na: «Nyɩ wa dɩ.» A po-tuurbɛ been kãw za bɛ tɩ saw sowre ʋ ɛ: «Ãa nɛ b?» Bɛ tɩ bãwnɩ a na a Sore na n'ʋ a.
43021013	A Yeezu tɩ taw na ta de a dipɛ̃ kʋ̀ bɛ, ɛ mɩ̀ lɛ ɩ a lɛ nɩ a zʋ́mɛ.
43021014	A gb'a ata sob tɩ n'ɩ a lɛ a Yeezu na tɩ wul ʋ tʋɔra a ʋ po-tuurbɛ a ʋ kũuni-pʋɔ-lɛ-yib pùorí a.
43021015	Bɛ na wa dɩ baar a, a Yeezu yel ɩ a Sɩmʋ̃ Pɩɛr: «Sɩmʋ̃, Zã bi-dɛb ɩ, fʋ nɔnɛ mɛ̃ na zuo a bɛ ŋa bɩɩ?» Ʋ sɔw: «Ʋ̃ʋ, Sore e, fʋ bãwnɩ a na ɩ̃ na nɔnɛ fʋ a.» A Yeezu yel ʋ: «Cɩ̃ɩnɛ a ɩ̃ peli.»
43021016	A Yeezu tɩ lɛb a sowr ʋ a gb'a ayi sob ƴãw: «Sɩmʋ̃, Zã bi-dɛb ɩ, fʋ nɔnɛ mɛ̃ na a?» Ʋ sɔw: «Ʋ̃ʋ, Sore, fʋ bãwnɩ a na ɩ̃ na nɔnɛ fʋ a.» A Yeezu yel ʋ: «Ɩ a ɩ̃ pi-cɩ̃ɩnɛ.»
43021017	Ʋ tɩ lɛb a yel a gb'a ata sob ƴãw: «Sɩmʋ̃, Zã bi-dɛb ɩ, fʋ nɔnɛ mɛ̃ na a?» Pʋ-sãwna tɩ tɛr ɩ a Pɩɛr, a Yeezu na tɩ sowr ʋ a gb'a ata sob ƴãw a: «Fʋ nɔnɛ mɛ̃ na a?» Ɛ ʋ tɩ sɔw na: «Sore e, fʋ bãw nɩ bom za, fʋ bãwnɩ a na ɩ̃ na nɔnɛ fʋ a.» A Yeezu yel ʋ: «Cɩ̃ɩnɛ a ɩ̃ píir.
43021018	Yel-mɩŋa sɩza sɩza n'a ɩ̃ yere kʋ̀rɛ fʋ: fʋ na tɩ ɩ pɔlbile a lɛn daar a, fʋ mɩ́ tɩ sɛ n a fʋ kpawr fʋ tʋɔra cere nɩ be fʋ na bɔbr a; fʋ̃ʋ wa kor a, fʋ na mɩ́ zɛw nɩ a kpãkpãmɛ ɛ nɩ-yũo sɛ b a kpawr, ɛ tɛr fʋ cere nɩ ʋlɩ zie nɛ fʋ na bɛ bɔbr a.»
43021019	A Yeezu tɩ yel ɩ a a ŋa, k'ʋʋ wul a kũu nɛ bʋʋrɛ a Pɩɛr nãá wa kpi ɩ kɛ̀ Naaŋmɩn nyɛ̃ yúor-vɩɛlʋ-danʋ a. A Yeezu na tɩ yel a ŋa baar a, ʋ yel ɩ a Pɩɛr: «Tuur mɛ̃!»
43021020	A Pɩɛr na tɩ ŋmɛlɩ kaa a pùorí a, ʋ nyɛ̃ nɩ a po-tuure ʋl a Yeezu na nɔnɛ a, a ʋl na tɩ cɩɩlɩ cen a Yeezu nyãa ƴãw a dɩb daar sowr ʋ: «Sore e, ãa n'ɩ a sob nɛ na na mɩl fʋ nyɔw tɩr a?»
43021021	A Pɩɛr na tɩ nyɛ̃ ʋ a, ʋ sowr ɩ a Yeezu: «Ɛ a ŋa sob, Sore e, bʋ̃ʋ n'ʋ na ɩ ʋ?»
43021022	A Yeezu tɩ sɔw ʋ na: «Mãa wa bɔbr k'ʋʋ be be ɛ gùre ɩ̃ tɩ lɛb wa a, a jɩrɛ fʋ na bɩɩ? A fʋ̃ʋ a, tuur mɛ̃!»
43021023	A lɛ n'a bɛ tɩ ŋmɛ yaarɩ a yɛbr sɔgɔ kɛ a po-tuure ŋa kʋ̃ kpi ɛ. Ɛ cɛ a Yeezu bɛ tɩ yel ʋ k'ʋʋ kʋ̃ kpi ɛ. Ʋ tɩ yel a: «Mãa wa bɔbr k'ʋʋ be be ɛ gùre ɩ̃ tɩ lɛb wa a, a jɩrɛ fʋ na bɩɩ?»
43021024	A po-tuure ŋa n'ʋ dɩrɛ a yele a ŋa dãsɩɛ, ɛ ʋlɛ n'ʋ sɛb a, ɛ tɩ bãwnɩ a na, a ʋ dãsɩɛ tu n yel-mɩŋa.
43021025	A Yeezu cãa na lɛ maalɩ yel-yaga yaga: bɛlɛ tɩ sɛbr a za been been a, ɩ̃ tɩɛrɛ k'aa tẽ-daa za kʋ̃ʋ tʋ̃ɔ de a sɛbr bɛ nãá sɛb a ɩ.
44001001	Bá Teofil i, A ɩ̃ sɛb dãw-niwn sob pʋɔ a, ɩ̃ manɩ nɩ a ɩ-ɩrɩ al za a Yeezu na ɩ a, nɩ a wulu al za ʋ na wul a pɛr tib daar za
44001002	tɩ ta n a ʋlɩ bibir nɛ̃ bɛ na ír ʋ do n a tẽ-vla a. A Vʋʋrʋ Sõw n'ʋ tɩ ƴãw ʋ ƴɛr a ʋ ƴɛr-pɛ-baara kʋ̀ a ʋ nɩ-toni ʋ na tɩ kaa ir a, ɛ pãa bãw do a tẽ-vla pʋɔ.
44001003	A ʋ kũu pùorí a, bɛlɛ nɛ bɛ ʋ tɩ ɩ bɛ nyɛ̃ ʋ, ɛ ʋ wul bɛ gb'a a ŋmɩn za k'ʋʋ ɩ n nɩ-vʋʋra: bibie lɩz'a ayi ƴãw, ʋ tɩ wul ɩ ʋ tʋɔra a bɛ zie ɛ ƴɛr a Naaŋmɩn-Naalʋ ƴɛrʋ kʋ̀ bɛ.
44001004	Bibir kãw, ʋ na tɩ lãw nɩ bɛ dɩrɛ a, ʋ tɩ ƴãw nɩ nʋɔr kʋ̀ bɛ kɛ́ bɛ taa cere zãanɛ nɩ a Zeruzalɛm ɛ, ɛ gùre a bom nɛ a Naaŋmɩn Sãà na ƴãw nʋɔr k'ʋʋ na kʋ̀ bɛ na a. Ʋ tɩ yel bɛ na: «A nʋɔr a Naaŋmɩn Sãà na ƴãw a nyɩ zie a, mãa nʋɔrɩ́ n'a nyɩ wõ ʋ.
44001005	Nyɩ bãwnɩ a, kʋ̃ɔ n'a a Zã-Bati kʋ̀ n a nɩbɛ a suob, ɛ cɛ a nyɩɩm a, ka nɩ bibie a ŋa lɛ tɛwr ƴãw a, Vʋʋrʋ Sõw pʋɔ n'a nyɩ na de a suob.»
44001006	Lɛ n'a a po-tuurbɛ na tɩ ɓã taa a Yeezu zie a, tɩ sowr ʋ: « Sore e, a ƴɛrɛ ŋa n'ɩ a daar ʋl fʋ na na lɛb zɩɩlɩ a Ɩsɩrayɛl bʋʋrɛ naalʋ a bɩɩ?»
44001007	Ʋ tɩ yel bɛ na: «A daar al, nɩ a bibie al a Sãà na nɔ̃w ƴãw a, nyɩmɛ bɛ so a bãwfʋ ɛ.
44001008	Ɛ cɛ a Vʋʋrʋ Sõw na siw nɩ a nyɩ zu, kʋ̀ nyɩ fãw, ɛ́ nyɩ na ɩ n ɩ̃ dãsɩ̃ɛ nɩbɛ a Zeruzalɛm, a Zude nɩ a Samaari ten za pʋɔ, tɩ tɔ n a tẽw baarʋ ziir za.»
44001009	Ʋ na tɩ ƴɛr a ƴɛr-bie a ŋa baar a, bɛ tɩ nyɛ̃ ʋ na ʋ ìr duor a salom zu, zũzuwr wa yi pàw ʋ, bɛ bɛ cãa nyɛ̃ ʋ ɛ.
44001010	Bɛ na tɩ cãa ar uore a Yeezu na duor a salom zu a, bɛ wa bere na nɩbɛ ayi kãw su kpar-pɛlɛ wa ta ar ɩ a bɛ zie,
44001011	ɛ sowri bɛ: «Galile tẽw dem i, bʋ̃nʋ ƴãw n'a nyɩ ar uore a salom a a ŋa? A Yeezu ŋa bɛ na ír a nyɩ sɔgɔ do n a salom zu a, ʋ nãa lɛb a wa, mɛ̃ a a ŋa nyɩ na nyɛ̃ ʋ k'ʋ duor a salom zu a.»
44001012	Lɛ n'a a nɩ-toni tɩ yi a tãw ʋl zu bɛ na bʋɔlɛ Olivʋ-tɩɩr tãw a lɛb cen a Zeruzalɛm; a tãw ŋa tɩ pɩɛl ɩ a Zeruzalɛm yɩ̃ɛ lɛ, man a lɛ a na sɛw kɛ́ bɛ mɩ́ cen zãá a Zifʋ mɩnɛ pɩɛnʋ-bibir a.
44001013	Bɛ na tɩ lɛb wa a, bɛ do n a bɔwpɩɛ pʋɔ na tɩ ɩ a bɛ beba zie a. Pɩɛr, Zã, Zakɩ nɩ Ãdere, Filib nɩ Toma, Batelemi nɩ Matie, Alfe bi-dɛb Zakɩ nɩ Sɩmʋ̃ Zelɔtɩ nɩ Zakɩ bi-dɛb Zuda tɩ nɛ bɛ.
44001014	A bɛ ŋa za tɩ lãw nɩ taa mɛ̃ nɩ-been a, puore nɩ kʋra lɛ, bɛlɛ nɩ pɔwbɛ bɛ mɩnɛ kãw, a Yeezu mã Marya nɩ a Yeezu yɛbr tɩ pʋɔ nɩ a bɛ pʋɔ.
44001015	A alɩ bibie nɛ pʋɔ, a Pɩɛr tɩ ìr a ar a yɛbr sɔgɔ, na tɩ ɓã taa ta nɩbɛ lɩz'a ayʋɔb a, ɛ yel:
44001016	«Yɛbr ɩ, a Sɛb-sõw ƴɛr-bie a Vʋʋrʋ Sõw na tɩ dãw yel ɩ a Daviir nʋɔr a Zuda ƴãw a, a tɩ fɛr a k'aa tu; a Zuda ŋa n'ʋ tɩ tɛr a nɩbɛ wa n bɛ wa nyɔw a Yeezu.
44001017	Ʋ tɩ pʋɔ nɩ a tɩ pʋɔ tɩ lãw a tome.
44001018	Zɩ̃ k'ʋʋ tɩ da n puo nɩ a yel-faa ʋ na maalɩ a sã-ya libie: ʋ lo na tʋʋrɩ, a puór pur, a pʋ-sabɛ za yi gã.
44001019	A Zeruzalɛm tẽw nɩbɛ za wõ n a yel ŋa. Lɛ so bɛ bʋɔlɛ a puó ŋa nɩ a bɛ ƴɛrʋ kɛ: ‹Akɛldama› a pɛr lɛ kɛ: ‹zɩ̃ɩ puó.›
44001020	Ɛ cɛ bɛ sɛb ɩ a Sɛb-sõw yielu sɛbɛ pʋɔ kɛ: ‹A ʋ kpɛb zie, ʋ gã zawla, nɩr za taa kpɩɛr a ʋ pʋɔ ɩ.› Nɩ kɛ: ‹Nɩ-yũo, ʋ de a ʋ tõ-nʋɔr.›
44001021	Lɛ so, a nɩbɛ bɛl na pʋɔ a tɩ pʋɔ, a ʋlɩ daar nɛ za a Sore Yeezu na tɩ be a tɩ sɔgɔ a,
44001022	a na tĩ a Zã suob ʋ na de a, ɛ tɩ ta a ʋlɩ bibir nɛ bɛ na lɛb ír ʋ a tɩ sɔgɔ a, a fɛr a k'aa bɛ ƴẽn sob kãw pʋɔ a tɩ pʋɔ ɩ a ʋ kũu-pʋɔ-lɛ-yib dãsɩɛ sob.»
44001023	Bɛ tɩ wul ɩ nɩbɛ ayi: Zuzɛb, bɛ na tɩ bʋɔlɛ Barsabasɩ, ɛ́ kpɔwrɛ bʋɔlɛ kɛ Zitisɩ a, nɩ Matɩasɩ.
44001024	A nɩbɛ za tɩ lãw na pùori a ŋa: «Sore e, fʋ̃ʋ na bãw a nɩbɛ socie a, wul a ʋlɩ sob fʋ na kaa ir a nɩbɛ bɛ ŋa ayi pʋɔ,
44001025	k'ʋʋ ɩ a nɩ-tona lɩɛrɩ de a zie a nɩ-tona tome pʋɔ, a Zuda na bɛr kɛ cen a ʋ mɩ̀ zie a.»
44001026	Al pùorí, bɛ tɩ ŋmɛ n a gbãw, ʋ lo Matɩasɩ zu, ɛ̀ bɛ de ʋ ƴãw a nɩ-toni pie nɩ been pʋɔ.
44002001	A Pãtɩkɔtɩ cuw bibir na wa vɩɛ a, a yɛbr tɩ ɓã n taa bɛ za zi-been.
44002002	Bɛ wa bere na damnʋ yi a salom zu, ɩ mɛ̃ sɛsɛb kpɛ̃ɛ na fure a; ʋ tɩ fu na paalɩ a yir ʋl za pʋɔ bɛ na tɩ be a.
44002003	Lɛ n'a bɛ tɩ nyɛ̃ bom na ŋmɛ̃ mɛ̃ vũu a, ʋ siw põ yaarɩ mɛ̃ zɛlɛ a, dɔwlɩ a bɛ za been been zu.
44002004	A lɛ n'a a Vʋʋrʋ Sõw tɩ paalɩ bɛ za bɛ tĩ ƴɛrɛ bʋʋr-yoru ƴɛrʋ. Ŋa za mɩ́ tɩ ƴɛrɛ na mɛ̃ a lɛ a Vʋʋrʋ Sõw na kʋ̀ ʋ k'ʋʋ ƴɛrɛ a.
44002005	A tɩ car ɩ na kɛ́ Zifʋ bɛ mɩnɛ kãw na nɔ̃w a puoru a, mɩ̀ tɩ be n a Zeruzalɛm be; a nɩ-bʋʋrɛ bɛl za na tɩ be a tẽ-daa zu a, a bɛl pʋɔ n'a bɛ tɩ yi kɛ wa.
44002006	A nɩbɛ na tɩ wõ a damnʋ a, bɛ tɩ zɔ na wa ɓã taa bɛ tɛr vuo ɩ. A tɩ ur bɛ na bɛ dɩ vuo ɩ, a ŋa za na mɩ́ tɩ wone bɛ ƴɛrɛ a ʋ sãà bʋʋrɛ ƴɛrʋ a ƴãw.
44002007	A bɛ tɩɛrʋ za tɩ nyaw nɩ taa ɛ nɔ-ɓãan nyɔw bɛ bɛ yere: «A nɩbɛ bɛ ŋa na ƴɛrɛ a, Galile tẽw dem bɛ tʋ̃ɔ n'ɩ bɛ za ɩ?
44002008	Ɛ ŋmɩŋmɩn n'a tɩ za been been wa wone a bɛ ƴɛrʋ, ŋa za a ʋ sãà bʋʋrɛ kɔkɔr pʋɔ?
44002009	Pártɩ̀ mɩnɛ n'ɩ bɛ ŋa, Mɛ́dɩ̀ nɩ Elamɩtɩ mɩnɛ, a Mezopotami tẽw dem, Zude nɩ Kapadɔsɩ nɩbɛ, Pɔ̃w nɩbɛ, Azi nɩbɛ,
44002010	Firizi nɩ Pãfili ten dem mɩ̀, Eziptɩ tẽw nɩbɛ nɩ Libi na pɩɛlɩ a Sɩɩrɛn tẽw a nɩbɛ, Ʋrɔm tẽw dem na kpɩɛr a ka a,
44002011	a bɛl na dɔw ɩ a Zifʋ mɩnɛ bʋʋrɛ a, nɩ a bɛl na kpɛ a Zifʋ mɩnɛ puoru a, Kɩrɛtɩ tẽw dem nɩ Arabʋ mɩnɛ za, tɩ za wone na bɛ hiere a Naaŋmɩn nɔ-ɓãa-yele a tɩ bʋʋrɛ ƴɛrʋ pʋɔ.»
44002012	A bɛ tɩɛrʋ za tɩ nyaw nɩ taa, ɛ́ bɛ na bɛ tɩ bãw lɛ bɛ na na tɩɛrɛ a, bɛ sowre nɩ taa: «A yel ŋa pɛr ɩ bo?»
44002013	Ɛ cɛ bɛ mɩnɛ tɩ ɩrɛ bɛ na laar hele yere nɩ: «Bɛ kuol ɩ dãa bɛ za!»
44002014	Lɛ n'a a Pɩɛr tɩ ìr ar, ʋlɛ nɩ a nɩ-toni pie nɩ been bɛl na tɩ cɛ a, ɛ́ zɛw kɔkɔr ƴɛr a ŋa: «Zude tẽw dem i, nɩ nyɩɩm za na kpɩɛr a Zeruzalɛm ka a, nyɩ bãw a yel ŋa na ɩrɛ a vla, nyɩ ƴãw tobr a ɩ̃ ƴɛrʋ ƴãw.
44002015	Nyɩ na tɩɛr kɛ a nɩbɛ bɛ ŋa kuol a a, lɛ bɛ n'a ɩ. Bɛ bɛ nyũ ɛ, biɓaara gbele pi-waɩ sob tɛwr n'ɩ a ŋa na ŋmɛ a.
44002016	Ɛ cɛ, a lɛ a Naaŋmɩn-ƴɛr-manɛ Zowɛl na tɩ dãw yel a, alɛ n'ɩ a a ŋa na tuur a:
44002017	‹A ŋa n'a a Naaŋmɩn ƴɛrɛ: a bibi-pɛ-baarɩ wa vɩɛ a, ɩ̃ na ƴãw nɩ a ɩ̃ Vʋʋrʋ nɩsaal za; a nyɩ bi-dɛbr nɩ a nyɩ pɔwyaar na lɩɛb ɩ Naaŋmɩn-ƴɛr-manbɛ, a nyɩ pɔl-bili na nyɛrɛ nɩ bʋ̃-nyɛrɩ, zánʋ na waar ɩ a nyɩ dɛ-nyamɛ,
44002018	mɔ̃ mɩ̀, a alɩ bibie nɛ pʋɔ, ɩ̃ na ƴãw nɩ a ɩ̃ Vʋʋrʋ a ɩ̃ tõ-tõ-biir, a dɛbr nɩ a pɔwbɛ, ɛ́ bɛ na lɩɛb ɩ Naaŋmɩn-ƴɛr-manbɛ.
44002019	Ɩ̃ na maal ɩ yel-bãw-guuri a salom zu, nɩ nɔ-ɓãa-yele a tẽw zu: zɩ̃ɩ, vũu nɩ zʋ̀ʋ́r na ŋmɛlɛ duor a.
44002020	A mʋ̃tɔ̃w na lɩɛb ɩ lige ɛ a cuw mʋ̃ɔ mɛ̃ zɩ̃ɩ a, ɛ a Sore bibir wa bãw vɩɛ, bibi-kpɛ̃ɛ, yúor-vɩɛlʋ-danʋ bibir.
44002021	Lɛ n'a, sob nɛ za nãa wa bʋɔlɛ a Sore a, na nyɛ̃ a faafʋ.› »
44002022	«Ɩsɩrayɛl biir i, nyɩ ƴãw tobr a ɩ̃ ƴɛrʋ ƴãw: a Nazarɛtɩ tẽw Yeezu, a dɛb ŋa a Naaŋmɩn na de a yele, ɛ ƴãw k'ʋ maalɩ nɔ-ɓãa-yele a nyɩ sɔgɔ, lãw nɩ yel-bãw-guuri nɩ yele na ɩ bãwfʋ sãá a, mɛ̃ a lɛ nyɩɩm mɩŋa na bãw a,
44002023	a dɛb ŋa nyɩ na mɩl nyɔw, a tu a lɛ a Naaŋmɩn pʋ-tɩɛrʋ na tɩ dãw bãwnɩ a yele cɔbrɩ a, nyɩ kʋ́ ʋ na, ƴãw nɩ-faar kpa ʋ da-gara zu.
44002024	Ɛ cɛ Naaŋmɩn ɩ na ʋ lɛb yi a kũu pʋɔ, ɩ a ʋ kũu kpɩɛrʋ za baarɩ: a bɛ tɩ tɛr sɔr kɛ a kũu tɛr fãw ʋ zu ɛ.
44002025	Daviir tɩ yel ɩ a ʋ ƴãw kɛ: ‹Ɩ̃ tɩ nyɛ̃ nɩ a Sore ʋ be a ɩ̃ niŋé kʋra lɛ, ʋ be n a ɩ̃ lõbówrí k'ɩ̃ɩ taa lore ɩ.
44002026	Alɛ n'a so, a ɩ̃ socir cɩlɛ, ɛ a ɩ̃ nʋɔr yiele nʋ̃ɔ̀ yielu. A ɩ̃ ƴãgan tɔr za na bɛr ɩ tɩɛrʋ, ɛ ɓãa ƴãw pɩɛnɛ:
44002027	fʋ kʋ̃ tʋ̃ɔ jɛ mɛ̃ bɛr a kpɩmɛ tẽw ɛ, fʋ mɩ̀ kʋ̃ tʋ̃ɔ bɛr a fʋ Nɩ-sõw k'ʋ pʋ̃ɔ ɩ.
44002028	Fʋ wul mɛ̃ nɩ a nyɔ-vʋʋrʋ sɛɛ, fʋ na ɩ na k'ɩ̃ be a fʋ zie cɩlɛ yaga.› »
44002029	«Yɛbr ɩ, ɩ̃ na tʋ̃ɔ na ɓãa ƴãw yel kʋ̀ nyɩ: a tɩ sãakʋ̃-kʋra Daviir kpi na, bɛ ũù ʋ na, nɩ dɩ̃a, a ʋ yaa cãa na be a tɩ zie.
44002030	Ɛ cɛ, ʋ tɩ ɩ n Naaŋmɩn-ƴɛr-manɛ, ɛ́ tɩ bãwnɩ a kɛ Naaŋmɩn tɩ pɔ na yel k'ʋʋ na zɩɩlɩ nɩ a ʋ bʋ̃-dɔwra kãw a ʋ naalʋ da-kɔw zu.
44002031	A na ɩ a ŋa a, ʋ de nɩ niwn nyɛ̃ a Kɩrɩtakũu-pʋɔ-lɛ-yib. Ɛ a ʋl ƴãw n'a ʋ tɩ yel: ‹Bɛ bɛ jɛ ʋ bɛr a kpɩmɛ tẽw ɛ, ɛ a ʋ ƴãgan bɛ pʋ̃ɔ ɩ.› »
44002032	«A Yeezu ŋa a, Naaŋmɩn ɩ na ʋ lɛb yi a kũu pʋɔ, tɩɩm za dɩ n a dãsɩɛ.
44002033	A Naaŋmɩn dʋrʋ zɛw ʋ na ʋ do. Lɛ so ʋ páw a Vʋʋrʋ Sõw a Naaŋmɩn na ƴãw nʋɔr k'ʋʋ na tɩr a a; ʋlɛ n'ʋ ɩ a Vʋʋrʋ Sõw siw põ yaarɩ a tɩ zu, ɛ alɛ n'a nyɩ nyɛrɛ ɛ wone.
44002034	A Daviir tɔr za bɛ do a salom zu ɛ, ɛ cɛ ʋ yel a: ‹A Sore yel ɩ a ɩ̃ Sore: zɩ̃ a ɩ̃ dʋrʋ lowr,
44002035	ɛ gu ɩ̃ wa tɩ nɛb a fʋ dɔ̃ dem bin a fʋ pile fʋ dɔwlɩ a fʋ gbɛɛ.›
44002036	A Ɩsɩrayɛl bʋʋrɛ za, bɛ bãwnɩ a vla: a Yeezu ŋa tɔr za nyɩ na kpa a da-gara zu a, Naaŋmɩn ɩ na ʋ ɩ Sore nɩ Kɩrɩta.»
44002037	Bɛ na tɩ wõ a lɛ a, a tɩ dam bɛ nɩ yaga, bɛ yel a Pɩɛr nɩ a nɩ-toni ŋmãa bɛl na cɛ a: «Yɛbr ɩ, bʋ̃ʋ n'ʋ tɩ na ɩ?»
44002038	A Pɩɛr tɩ yel bɛ na: «Nyɩ lɩɛbɩ a nyɩ ɩb, ɛ́ ŋa za mɩ́ de a suob a Yeezu Kɩrɩta yúor ƴãw, a nyɩ yel-bebe suur pawfʋ ƴãw, ɛ nyɩ na páw nɩ a Naaŋmɩn maalʋ na ɩ a Vʋʋrʋ Sõw a.
44002039	A nyɩɩm nɩ a nyɩ bibiir ƴãw n'a a Naaŋmɩn tɩ dãw ƴãw a nʋɔr ŋa, nɩ a bɛlɩ dem na zãá a ƴãw, a bɛlɩ dem za a Sore tɩ Naaŋmɩn na na bʋɔlɩ a.»
44002040	A Pɩɛr tɩ cãa na ƴɛr ƴɛr-bie a mɩnɛ dɩ n a Yeezu dãsɩɛ, ɛ́ tɩ kpaalɛ bɛ yere nɩ: «Nyɩ faa nyɩ tʋɔra yi zaa a dɩ̃a nɩbɛ bɛ ŋa pʋɔ na ɩ nɩ-faar a.»
44002041	A bɛlɩ dem na tɩ saw a Pɩɛr ƴɛrʋ a tɩ de nɩ a suob. A ʋlɩ bibir nɛ a, a nɩbɛ na tɩ saw de pʋɔ a bɛ pʋɔ a, tɩ faar a na ta tur ata.
44002042	Bɛ za tɩ ƴãw nɩ fãw tuur a nɩ-toni wulu kʋra lɛ, ɛ lãw pone a dipɛ̃, ɛ lãw puore mɩ̀.
44002043	Dɛ̃bɩ̃ɛ tɩ tɛr ɩ a nɩbɛ za: a nɩ-toni tɩ sɩrɩ na maalɛ yel-bãw-guuri nɩ nɔ-ɓãa-yele yaga.
44002044	A bɛlɩ dem za na tɩ saw de a Yeezu yele a, tɩ lãw nɩ taa, ɛ́ mɩ́ tɩ de a bɛ bome za ɓã taa lãw.
44002045	Bɛ mɩ́ tɩ de nɩ a bɛ bʋ̃-sori nɩ a bɛ bʋ̃-tɛrɩ za kʋɔrɩ, lãw põ a libie: bɛ mɩ́ tɩ kʋ̀ n ŋa za man a ʋ yel-fɛrɩ.
44002046	Bibi-vɩɛrɩ za, bɛ mɩ́ tɩ lãw nɩ soci-been cere nɩ a Ŋmɩn-yi-kpɛ̃ɛ pʋɔ bɛ tɛr nawfʋ ɛ, bɛ mɩ́ tɩ lãw na ŋmarɛ a dipɛ̃ pone a yie pʋɔ, ɛ lãw dɩrɛ a bɛ bʋ̃-dɩrɩ nɩ nʋ̃ɔ̀ nɩ pʋ-pɩɛlʋ.
44002047	Bɛ tɩ danɛ nɩ a Naaŋmɩn, ɛ a nɩbɛ za nɔnɛ bɛ ɛ ƴãwnɛ bɛ. Bibie za, a Sore tɩ ɩrɛ na a bɛlɩ dem na nyɛ̃ a faafʋ a, bɛ kpɩɛr pʋɔrɛ a lãw pʋɔ.
44003001	A Pɩɛr nɩ Zã tɩ duor ɩ a Zeruzalɛm Ŋmɩn-yi-kpɛ̃ɛ pʋɔ, a zaanʋɔra gbele ata puoru ƴãw.
44003002	Nɩbɛ kãw mɩ́ tɩ tuo nɩ dɛb na dɔw ɩ gbɛr a wa n. Bibir za, bɛ mɩ́ tɩ wa na wa bɛr ʋ ʋ zɩ̃ a Ŋmɩn-yi-kpɛ̃ɛ dɩ̃dɔr ʋl ƴãw bɛ na bʋɔlɛ kɛ «Dɩ̃dɔr-vla» a, k'ʋʋ tʋ̃ɔ mɩ́ zɛlɛ a nɩbɛ na kpɩɛr a Ŋmɩn-yi-kpɛ̃ɛ pʋɔ a libie.
44003003	Ʋ na tɩ nyɛ̃ a Pɩɛr nɩ a Zã na bɔbr kɛ́ bɛ kpɛ a Ŋmɩn-yi-kpɛ̃ɛ pʋɔ a, ʋ zɛlɩ nɩ a libie a bɛ zie.
44003004	Lɛ n'a a Pɩɛr nɩ a Zã tɩ jɩr ʋ gbẽgbẽ, ɛ a Pɩɛr yel ʋ: «Jɩrɛ tɩ!»
44003005	Ʋ tɩ jɩrɛ bɛ nɩ gbẽgbẽ tɩɛrɛ k'ʋʋ na páw nɩ bʋ̃-kãw a bɛ zie.
44003006	Lɛ n'a a Pɩɛr tɩ yel ʋ: «Ɩ̃ bɛ tɛr libie nɩ salmɛ̃ ɩ, ɛ cɛ a ʋlɩ bom nɛ ɩ̃ na tɛr a, ʋlɛ n'ʋ ɩ̃ kʋ̀rɛ fʋ: a Nazarɛtɩ tẽw Yeezu Kɩrɩta yúor ƴãw a, ìr cere!»
44003007	Ʋ tɩ nyɔw ʋ nɩ a dʋrʋ nũú, ɩ k'ʋ ìr. Daadaa lɛ, a gbɛr gbɛɛ nɩ a ʋ gbɛnakɔɛ tɩ kpɛmɛ na.
44003008	Ʋ tɩ vaa na ìr cere. Ʋ tɩ páw bɛ na kpɛ a Ŋmɩn-yi-kpɛ̃ɛ pʋɔ, cere, yawr duor saa, ɛ danɛ a Naaŋmɩn.
44003009	A nɩbɛ za tɩ nyɛ̃ ʋ na ʋ cere ɛ danɛ a Naaŋmɩn.
44003010	Bɛ tɩ nyɛ̃ ʋ na bãw: ʋl tɔr za n'ʋ mɩ́ tɩ zɩ̃ zɛlɛ a libie a Ŋmɩn-yi-kpɛ̃ɛ Dɩ̃dɔr-vla ƴãw. Dɛ̃bɩ̃ɛ nɩ nɔ-ɓãan tɩ nyɔw nɩ a nɩbɛ yaga za, a yel ŋa na tɩ ta ʋ a ƴãw.
44003011	A nɩr nɛ tɩ sɛ̀br a tuur a Pɩɛr nɩ a Zã; a tɩ ɩ n nɔ-ɓãa-yel a zu-sɛbla za zie. Bɛ tɩ zɔ na wa ŋmãa viiri koli bɛ a bɛ-caar nɛ pʋɔ, bɛ na bʋɔlɛ kɛ «Salomɔ̃ bɛ-caar» a.
44003012	A Pɩɛr na tɩ nyɛ̃ a lɛ a, ʋ yel ɩ a zu-sɛbla: «Ɩsɩrayɛl nɩbɛ ɛ, bʋ̃ʋ n'ʋ so nyɩ nyɔw nʋɔr a yel ŋa ƴãw? Bɩɩ, bʋ̃ʋ ƴãw n'a nyɩ jɩrɛ tɩ, mɛ̃ tɩ fãw bɩɩ tɩ puoru n'a ɩ a nɩr ŋa ʋ cere?
44003013	A Abraham, Ɩzaakɩ nɩ Zakɔb Naaŋmɩn, a tɩ sãakʋm mɩnɛ Naaŋmɩn kʋ̀ n yúor-vɩɛlʋ-danʋ a ʋ tõ-tõ-bie Yeezu, a nyɩɩm na nyɔw tɩr, ɛ jɛ ʋ bɛr a Pɩlatɩ niŋé, ʋl na nɩ̃ɛ tɩ bɔbr a ʋ lɛ-bɛrʋ a.
44003014	Nyɩ zawr ɩ a Nɩ-sõw nɩ a Nɩ-mɩŋa bɛr, ɛ nɩ̃ɛ zɛlɩ kɛ́ bɛ yuo nɩ-kʋ́rɛ a gaso pʋɔ kʋ̀ nyɩ.
44003015	A ŋa n'a nyɩ ɩ kʋ́ a nyɔ-vʋʋrʋ za sob. Ɛ cɛ Naaŋmɩn ɩ na ʋ lɛb yi a kũuni pʋɔ, tɩ ɩ n a ʋ dãsɩɛ dem.
44003016	A Yeezu saw-deb zũú n'a, a ʋ yúor ʋ ɩ a nɩr ŋa nyɩ na jɩrɛ ɛ bãw a, ʋ lɛb kpɛmɛ; a Yeezu saw-deb a ɩ k'ʋ lɛb kpɛ̃w ʋ za a nyɩ za niŋé.»
44003017	«Ɛ cɛ, ɩ̃ bãwnɩ a na, yɛbr ɩ, zɔnʋ n'a nyɩɩm nɩ a nyɩ nɩ-bɛrɛ tõ.
44003018	Ɛ a ŋa n'a a Naaŋmɩn mɩ̀ tu maalɩ a ʋlɩ bom nɛ ʋ na dãw ƴãw a ʋ ƴɛr-manbɛ za yel a: a ʋ Nɩ-kabra na na wõ a tuo a.
44003019	A na ɩ a ŋa a, nyɩ lɩɛbɩ a nyɩ ɩb ɛ lɛb wa a Naaŋmɩn zie, ʋ de a nyɩ yel-bebe bɛr a baarɩ.
44003020	Lɛ n'a a Sore na ɩ a pɩɛnʋ voru a ta, ɛ ʋ tõ a Yeezu na ɩ a Kɩrɩta a, ʋl ʋ na tɩ dãw kaa ir a nyɩ ƴãw a.
44003021	Ƴɛrɛ ŋa a, a fɛr a k'aa Yeezu Kɩrɩta be a tẽ-vla pʋɔ tɩ ta a daar ʋl bom za na na lɩɛbɩ bʋ̃-paala, mɛ̃ a lɛ a Naaŋmɩn na tɩ dãw hieri yel nɩ a ʋ dãwdãw ƴɛr-man-son nʋɔr a.
44003022	Mõyiir tɩ yel a: ‹A Sore Naaŋmɩn na ɩ na ƴɛr-manɛ yi a nyɩ yɛbr pʋɔ a nyɩ ƴãw, ŋmɛ̃ mɛ̃ a mãa a. Nyɩ na bɛrɛ na wone a lɛ za ʋ na yere kʋ̀rɛ nyɩ a.
44003023	Sob nɛ za bɛ wa bɛrɛ wone a ƴɛr-manɛ ŋa a, bɛ na ír ʋ na bɛr a Naaŋmɩn nɩ-bʋʋrɛ pʋɔ.›
44003024	A Naaŋmɩn-ƴɛr-manbɛ za, a na tĩ a Samɩɛl nɩ a ʋ lɩɛrbɛ za a, mɩ̀ ƴɛr a por a bibie a ŋa yúor.
44003025	Nyɩmɛ nɛ bɛ ɩ a Naaŋmɩn-ƴɛr-manbɛ bibiir: nyɩmɛ so a Wõ-taa a Naaŋmɩn na maal ɩ a nyɩ sãakʋm mɩnɛ a lɛn daar ʋ na tɩ yel a Abraham: ‹A fʋ bʋʋrɛ ƴãw, a tẽ-daa nɩ-bʋʋrɛ za na páw nɩ a ɩ̃ maalʋ› a.
44003026	Nyɩmɛ de niwn so a Tõ-tõ-bie a Naaŋmɩn na ɩ ʋ lɛb yi a kũuni pʋɔ, ɛ ʋ tõ k'ʋʋ wa maalɩ nyɩ ɩ kɛ̀ nyɩ za been been mɩ́ bɛr a nyɩ ɩ-faar a.»
44004001	A Pɩɛr nɩ a Zã tɩ cãa na ƴɛrɛ a zu-sɛbla zie wa bere a bawr-maalbɛ, a Ŋmɩn-yi-kpɛ̃ɛ sojarɩ nɩ-kpɛ̃ɛ nɩ a Sadiseyɛ̃ mɩnɛ wa ta.
44004002	Suur tɩ ɩrɛ bɛ na bɛ dɩ vuo ɩ, bɛ na tɩ nyɛ̃ a Pɩɛr nɩ a Zã bɛ kanɛ nɩ a zu-sɛbla ɛ yere k'aa Yeezu lɛb a yi a kũu pʋɔ, a wul k'aa kũuni lɛ-yib be na a.
44004003	Bɛ tɩ ƴãw na bɛ nyɔw a Pɩɛr nɩ a Zã lɔb ƴãw gaso pʋɔ cɛlɛ nɩ a bio daarɩ, a zie na tɩ faa sɔbr a ƴãw.
44004004	A nɩbɛ bɛl na tɩ bɛr wõ a Pɩɛr mɩnɛ ƴɛrʋ a, bɛ yaga zie tɩ saw na de. Bɛ tɩ faar a na ta nɩbɛ tur anũu.
44004005	A bio daarɩ n'a, a Zifʋ mɩnɛ nɩ-bɛrɛ, nɩ a nɩ-kore nɩ a Naaŋmɩn-Wulu-sɛ-sɛbrbɛ bɛl na tɩ be a Zeruzalɛm a tɩ ɓã taa.
44004006	A Naaŋmɩn bawr-maal-kara An, nɩ Kayifʋ, nɩ Zã nɩ Alɛsãdɩr, nɩ a bawr-maal-nɩ-bɛrɛ yie dem za tɩ be n be.
44004007	Bɛ tɩ ƴãw na bɛ tɛr a Pɩɛr nɩ a Zã wa n a bɛ niŋé, bɛ wa tɛr ɩ bɛ sowru: «Ãa n'ʋ kʋ̀ nyɩ a fãw, bɩɩ ãa yúor ƴãw n'a nyɩ tõ a a ŋa?»
44004008	Lɛ n'a a Vʋʋrʋ Sõw tɩ paalɩ a Pɩɛr ʋ yel bɛ: «Nyɩɩm, nɩbɛ nɩ-bɛrɛ nɩ nɩ-kore e,
44004009	bɛ na sowre tɩ dɩ̃a, ƴɛrʋ zie, yel-vla tɩ na maalɩ nɩ-baal ƴãw a, nɩ a lɛ a na tu ʋ tɩ sanɩ a,
44004010	a fɛr a kɛ nyɩ za bãw vla, lãw nɩ a Ɩsɩrayɛl nɩbɛ za: a Yeezu Kɩrɩta na yi Nazarɛtɩ a yúor ƴãw n'a a nɩr ŋa lɛ ɩ nɩ-kpɛ̃w ar a nyɩ niŋé, a Yeezu Kɩrɩta ŋa nyɩ na kpa a da-gara zu a, ɛ a Naaŋmɩn ɩ ʋ lɛb yi a kũuni pʋɔ a.
44004011	Ʋlɛ n'ɩ ‹A kʋsɩɛr ʋl, a nyɩɩm yi-mɩɛrbɛ na ír lɔb bɛr a, ɛ cɛ ʋ lɩɛb ɩ a yir pɛr kʋsɩɛr.›
44004012	Faafʋ bɛ lɛ yi nɩr kãw za zie a bɛ ɩ a ʋl yõ zie ɩ. Yúor bɛ lɛ ka zie za a tẽw zu, a Naaŋmɩn kʋ̀ a nɩsaalbɛ, ʋ na tʋ̃ɔ faa tɩ ɛ.»
44004013	Nɔ-ɓãan tɩ nyɔw nɩ a Zifʋ mɩnɛ ƴɛrʋ-dɩb-lãw nɩbɛ. Bɛ tɩ nyɛ̃ na kɛ a Pɩɛr nɩ a Zã ƴɛrɛ na bɛ zɔrɛ nɩ bom za ɩ, ɛ ɩ nɩ-zawlɛ na bɛ bãw sɛbɛ a. Bɛ tɩ nyɛ̃ na bãw bɛ ɩ a Yeezu po-tuurbɛ.
44004014	Bɛ mɩ̀ tɩ nyɛ̃ nɩ a nɩr ʋl na sanɩ a, ʋ ar kɔw a Pɩɛr nɩ a Zã, ɛ́ bɛ bɛ tɩ nyɛ̃ a lɛ bɛ na na yel a ɩ.
44004015	Lɛ n'a bɛ tɩ ƴãw bɛ tɛr a po-tuurbɛ yi n a ƴɛrʋ dɩb dĩ̀ó, ɛ́ bɛ wõ taa.
44004016	Bɛ tɩ sowre nɩ taa: «Tɩ na ɩ n a nɩbɛ bɛ ŋa ŋmɩn? Bʋ̃ʋ n'ʋ vɛ̃, bɛ maal ɩ nɔ-ɓãa-yel na bɛ sɔwlɩ a, a sãá nɩ a Zeruzalɛm nɩbɛ za zie, tɩ kʋ̃ tʋ̃ɔ ciiri ɛ.
44004017	Ɛ cɛ, nyɩ ɩ tɩ kpãa bɛ kɛ̀ bɛ taa lɛ pore a yúor ŋa nɩsaalɛ kãw za zie ɩ, a yel ŋa ta yi tɔl yɩ̃ɛ a nɩbɛ pʋɔ ɩ.»
44004018	Lɛ n'a bɛ tɩ ƴãw bɛ lɛ bʋɔlɩ bɛ wa n, bɛ wa ƴãw nʋɔr kʋ̀ bɛ kɛ́ bɛ taa lɛ pore a Yeezu yúor towtow ɛ, bɩɩ bɛ taa lɛ kanɛ nɩ nɩr a Yeezu yúor ɛ.
44004019	Ɛ cɛ a Pɩɛr nɩ a Zã tɩ sɔw bɛ na: «Abobe sob a sɛw a Naaŋmɩn zie: tɩ sawr a nyɩ nʋɔr bɩɩ tɩ sawr a Naaŋmɩn nʋɔr? Nyɩmɛ so na bãw!
44004020	Tɩɩm ƴãw a, tɩ kʋ̃ tʋ̃ɔ bɛ manɛ a alɩ bome nɛ tɩ na nyɛ̃ ɛ wõ a ɩ.»
44004021	Bɛ tɩ lɛb a kpãa bɛ ɛ bɛr bɛ: bɛ bɛ tɩ tʋ̃ɔ nyɛ̃ a lɛ bɛ na na ɩ ƴãw bɛ dɔwrʋ a ɩ, ɛ a ɩ a zu-sɛbla ƴãw; bʋ̃ʋ n'ʋ vɛ̃, a nɩbɛ za tɩ danɛ nɩ a Naaŋmɩn a yel ŋa na tɩ maalɩ a ƴãw.
44004022	A nɩr ʋl, bɛ na tɩ maalɩ a nɔ-ɓãa-yel sanɩ a, tɩ tɛr ɩ yome lɩz'a ayi nɩ dɔwlɛ.
44004023	Bɛ na tɩ lɛb bɛr a Pɩɛr nɩ a Zã a, bɛ cen na tɩ páw a bɛ taabɛ, manɩ kʋ̀ bɛ a lɛ za a bawr-maal-nɩ-bɛrɛ nɩ a Zifʋ mɩnɛ nɩ-kore na tɩ yel kʋ̀ bɛ a.
44004024	Bɛ tɩ bɛr a wõ a Pɩɛr nɩ a Zã manʋ. Al pùorí, bɛ za tɩ lãw nɩ nɔ-been pùori a Naaŋmɩn a ŋa: «Bome za zu sob i, fʋ̃ʋ n'ʋ ír a salom, a tẽw, a kʋ̃ɔ-kpɛ̃ɛ nɩ bom za na be a pʋɔ a.
44004025	Fʋ̃ʋ n'ʋ ɩ a Vʋʋrʋ Sõw ƴãw a ƴɛr-bie a ŋa a fʋ tõ-tõ-bie tɩ sãakʋm Daviir nʋɔrɩ́: ‹Bʋ̃ʋ n'ʋ so a ten nɩbɛ ɩrɛ gɔmɛ a ŋa? Ɛ bʋ̃ʋ n'ʋ so a nɩ-bʋʋrɛ balɛ bal-zawlɛ a ŋa?
44004026	A tẽw na-mɩnɛ nyɔw nɩ taa, ɛ a nɩ-bɛrɛ ɓã taa ɩ been, ìr a Sore nɩ a ʋ Nɩ-kabra ƴãw.› »
44004027	«Sɩza, bɛ sɩrɩ na ɓã taa a tẽ-kpɛ̃ɛ ŋa pʋɔ: Erɔdɩ nɩ Pɔ̃sɩ Pɩlatɩ, lãw nɩ a nɩ-bʋʋr-yoru nɩ a Ɩsɩrayɛl bʋʋrɛ nɩbɛ wõ n taa a fʋ tõ-tõ-bi-sõw Yeezu ƴãw, a ʋl fʋ na ka nũu ƴãw a.
44004028	A a ŋa bɛ na ɩ a, bɛ tu n a lɛ za fʋ na tɩ bɔbr ɛ cɔbrɩ a yele nɩ kpɛnʋ bin a.
44004029	Ƴɛrɛ ŋa a, Sore e, bãwnɩ a kpãafʋ a ŋa bɛ na kpãanɛ tɩ a, ɛ ɩ a fʋ tõ-tõ-biir ɓãa ƴãw hiere a fʋ ƴɛrʋ.
44004030	A lɛ ƴãw a, wul a fʋ kpɛnʋ, kɛ̀ baalbɛ sanʋ, nɩ nɔ-ɓãa-yele nɩ yel-bãw-guuri maalɛ a fʋ tõ-tõ-bi-sõw Yeezu yúor ƴãw.»
44004031	Bɛ na tɩ pùori baar a, a dĩ̀ó nɛ pʋɔ bɛ na tɩ ɓã taa a, tɩ dam a: a Vʋʋrʋ Sõw tɩ paal ɩ bɛ za, bɛ ɓãa ƴãw hiere a Naaŋmɩn ƴɛrʋ.
44004032	A nɩ-yaga bɛl za, na tɩ saw de a Yeezu yele a, tɩ lãw nɩ soci-been nɩ tɩɛr-been. Kãw za bɛ tɩ yere kɛ ʋl yõ so a ʋ bʋ̃-tɛrɩ ɛ, ɛ cɛ a bɛ bʋ̃-tɛrɩ za mɩ́ tɩ ɩ n a bɛ za dem.
44004033	A nɩ-toni tɩ dɩrɛ nɩ a Sore Yeezu kũu-pʋɔ-lɛ-yib dãsɩɛ nɩ fãw kpɛ̃ɛ, ɛ a Naaŋmɩn maalʋ yaga tɩ be a bɛ zie.
44004034	A bɛ been kãw za bɛ tɩ ɩ nɩ-kɔmɛ ɩ, bʋ̃ʋ n'ʋ vɛ̃, bɛlɩ dem za na tɩ tɛr poru nɩ yie a, mɩ́ tɩ de a na da, wa n a libie
44004035	wa bin a Yeezu nɩ-toni niŋé. Bɛ mɩ́ tɩ de nɩ a libie põ bɛ za, man a been been yel-bɔbrɩ.
44004036	A ŋa n'a Zuzɛb, a nɩ-toni na kpɔwrɛ bʋɔlɛ Banabasɩ, a pɛr lɛ kɛ Mɔw-mɔwlɛ a, tɩ tɛr puó. Ʋ tɩ ɩ n Levitɩ ɛ yi Sɩɩpʋr.
44004037	Ʋ tɩ de nɩ a ʋ puó kʋɔrɩ wa n a libie wa bin a nɩ-toni niŋé.
44005001	Dɛb kãw bɛ na bʋɔlɛ kɛ Ananɩasɩ a, nɩ a ʋ pɔw Safɩɩr, tɩ wõ n taa kʋɔrɩ puó,
44005002	ɛ gbab a libie a mɩnɛ tɛr, ɛ cen nɩ a ŋmãa tɩ bin a nɩ-toni niŋé.
44005003	Lɛ n'a a Pɩɛr tɩ yel ʋ: «Ananɩasɩ ɩ, bʋ̃ʋ n'ʋ so a Sɩtaana só fʋ tɩ zɛ̃ a ŋa, kɛ̀ fʋ ŋmãa ziri kʋ̀ a Vʋʋrʋ Sõw? Fʋ gbab ɩ a puó libie ŋmãa tɛr.
44005004	Fʋ nãà tʋ̃ɔ na bɛ kʋɔr ʋ ɛ, ɛ fʋ na wa kʋɔr ʋ baar a, fʋ nãà tʋ̃ɔ na tɛr a libie ɩrɛ nɩ lɛ fʋ na bɔbr a. Ŋmɩŋmɩn za n'a a tɩɛrʋ ŋa tɔ ɩ tɩ wa a fʋ zie? Nɩsaalbɛ zie bɛ n'a fʋ ŋmãa a ziri ɛ, Naaŋmɩn zie n'a.»
44005005	A Ananɩasɩ na tɩ wõ a ƴɛr-bie a ŋa a, ʋ lo na kpi. Dɛ̃bɩ̃-kpɛ̃ɛ tɩ tɛr ɩ a nɩbɛ bɛl za na tɩ wone a yel ŋa a.
44005006	A pɔl-bili tɩ wa na wa de pɛn pili pàw a kũu, ɛ ɓaw cen nɩ tɩ ũù.
44005007	A tɩ maal ɩ gbele ata, ɛ a ʋ pɔw wa ta kpɛ, ɛ́ bɛ bãw ʋlɩ bom nɛ na ɩ a ɩ.
44005008	Lɛ n'a a Pɩɛr tɩ sowr ʋ: «Yel ɩ̃ nyɛ̃, a puó daarʋ sɩrɩ n'ɩ a a ŋa a?» Ʋ tɩ sɔw na: «Ʋ̃ʋ, a daarʋ sɩrɩ n'ɩ a lɛ!»
44005009	Lɛ n'a a Pɩɛr tɩ yel ʋ: «Ŋmɩŋmɩn za n'a nyɩ wõ taa yel kɛ nyɩ ɩ a Sore Vʋʋrʋ kɛ nyɛ̃? Nyɛ̃, a bɛlɩ dem na cen tɩ ũù a fʋ sɩr a ƴɛrɛ ŋa a, bɛlɛ n'ɩ bɛ ŋa ta a dɩ̃dɔr nʋɔr, bɛ mɩ̀ na ɓaw fʋ na tɩ ũù.»
44005010	A pɛr nɛ pʋɔ, a pɔw tɩ lo n a Pɩɛr niŋé be kpi. A pɔl-bili tɩ kpɛ na nyɛ̃ ʋ ʋ kpi, bɛ ɓaw yi cen nɩ tɩ ũù pɩɛlɩ a ʋ sɩr.
44005011	Dɛ̃bɩ̃-kpɛ̃ɛ tɩ nyɔw nɩ a Lãw-yir za nɩ a bɛlɩ dem za na tɩ wone a yele a ŋa a.
44005012	A Yeezu nɩ-toni tɩ maalɛ nɩ nɔ-ɓãa-yele nɩ yel-bãw-guuri yaga a nɩbɛ sɔgɔ. A bɛlɩ dem za na tɩ saw de a Yeezu yele a, mɩ́ tɩ lãw nɩ taa be a Salomɔ̃ bɛ-caar na ƴãw kpule cɔrɩ cen a pʋɔ.
44005013	Nɩ-yũo bɛ mɩ́ tɩ sawr kpɩɛr a bɛ pʋɔ ɩ, a nɩbɛ na saa tɩ danɛ bɛ yaga za a.
44005014	A nɩbɛ bɛl na tɩ saw de a, ɛ tɩ wa wa lãwnɛ nɩ a Sore a, a bɛ nʋɔr tɩ kɛrɛ nɩ kʋra lɛ, dɛbr nɩ pɔwbɛ yaga yaga.
44005015	A nɩbɛ tɩ tuore nɩ a bɛ baalbɛ yire nɩ tɩ gaalɛ a sɛɛ pʋɔ, gadori zu nɩ sɛn pʋɔ, k'aa Pɩɛr wa tɔlɛ a, a ʋ dasule ɓaarʋ tɛwr ʋ̃ʋ nɩ̃ɛ pàw a bɛ kãw.
44005016	Nɩ-yaga yaga tɩ yire nɩ a Zeruzalɛm tẽ-kpɔwlɩ ƴãw zɔrɛ waar. Bɛ mɩ́ tɩ tɛr ɩ baalbɛ nɩ nɩbɛ a kɔ̃tɔ̃-faar na fɛrɛ a wa n, ɛ́ bɛ za mɩ́ tɩ sanɩ na.
44005017	Lɛ n'a a bawr-maal-kara nɩ a ʋ nɩbɛ, a pɛr lɛ k'aa Sadiseyɛ̃ mɩnɛ lãw nɩbɛ, tɩ nyɛ̃ suur bɛ dɩ vuo ɩ.
44005018	Bɛ tɩ ƴãw na bɛ nyɔw a nɩ-toni lɔb ƴãw a nɩbɛ za gaso pʋɔ.
44005019	Ɛ cɛ Sore malkɩ tɩ wa n tɩ̃ɩsɔw wa yuo a gaso dɩ̃dɛɛ pamɛ ɛ ƴãw bɛ yi, ɛ ʋ yel bɛ:
44005020	«Nyɩ cen a Ŋmɩn-yi-kpɛ̃ɛ pʋɔ tɩ be a be hiere a nyɔ-vʋʋrʋ ƴɛr-bie a ŋa za kʋ̀rɛ a nɩbɛ!»
44005021	Bɛ tɩ saw na de a malkɩ ƴɛrʋ, ɛ a zie na wa vɩɛrɛ wa baarɛ a, bɛ cen nɩ a Ŋmɩn-yi-kpɛ̃ɛ pʋɔ tɩ be a be kanɛ nɩ a nɩbɛ. A bawr-maal-kara tɩ ta na; ʋlɛ nɩ a ʋ nɩbɛ tɩ bʋɔl ɩ a Zifʋ mɩnɛ ƴɛrʋ-dɩb-lãw nɩbɛ ɓã taa, ɛ pãa tõ kɛ́ bɛ cen a gaso pʋɔ tɩ tɛr a nɩ-toni wa n.
44005022	Ɛ cɛ a tõ-tõ-biir na tɩ ta a, bɛ bɛ nyɛ̃ bɛ a gaso pʋɔ ɩ. Lɛ n'a bɛ tɩ lɛb wa manɩ
44005023	a ŋa: «Tɩ cen na tɩ nyɛ̃ a gaso pamɛ a cãa pàw vla vla, ɛ a dɩ̃dɔ-gurbɛ ar a dɩ̃dɔr nʋɔr gu; ɛ cɛ tɩ na wa yuo a pamɛ a, tɩ bɛ nyɛ̃ nɩr za a gaso pʋɔ ɩ.»
44005024	A Ŋmɩn-yi-kpɛ̃ɛ sojarɩ nɩ-kpɛ̃ɛ nɩ a bawr-maal-nɩ-bɛrɛ na tɩ wõ a a ŋa a, bɛ bɛ tɩ bãw lɛ bɛ na na tɩɛrɛ a ɩ, ɛ́ tɩ sowre taa ʋlɩ bom nɛ na n'ʋ ɩ a nɩ-toni a.
44005025	Ɛ cɛ nɩr kãw tɩ wa na wa yel kʋ̀ bɛ: «A nɩbɛ bɛl nyɩ na nyɔw pàw a, bɛlɛ nɛ bɛ be a Ŋmɩn-yi-kpɛ̃ɛ pʋɔ kanɛ nɩ a nɩbɛ.»
44005026	Lɛ n'a a Ŋmɩn-yi-kpɛ̃ɛ sojarɩ nɩ-kpɛ̃ɛ tɩ tɛr a ʋ nɩbɛ cen nɩ kɛ́ bɛ tɩ tɛr a nɩ-toni wa n. Ɛ cɛ bɛ bɛ tɩ ɩ n fãw ɛ, bɛ tɩ zɔrɛ nɩ dɛ̃bɩ̃ɛ a nɩbɛ nãa wa lɔbr ɩ bɛ kʋsɛbɛ a ƴãw.
44005027	Bɛ tɩ tɛr bɛ na wa n, wa ƴãw bɛ ar a ƴɛrʋ-dɩb-lãw niŋé, ɛ a bawr-maal-kara sowri bɛ:
44005028	«Tɩ tɩ diw nyɩ na bɛr lãw nɩ kpãafʋ kɛ́ nyɩ ta kanɛ nɩ a nɩbɛ a nɩr ŋa yúor ƴãw ɛ? Ɛ cɛ nyɩmɛ n'ɩ bɛ ŋan paalɩ a Zeruzalɛm za nɩ a nyɩ kanʋ! Nyɩ bɛ yel kɛ nyɩ ɩ lɛ a yele a nɩr ŋa kũu na na wa n lɛb lo tɩ zu u!»
44005029	Ɛ cɛ a Pɩɛr nɩ a nɩ-toni tɩ sɔw nɩ a ŋa: «Naaŋmɩn nʋɔr sawfʋ n'ʋ fɛrɛ zuo a nɩsaalbɛ nʋɔr sawfʋ.
44005030	A tɩ sãakʋm mɩnɛ Naaŋmɩn ɩ n a Yeezu ŋa, nyɩ na ƴãw bɛ kpa a da-gara zu kʋ́ a, ʋ lɛb yi a kũu pʋɔ.
44005031	Ʋlɛ n'ʋ a Naaŋmɩn zɛw nɩ a ʋ dʋrʋ nũu, ɩ k'ʋ ɩ nɩ-kpɛ̃ɛ nɩ faarɛ, k'ʋʋ tʋ̃ɔ ɩ a Ɩsɩrayɛl bibiir lɩɛbɩ a bɛ ɩb ɛ páw a bɛ yel-bebe suur.
44005032	Tɩ dɩ n a yele a ŋa dãsɩɛ, tɩɩm nɩ a Vʋʋrʋ Sõw a Naaŋmɩn na kʋ̀ a bɛlɩ dem na sawr a ʋ nʋɔr a.»
44005033	A ƴɛrʋ-dɩb-lãw nɩbɛ na tɩ wõ a ƴɛr-bie a ŋa a, bɛ tɩ pi n kɔkɛɛ bɔbr ɩ a nɩ-toni kʋ́b.
44005034	Ɛ cɛ nɩr kãw tɩ ìr ɩ a bɛ sɔgɔ; Farizɩ̃ɛ tɩ n'ʋ, a yúor dɩ kɛ Gamalɩɛl. Ʋ tɩ ɩ n Naaŋmɩn-Wulu bãw-bãw-kara a nɩbɛ za na ƴãwnɛ a. Ʋ tɩ ƴãw na kɛ̀ bɛ tɛr a nɩ-toni yi n yẽw blã,
44005035	ɛ ʋ yel: «Ɩsɩrayɛl nɩbɛ ɛ, nyɩ gu nyɩ tʋɔra vla a lɛ nyɩ na bɔbr kɛ́ nyɩ ɩ a nɩbɛ bɛ ŋa a.
44005036	Daar daar ŋa, Tedasɩ nɛ kãw tɩ ìr a, yel kɛ ʋlɛ mɩ̀ n'ʋ; nɩbɛ kɔbr anaar tɩ ìr a tu a ʋ pùor. Ɛ cɛ bɛ tɩ kʋ́ ʋ na; a bɛlɩ dem na tɩ tu a ʋ pùor a, tɩ zɔ na yaarɩ, a ʋ dem baarɩ.
44005037	Al pùorí, a nɩbɛ sɔrʋ daar lɛ, Galile tẽw Zuda mɩ̀ tɩ ìr a, nɩ-yaga mɩ̀ tu a ʋ pùor. Bɛ mɩ́ tɩ kʋ́ ʋ na, ɛ a bɛlɩ dem za na tɩ tu ʋ a zɔ yaarɩ.
44005038	Ƴɛrɛ ŋa a, ɩ̃ yere na kʋ̀rɛ nyɩ: nyɩ ta kaarɛ a nɩbɛ bɛ ŋa zie ɩ, nyɩ bɛr bɛ. A lɛ bɛ na tɩɛrɛ nɩ a lɛ bɛ na ɩrɛ a, alɛ wa yi nɩsaalbɛ zie a, a na bɔr ɩ a tʋɔra.
44005039	Ɛ alɛ wa ɩ Naaŋmɩn zie n'a a yi a, nyɩ kʋ̃ tʋ̃ɔ ɩ a bɔr ɛ. Nyɩ taa ɩrɛ wa nanɩ zɛbr ɩ Naaŋmɩn ɛ!» Bɛ tɩ saw na de a ʋ ƴɛrʋ,
44005040	ɛ ƴãw bɛ lɛ bʋɔlɩ a nɩ-toni wa n, wa ƴãw bɛ fɔb bɛ, ɛ yel kʋ̀ bɛ kɛ bɛ taa lɛ wa ƴɛrɛ a Yeezu yúor ƴãw towtow ɛ, ɛ lɛb bɛr bɛ.
44005041	A nɩ-toni tɩ lɛb a yi a ƴɛrʋ-dɩb-lãw zie, ɛ́ nʋ̃ɔ̀ ɩrɛ bɛ yaga, a Naaŋmɩn na tɩ nyɛ̃ bɛ bɛ sɛwnɩ zʋmɛ a Yeezu yúor ƴãw a.
44005042	Bibie za, a Ŋmɩn-yi-kpɛ̃ɛ pʋɔ nɩ a yie pʋɔ, bɛ mɩ́ tɩ kanɛ nɩ nɩ a nɩbɛ, ɛ hiere a Yeezu, Kɩrɩta, Yel-nʋ̃ɔ̀ bɛ tɛr ŋmãafʋ ɛ.
44006001	A alɩ bibie nɛ pʋɔ, a po-tuurbɛ nʋɔr na tɩ kɛrɛ dɔwlɛ a, a bɛl na wone a Gɩrɛkɩ mɩnɛ ƴɛrʋ a, tɩ zɛbr ɩ nɩ a bɛl na wone a Ebire mɩnɛ ƴɛrʋ a. Bɛ tɩ yel a k'aa bibi-vɩɛrɩ za sõwfʋ pob pʋɔ a, bɛ bɛ kaarɛ a bɛ pɔw-kɔbɛ zie vla ɩ.
44006002	Lɛ n'a a nɩ-toni pie nɩ ayi tɩ bʋɔlɩ a po-tuurbɛ za ɓã taa ɛ yel bɛ: «A bɛ sɛw kɛ tɩ bɛr a Naaŋmɩn ƴɛrʋ hieru ɛ kaarɛ bʋ̃-dɩrɩ yele zie ɩ.
44006003	A na ɩ lɛ a, yɛbr ɩ, nyɩ bɔ dɛbr ayopõi a nyɩ pʋɔ, nɩbɛ na ɩrɛ vla, ɛ a Vʋʋrʋ Sõw nɩ yã-bãwfʋ be a bɛ zie a, ɛ́ tɩ na de nɩ a ton ŋa kʋ̀ bɛ.
44006004	Tɩɩm ƴãw a, tɩ na su n zu a puoru ƴãw nɩ a Naaŋmɩn ƴɛrʋ manʋ ƴãw.»
44006005	A bɛ ƴɛrʋ ŋa tɩ nʋmɛ nɩ a bɛ za zie, lɛ n'a bɛ tɩ kaa ir Ɩtɩɛn, na tɩ tɛr Naaŋmɩn-saw-deb yaga ɛ Vʋʋrʋ Sõw mɩ̀ be a ʋ zie yaga a, nɩ Filib, Porokɔɔr, Nɩkanɔɔr, Tɩmɔ̃, Parmena nɩ Nɩkola na yi Ãtɩɔsɩ ɛ kpɛ a Zifʋ mɩnɛ puoru a.
44006006	Bɛ tɩ tɛr ɩ a nɩbɛ bɛ ŋa wa n a nɩ-toni niŋé, bɛ wa pùori kʋ̀ bɛ ɛ ír nuru dɔwlɩ a bɛ zu.
44006007	A Sore ƴɛrʋ tɩ yaarɛ nɩ a ziir za, a po-tuurbɛ nʋɔr mɩ̀ tɩ kɛrɛ nɩ yaga za a Zeruzalɛm. A Zifʋ mɩnɛ bawr-maalbɛ yaga yaga tɩ sawr a dier a Yeezu yele.
44006008	A Naaŋmɩn maalʋ nɩ a Naaŋmɩn fãw tɩ be n a Ɩtɩɛn zie, ʋ maalɛ yel-bãw-guuri nɩ nɔ-ɓãa-yel-bɛrɛ a nɩbɛ sɔgɔ.
44006009	Puoru-dĩo kãw tɩ be n be, bɛ bʋɔlɛ kɛ Gbãgbaar na lɛ so bɛ tʋɔra a puoru-dĩo. A puoru-dĩo ŋa nɩbɛ bɛ mɩnɛ nɩ Sɩɩrɛn tẽw nɩbɛ kãw, lãw nɩ Alɛsãdiri tẽw dem bɛ mɩnɛ nɩ Silisi nɩ Azi tẽw dem tɩ wa ŋmɩɛr ɩ nɩ a Ɩtɩɛn nɔkpɛn.
44006010	Ɛ cɛ a Vʋʋrʋ Sõw na tɩ ɩ a Ɩtɩɛn ƴɛrɛ nɩ yã-bãwfʋ a, bɛ bɛ tɩ tʋ̃ɔ ƴɛrɛ tʋ̃ɔnɛ ʋ ɛ.
44006011	Lɛ n'a bɛ tɩ ya nɩbɛ ƴãw kɛ́ bɛ yel a ŋa: «Tɩ wõ na ʋ tʋ a Mõyiir nɩ a Naaŋmɩn zʋmɛ.»
44006012	Bɛ tɩ ɩ na a nɩbɛ, nɩ a nɩ-kore nɩ a Naaŋmɩn-Wulu-sɛ-sɛbrbɛ damnɛ damnʋ na bɛ vɩɛl a, ɛ́ bɛ cen tɩ ur nyɔw a Ɩtɩɛn, tɛr ʋ cen nɩ a Zifʋ mɩnɛ ƴɛrʋ-dɩb-lãw zie.
44006013	Bɛ mɩ̀ tɩ wa n nɩ dãsɩɛ-ziri dem, bɛ wa yel: «Kʋra lɛ n'a a nɩr ŋa ƴɛrɛ ƴɛrʋ na bɛ vɩɛl a, caarɛ nɩ a tɩ Ŋmɩn-yi-kpɛ̃ɛ sõw nɩ a Naaŋmɩn-Wulu.
44006014	Tɩ wõ na ʋ yel kɛ a Yeezu ŋa, na yi Nazarɛtɩ a, na ŋmɛr ɩ a Ŋmɩn-yi-kpɛ̃ɛ bɛr ɛ lɩɛbɩ a ɩb a Mõyiir na wul tɩ tuur a.»
44006015	A bɛlɩ dem za na tɩ zɩ̃ a ƴɛrʋ dɩb zie a tɩ jɩrɛ nɩ a Ɩtɩɛn gbẽgbẽ, ɛ́ bɛ tɩ nyɛ̃ nɩ a ʋ niwn ʋ ŋmɛ̃ mɛ̃ malkɩ niwn a.
44007001	A bawr-maal-kara tɩ sowr ɩ a Ɩtɩɛn: «A sɩrɩ na ɩ a ŋa bɩɩ?»
44007002	A Ɩtɩɛn tɩ sɔw na: «Ɩ̃ yɛbr nɩ ɩ̃ sãà mɩnɛ ɛ, nyɩ cɛlɛ vla, a yúor-vɩɛlʋ-danʋ Naaŋmɩn tɩ wul ɩ ʋ tʋɔra a tɩ sãakʋm Abraham, a lɛ ʋ na tɩ be a Mezopotami ɛ wa bãw kpɛ a Karan a.
44007003	Ʋ tɩ yel ʋ na: ‹Bɛr a fʋ tẽ-kpɩɛra nɩ a fʋ sãà yir, ɛ cen a tẽw ʋl pʋɔ ɩ̃ na na wul fʋ a.›
44007004	Lɛ n'a a Abraham tɩ bɛr a Kaldeyɛ̃ mɩnɛ tẽw ɛ cen tɩ kpɩɛr a Karan. A Abraham sãà na wa kpi a, a Naaŋmɩn ɩ na ʋ yi a be, ɛ wa a tẽw ŋa pʋɔ nyɩ na kpɩɛr a dɩ̃a a.
44007005	A be a, Naaŋmɩn bɛ tɩ kʋ̀ ʋ zie ɩ, zie zaa pʋrɩ na yɛlmɛ man gbɛnaɓɛl a ɩ. Ɛ cɛ ʋ tɩ ƴãw nɩ nʋɔr k'ʋʋ na kʋ̀ ʋ nɩ a tẽw nɛ ʋ ɩ a ʋ bʋ̃-sora, nɩ a ʋ bʋ̃-dɔwrɩ bʋ̃-sora a ʋ kũu pùorí, a Abraham na saa bɛ tɩ tɛr bie a lɛn daar a.
44007006	A Naaŋmɩn tɩ yel ʋ na: ‹A fʋ bʋʋrɛ na zɩ̃ n tẽ-yoru pʋɔ, bɛ na ɩ na bɛ lɩɛbɩ gbãgbaar a be, bɛ dɔwrɩ bɛ yome kɔbr anaar.
44007007	Ɛ cɛ a tẽw nɛ na na ɩ bɛ ɩ a ʋ gbãgbaar a, ɩ̃ na dɩ n ʋ nɩ ƴɛrʋ. Al pùorí, bɛ na yi n a be ɛ wa a ka wa puore mɛ̃.›
44007008	A Naaŋmɩn tɩ maal ɩ Wõ-taa nɩ a Abraham, ɛ a Wõ-taa nɛ bãwfʋ ɩ a yʋɔr-ŋmãafʋ. Lɛ so a Abraham na wa dɔw a Ɩzaakɩ a, ʋ ŋmãa nɩ a ʋ yʋɔr a bibie anĩ sob. Lɛ n'a a Ɩzaakɩ mɩ̀ tɩ tu a Zakɔb zie, a Zakɔb mɩ̀ tu a lɛ a sãakʋ̃-kore pie nɩ ayi zie.»
44007009	«A Sãakʋ̃-kore tɩ nyuur ɩ nɩ a Zuzɛb, nyɔw ʋ da ƴãw bɛ cen nɩ Eziptɩ. Ɛ cɛ a Naaŋmɩn tɩ be n a ʋ zie.
44007010	Ʋ tɩ faa ʋ nɩ a ʋ kpɩɛrʋ za pʋɔ, ɛ kʋ̀ ʋ maalʋ nɩ yã-bãwfʋ a Eziptɩ nãà Faarɔ̃ niŋé, ʋ de ʋ ʋ kaarɛ a Eziptɩ tẽw zie, lãw nɩ a nãà yir bome zie.
44007011	Kɔ̃ wa tɩ lo n a Eziptɩ nɩ a Kanãa, wa n kpɩɛrʋ yaga. A tɩ sãakʋm mɩnɛ bɛ tɩ cãa páwr a dɩrɛ ɩ.
44007012	A Zakɔb na tɩ wõ kɛ bʋ̃-dɩrɩ be n a Eziptɩ a, ʋ tõ n a tɩ sãakʋm mɩnɛ a gb'a a dãw-niwn sob ƴãw.
44007013	Ʋ na tɩ lɛb tõ bɛ a gb'a ayi sob ƴãw a, a Zuzɛb tɩ ɩ na a ʋ yɛbr bãw kɛ ʋlɛ n'ʋ, ɛ a Faarɔ̃ mɩ̀ tɩ bãw a ʋ yib zie.
44007014	Lɛ n'a a Zuzɛb tɩ ƴãw bɛ cen tɩ tɛr a ʋ sãà Zakɔb nɩ a ʋ yir dem za wa n; bɛ za tɩ ɩ n nɩbɛ lɩz'a anaar ŋmãa nũu.
44007015	A ŋa n'a a Zakɔb tɩ siw a Eziptɩ, be n'a ʋ tɩ kpi, ʋlɛ nɩ a tɩ sãakʋm mɩnɛ.
44007016	Bɛ tɩ tuo bɛ na wa n a Sɩsɛm, wa ũù a yaa bɔw nɛ pʋɔ a Abraham na tɩ da a Amɔɔr bibiir zie a Sɩsɛm a.»
44007017	«A daar nɛ, a Naaŋmɩn na na tu a nʋɔr ʋ na ƴãw kʋ̀ a Abraham a, tɩ pɩɛlɛ na. A tɩ nɩ-bʋʋrɛ tɩ yɛ̀r a yãwmɛ dɔwlɩ a Eziptɩ pʋɔ.
44007018	Na-yũo kãw, na bɛ tɩ bãw a Zuzɛb a, tɩ de nɩ a naalʋ a Eziptɩ.
44007019	A nãà ŋa tɩ bɛlɩ nɩ a tɩ bʋʋrɛ ɛ dɔwrɛ a tɩ sãakʋm mɩnɛ, mɩ́ tɩ fɛr bɛ ƴãw bɛ zawrɩ a bɛ bɩ-pɩɩlɛ bɛr kɛ́ bɛ kpi.
44007020	A ʋlɩ vuo nɛ pʋɔ n'a a Mõyiir tɩ dɔw, ɩ bi-vla na pɛlɩ a Naaŋmɩn pʋɔ a. Bɛ tɩ tɛr ʋ na guoli a ʋ sãà dĩ̀ó tɩ maalɩ cuwr ata.
44007021	A lɛn daar bɛ na wa zawr ʋ bɛr a, a Faarɔ̃ pɔwyaa de ʋ na guoli mɛ̃ a ʋ bi-dɔwra a.
44007022	A ŋa n'a bɛ tɩ zànɩ nɩ a Mõyiir a Eziptɩ yã-bãwfʋ za, ʋʋ tɩ tɛr ɩ fãw a ʋ ƴɛrʋ pʋɔ nɩ a ʋ ɩ-ɩrɩ pʋɔ.
44007023	Ʋ na wa tɛr yome lɩz'a ayi a, a tɩɛrʋ wa ʋ na k'ʋʋ cen tɩ nyɛ̃ a ʋ yɛbr Ɩsɩrayɛl biir.
44007024	Ʋ na tɩ nyɛ̃ Eziptɩ tẽw nɩr ʋ dɔwrɛ a bɛ kãw a, ʋ ŋmãa na yi de a sob nɛ bɛ na dɔwrɛ a zɛbr, ɛ lɩɛr ʋ ŋmɛ a Eziptɩ tẽw nɩr nɛ kʋ́.
44007025	Ʋ tɩ tɩɛrɛ k'aa ʋ yɛbr na bãwnɩ a na kɛ Naaŋmɩn n'ʋ tu a ʋ Mõyiir kʋ̀rɛ bɛ a faafʋ, ɛ cɛ bɛ bɛ tɩ bãw kɛ lɛ n'a ɩ.
44007026	A bio daarɩ, ʋ tɩ nyɛ̃ nɩ Ɩsɩrayɛl bʋʋrɛ nɩbɛ ayi bɛ pɔbr taa, ʋ yel k'ʋʋ faarɩ bɛr. Ʋ tɩ yel bɛ na: ‹Ɩ̃ ba mɩnɛ ɛ, nyɩ ɩ n yɛbr, bʋ̃ʋ n'ʋ so nyɩ dɔwrɛ taa?›
44007027	Ɛ cɛ a sob nɛ na tɩ dɔwrɛ a ʋ tɔ a tɩ daa nɩ a Mõyiir bɛr ɛ yel a ŋa: ‹Ãa n'ʋ ƴãw fʋ kɛ́ fʋ ɩ a tɩ nɩ-kpɛ̃ɛ nɩ a tɩ ƴɛr-maalɛ?
44007028	Fʋ bɔbr a kɛ fʋ kʋ́ m mɛ̃ a lɛ fʋ na zãa kʋ́ a Eziptɩ tẽw nɩr a bɩɩ?›
44007029	A Mõyiir na tɩ wõ a ƴɛr-bie a ŋa a, ʋ zɔ na cen tɩ kpɩɛr Madɩ̃a. Ʋ tɩ dɔw nɩ dɛbli ayi a be.»
44007030	«A tɩ maal ɩ yome lɩz'a ayi, ɛ́ malkɩ tɩ wul ʋ tʋɔra a Mõyiir Sɩnayi tãw wɛja pʋɔ, tuw kãw vũu zɛlɛ pʋɔ.
44007031	A Mõyiir na tɩ nyɛ̃ a yel ŋa a, a tɩ ɓãa ʋ nɩ nʋɔr ʋ tawr pɩɛlɛ k'ʋʋ maal jɩr kaa. Lɛ n'a ʋ tɩ wõ kɔkɔr ʋ yere:
44007032	‹Mãa n'ɩ a fʋ sãakʋm mɩnɛ Naaŋmɩn, a Abraham, a Ɩzaakɩ nɩ a Zakɔb Naaŋmɩn.› A Mõyiir tɩ mawr ɩ ʋ za, ɛ́ bɛ lɛ saw na zɛw zu jɩr kaa ɩ.
44007033	Lɛ n'a a Sore tɩ yel ʋ: ‹Fowri a fʋ nafawr bɛr, a ka fʋ na ar a, ɩ n zi-sõw.
44007034	Sɩza, ɩ̃ nyɛ̃ nɩ a ɩ̃ nɩ-bʋʋrɛ kpɩɛrʋ a Eziptɩ, ɩ̃ wõ n a bɛ kon. Ɩ̃ siw na wa k'ɩ̃ɩ wa faa bɛ. Ƴɛrɛ ŋa a, ɩ̃ tone fʋ na, cen a Eziptɩ.› »
44007035	«A Mõyiir ŋa a Ɩsɩrayɛl nɩbɛ na tɩ jɛ bɛr a, a ʋl bɛ na tɩ sowri: ‹Ãa n'ʋ ƴãw fʋ fʋ ɩ nɩ-kpɛ̃ɛ nɩ ƴɛr-maalɛ a?› Ʋlɛ n'ʋ a Naaŋmɩn tõ a bɛ zie, k'ʋʋ ɩ a bɛ nɩ-kpɛ̃ɛ nɩ a bɛ faarɛ. A tõ-nʋɔr ŋa n'ʋ a Naaŋmɩn tɩ tõ a malkɩ k'ʋʋ tɩ kʋ̀ a Mõyiir, a lɛn daar ʋ na tɩ wul ʋ tʋɔra a tuw pʋɔ a.
44007036	A Mõyiir ʋ tɛr bɛ yi n a Eziptɩ ɛ maalɩ yel-bãw-guuri nɩ nɔ-ɓãa-yele a Eziptɩ tẽw nɩ a Kʋ̃ɔ-kpɛ̃ɛ-zɩɛ ƴãw nɩ a wɛja-kpalɛ pʋɔ yome lɩz'a ayi.
44007037	Ʋlɛ n'ʋ tɩ cãa yel a Ɩsɩrayɛl biir: ‹Naaŋmɩn na ɩ na ƴɛr-manɛ na ŋmɛ̃ mɛ̃ a mãa a, ʋ yi a nyɩ pʋɔ a nyɩ ƴãw.›
44007038	A wɛja-kpalɛ pʋɔ lãw daar a, a Mõyiir ʋ tɩ be a tɩ sãakʋm mɩnɛ nɩ a malkɩ cárá, ɛ a malkɩ ƴɛrɛ nɩ ʋ a Sɩnayi tãw zu. Ʋlɛ n'ʋ de a nyɔ-vʋʋrʋ ƴɛr-bie wa kʋ̀ tɩ.
44007039	Ɛ cɛ a tɩ sãakʋm mɩnɛ bɛ tɩ saw a Mõyiir nʋɔr ɛ; bɛ zawr ʋ na bɛr, ɛ lɛ tɩɛrɛ a Eziptɩ cenu.
44007040	Lɛ n'a bɛ tɩ yel a Aarɔ̃: ‹Maalɩ ŋmɩmɛ kʋ̀ tɩ, a de tɩ niwn. A Mõyiir ŋa na tɛr tɩ yi n a Eziptɩ a, tɩ bɛ bãw ʋlɩ bom nɛ na ɩ ʋ a ɩ.›
44007041	A alɩ bibie nɛ pʋɔ n'a bɛ tɩ maalɩ na-dele ɛ maalɩ bawr kʋ̀ ʋ, ɛ maalɩ cuw kpɛ̃ɛ a bɛ nuru bʋ̃-maala ƴãw.
44007042	Lɛ n'a a Naaŋmɩn gùr pùor cɔw bɛ, ɛ bɛr bɛ bɛ su zu maalɛ a salom zu bʋ̃-caalɩ, a tu a lɛ a Naaŋmɩn-ƴɛr-manbɛ na tɩ sɛb yel a: ‹Ɩsɩrayɛl yir nɩbɛ ɛ, yome lɩz'a ayi za nyɩ na kpɛ a wɛja-kpalɛ pʋɔ a, nyɩ kʋ́ n dʋn kʋ̀ m ɩ? Nyɩ maal ɩ bawr kʋ̀ m ɩ?
44007043	Nyɩ tuo nɩ ŋmɩn Molɔkɩ pɛn-sɛw nɩ a nyɩ ŋmar-bi-ŋmɩn Erefã dasule. A tɩbɛ a ŋa n'a nyɩ maalɩ gbine dume puore. Lɛ so, ɩ̃ na ír nyɩ nɩ a nyɩ tẽw pʋɔ cen nɩ tɩ zuo nɩ Babɩlɔn bɛr.› »
44007044	«A wɛja-kpalɛ pʋɔ a, a tɩ sãakʋm mɩnɛ tɩ tɛr ɩ a Naaŋmɩn Wõ-taa pɛn-sɛw. A Naaŋmɩn tɩ yel a kʋ̀ a Mõyiir k'ʋʋ maalɩ a pɛn-sɛw ŋa ʋ ŋmɛ̃ taa nɩ a ʋl ʋ na tɩ nyɛ̃ a.
44007045	A tɩ sãakʋm mɩnɛ lʋɔrɩ nɩ a pɛn-sɛw ŋa kʋ̀ taa. A lɛn daar a Zozue na wa tɩ de bɛ a niwn a, bɛ tɩ cãa na tɛr a pɛn-sɛw ŋa. A Zozue n'ʋ tɩ tɛr bɛ tɩ kpɛ n a tẽw ʋl pʋɔ, a Naaŋmɩn na diw a tẽ-biir, ɛ a Ɩsɩrayɛl biir zɛb de a. A pɛn-sɛw ŋa tɩ be n a be tɩ ta a Daviir daar.
44007046	A Daviir tɩ pɛlɩ nɩ a Naaŋmɩn pʋɔ. Ʋlɛ n'ʋ tɩ zɛlɩ k'ʋʋ tʋ̃ɔ ŋmãa yir kʋ̀ a Zakɔb Naaŋmɩn.
44007047	Ɛ cɛ Salomɔ̃ n'ʋ wa ŋmãa yir kʋ̀ a Zakɔb Naaŋmɩn.
44007048	Ɛ cɛ a Naaŋmɩn-na-do-saa-bɛ-pɩɛl-a, bɛ kpɩɛr nɩsaalbɛ nuru yi-mɩɛrɩ pʋɔ ɩ, mɛ̃ a lɛ a Naaŋmɩn-ƴɛr-manɛ na yel a:
44007049	‹A Sore yel a: a salom ɩ n a ɩ̃ naalʋ da-kɔw, ɛ a tẽsɔw ɩ a ɩ̃ gbɛɛ dɔwlʋ zie. Yir buor ʋ nyɩ na ŋmãa kʋ̀ m? Nyɩnɛ n'a na ɩ a ɩ̃ pɩɛnʋ zie?
44007050	A ɩ̃ nũu bɛ n'ʋ maalɩ a a ŋa za a ɩ?› »
44007051	«Zukpɛn dem n'ɩ nyɩ! A nyɩ tobe nɩ a nyɩ socie bɛ wone a Naaŋmɩn bʋɔlʋ ɛ. Nyɩ mʋɔr ɩ nɩ a Vʋʋrʋ Sõw kʋra lɛ. Nyɩ sɩrɩ na ŋmɛ̃ mɛ̃ a nyɩ sãà mɩnɛ a.
44007052	Naaŋmɩn-ƴɛr-man-buor sob ʋ a nyɩ sãà mɩnɛ bɛ dɔwrɩ? Bɛ kʋ́ n a bɛl na tɩ dãw hiere a nɩ-mɩŋa waa a. A Nɩ-mɩŋa ŋa tɔr za nyɩ na pãa mɩl kʋ́ a,
44007053	nyɩɩm Naaŋmɩn na tu malkɩ mɩnɛ kʋ̀ a ʋ Wulu ɛ́ nyɩ zawrɩ a tub a.»
44007054	A Zifʋ mɩnɛ ƴɛrʋ-dɩb-lãw nɩbɛ tɩ pi n kɔkɛɛ dʋnɛ nɩ nyɩmɛ a Ɩtɩɛn ƴãw, a ʋ ƴɛr-bie a ŋa zũú.
44007055	Ɛ cɛ a Vʋʋrʋ Sõw tɩ paal ɩ a Ɩtɩɛn, ʋ uori a salom nyɛ̃ a Naaŋmɩn yúor-vɩɛlʋ-danʋ nɩ a Yeezu na ar a Naaŋmɩn dʋrʋ lowr a.
44007056	Ʋ tɩ yel a: «Ɩ̃ nyɛ̃ nɩ a salom k'ʋ yuo, ɛ a Nɩsaal Bie ar a Naaŋmɩn dʋrʋ lowr.»
44007057	A bɛlɩ dem na tɩ be a be a, tɩ pàw nɩ a bɛ tobe ŋmɩɛr ɩ cɛlsɩ. Bɛ za tɩ lãw na zɔ mɛ̃ nɩ-been a
44007058	tɩ lo nyɔw ʋ vɩr yi n a tẽw pʋɔ, tɩ tĩ lɔbr ɩ ʋ kʋsɛbɛ. A yel-mɩn-dem tɩ bin nɩ a bɛ bʋ̃-suuri pɔl-bile kãw zie bɛ na bʋɔlɛ kɛ Sol a.
44007059	Bɛ na tɩ lɔbr ɩ ʋ a kʋsɛbɛ a, a Ɩtɩɛn tɩ puore nɩ a ŋa: «Sore Yeezu u, de a ɩ̃ vʋʋrʋ!»
44007060	Al pùorí, ʋ tɩ gbĩ n dume ɛ yel kpɛ̃w za: «Sore e, taa dier a yel-bier ŋa dɔwlɛ a bɛ zu ɛ.» Ʋ na tɩ yel a ŋa baar a, ʋ gur ɩ a kũu gʋ̃ɔ.
44008001	A Sol mɩ̀ tɩ saw na kɛ́ bɛ kʋ́ a Ɩtɩɛn. A ʋlɩ bibir nɛ tɔr za, dɔwrʋ kpɛ̃ɛ tɩ lo n a Zeruzalɛm Lãw-yir zu. Bɛ za tɩ zɔ na yaarɩ cen a Zude nɩ a Samaari ten pʋɔ, ɛ tɩ cɛ a nɩ-toni tɛwr.
44008002	Nɩbɛ na nɔ̃w a puoru a, tɩ ɓaw nɩ a Ɩtɩɛn cen nɩ tɩ ũù, ɛ kõ ʋ yaga za.
44008003	A Sol ʋl a, ʋ tɩ ƴãw nɩ fãw dɔwrɛ a Lãw-yir. Ʋ mɩ́ tɩ kpɛ n a yie pʋɔ nyɔw nɩbɛ, dɛbr nɩ pɔwbɛ za, tɩ lɔb ƴãw a gaso pʋɔ.
44008004	A bɛl na tɩ zɔ yaarɩ a, tɩ cɔlɛ na hiere a Yel-nʋ̃ɔ̀.
44008005	Lɛ n'a a Filib tɩ siw a Samaari tẽ-kpɛ̃ɛ kãw pʋɔ tɩ manɛ a Kɩrɩta yele kʋ̀rɛ a nɩbɛ.
44008006	A zu-sɛbla tɩ gel a tu a ʋ kanʋ pùor: bɛ za tɩ wone na bɛ na manɛ a nɔ-ɓãa-yele ʋ na maalɛ a, bɩɩ bɛ tɛɛ za mɩ̀ mɩ́ tɩ nyɛ̃ a na.
44008007	A kɔ̃tɔ̃-faar tɩ ŋmɩɛr ɩ cɛlsɩ yire nɩ a kɔ̃tɔ̃-ìrbɛ yaga zie. Nɩ-yaga na tɩ lore wɔblʋ bɩɩ gbɛr a tɩ sanɩ na.
44008008	Nʋ̃ɔ̀-kpɛ̃ɛ tɩ paalɩ a tẽw nɛ.
44008009	Dɛb kãw bɛ na bʋɔlɛ kɛ Sɩmʋ̃ a, tɩ dãw na be a tẽw nɛ pʋɔ. Ʋ tɩ tone nɩ tɩtɩblɛ tome, a mɩ́ ɩ nɔ-ɓãan a Samaari tẽw dem za zie. Ʋ tɩ yel a kɛ ʋlɛ mɩ̀ n'ʋ,
44008010	ɛ a nɩbɛ za tɩ tu a ʋ pùor, a bibiir tɩ lãw nɩ a nɩ-bɛrɛ. Bɛ tɩ yere na: «A dɛb ŋa n'ɩ a Naaŋmɩn fãw, a fãw ʋl bɛ na bʋɔlɛ a fãw kpɛ̃ɛ a.»
44008011	Bɛ tɩ tu n a ʋ pùor, ʋ na tɩ ɩ a ʋ tɩtɩblɛ ɩ-ɩrɩ a nyɔw bɛ a koro za a ƴãw.
44008012	Ɛ cɛ a Filib na wa hieri a Naaŋmɩn-Naalʋ Yel-nʋ̃ɔ̀ nɩ a Yeezu Kɩrɩta Yel-nʋ̃ɔ̀ a, bɛ tɩ saw na de a Filib ƴɛrʋ ɛ de a suob, dɛbr nɩ pɔwbɛ.
44008013	A Sɩmʋ̃ tɔr za mɩ̀ tɩ saw na de ɛ de a suob, ɛ́ mɩ́ tɩ sɛ̀b mɛr a Filib kʋra lɛ. Ɛ a nɔ-ɓãa-yel-bɛrɛ nɩ a yel-bãw-guuri ʋ na tɩ nyɛrɛ a, tɩ ɩ ʋ nɩ nɔ-ɓãan.
44008014	A nɩ-toni, na tɩ be a Zeruzalɛm a, tɩ wõ na kɛ a Samaari tẽw dem saw na de a Naaŋmɩn ƴɛrʋ. Lɛ n'a bɛ tɩ tõ Pɩɛr nɩ Zã a bɛ zie.
44008015	Bɛ na tɩ ta a, bɛ pùor ɩ Naaŋmɩn kʋ̀ a Samaari tẽw dem, kɛ́ bɛ tʋ̃ɔ páw a Vʋʋrʋ Sõw,
44008016	ʋ na bɛ tɩ siw a bɛ been kãw za zu sɛr a ƴãw: a suob tɛwr ʋ bɛ tɩ de a Sore Yeezu yúor ƴãw.
44008017	A Pɩɛr nɩ a Zã tɩ íre nɩ nuru dɔwlɛ a bɛ zu, ɛ́ bɛ tɩ páwr a Vʋʋrʋ Sõw.
44008018	A Sɩmʋ̃ tɩ nyɛ̃ na kɛ a nɩ-toni mɩ́ wa dɔwlɩ nuru a nɩr zu a, a ʋ sob mɩ́ páw nɩ a Vʋʋrʋ Sõw. Lɛ so ʋ tɩ ír libie zɛlɛ nɩ a Pɩɛr nɩ a Zã
44008019	yere nɩ: «Nyɩ de, ɛ mɩ̀ kʋ̀ m a fãw ŋa, kɛ́ a bɛlɩ dem zu ɩ̃ nãá mɩ́ wa ír a nuru dɔwlɩ a, bɛ mɩ̀ mɩ́ páw a Vʋʋrʋ Sõw.»
44008020	Ɛ cɛ a Pɩɛr tɩ yel ʋ na: «Fʋ̃ʋ nɩ a fʋ libie za a, nyɩ wɛ! Fʋ na tɩɛrɛ kɛ́ fʋ na tʋ̃ɔ na da n libie a Naaŋmɩn maalʋ ʋ na tɩrɛ zawla lɛ a!
44008021	A fʋ tɩɛrʋ na bɛ tori a Naaŋmɩn zie a, fʋ bɛ tɛr sɔr na páw bom za a yele a ŋa na ɩrɛ a ka a pʋɔ ɩ.
44008022	A na ɩ lɛ a, zawrɩ a fʋ yel-faa ŋa bɛr ɛ pùori a Sore: a mɩnɛ kãw ʋ na dɩ n a tɩɛr-faa ŋa, na wa a fʋ zie a, sãwna suur kʋ̀ b.
44008023	Yel-mɩŋa sɩza, ɩ̃ nyɛ̃ a na fʋ kpɛ n nyuur yaga za, ɛ a yel-bier 'lẽ fʋ mɛ̃ miwr a.»
44008024	A Sɩmʋ̃ tɩ sɔw na: «A nyɩɩm tɛɛ za, nyɩ pùori a Sore kʋ̀ m, kɛ a a ŋa kãw za nyɩ na yel a taa páwr mɛ̃ ɩ.»
44008025	A Pɩɛr nɩ a Zã na tɩ dɩ a dãsɩɛ ɛ hieri a Yel-nʋ̃ɔ̀ a be a, bɛ lɛb a cen a Zeruzalɛm. Bɛ tɩ hiere nɩ a Yel-nʋ̃ɔ̀ a Samaari lowr tẽli yaga pʋɔ cere nɩ.
44008026	A Sore malkɩ tɩ ƴɛr ɩ a Filib zie yel ʋ: «Ìr tu a saa-pɛrɩ́-dʋrʋ lowr, de a sɔr ʋl na yi a Zeruzalɛm ɛ siwr a Gaza a, nɩr bɛ be a ʋ zu ɛ.»
44008027	A Filib tɩ ìr cen daadaa lɛ. Zɩ̃ kɛ dɛ-vár kãw, Etiopi tẽw pɔw-nãà Kãdasɩ tõ-tõ-nɩ-kpɛ̃ɛ, na tɩ kaarɛ a ʋ na-bome zie a, tɩ cen nɩ a Zeruzalɛm tɩ pùori
44008028	ɛ lɛb kule. Ʋ tɩ zɩ̃ n a ʋ torko pʋɔ kanɛ a Naaŋmɩn-ƴɛr-manɛ Ɩzayi sɛbɛ.
44008029	A Vʋʋrʋ Sõw tɩ yel ɩ a Filib: «Cen ta a torko ŋa zie.»
44008030	A Filib tɩ zɔ na pɩɛlɩ wõ a dɛ-vár ʋ kanɛ a Naaŋmɩn-ƴɛr-manɛ Ɩzayi sɛbɛ, ʋ sowr ʋ: «Fʋ nɩ̃ɛ na bãw a kanʋ ŋa fʋ na kanɛ a pɛr ɩ?»
44008031	Ʋ tɩ sɔw na: «Nɩr bɛ wa ír a pɛr kʋ̀ m a, ŋmɩŋmɩn za n'a ɩ̃ na ɩ tɩ bãw?» Ʋ tɩ yel ɩ a ŋa, ɛ ƴãw a Filib do kpɛ zɩ̃ pɩɛl ʋ.
44008032	A Sɛb-sõw ƴɛr-bie a ŋa n'a ʋ tɩ kanɛ: ‹Mɛ̃ pɛ́rʋ bɛ na nyɔw cere nɩ a kʋ́b zie a, mɛ̃ péle bɛ na ŋmarɛ a kɔblʋ ɛ ʋ ar gbili a, ʋ bɛ haa nʋɔr ɛ.
44008033	Bɛ siwr ʋ na, ɛ́ bɛ dɩ a ƴɛrʋ nɩ mɩnʋ kʋ̀ ʋ ɛ. Ãa n'ʋ ƴɛr a ʋ bʋʋrɛ ƴɛrʋ? Bʋ̃ʋ n'ʋ vɛ̃, bɛ ír ɩ a ʋ nyɔ-vʋʋrʋ a tẽw zu.›
44008034	A dɛ-vár sowr ɩ a Filib: «Ɩ̃ zɛlɛ fʋ na, yel ɩ̃ nyɛ̃, ãa ƴɛrʋ n'a a Naaŋmɩn-ƴɛr-manɛ ƴɛrɛ? Ʋl mɩŋa ƴɛrʋ n'a ʋ ƴɛrɛ bɩɩ nɩ-yũo ƴɛrʋ n'a?»
44008035	Lɛ n'a a Filib tɩ de a ƴɛrʋ, tĩ a Sɛb-sõw ƴɛr-bie a ŋa zie ɛ hieri a Yeezu Yel-nʋ̃ɔ̀ kʋ̀ ʋ.
44008036	Bɛ na tɩ cãa lo a sɔr cere a, bɛ tɩ ta n kʋ̃ɔ zie. A dɛ-vár tɩ yel ɩ a Filib: «Nyɛ̃ kʋ̃ɔ, bʋ̃ʋ n'ʋ be be ɩ̃ kʋ̃ tʋ̃ɔ de a suob?» [
44008037	A Filib tɩ yel ʋ na: «Fʋ̃ʋ wa saw de nɩ a fʋ pʋɔ za a, fʋ na tʋ̃ɔ na de a suob.» A dɛ-vár yel ʋ: «Ɩ̃ saw na de k'aa Yeezu Kɩrɩta ɩ n a Naaŋmɩn Bie.»]
44008038	Ʋ tɩ ƴãw na bɛ ɩ a torko ʋ ar, ɛ ʋlɛ nɩ a Filib siw bɛ za ayi a kʋ̃ɔ̀mɩ́, a Filib kʋ̀ ʋ a suob.
44008039	Bɛ na wa lɛb yi a kʋ̃ɔ pʋɔ a, a Sore Vʋʋrʋ ír ɩ a Filib. A dɛ-vár bɛ lɛ tɩ cãa nyɛ̃ ʋ ɛ, ɛ cãa lo a ʋ sɔr kule nɩ nʋ̃ɔ̀.
44008040	A Filib ʋl wa tɩ nyɛ̃ na ʋ be Azɔtɩ. Al pùorí, ʋ tɩ hiere nɩ a Yel-nʋ̃ɔ̀ a ten al za pʋɔ ʋ na tɩ tuur tɔlɛ a, tɩ sãá nɩ Sezaare.
44009001	A Sol ʋl cãa bɛ tɩ bɛrɛ a Sore po-tuurbɛ ɩ, ɛ bɔbr a bɛ kʋ́b. Ʋ tɩ cen na tɩ páw a bawr-maal-kara,
44009002	ɛ ƴãw ʋ kʋ̀ ʋ sɛb-tʋɔlɩ a Damasɩ tẽw puoru-diru nɩ-bɛrɛ ƴãw, kɛ́ ʋlɛ wa tɩ nyɛ̃ nɩbɛ, dɛbr bɩɩ pɔwbɛ, bɛ tuur a Yeezu sɔr a, ʋ̃ʋ nyɔw bɛ ƴãw bamɛ wa n a Zeruzalɛm.
44009003	Ʋ tɩ lo n a sɔr cere tɩ pɩɛlɛ a Damasɩ, wa bere cãa yi a salom zu wa caalɩ pili pàw ʋ.
44009004	Ʋ tɩ lo na gã tẽw ɛ wõ kɔkɔr ʋ yere a ʋ zie: «Sol i, Sol i, bʋ̃ʋ n'ʋ so fʋ dɔwrɛ mɛ̃?»
44009005	A Sol tɩ sowr ʋ na: «Ãa nɛ b, Sore e?» Ʋ tɩ sɔw na: «Mãa n'ɩ a Yeezu, mãa n'ʋ fʋ dɔwrɛ.
44009006	Ɛ cɛ ìr kpɛ a tẽw pʋɔ, bɛ na tɩ yel a kʋ̀ b a ʋlɩ bom nɛ a na fɛr kɛ fʋ ɩ a.»
44009007	Dɛ̃bɩ̃ɛ tɩ gbĩni nɩ a Sol sɔr-lãw-cen-taabɛ bɛ ar gbili: bɛ tɩ wone nɩ a kɔkɔr, ɛ cɛ bɛ bɛ tɩ nyɛ̃ nɩr za ɩ.
44009008	A Sol tɩ lɛb a ìr. Ɛ cɛ ʋ na saa tɩ yuo a mimie a, ʋ bɛ tɩ nyɛrɛ ɩ. A ʋ sɔr-lãw-cenbɛ tɩ nyɔw ʋ nɩ nũú taw tɩ kpɛn a Damasɩ.
44009009	Ʋ tɩ maal ɩ bibie ata, ɛ cãa bɛ nyɛrɛ ɩ. Ɛ a bibie ata a ŋa za ʋ bɛ dɩ bom ɛ, ɛ bɛ nyũ bom ɛ.
44009010	Yeezu po-tuure kãw, na dɩ kɛ Ananɩasɩ a, tɩ be n a Damasɩ. Ʋ tɩ nyɛ̃ nɩ a Sore ʋ bʋɔl ʋ: «Ananɩasɩ ɩ! » Ʋ sɔw: «Mãa n'ɩ ŋan Sore e.»
44009011	A Sore tɩ yel ʋ na: «Ìr yi a sɔr ʋl zu bɛ na bʋɔlɛ a ‹Sɔr-dẽdẽ› a, tɩ kpɛ a Zuda yir sowri nɩr kãw na dɩ kɛ Sol a, Tarsɩ n'a ʋ yi. Ʋ puore na,
44009012	ɛ nyɛ̃ nɩr na dɩ kɛ Ananɩasɩ a, ʋ wa kpɛ ír nuru dɔwlɩ a ʋ zu k'ʋʋ tʋ̃ɔ lɛ nyɛrɛ.»
44009013	A Ananɩasɩ tɩ sɔw na: «Sore e, ɩ̃ wõ n nɩ-yaga na ƴɛr a nɩr ŋa ƴɛrʋ a, nɩ a dɔwrʋ al za ʋ na dɔwrɩ a fʋ nɩbɛ a Zeruzalɛm a.
44009014	A bawr-maal-nɩ-bɛrɛ kʋ̀ ʋ nɩ sɔr ʋ wa a ka, k'ʋʋ wa nyɔw a bɛlɩ dem za na bʋɔlɛ a fʋ yúor a ƴãw bamɛ.»
44009015	Ɛ cɛ a Sore tɩ yel ʋ na: «Cen, a nɩr ŋa ɩ n tõ-tõ-bom ɩ̃ na kaa ir k'ʋʋ ɩ a ɩ̃ yúor yi ta a nɩ-bʋʋr-yoru, a na-mɩnɛ nɩ a Ɩsɩrayɛl biir zie a.
44009016	Mãa mɩŋa na wul ʋ nɩ a tuo al za a na fɛr k'ʋʋ wõ a ɩ̃ yúor ƴãw a.»
44009017	A Ananɩasɩ tɩ cen na tɩ kpɛ a yir pʋɔ, dɔwlɩ a nuru a ʋ zu ɛ yel: «Ɩ̃ yɛb Sol i, a Sore n'ʋ tõ m. A Yeezu ʋl na wul ʋ tʋɔra fʋ nyɛ̃ ʋ a sɔr ʋl fʋ na tɩ lo waar a zu a, ʋlɛ n'ʋ tõ m k'ɩ̃ɩ wa ɩ fʋ lɛb nyɛrɛ ɛ a Vʋʋrʋ Sõw paalɩ fʋ.»
44009018	Daadaa lɛ bome kãw, na ɩ mɛ̃ zʋm-pɛgɛ a, tɩ yi n a ʋ mimie pʋɔ lawrɩ lo, ɛ ʋ lɛb nyɛrɛ ɛ de a suob.
44009019	Al pùorí, ʋ tɩ dɩ na lɛb páw fãw. A Sol tɩ maal ɩ bibie blã a Damasɩ, ʋlɛ nɩ a Yeezu po-tuurbɛ na tɩ be a be a.
44009020	Ʋ tɩ tĩ nɩ daadaa lɛ hiere a Zifʋ mɩnɛ puoru-dìrú kɛ a Yeezu n'ɩ a Naaŋmɩn Bie.
44009021	A bɛlɩ dem za na tɩ bɛrɛ wone a ʋ kanʋ a, mɩ́ tɩ nyɔw nɩ nʋɔr yere nɩ: «A nɩr ŋa bɛ tʋ̃ɔ n'ʋ bɛ tɩ bɛrɛ a bɛlɩ dem na bʋɔlɛ a Yúor ŋa a Zeruzalɛm a ɩ? Ɛ a bɛ nyɔwfʋ ƴãw bɛ n'a ʋ sʋ̃ɔmɩ bul wa a ka, k'ʋʋ wa nyɔw bɛ 'lẽ cen nɩ tɩ kʋ̀ a bawr-maal-nɩ-bɛrɛ ɩ?»
44009022	Ɛ cɛ a Sol tɩ nyɛrɛ nɩ fãw dɔwlɛ, ɛ́ mɩ́ tɩ ƴɛr tʋ̃ɔ a Damasɩ tẽw Zifʋ mɩnɛ, ʋ na mɩ́ tɩ manɛ wule k'aa Yeezu sɩrɩ n'ɩ a Kɩrɩta a.
44009023	A wa tɩ kɔwrɩ na, ɛ a Zifʋ mɩnɛ bɛ ŋa wa ír bʋ taa kɛ́ bɛ kʋ́ a Sol.
44009024	A Sol tɩ wõ n a bɛ bʋ-taa ŋa yele. A Zifʋ mɩnɛ mɩ́ tɩ gu n a tẽw dɩ̃dɛɛ mʋ̃tɔ̃w nɩ tɩ̃ɩsɔw za, kɛ́ bɛ tʋ̃ɔ piw nyɔw ʋ kʋ́.
44009025	Ɛ cɛ tɩ̃ɩsɔw kãw, a Sol po-tuurbɛ tɩ ɓaw ʋ na ƴãw zãgba pʋɔ ɛ 'lẽ nɩ mie tur bɛr dapùorí ʋ siw.
44009026	A Sol na tɩ ta a Zeruzalɛm a, ʋ tɩ bɔbr a k'ʋʋ pʋɔ a Yeezu po-tuurbɛ pʋɔ; ɛ cɛ bɛ za tɩ zɔrɛ nɩ a ʋ dɛ̃bɩ̃ɛ, ɛ bɛ tɩ saw tɩɛrɛ kɛ sɩza n'a ʋ lɩɛbɩ a Yeezu po-tuure ɩ.
44009027	Lɛ n'a a Banabasɩ pãa tɩ tɛr ʋ cen nɩ tɩ wul a nɩ-toni, ɛ manɩ kʋ̀ bɛ a lɛ a Sol na tɩ nyɛ̃ a Sore a sɔr pʋɔ ʋ ƴɛr a ʋ zie a, nɩ a lɛ a Sol na tɩ nyɔw socir ɛ kanɩ nɩ a nɩbɛ a Yeezu yúor ƴãw a Damasɩ a.
44009028	Lɛ n'a a Sol pãa tɩ pʋɔ a bɛ pʋɔ, kpɩɛr ɛ yire a Zeruzalɛm, ɛ nyɔw socir kanɛ nɩ a nɩbɛ a Sore yúor ƴãw.
44009029	A Zifʋ bɛl na ƴɛrɛ a Gɩrɛkɩ a zie n'a ʋ mɩ́ tɩ ƴɛrɛ, ɛ ʋlɛ nɩ a bɛl ŋmɩɛr a nɔkpɛn. Ɛ cɛ a nɩbɛ bɛ ŋa tɩ bɔbr ɩ ʋ kʋ́b.
44009030	A yɛbr na tɩ bãwnɩ a, bɛ tɛr ʋ na cen nɩ Sezaare, tɩ ƴãw k'ʋ cen Tarsɩ.
44009031	A Lãw-yir tɩ tɛr ɩ ƴã-ɓaarʋ a Zude tẽw za pʋɔ, nɩ a Galile tẽw nɩ a Samaari tẽw; ʋ tɩ mɩɛr a yɛlɛ ɛ tɛr a Sore zɔba, a Vʋʋrʋ Sõw mɔwlʋ tɩ be n a ʋ zie yaga ʋ kɛrɛ nɩ.
44009032	A Pɩɛr na tɩ cɔlɛ a ziir za a, ʋ mɩ̀ tɩ tɔl a siw a Lɩda a Kɩrɩta-nɩbɛ zie.
44009033	Ʋ tɩ nyɛ̃ nɩ nɩr kãw na dɩ kɛ Ene a, ʋ gã sɛ̃w pʋɔ. Yome anĩ n'ɩ a ŋa ʋ na tɩ gbɛr gã a.
44009034	A Pɩɛr tɩ yel ʋ na: «Ene e, a Yeezu Kɩrɩta sanɩ fʋ na; ìr pili a fʋ sɛ̃w fʋ tʋɔra.» Ʋ tɩ ìr ɩ daadaa lɛ.
44009035	A Lɩda tẽw dem za, nɩ a Saarɔ̃ tẽw nɩbɛ za na tɩ nyɛ̃ ʋ a, bɛ tɩ lɩɛb ɩ a bɛ ɩb saw de a Sore.
44009036	Pɔw kãw tɩ be n a Zope tẽw ɩ a Sore po-tuure. Ʋ tɩ dɩ na kɛ Tabɩta, ɛ́ bɛ bʋɔlɛ Dɔrkasɩ a gɩrɛkɩ kɔkɔr pʋɔ, a pɛr lɛ kɛ Wala. A ɩ-vɩɛlɩ maalʋ nɩ a nɩ-kɔmɛ sõwfʋ tɩ n'ɩ a ʋ tome.
44009037	Ʋ wa tɩ lo n bàalʋ a alɩ bibie nɛ pʋɔ kpi. Bɛ tɩ sò ʋ nɩ a kʋ̃ɔ, ɓaw do n tɩ bin a bɔwpɩɛ pʋɔ.
44009038	A Lɩda nɩ a Zope pɩɛl ɩ taa. A Kɩrɩta-nɩbɛ na tɩ wõ kɛ a Pɩɛr be n a Lɩda a, bɛ tõ n nɩbɛ ayi kɛ́ bɛ tɩ bʋɔl ʋ nɩ a ƴɛr-bie a ŋa: «Wa fɔ̃w za a tɩ zie.»
44009039	A Pɩɛr tɩ ìr ɩ daadaa lɛ páw bɛ cen. Ʋ na tɩ ta a, bɛ tɛr ʋ na do n a bɔwpɩɛ pʋɔ. A pɔw-kɔbɛ za tɩ ɓã n taa a be, kone wule nɩ a Pɩɛr a kpali nɩ a kpar-bɛrɛ al a Dɔrkasɩ na tɩ wóbr a ʋ cãafʋ daar a.
44009040	A Pɩɛr tɩ ƴãw nɩ a nɩbɛ za bɛ yi, ɛ ʋ lo gbĩ dume pùori. Ʋ na wa pùori baar a, ʋ tɩ lɩɛb ɩ niwn cɔw a kũu ɛ yel: «Tabɩta a, ìr!» Ʋ yuo a mimie, ɛ ʋ na tɩ nyɛ̃ a Pɩɛr a, ʋ ìr a zɩ̃.
44009041	A Pɩɛr tɩ nyɔw ʋ nɩ nũú ʋ ìr, ʋʋ bʋɔlɩ a Kɩrɩta-nɩbɛ nɩ a pɔw-kɔbɛ wa wul bɛ a Tabɩta na lɛb vʋʋrɛ a.
44009042	A Zope tẽw nɩbɛ za tɩ wõ n a yel ŋa, ɛ́ bɛ yaga zie tɩ saw na de a Sore.
44009043	A Pɩɛr tɩ kpɛ n a Zope kɔwrɩ. Ʋ tɩ kpɩɛr ɩ gãn-nɔnɛ́ kãw bɛ na bʋɔlɛ Sɩmʋ̃ a yir.
44010001	Dɛb kãw tɩ be n a Sezaare a yúor dɩ kɛ́ Kɔrnɛɩ. Ʋ tɩ ɩ n sojarɩ kʋba nɩ-kpɛ̃ɛ, a Ʋrɔm sojarɩ bɛl pʋɔ bɛ na bʋɔlɛ Ɩtali sojarɩ a.
44010002	Ʋlɛ nɩ a ʋ yir dem za tɩ zɔrɛ na ɛ ƴãwnɛ a Naaŋmɩn; ʋ tɩ sõwne nɩ a Zifʋ mɩnɛ nɩ-kɔmɛ bɛ dɩ vuo ɩ, ɛ puore a Naaŋmɩn kʋra lɛ.
44010003	Bibir kãw, a na tɩ cen man zaanʋɔra gbele ata daar a, ʋ tɩ caar a nyɛ̃ Naaŋmɩn malkɩ ʋ wa kpɛ a ʋ zie bʋɔl ʋ yel: «Kɔrnɛɩ ɩ!»
44010004	A Kɔrnɛɩ tɩ jɩr ʋ nɩ gbẽgbẽ, ɛ́ dɛ̃bɩ̃ɛ nyɔw ʋ, ʋ sɔw: «Ɛ́ bʋnʋ, Sore e?» A malkɩ tɩ lɛb yel ʋ: «Naaŋmɩn nyɛ̃ nɩ a lɛ fʋ na sõwne a nɩbɛ a, ʋ saw na de a fʋ puoru, ʋ bɛ yiiri fʋ bɛr ɛ.
44010005	Ƴɛrɛ ŋa a, tõ nɩbɛ a Zope bɛ tɩ tɛr nɩr kãw na dɩ Sɩmʋ̃, ɛ́ bɛ bʋɔlɛ Pɩɛr a, wa n.
44010006	Ʋ be n nɩr kãw mɩ̀ na dɩ kɛ Sɩmʋ̃ a yir. A Sɩmʋ̃ ŋa ʋl nɔnɛ́ nɩ gamɛ ɛ a ʋ yir be a kʋ̃ɔ-kpɛ̃ɛ nʋɔr.»
44010007	A malkɩ na tɩ ƴɛrɛ a ʋ zie a, na wa cen baar a, daadaa lɛ a, a Kɔrnɛɩ bʋɔl ɩ a ʋ yir nɩbɛ ayi de nɩ soja kãw, na nɔnɛ puoru ɛ be a ʋ zie koro za a,
44010008	wa manɩ a za kʋ̀ bɛ ɛ tõ bɛ a Zope.
44010009	A bio daarɩ, bɛ na tɩ lo a sɔr pɩɛlɛ a Zope a, a Pɩɛr ʋl tɩ do n a gàrʋ́ k'ʋʋ tɩ pùori. A tɩ manɛ na mɛ̃ gbãgbãw daar a.
44010010	Kɔ̃ tɩ kpɩɛr ɩ a Pɩɛr ʋ bɔbr k'ʋʋ dɩ. Bɛ tɩ cãa na ɩrɛ a ʋ bʋ̃-dɩrɩ, ɛ wa bere ʋ nyɛ̃ bʋ̃-nyɛra.
44010011	Ʋ tɩ nyɛ̃ nɩ a salom ʋ yuo; bom kãw nɩr na kʋ̃ tʋ̃ɔ bãw a, tɩ yi n a salom zu siwr a tẽw. Ʋ tɩ ɩ na mɛ̃ pɛn-kpɛ̃ɛ-kpɛ̃ɛ, bɛ na nyɔw a nɛɛ anaar ƴãw, ɛ bɛr ʋ siwr a tẽw a.
44010012	Dʋ̃-pɛ-bʋʋrɛ za tɩ be n a ʋ pʋɔ: a bʋ̃-gbɛɛ anaɩ, a bʋ̃-vuri nɩ a bʋ̃-pɩgɛ.
44010013	Kɔkɔr tɩ yel ɩ a Pɩɛr: «Pɩɛr ɩ, ìr nyɔw kʋ́ 'wɔb!»
44010014	A Pɩɛr tɩ sɔw na: «Towtow Sore e, bʋ̃ʋ n'ʋ vɛ̃, ɩ̃ na cɔ̃ kɛ dɔw a, ɩ̃ bɛ dãw dɩ bʋ̃-dɩ-ciira ɩ, bɩɩ bʋ̃-dɩ-dɛwr ɛ.»
44010015	A kɔkɔr tɩ lɛb a ƴɛr a ʋ zie a gb'a ayi sob ƴãw yel: «Bom Naaŋmɩn na ɩ ʋ vɩɛl a, fʋ̃ʋ kʋ̃ tʋ̃ɔ yel k'ʋʋ ɩ n bʋ̃-dɛwr ɛ!»
44010016	A tɩ ɩ n a a ŋa tɩ ta gb'a ata, ɛ a bom nɛ lɛb do a salom zu daadaa lɛ.
44010017	A Pɩɛr tɩ cãa na zɩ̃ tɩɛrɛ bɔbr k'ʋʋ bãw a bʋ̃-nyɛra ŋa pɛr, ɛ tɩ bãwnɛ guur. Ʋ wa bere na, a nɩbɛ a Kɔrnɛɩ na tõ a, sowri bãw a Sɩmʋ̃ yir zie wa ta ar a dɩ̃dɔrɩ́.
44010018	Bɛ tɩ bʋɔl a sowri: «Sɩmʋ̃ bɛ na bʋɔlɛ Pɩɛr a, a yir ŋa pʋɔ n'a ʋ kpɩɛr ɩ?»
44010019	A Pɩɛr tɩ cãa na su zu tɩɛrɛ a ʋ bʋ̃-nyɛra. A Vʋʋrʋ Sõw tɩ yel ʋ na: «Dɛbr ata n'ɩ bɛ ŋa na ar sowre fʋ a,
44010020	siw a ƴɛrɛ ŋa páw bɛ lo a sɔr. Ta bʋnɛ ɩ, mãa n'ʋ tõ bɛ.»
44010021	A Pɩɛr tɩ siw nɩ a nɩbɛ bɛl zie tɩ yel bɛ: «Nyɩ nyɛ̃ m. Mãa n'ɩ a sob nɛ nyɩ na bɔbr a. Bʋ̃ʋ ƴãw n'a nyɩ wa?»
44010022	Bɛ tɩ sɔw na yel: «A sojarɩ kʋba nɩ-kpɛ̃ɛ ʋl na dɩ Kɔrnɛɩ a, ʋlɛ n'ʋ tõ tɩ. Ʋ ɩ n nɩ-mɩŋa, ʋ zɔrɛ nɩ Naaŋmɩn, ɛ a Zifʋ mɩnɛ za mʋʋrɛ ʋ. Malkɩ sõw wa na wa yel k'ʋʋ tõ bʋɔlɩ fʋ a ʋ yir, fʋ wa manɩ yele ʋ bɛr wõ.»
44010023	A Pɩɛr tɩ tɛr bɛ na kpɛ n tɩ tɛr bɛ a sãanʋ. A bio daarɩ tɔr za, bɛlɛ nɩ a Pɩɛr tɩ yi na lo a sɔr. A Zope tẽw Kɩrɩta-nɩbɛ bɛ mɩnɛ tɩ bɩɛl ɩ a Pɩɛr.
44010024	A deyere daarɩ, bɛ tɩ ta n a Sezaare. A Kɔrnɛɩ nɩ a ʋ yir dem za, lãw nɩ a ʋ ba-túor ʋ na tɩ bʋɔlɩ a, tɩ gùre bɛ na.
44010025	A Pɩɛr na tɩ tarɛ a Kɔrnɛɩ yir a, a Kɔrnɛɩ ìr a tuor ʋ, tɩ lo gbĩ dume a ʋ pile pùor ʋ.
44010026	Ɛ cɛ a Pɩɛr tɩ nyɔw ʋ na ʋ lɛb ìr, ɛ ʋ yel: «Ìr, a mãa mɩ̀ a, nɩsaal tɛwr nɛ m.»
44010027	Lɛ n'a ʋ tɩ cãa ƴɛrɛ nɩ a Kɔrnɛɩ tɩ kpɛ n a dĩ̀ó, nyɛ̃ nɩ-yaga bɛ ɓã taa.
44010028	Ʋ tɩ yel bɛ na: «Nyɩ bãwnɩ a na, a bɛ sɛw kɛ Zifʋ bʋʋrɛ nɩ nɩ-bʋʋr-yoru nɩr cere tʋɔr taa ɩ; a mɩ̀ bɛ sɛw kɛ Zifʋ bʋʋrɛ kpɛ nɩ-bʋʋr-yoru yir ɛ. Ɛ cɛ daar tɛwr, Naaŋmɩn daar wul mɛ̃ na kɛ a bɛ tɛr sɔr k'ɩ̃ɩ yel kɛ́ nɩr ɩ n nɩ-ciira bɩɩ nɩ-dɛwr ɛ.
44010029	Alɛ n'a so, fʋ na tõ kɛ́ bɛ bʋɔlɩ mɛ̃ a, ɩ̃ ìr wa daadaa lɛ. Ɛ cɛ ɩ̃ pãa bɔbr a k'ɩ̃ɩ bãw a fʋ bʋɔlʋ pɛr.»
44010030	Lɛ n'a a Kɔrnɛɩ tɩ de a ƴɛrʋ yel: «Bibie ata n'ɩ a ŋa, a a ŋa tɔ wõn, zaanʋɔra gbele ata sãw, ɩ̃ tɩ be n a ɩ̃ yir puore, wa bere nɩr kãw na su fɔbr na nyɩwrɛ a, wa ar a ɩ̃ niŋé,
44010031	ɛ yel mɛ̃: ‹Kɔrnɛɩ ɩ, Naaŋmɩn wõ n a fʋ puoru, ʋ bɛ yiiri a fʋ nɩ-kɔmɛ sõwfʋ bɛr ɛ.
44010032	Tõ nɩr a Zope ʋ tɩ bʋɔlɩ a Sɩmʋ̃ bɛ na bʋɔlɛ Pɩɛr a, ʋ wa a ka. Sɩmʋ̃ na nɔnɛ́ gamɛ a, ɛ́ kpɩɛr a kʋ̃ɔ-kpɛ̃ɛ nʋɔr a, ʋl yir a ʋ be.›
44010033	A pɛr nɛ pʋɔ, ɩ̃ tõ na kɛ́ bɛ wa tɛr fʋ wa n, ɛ́ fʋ sɩrɩ saw a ɩ̃ bʋɔlʋ wa a tɩ zie ka. Ƴɛrɛ ŋa a, tɩ za n'ɩ bɛ ŋa a Naaŋmɩn niŋé, kɛ́ tɩ bɛr wõ bom nɛ a Sore na ƴãw kɛ́ fʋ yel kʋ̀ tɩ a.»
44010034	Lɛ n'a a Pɩɛr pãa tɩ de a ƴɛrʋ yel: «Ɩ̃ pãa nyɛ̃ nɩ yel-mɩŋa kɛ́ Naaŋmɩn bɛ owre a nɩbɛ a ʋ ɩb pʋɔ ɩ:
44010035	bʋʋrɛ nɛ kãw za pʋɔ, nɩr na zɔrɛ ʋ ɛ tuur a yel-mɩnʋ a, a ʋ yele mɩ́ nʋmɛ nɩ a Naaŋmɩn zie.
44010036	Ʋ tɩr ɩ a ʋ ƴɛrʋ kʋ̀ a Ɩsɩrayɛl bibiir, kɛ a Yeezu Kɩrɩta wa yel a ƴã-ɓaarʋ Yel-nʋ̃ɔ̀ kʋ̀ bɛ: a Yeezu na ɩ a nɩsaalbɛ za Sore a.
44010037	Nyɩ bãw nɩ a yel ʋl na ɩ a Zifʋ mɩnɛ tẽw za pʋɔ a, a Galile a na tĩ a pɛr a Zã suob hieru pùorí a:
44010038	a Nazarɛtɩ Yeezu yele, Naaŋmɩn paal ʋ na nɩ a Vʋʋrʋ Sõw fãw. Be n za ʋ na mɩ́ tɩ tɔlɛ a, ʋ mɩ́ tɩ maalɛ nɩ a nɩbɛ vla, ɛ́ sanɛ a bɛlɩ dem na be a Gɛgɛra gbãgbaalʋ pʋɔ a. Naaŋmɩn tɩ sɩrɩ na be a ʋ zie.
44010039	Ɛ a tɩɩm a, tɩ nyɛ̃ nɩ a tome ʋ na tõ a Zifʋ mɩnɛ tẽw nɩ a Zeruzalɛm a, tɩ dɩ n a tome a ŋa dãsɩɛ. A ʋl bɛ na tɩ nyɔw yawlɩ da-gara zu kʋ́ a,
44010040	Naaŋmɩn ɩ na ʋ lɛb yi a kũu pʋɔ, a ʋ kũu bibie ata sob, ɛ ɩ ʋ wul ʋ tʋɔra.
44010041	Ɛ cɛ ʋ bɛ wul ʋ tʋɔra a Ɩsɩrayɛl nɩbɛ za ɩ, ʋ wul ɩ ʋ tʋɔra a dãsɩɛ dem bɛl a Naaŋmɩn na tɩ dãw kaa ir a, a tɩɩm na lãw nɩ ʋ dɩ ɛ nyũ a ʋ kũu-pʋɔ-lɛb-yib pùorí a.
44010042	Ʋ ƴãw nɩ nʋɔr kʋ̀ tɩ kɛ́ tɩ hiere kʋ̀rɛ a Ɩsɩrayɛl nɩbɛ, ɛ dɩrɛ a dãsɩɛ kɛ́ ʋlɛ n'ʋ a Naaŋmɩn kaa ir, k'ʋʋ wa dɩ n a nɩ-vʋʋrɩ nɩ a nɩ-kũuni a ƴɛrʋ.
44010043	A Naaŋmɩn-ƴɛr-manbɛ za dɩ n a dãsɩɛ ŋa a ʋ ƴãw: nɩr za, na saw de a ʋ yele a, na páw nɩ a yel-bebe suur a ʋ yúor ƴãw.»
44010044	A Pɩɛr tɩ cãa na ƴɛrɛ wa bere, a Vʋʋrʋ Sõw siw a bɛlɩ dem za na tɩ bɛrɛ wone a ʋ ƴɛrʋ a zu.
44010045	A Kɩrɩta-biir bɛl na ɩ a Zifʋ bʋʋrɛ nɩbɛ ɛ bɩɛlɩ a Pɩɛr wa n a, nɔ-ɓãa tɩ nyɔw bɛ nɩ yaga, a nɩ-bʋʋr-yoru mɩ̀ na tɩ páw a Vʋʋrʋ Sõw a ƴãw.
44010046	Bɛ tɩ sɩrɩ na wone bɛ ƴɛrɛ ƴɛr-bʋʋrɛ kãw, ɛ danɛ a Naaŋmɩn kpɛnʋ. Lɛ n'a a Pɩɛr tɩ yel:
44010047	«Ãa n'ʋ na tʋ̃ɔ sɩb a suob kʋ̃ɔ, ɛ yel kɛ a nɩbɛ bɛ ŋa ta de a suob, bɛl na páw a Vʋʋrʋ Sõw mɛ̃ a tɩɩm a?»
44010048	Ʋ tɩ ƴãw na bɛ kʋ̀ bɛ a suob a Yeezu Kɩrɩta yúor ƴãw. A nɩbɛ bɛl tɩ zɛlɩ nɩ a Pɩɛr k'ʋʋ kpɛ a be bibie blã.
44011001	A nɩ-toni nɩ a yɛbr na tɩ be a Zude a, tɩ wõ na k'aa nɩ-bʋʋr-yoru mɩ̀ saw na de a Naaŋmɩn ƴɛrʋ.
44011002	A Pɩɛr na wa lɛb wa a Zeruzalɛm a, a Kɩrɩta-nɩbɛ bɛl na ŋma a yɛɛ a, tɩ ŋmɩɛr ɩ ʋ nɩ nɔkpɛn.
44011003	Bɛ tɩ yere na: «Fʋ kpɛ n nɩbɛ na bɛ ŋma a yɛɛ a zie, fʋ̃ʋ nɩ bɛl lãw dɩ!»
44011004	Lɛ n'a a Pɩɛr tɩ tĩ manɩ a lɛ a yele na ɩ tu taa a, kʋ̀ bɛ. Ʋ tɩ yel a:
44011005	«Ɩ̃ tɩ be n Zope puore, wa bere ɩ̃ nyɛ̃ bʋ̃-kãw nɩr na kʋ̃ tʋ̃ɔ bãw a, ʋ yi a salom zu siwr; ʋ tɩ ɩ na mɛ̃ pɛn-kpɛ̃ɛ bɛ na nyɔw a nɛɛ anaar ƴãw a, ʋ tɩ yi n a salom zu ɛ siwr waar wa pɩɛlɩ mɛ̃.
44011006	Ɩ̃ na tɩ jɩrɛ ʋ gbẽgbẽ a, ɩ̃ nyɛ̃ nɩ dʋ̃-gbɛɛ anaɩ, wɛ-dʋn, bʋ̃-vuri nɩ bʋ̃-pɩgɛ za a ʋ pʋɔ.
44011007	Lɛ n'a ɩ̃ tɩ wõ kɔkɔr ʋ yel mɛ̃: ‹Pɩɛr ɩ, ìr nyɔw kʋ́ 'wɔb!›
44011008	Ɛ cɛ ɩ̃ tɩ sɔw na: ‹Towtow Sore e, bʋ̃ʋ n'ʋ vɛ̃, ɩ̃ na cɔ̃ kɛ dɔw wa tɔ dɩ̃a a, bʋ̃-ciira nɩ bʋ̃-dɛwr za bɛ kpɛ ɩ̃ nʋɔrɩ́ ɛ.›
44011009	A kɔkɔr tɩ ƴɛr ɩ a salom zu a gb'a ayi sob ƴãw yel: ‹Bom nɛ a Naaŋmɩn na ɩ ʋ vɩɛl a, fʋ̃ʋ kʋ̃ tʋ̃ɔ yel k'ʋʋ ɩ n bʋ̃-dɛwr ɛ.›
44011010	A ŋa n'a a tɩ ɩ gb'a ata, ɛ a za lɛb do a salom zu.
44011011	A pɛr nɛ pʋɔ, dɛbr ata tɩ ta n a yir nɛ pʋɔ tɩ na tɩ be a; Sezaare n'a bɛ tɩ tõ bɛ a ɩ̃ zie.
44011012	A Vʋʋrʋ Sõw tɩ yel mɛ̃ na k'ɩ̃ɩ ta bʋnɛ ɩ, ɛ páw bɛ cen. A yɛbr ayʋɔb bɛ ŋa tɩ bɩɛlɩ mɛ̃ na cen nɩ a Sezaare, tɩ za tɩ kpɛ a Kɔrnɛɩ yir.
44011013	Ʋ tɩ man na kʋ̀ tɩ a lɛ ʋ na nyɛ̃ malkɩ ʋ wa a ʋ yir wa yel ʋ: ‹Tõ nɩr a Zope, ʋ tɩ bʋɔlɩ Sɩmʋ̃ bɛ na bʋɔlɛ Pɩɛr a.
44011014	Ʋ na wa manɩ nɩ yele kʋ̀ b, na na faa fʋ̃ʋ nɩ a fʋ yir dem za a.›
44011015	Ɩ̃ tɩ tine nɩ a ƴɛrʋ wa baarɛ, a Vʋʋrʋ Sõw siw a bɛ zu, mɛ̃ a lɛ ʋ na tɩ siw a tɩ zu a pɛr tib daar a.
44011016	Lɛ n'a ɩ̃ tɩ lɛb tɩɛrɩ a ƴɛrʋ ŋa a Sore na ƴɛr a: ‹Kʋ̃ɔ n'a a Zã tɩr ɩ a suob, ɛ cɛ nyɩɩm a, Vʋʋrʋ Sõw pʋɔ n'a nyɩ na de a suob.›
44011017	A Naaŋmɩn wa kʋ̀ bɛ a maalʋ been nɛ tɩ na tɩ páw, a lɛn daar tɩ na saw de a Sore Yeezu Kɩrɩta yele a, mãa mɩ̀ n'ɩ ãnʋ na yel kɛ a Naaŋmɩn ta ɩ a lɛ?»
44011018	Bɛ na tɩ wõ a ƴɛr-bie a ŋa a, bɛ tɩ lɛb a nyɔw bɛ tʋɔra ɛ danɛ a Naaŋmɩn yere nɩ: «A na ɩ a ŋa a, a Naaŋmɩn mɩ̀ sɩrɩ na kʋ̀ a nɩ-bʋʋr-yoru a fãw kɛ́ bɛ mɩ́ lɩɛbɩ a bɛ ɩb páw a nyɔ-vʋʋrʋ.»
44011019	A dɔwrʋ na tɩ wa a Ɩtɩɛn kũu daar a, tɩ ɩ na a saw-dierbɛ zɔ yaarɩ, bɛ mɩnɛ zɔ tɩ sãá Fenisi, Sɩɩpʋr nɩ Ãtɩɔsɩ; ɛ cɛ a ten a ŋa pʋɔ a, Zifʋ mɩnɛ tɛwr zie n'a bɛ tɩ hiere a Naaŋmɩn ƴɛrʋ.
44011020	Ɛ cɛ a bɛ mɩnɛ, na yi Sɩɩpʋr nɩ Sɩɩrɛn ten a, na wa ta a Ãtɩɔsɩ a, bɛ mɩ̀ tɩ hiere nɩ a Sore Yeezu Yel-nʋ̃ɔ̀ kʋ̀rɛ a Gɩrɛkɩ mɩnɛ.
44011021	A Sore tɩ tɩɛ bɛ na tɛr kpɛ̃w za a bɛ Yel-nʋ̃ɔ̀ hieru tome pʋɔ, lɛ so nɩ-yaga tɩ lɩɛbɩ a bɛ ɩb ɛ saw de a Sore.
44011022	A Zeruzalɛm Lãw-yir dem na wa wõ a yel ŋa a, bɛ kaa na ir Banabasɩ tõ a Ãtɩɔsɩ.
44011023	A Banabasɩ na tɩ ta a Ãtɩɔsɩ nyɛ̃ a lɛ a Naaŋmɩn na maalɩ a nɩbɛ bɛ ŋa a, nʋ̃ɔ̀ kpɛ ʋ na. Lɛ n'a ʋ tɩ kpaalɛ bɛ, kɛ́ bɛ za ƴãw fãw tu a Sore pùor nɩ a bɛ pʋɔ za.
44011024	A Banabasɩ tɩ ɩ n nɩ-vla, ʋ tɩ tɛr ɩ Naaŋmɩn sawfʋ, ɛ a Vʋʋrʋ Sõw tɩ be a ʋ zie. Nɩ-yaga yaga tɩ saw na de a Sore.
44011025	Lɛ n'a a Banabasɩ tɩ cen a Tarsɩ k'ʋʋ tɩ tɛr a Sol wa n.
44011026	Ʋ tɩ nyɛ̃ ʋ nɩ a be, tɛr ʋ wa n a Ãtɩɔsɩ, bɛ wa lãw tõ yuon ɓil a Ãtɩɔsɩ Lãw-yir pʋɔ kanɩ nɩ nɩ-yaga. A Ãtɩɔsɩ n'a bɛ tɩ zànɩ bʋɔlɩ a po-tuurbɛ kɛ Kɩrɩta-nɩbɛ.
44011027	A alɩ bibie nɛ pʋɔ, Naaŋmɩn-ƴɛr-manbɛ tɩ yi n Zeruzalɛm ɛ siw wa a Ãtɩɔsɩ.
44011028	Vʋʋrʋ Sõw tɩ caal ɩ a bɛ ƴẽn sob, na dɩ kɛ Agabisɩ a, ʋ yel kɛ kɔ̃-kpɛ̃ɛ kʋ̃ yaa kɛ lo a tẽ-daa za zu ɛ. A kɔ̃ ʋl wa sɩrɩ na lo a Ʋrɔm tẽw na-kpɛ̃ɛ Kuloor daar.
44011029	Lɛ n'a a po-tuurbɛ tɩ yel kɛ ŋa za na mɩ́ tɩr ɩ lɛ ʋ na tʋ̃ɔ a, ɛ̀ bɛ tɩr sõwfʋ kʋ̀ a yɛbr na kpɩɛr a Zude a.
44011030	A lɛ n'a bɛ tɩ ɩ, ɛ de a bɛ bome ƴãw Banabasɩ nɩ Sol nuru pʋɔ, kɛ́ bɛ tɩ kʋ̀ a Zude tẽw nɩ-kore.
44012001	A ʋlɩ daar nɛ, a nãà Erɔdɩ tɩ ìr a nyɔw a Lãw-yir nɩbɛ bɛ mɩnɛ dɔwrʋ.
44012002	Ʋ tɩ ƴãw na bɛ kʋ́ a Zã yɛb Zakɩ nɩ sɔ-kpɛ̃ɛ.
44012003	Ʋ na tɩ nyɛ̃ a nʋmɛ a Zifʋ mɩnɛ zie a, ʋ tɩ ƴãw na bɛ mɩ̀ nyɔw a Pɩɛr. A dipɛ̃ na bɛ ƴãw dãbɩl a cuw bibie pʋɔ tɩ n'a.
44012004	Bɛ na tɩ nyɔw a Pɩɛr baarɩ a, a Erɔdɩ tɩ ƴãw na bɛ pàw ʋ gaso pʋɔ, ɛ ƴãw sojarɩ anaar ziir anaar gùre ʋ. A Erɔdɩ tɩ bɔbr a k'aa Tɔlʋ cuw dɩ yi baarɩ, ʋ bãw maal ɩ ʋ a ƴɛrʋ a nɩbɛ niŋé.
44012005	Ɛ cɛ a Pɩɛr na tɩ be a gaso pʋɔ a, a Lãw-yir tɩ puore nɩ a Naaŋmɩn kpɛ̃w kpɛ̃w za kʋ̀rɛ ʋ.
44012006	A Erɔdɩ nãá tɩ maal ɩ ʋ a ƴɛrʋ a nɩbɛ niŋé a bio daarɩ a, lɛ n'a a ʋlɩ tɩ̃ɩsɔw nɛ tɔr za, a Pɩɛr tɩ be sojarɩ ayi cara pʋɔ gúre. Bɛ tɩ 'lẽ ʋ na nɩ bamɛ ayi, ɛ́ nɩbɛ tɩ ar gu a dɩ̃dɔr.
44012007	Bɛ wa bere na k'a Sore malkɩ ar a be, ɛ a gaso caalɩ ʋ za. A malkɩ tɩ tɔ n a Pɩɛr lõbówrí sɩ̃w ʋ ɛ yel: «Ìr fɔ̃w!» A bamɛ tɩ yɔl ɩ a ʋ nuru ƴãw lo.
44012008	A malkɩ tɩ yel ʋ na: «Sɛ a fʋ kpawr ɛ ƴãw a fʋ nafawr.» A Pɩɛr ɩ a lɛ. A malkɩ lɛb yel ʋ: «Su a fʋ kpar-kpɛ̃ɛ ɛ tuur mɛ̃.»
44012009	Ʋ tɩ yi na tuur ʋ, ɛ́ bɛ tɩ bãw k'aa yele a malkɩ na ɩrɛ a ɩ n sɩza ɩ: ʋ tɩ manɛ kɛ bʋ̃-nyɛra kãw n'ʋ ʋ nyɛ̃.
44012010	Bɛ tɩ tɔl a gãw a dɩ̃dɔ-gurbɛ dãw-niwn dem bɛr, ɛ lɛ gãw bɛ mɩnɛ, ɛ ta a kure dɩ̃dɔ-kpɛ̃ɛ ƴãw, na ɩ a yẽw dɩ̃dɔr a, ʋ yuo ʋ tʋɔra a bɛ niŋé. Bɛ tɩ tɔl a yi lo sɔr kãw cere, wa bere a malkɩ bɔr a be ɛ bɛr a Pɩɛr.
44012011	A Pɩɛr niwn tɩ cɩ na ʋ yel: «Ƴɛrɛ ŋa a, ɩ̃ bãwnɩ a nɩ yel-mɩŋa kɛ a Sore tõ n a ʋ malkɩ ʋ wa faa mɛ̃ a Erɔdɩ nuru pʋɔ, nɩ a lɛ a Zifʋ mɩnɛ na tɩ gùre kɛ bɛ wa ɩ m a.»
44012012	A Pɩɛr na wa bãw a pɛr a, ʋ cen nɩ Zã bɛ na bʋɔlɛ Markɩ a mã, Marya, yir. Nɩ-yaga tɩ ɓã n taa a be puore.
44012013	A Pɩɛr tɩ kpawr ɩ a dɩ̃dɔ-kpɛ̃ɛ ƴãw, tõ-tõ-bi-pɔwle kãw, na dɩ kɛ Orodɛ a, wa k'ʋʋ wa yuo.
44012014	Ʋ tɩ wõ n a Pɩɛr kɔkɔr bãw, nʋ̃ɔ̀ kpɛ ʋ, ʋ bɛr a pan yuofʋ, ɛ zɔ kpɛ tɩ yel kʋ̀ a nɩbɛ kɛ́ Pɩɛr ʋ ar a dɩ̃dɔrɩ́.
44012015	A nɩbɛ tɩ sɔw ʋ na: «Fʋ yaar a bɩɩ?» Ɛ cɛ a tõ-tõ-bi-pɔwle tɩ cãa na yere kɛ sɩza n'a. A lɛ n'a bɛ tɩ lɛb yel ʋ: «Alɛ wa ɩ lɛ a, a ʋ malkɩ n'ʋ!»
44012016	Ɛ cɛ a Pɩɛr ʋl tɩ cãa na kpawrɛ a pan. Bɛ na pãa wa tɩ nanɩ yuo a pan a, bɛ nyɛ̃ na a ɩ ʋlɛ n'ʋ, a ɩ nɔ-ɓãan a bɛ zie.
44012017	A Pɩɛr tɩ kabr a yel kɛ́ bɛ bɛr gɔmɛ, ɛ ʋ manɩ kʋ̀ bɛ a lɛ a Sore na ɩ tɛr ʋ yi n a gaso pʋɔ a. Ʋ na wa ƴɛr baar a, ʋ cãa na lɛ yel bɛ: «Nyɩ cen tɩ manɩ kʋ̀ a Zakɩ nɩ a yɛbr bɛl na cɛ a.» Al pùorí, ʋ tɩ yi na lo a sɔr cen zi-yũo.
44012018	A zie na wa vɩɛ a, a tɩ ɩ n damnʋ yaga a sojarɩ sɔgɔ: bɛ tɩ sowre nɩ taa a lɛ a Pɩɛr na ɩ a.
44012019	A Erɔdɩ tɩ ƴãw na bɛ bɔ a Pɩɛr, ɛ́ bɔ tɩ gu. Lɛ n'a ʋ tɩ ƴãw bɛ tɛr a gaso gurbɛ wa n, ʋ wa maal ɩ bɛ ƴɛrʋ ƴãw bɛ kʋ́ bɛ. Al pùorí, ʋ tɩ yi n a Zude ɛ tɔl cen Sezaare tɩ kpɛ a be blã.
44012020	A Erɔdɩ suur tɩ ìr ɩ yaga a Tɩ́ɩ̀r nɩ a Sɩdɔ̃ tẽw dem ƴãw. Lɛ n'a a Tɩ́ɩ̀r tẽw dem nɩ a Sɩdɔ̃ tẽw dem tɩ wõ taa kɛ́ bɛ cen tɩ páw a Erɔdɩ. Blasɩtisɩ na kaarɛ a nãà di-gana zie a n'ʋ tɩ tɩɛ bɛ a yele a ŋa pʋɔ. A ŋa n'a bɛ tɩ cen kɛ́ bɛlɛ nɩ a Erɔdɩ tɩ lɛ kpɛ taa, a nãà tẽw na n'a a bɛ bʋ̃-dɩrɩ mɩ́ yi wa a ƴãw.
44012021	A bibir na wa vɩɛ a, a Erɔdɩ tɩ su n a ʋ nãà bʋ̃-suuri do zɩ̃ nɩ a ʋ naalʋ da-kɔw zu, ɛ ƴɛr a ʋ ƴɛrʋ kʋ̀ bɛ a nɩbɛ za niŋé.
44012022	A nɩbɛ tɩ caarɛ na yere nɩ: «Naaŋmɩn kãw n'ʋ ƴɛrɛ, nɩsaal bɛ n'ʋ ɛ!»
44012023	Ɛ cɛ bɛ wa bere na Sore malkɩ ŋmɛ a Erɔdɩ, ʋ na bɛ tɩ saw danɩ a Naaŋmɩn a ƴãw: zãzule tɩ dɩ ʋ na, ʋ kpi.
44012024	A Naaŋmɩn ƴɛrʋ tɩ yɛ̀rɛ na dɔwlɛ cere.
44012025	A Banabasɩ nɩ a Sol bɛl a, bɛ na tɩ tõ a bɛ tome baarɩ a Zeruzalɛm a, bɛ tɛr ɩ a Zã bɛ na bʋɔlɛ Markɩ a lɛb ɩ.
44013001	A Ãtɩɔsɩ Lãw-yir pʋɔ, Naaŋmɩn-ƴɛr-manbɛ nɩ kã-kanbɛ tɩ be n be: Banabasɩ nɩ Sɩmɩ̃ɔ bɛ na kpɔwrɛ bʋɔlɛ Nɩ-sɛbla a, Lisiisɩ na yi Sɩɩrɛn a, nɩ Manayɛn na ɩ a Galile tẽw nàle Erɔdɩ bibi-daarɩ tu-ta-tɔ a, pãa de nɩ Sol.
44013002	Bibir kãw bɛ na tɩ ɓã taa puore a Sore, tɛr ɩ mʋ̃ta-tuo a, a Vʋʋrʋ Sõw tɩ yel bɛ na: «Nyɩ ír a Banabasɩ nɩ a Sol bɛr mɛ̃: ɩ̃ bʋɔlɩ bɛ nɩ tõ-nʋɔr kãw ƴãw.»
44013003	Lɛ n'a, bɛ na tɩ tɛr a mʋ̃ta-tuo baarɩ ɛ pùori baarɩ a, bɛ ír nuru dɔwlɩ a bɛ zu, ɛ bɛr bɛ bɛ cen.
44013004	A Vʋʋrʋ Sõw na tɩ tõ a Banabasɩ nɩ a Sol a a ŋa a, bɛ tɩ cen nɩ Selesi tɩ kpɛ gbor a be cere Sɩɩpʋr, na tɩ be a kʋ̃ɔ-kpɛ̃ɛ sɔgɔ a.
44013005	Bɛ na tɩ ta a Salamɩn a, bɛ nyɔw nɩ a Naaŋmɩn ƴɛrʋ hieru a Zifʋ mɩnɛ puoru-diru pʋɔ. A Zã-Markɩ tɩ be n a bɛ zie sõwne bɛ.
44013006	Bɛ tɩ yi n a be, ɛ tu tɔl a Sɩɩpʋr tẽw ʋl za pʋɔ, na ɩ kʋ̃ɔ-kpɛ̃ɛ sɔgɔ tẽw a, tɩ sãá Pafɔsɩ. Be n'a bɛ tɩ nyɛ̃ tɩtɩblɛ kãw na tɩ bʋɔlɛ ʋ tʋɔra Naaŋmɩn-ƴɛr-manɛ a. Ʋ tɩ ɩ n Zifʋ bʋʋrɛ, ɛ dɩ kɛ Baar Yeezu.
44013007	A Ʋrɔm tẽw na-kpɛ̃ɛ lɩɛrɛ Sɛrzi-Polisɩ, na ɩ nɩr na tɛr yã a, zie n'a ʋ tɩ be. A Sɛrzi-Polisɩ tɩ bɔbr a k'ʋʋ wõ a Naaŋmɩn ƴɛrʋ, lɛ so ʋ tɩ bʋɔlɩ a Banabasɩ nɩ a Sol.
44013008	Ɛ cɛ a tɩtɩblɛ Elimasɩ, - a yúor pɛr ɩ a lɛ a gɩrɛkɩ kɔkɔr pʋɔ - tɩ piw bɛ nɩ sɔr, ɛ́ bɛ bɔbr k'aa na-kpɛ̃ɛ lɩɛrɛ saw de a Yeezu Kɩrɩta ɩ.
44013009	Lɛ n'a a Vʋʋrʋ Sõw tɩ paalɩ a Sol, mɩ̀ na dɩ kɛ Pol a, ʋ jɩr a tɩtɩblɛ gbẽgbẽ
44013010	ɛ yel: «Gɛgɛra bie ŋa, nɩ-nɛb yã nɩ po-tuolu tɛwr a fʋ bãw, fʋ̃ʋ na ɩ yel-mɩnʋ za dɔ̃ sob a! Debor a fʋ na bɛr a Sore pʋ-tɩɛrʋ na ɩ dẽdẽ a sãw-bɛrʋ?
44013011	Ƴɛrɛ ŋa a, cɛlɛ, a Sore zɛw nɩ nũu k'ʋʋ ŋmɛ n fʋ: fʋ na zɔ̃w na tɩ ta tab kãw, ɛ kʋ̃ lɛ nyɛ̃ a mʋ̃tɔ̃w cãa ɩ.» Daadaa lɛ, lige tɩ pili na pàw a Elimasɩ ʋ bɔblɛ viire bɔbr ɩ tawrɛ.
44013012	A na-kpɛ̃ɛ lɩɛrɛ na tɩ nyɛ̃ a a ŋa a, ʋ saw na de a Yeezu Kɩrɩta; a kanʋ na tɩ caarɩ a Sore a, tɩ tɔ ʋ na bɛ dɩ vuo ɩ.
44013013	A Pol nɩ a ʋ taabɛ tɩ de nɩ a gbor a Pafɔsɩ cen Pɛrze na be Pãfili a. Be n'a a Zã-Markɩ tɩ bɛr bɛ, ɛ lɛb cen a Zeruzalɛm.
44013014	A bɛl a, bɛ tɩ yi n a Pɛrze ɛ cen tɩ ta Ãtɩɔsɩ na be a Pisidi a. A pɩɛnʋ-bibir na wa vɩɛ a, bɛ kpɛ n a puoru-dĩ̀ó zɩ̃.
44013015	A kanʋ na wa kanɩ a Naaŋmɩn-Wulu nɩ a Naaŋmɩn-ƴɛr-manbɛ sɛbr pʋɔ baar a, a puoru-dĩo nɩ-bɛrɛ tɩ ƴãw na bɛ yel bɛ: «Yɛbr ɩ, nyɩmɛ wa tɛr sõwfʋ ƴɛr-bie na tʋ̃ɔ ƴɛr sõw a nɩbɛ a, nyɩ de a ƴɛrʋ.»
44013016	Lɛ n'a a Pol tɩ ìr zɛw a nũu ɛ yel: «Ɩsɩrayɛl biir i, nɩ nyɩɩm na zɔrɛ a Naaŋmɩn a, nyɩ bɛrɛ wone.
44013017	A Ɩsɩrayɛl bʋʋrɛ Naaŋmɩn tɩ kaa na ir a tɩ sãà mɩnɛ. Ʋ tɩ ɩ na a ʋ nɩ-bʋʋrɛ yɛ̀r, a lɛn daar bɛ na tɩ be a Eziptɩ a, ɛ ʋ wa ɩ n gãdaalʋ bɛ yi a be.
44013018	Ʋ tɩ guoli bɛ nɩ a wɛja-kpalɛ pʋɔ tɩ ta mɛ̃ yome lɩz'a ayi a.
44013019	Al pùorí, ʋ tɩ kʋ́ n Kanãa tẽw ten ayopõi nɩbɛ pàw pɛr, ɛ de a bɛ ten kʋ̀ a ʋ nɩ-bʋʋrɛ bɛ so a,
44013020	tɩ ta mɛ̃ yome kɔbr anaar dɔwlɩ lɩz'a ayi nɩ pie a. A yele a ŋa pùorí, ʋ tɩ kʋ̀ bɛ nɩ ƴɛr-maalbɛ tɩ ta n a Naaŋmɩn-ƴɛr-manɛ Samɩɛl daar.
44013021	A lɛn daar a, a Ɩsɩrayɛl nɩbɛ tɩ zɛlɩ nãà. A Naaŋmɩn tɩ kʋ̀ bɛ nɩ Kisɩ bi-dɛb Sawul na ɩ Bɛ̃zamɛ dɔwlʋ nɩr a. A Sawul tɩ dɩ n naalʋ yome lɩz'a ayi.
44013022	A Naaŋmɩn na wa zawrɩ a Sawul bɛr a, ʋ ír ɩ Daviir kʋ̀ bɛ ʋ ɩ a bɛ nãà, ɛ ʋ dɩ a ʋ dãsɩɛ yel: ‹Ɩ̃ nyɛ̃ nɩ a Zese bi-dɛb Daviir, a ɩ̃ yã nɩr ʋ, ʋ na maal ɩ a ɩ̃ pʋ-tɩɛrʋ za.›
44013023	Ɛ cɛ mɛ̃ a lɛ a Naaŋmɩn na tɩ ƴãw a nʋɔr a, ʋ ɩ na faarɛ yi a Daviir bʋʋrɛ pʋɔ a Ɩsɩrayɛl nɩbɛ ƴãw, ʋlɛ n'ɩ a Yeezu.
44013024	Ʋ na bɛ tɩ wa sɛr a, a Zã tɩ de nɩ niwn hieri yel kʋ̀ a Ɩsɩrayɛl nɩbɛ kɛ́ bɛ lɩɛbɩ a bɛ ɩb ɛ de a suob.
44013025	A Zã tome na tɩ ta baarʋ a, ʋ tɩ yere na: ‹Nyɩ tɩɛr kɛ ãa nɛ m? Ɩ̃ bɛ ɩ a sob nɛ nyɩ na gùre a ɩ, ɛ cɛ ʋlɛ n'ɩ ŋan be a ɩ̃ pùor waar, ɛ ɩ̃ bɛ sɛwnɩ na cɛr a ʋ nafawr bʋ̃-'lẽni ɛ.› »
44013026	«Yɛbr ɩ, nyɩɩm na ɩ a Abraham bʋʋrɛ a, nɩ nyɩɩm na be a ka pʋɔ a Naaŋmɩn puoru pʋɔ a, tɩɩm za nɛ bɛ bɛ tõ bɛ wa yel a faafʋ ƴɛrʋ ŋa kʋ̀.
44013027	A Zeruzalɛm nɩbɛ nɩ a bɛ nɩ-bɛrɛ bɛ tɩ bãw a Yeezu ɛ, ɛ́ bɛ na tɩ ƴãw ʋ a kũu dɔwrʋ a, a Naaŋmɩn-ƴɛr-manbɛ ƴɛrʋ bɛ na mɩ́ kanɛ a pɩɛnʋ-bibir za a, alɛ n'a bɛ tu.
44013028	Bɛ na saa bɛ tɩ nyɛ̃ yel na sɛwnɩ kũu a, bɛ ƴãw na k'aa Pɩlatɩ kʋ́ ʋ.
44013029	Bɛ na tɩ tu a yele a za, na sɛb a ʋ ƴãw a baarɩ a, bɛ yaw ʋ nɩ a da-gara zu tɩ ũù.
44013030	Ɛ cɛ Naaŋmɩn ɩ na ʋ lɛb yi a kũu pʋɔ,
44013031	ɛ wul ʋ tʋɔra bibi-yaga a bɛlɩ dem na tɩ páw ʋ a Galile do a Zeruzalɛm a, bɛl na ɩ a ʋ dãsɩɛ dem ƴɛrɛ ŋa a Ɩsɩrayɛl nɩbɛ zie a.
44013032	A tɩɩm mɩ̀ a, a Yel-nʋ̃ɔ̀ ŋa n'ʋ tɩ hiere kʋ̀rɛ nyɩ: a nʋɔr a Naaŋmɩn na ƴãw kʋ̀ a tɩ sãakʋm mɩnɛ a,
44013033	ʋ tu ʋ na tɩ ɓɩɩlɩ, a tɩɩm na ɩ a bɛ bibiir a ƴãw, a lɛn daar ʋ na ɩ a Yeezu ʋ lɛb yi a kũu pʋɔ, a tu mɛ̃ a lɛ bɛ na sɛb a Sɛb-sõw yielu ayi sob pʋɔ a: ‹Fʋ̃ʋ n'ɩ a ɩ̃ bi-dɛb, a mãa a, ɩ̃ dɔw fʋ nɩ a dɩ̃a.›
44013034	A Naaŋmɩn tɩ dãw na yel k'ʋʋ na ɩ na ʋ lɛb yi a kũu pʋɔ taa wa bãwnɛ pʋ̃ɔfʋ ɛ. A ŋa n'a ʋ tɩ dãw ƴɛr a yel ŋa ƴɛrʋ: ‹Ɩ̃ na kʋ̀ nyɩ nɩ maalʋ na ɩ son ɛ́ bɛ tɛr bʋnʋ a, ɩ̃ na tɩ ƴãw nʋɔr k'ɩ̃ɩ na kʋ̀ n a Daviir a.›
44013035	Lɛ so ʋ lɛ tɩ yel a Sɛb-sõw pʋɔ zie kãw: ‹Fʋ kʋ̃ bɛr a fʋ Nɩ-sõw ʋ pʋ̃ɔ ɩ.›
44013036	Ɛ cɛ a Daviir na tɩ tõ a ʋ daar, mɛ̃ a lɛ a Naaŋmɩn na cɔbrɩ a yele bin a, ʋ kpi n a pùorí, bɛ ũù ʋ pɩɛlɩ a ʋ sãakʋm mɩnɛ, ʋ pʋ̃ɔ.
44013037	Ɛ cɛ a ʋlɩ sob nɛ a Naaŋmɩn na ɩ ʋ lɛb yi a kũu pʋɔ a, ʋ bɛ pʋ̃ɔ ɩ.
44013038	Lɛ so, yɛbr ɩ, nyɩ bãwnɩ a, a yel-bebe suur dɩ-kʋ̀b bɛ na hieri kʋ̀ nyɩ a, a Yeezu zie n'a a yi, ɛ a mɩnʋ nyɩ na bɛ tɩ tʋ̃ɔ páw a Naaŋmɩn-Wulu pʋɔ a Mõyiir na tɩr a,
44013039	a ʋl zie n'a nɩr za na saw de a Naaŋmɩn a, mɩ́ páw ʋ.
44013040	Nyɩ gùre nyɩ tʋɔra vla, a a ŋa a Naaŋmɩn-ƴɛr-manbɛ na sɛb a, taa tarɛ nyɩ ɛ:
44013041	‹Nyɩ bɛl nyɛ̃, nyɩɩm pɔ̀lʋ dem ɩ, nɔ-ɓãan a nyɔw nyɩ, ɛ́ nyɩ bɔr! Bʋ̃ʋ n'ʋ vɛ̃, ɩ̃ na tõ n ton a nyɩ cãafʋ daar, kɛ̀ nɩr tɩ n'ʋ manɛ kʋ̀rɛ nyɩ a, nyɩɩm bɛ saw kɛ sɩza n'a ɩ.› »
44013042	Bɛ na wa yi a, a nɩbɛ zɛlɩ nɩ a Pol nɩ a Banabasɩ kɛ́ bɛ lɛb wa a pɩɛnʋ-bibir pùorí sob wa cow a ƴɛrʋ ŋa.
44013043	A nɩbɛ na wa yaarɩ baar a, Zifʋ nɩbɛ yaga nɩ nɩ-yaga na tɩ tu a bɛ Naaŋmɩn sɔr a, tɩ tu n a Pol nɩ a Banabasɩ pùor. A bɛ ƴɛrʋ pʋɔ a, a Pol nɩ a Banabasɩ tɩ yere na kʋ̀rɛ bɛ kɛ́ bɛ ƴãw fãw tɛr a Naaŋmɩn maalʋ vla.
44013044	A pɩɛnʋ-bibir na lɛ wa ta a, a tẽw nɩbɛ za, ɛ tɩ cɛ blã, tɩ ɓã n taa a Sore ƴɛrʋ bɛr-wob ƴãw.
44013045	A Zifʋ mɩnɛ na tɩ nyɛ̃ a nɩbɛ bɛ yãwmɛ̃ sɛw a lɛ a, nyuur tɩ ɩrɛ bɛ nɩ yaga, bɛ tɩ sɔwr a Pol ƴɛrʋ tʋʋr ɩ ʋ.
44013046	Lɛ n'a a Pol nɩ a Banabasɩ pãa tɩ nyar bɛ za ɛ yel bɛ: «Nyɩmɛ nɛ bɛ a tɩ fɛr kɛ́ tɩ de niwn manɩ a Naaŋmɩn ƴɛrʋ kʋ̀, ɛ cɛ nyɩ na bɛ sawr dier a, ɛ nyɛ̃ nyɩ bɛ sɛwnɩ a nyɔ-vʋʋrʋ na be kʋra lɛ a, tɩ cere nɩ a nɩ-bʋʋr-yoru zie.
44013047	A ŋa sɩrɩ n'a a Sore ƴãw a nʋɔr kʋ̀ tɩ: ‹Ɩ̃ ƴãw na fʋ ɩ a nɩ-bʋʋr-yoru cãa, kɛ́ fʋ tʋ̃ɔ ɩ a faafʋ ta a tẽ-daa ziir za.› »
44013048	A nɩ-bʋʋr-yoru nɩbɛ na tɩ wõ a ƴɛr-bie a ŋa a, nʋ̃ɔ̀ tɩ ɩrɛ bɛ na, bɛ danɛ a Sore ƴɛrʋ; ɛ a bɛlɩ dem za, bɛ na tɩ bãwnɩ a nyɔ-vʋʋrʋ na be kʋra lɛ a, tɩ saw na de a Naaŋmɩn.
44013049	A Sore ƴɛrʋ tɩ ŋmɩɛr a yaarɛ a zie ʋl za pʋɔ.
44013050	Ɛ cɛ a Zifʋ mɩnɛ tɩ dɔ na ƴãw a pɔw-tɩbrɛ tɩbrɛ bɛl na puore a Naaŋmɩn a, bɛlɛ nɩ a tẽw nɩ-bɛrɛ, bɛ dɔwrɛ a Pol nɩ a Banabasɩ, ɛ tɩ diw bɛ bɛr a bɛ tẽw pʋɔ.
44013051	A Pol nɩ a Banabasɩ tɩ tɛb ɩ a bɛ gbɛɛ uuru ƴãw bɛ ɛ cen Ɩkonɩɔm.
44013052	A po-tuurbɛ bɛl a, nʋ̃ɔ̀ tɩ ɩrɛ bɛ nɩ yaga, ɛ a Vʋʋrʋ Sõw tɩ be a bɛ za zie.
44014001	A Ɩkonɩɔm a, a Pol nɩ a Banabasɩ mɩ́ tɩ kpɛ n a Zifʋ mɩnɛ puoru-dĩ̀ó tɩ ƴɛr a ƴɛrʋ vla kɛ̀ Zifʋ yaga nɩ Gɩrɛkɩ yaga saw de a Yeezu yele.
44014002	Ɛ cɛ a bɛlɩ Zifʋ nɛ na bɛ tɩ saw de a Yeezu a, tɩ ɩ na a nɩ-bʋʋr-yoru tɩɛrʋ bɛ vɩɛl a yɛbr ƴãw ɛ.
44014003	A na saa tɩ ɩ a ŋa a, a Pol nɩ a Banabasɩ tɩ kpɛ n a Ɩkonɩɔm kɔwrɩ; bɛ bɛ tɩ bʋ́nɛ a bɛ ƴɛrʋ pʋɔ ɩ. Bɛ tɩ ƴãw nɩ a bɛ tɩɛrʋ za a Sore ƴãw. A Sore mɩ́ tɩ kʋ̀ bɛ nɩ fãw bɛ maalɛ nɔ-ɓãa-yele nɩ yel-bãw-guuri, ʋʋ dɩrɛ a dãsɩɛ kɛ a kanʋ bɛ na kanɛ càarɛ nɩ a ʋ maalʋ a ɩ n sɩza.
44014004	A tẽw nɩbɛ tɩ bʋ́r a: bɛ mɩnɛ tɩ tu n a Zifʋ mɩnɛ, ɛ ŋmaarɛ tu a nɩ-toni.
44014005	A nɩ-bʋʋr-yoru nɩ a Zifʋ mɩnɛ, lãw nɩ a bɛ nɩ-bɛrɛ, tɩ bɔbr a kɛ́ bɛ dɔwrɩ a Pol nɩ a Banabasɩ, ɛ lɔb ɩ bɛ kʋsɛbɛ kʋ́.
44014006	A Pol nɩ a Banabasɩ na wa bãwnɩ a, bɛ zɔ na cen Likaoni lowr, Lɩsɩtɩr nɩ Dɛrbe ten nɩ a tẽ-kõkowe pʋɔ.
44014007	A be a, bɛ mɩ̀ tɩ hiere nɩ a Yel-nʋ̃ɔ̀.
44014008	A Lɩsɩtɩr tẽw be a, nɩr kãw tɩ be n be gbɛr zɩ̃; a ʋ dɔwfʋ daar za n'a ʋ tɩ ɩ a nɩ-kɔw, ɛ bɛ dãw cen towtow ɛ.
44014009	Ʋ tɩ bɛrɛ na wone a Pol ƴɛrʋ. A Pol tɩ jɩr ʋ nɩ gbẽgbẽ, ɛ nyɛ̃ ʋ tɛr a Naaŋmɩn sawfʋ a na tʋ̃ɔ faa ʋ.
44014010	A Pol tɩ zɛw nɩ kɔkɔr yel ʋ: «Ìr ar dẽdẽ!» Ʋ tɩ vaa na ìr cere.
44014011	A zu-sɛbla na tɩ nyɛ̃ a a ŋa a Pol na ɩ a, bɛ tɩ yere na nɩ a Likaoni tẽw nɩbɛ ƴɛrʋ: «A ŋmɩmɛ lɩɛb a ŋmɛ̃ taa nɩ a nɩsaalbɛ, ɛ siw wa a tɩ zie.»
44014012	Bɛ tɩ bʋɔlɛ nɩ a Banabasɩ Zesɩ, ɛ bʋɔlɛ a Pol Ɛrmɛsɩ, ʋlɛ na n'ʋ mɩ́ de a ƴɛrʋ a.
44014013	A Zesɩ puoru yir tɩ be n a tẽw dɩ̃dɔ-nʋɔr. A Zesɩ bawr-maalɛ tɩ ƴãw na bɛ nyɔw na-dɛɛ, bɛ na ƴãw tɩ-puuru pɩɛmɛ a, wa n ʋ wa wõ taa nɩ a zu-sɛbla kɛ́ bɛ maalɩ bawr kʋ̀ a Pol nɩ a Banabasɩ.
44014014	A nɩ-toni Banabasɩ nɩ Pol na wa wõ a a, bɛ taw nɩ a bɛ bʋ̃-suuri cɩɛrɩ, ɛ ŋmɛ cɛlsɩ zɔ cen nɩ a zu-sɛbla zie,
44014015	tɩ yel: «Alɛ! Ba-mɩnɛ ɛ, bʋ̃ʋ n'ʋ so nyɩ ɩrɛ a a ŋa? Tɩ mɩ̀ ɩ n nɩsaalbɛ mɛ̃ a nyɩɩm a! A Yel-nʋ̃ɔ̀ tɩ na hiere kʋ̀rɛ nyɩ a, ʋlɛ n'ɩ kɛ́ nyɩ bɛr a bʋ̃-zawlɛ a ŋa ɛ saw de a Naaŋmɩn na vʋʋrɛ a, ʋlɛ n'ʋ ír a salom, a tẽw, a kʋ̃ɔ-kpɛ̃ɛ nɩ a bome za na be a pʋɔ a.
44014016	A koro za, ʋ tɩ bɛr ɩ a nɩ-bʋʋrɛ za bɛ tuur a bɛ sɛɛ.
44014017	Ɛ cɛ ʋ tɩ cãa na wule bɛ a ʋ ɩ-vɩɛlɩ: mɩ́ kʋ̀ nyɩ a saa ɛ ɩ a bʋ̃-kʋɔrɩ a maalɩ a daar, ʋ mɩ́ kʋ̀ nyɩ nɩ bʋ̃-dɩrɩ ɛ ɩ kɛ̀ nʋ̃ɔ̀ ɩrɛ nyɩ yaga za.»
44014018	Bɛ na saa tɩ ƴɛr a a ŋa a, bɛ tɩ diw nɩ a zu-sɛbla bɛr hanɩ nɩ kɛ́ bɛ ta maalɩ bawr kʋ̀ bɛ ɩ.
44014019	Ɛ cɛ a Ãtɩɔsɩ nɩ a Ɩkonɩɔm tẽw Zifʋ mɩnɛ tɩ wa na wa lɩɛbɩ a zu-sɛbla tɩɛrʋ, ƴãw bɛ tu bɛ, ɛ lɔb a Pol nɩ kʋsɛbɛ, ɛ nyɔw ʋ vu yi n bɛr a tẽw pʋɔ, ɛ tɩɛrɛ k'ʋʋ kpi na.
44014020	Ɛ cɛ a po-tuurbɛ na tɩ wa gbõ taa ŋmãa viiri koli ʋ a, ʋ tɩ lɛb a ìr kpɛ a tẽw pʋɔ. A bio daarɩ, ʋ tɩ tɔl a cen Dɛrbe, ʋlɛ nɩ a Banabasɩ.
44014021	A Pol nɩ a Banabasɩ tɩ hier ɩ a Yel-nʋ̃ɔ̀ a Dɛrbe, páw po-tuurbɛ yaga a be. Al pùorí, bɛ tɩ lɛb a cen a Lɩsɩtɩr nɩ Ɩkonɩɔm nɩ a Ãtɩɔsɩ ʋl na be a Pisidi a.
44014022	Bɛ tɩ ɩ na a po-tuurbɛ kpɛ socie ɛ bɛr dɛ̃bɩ̃ɛ. Bɛ tɩ kanɛ nɩ bɛ na yere kɛ́ bɛ ƴãw fãw tɛr a Naaŋmɩn sawfʋ kʋra lɛ, bɛ mɩ̀ tɩ yere nɩ a ŋa kʋ̀rɛ bɛ: «A fɛr a kɛ tɩ nyɛ̃ dɔwrʋ yaga a Naaŋmɩn-Naalʋ pʋɔ kpɛb ƴãw.»
44014023	Bɛ tɩ kaa na ir nɩ-kore a Lãw-yie been been kaafʋ ƴãw, ɛ́ bɛ na tɩ pùori tɛr ɩ mʋta-tuo wa baar a, bɛ de nɩ a nɩbɛ bɛ ŋa, na tɩ ƴãw a bɛ tɩɛrʋ a Sore ƴãw a, kʋ̀ ʋ.
44014024	Lɛ n'a bɛ tɩ tu tɔl a Pisidi cen Pãfili.
44014025	Bɛ na wa manɩ a Naaŋmɩn ƴɛrʋ kʋ̀ a Pɛrze tẽw dem baar a, bɛ siw nɩ Atalɩa.
44014026	Be n'a bɛ tɩ kpɛ a gbor cen a Ãtɩɔsɩ ʋl na be a Siiri a, a be a nɩbɛ na tɩ dãw zɛlɩ kɛ́ a Naaŋmɩn maalʋ tu bɛ, a tome a ŋa bɛ na tõ baarɩ a ƴɛrɛ ŋa a ƴãw a.
44014027	Bɛ na tɩ ta a daadaa lɛ a, bɛ bʋɔl ɩ a Lãw-yir dem ɓã taa, ɛ manɩ a yele al za a Naaŋmɩn na tɩ lãw nɩ bɛ maalɩ a, nɩ a lɛ ʋ na yuo a ʋ saw-deb dɩ̃dɔr kʋ̀ a nɩ-bʋʋr-yoru a.
44014028	A Pol nɩ a Banabasɩ tɩ kpɛ n a po-tuurbɛ zie be kɔwrɩ.
44015001	Nɩbɛ bɛ mɩnɛ kãw, na tɩ yi a Zude siw wa a Ãtɩɔsɩ a, tɩ tĩ na kanɛ nɩ a yɛbr yere a ŋa: «Nyɩmɛ bɛ wa ƴãw bɛ ŋma nyɩ a yɛɛ, mɛ̃ a lɛ a Mõyiir nʋɔr na ƴãw a, nyɩ kʋ̃ tʋ̃ɔ nyɛ̃ a faafʋ ɛ.»
44015002	A tɩ ɩ n taw-taa gã, ɛ nɔkpɛn na bɛ vɩɛl a be a Pol nɩ a Banabasɩ nɩ a nɩbɛ bɛl cara pʋɔ. Lɛ n'a bɛ pãa tɩ wõ ta, ɛ yel kɛ a Pol nɩ a Banabasɩ nɩ nɩbɛ bɛ mɩnɛ na do n a Zeruzalɛm, tɩ páw a nɩ-toni nɩ a nɩ-kore a taw-taa ŋa ƴãw.
44015003	A Ãtɩɔsɩ tẽw Lãw-yir tɩ sõw bɛ na bɛ cen. Bɛ tɩ tu na tɔl a Fenisi nɩ a Samaari ten pʋɔ, manɛ kʋ̀rɛ a nɩbɛ a be, a lɛ a nɩ-bʋʋr-yoru na saw de a Sore a. A mɩ́ tɩ ɩ n nʋ̃ɔ̀ kpɛ̃ɛ a yɛbr zie.
44015004	Bɛ na tɩ ta a Zeruzalɛm a, a Lãw-yir nɩ a nɩ-toni nɩ a nɩ-kore tɩ de bɛ nɩ a sãanʋ, ɛ́ bɛ tɩ manɩ a alɩ bome nɛ za a Naaŋmɩn na tɩ lãw nɩ bɛ maalɩ a kʋ̀ bɛ.
44015005	A Farizɩ̃ɛ mɩnɛ lãw nɩbɛ bɛ mɩnɛ, na tɩ saw de a Yeezu yele a, tɩ ìr a yel: «A fɛr a bɛ ŋma a nɩ-bʋʋr-yoru bɛl na saw de a Yeezu yele a yɛɛ, ɛ ƴãw bɛ tuur a Mõyiir-Wulu.»
44015006	A nɩ-toni nɩ a nɩ-kore tɩ kpaa nɩ taa kɛ́ bɛ jɛl a yel ŋa kaa.
44015007	Bɛ na tɩ ŋmɛ a nɔkpɛn a tɩ cɛlɩ a, Pɩɛr tɩ ìr a yel: «Yɛbr ɩ, nyɩ bãwnɩ a na a Naaŋmɩn na kaa ir mɛ̃ koro za a nyɩ pʋɔ, k'aa nɩ-bʋʋr-yoru tʋ̃ɔ wõ a Yel-nʋ̃ɔ̀ a ɩ̃ nʋ́ɔrɩ́ ɛ saw de a.
44015008	A Naaŋmɩn na bãw a nɩsaalbɛ socie a tɩ dɩ n a bɛ dãsɩɛ, a lɛn daar ʋ na tɩ kʋ̀ bɛ a Vʋʋrʋ Sõw mɛ̃ a tɩɩm a.
44015009	A Naaŋmɩn bɛ owri owru kãw za tɩɩm nɩ a bɛl ɛ, a bɛ Naaŋmɩn-saw-deb zũú n'a ʋ pɛw a bɛ socie a vɩɛl.
44015010	A na ɩ a ŋa a, bʋnʋ ƴãw n'a nyɩ yel kɛ nyɩ ɩ a Naaŋmɩn kaa? Nyɩ na de tuor, tɩɩm nɩ a tɩ sãà mɩnɛ na bɛ tʋ̃ɔ tuo a, bɔbr kɛ nyɩ tuo a po-tuurbɛ a?
44015011	Ɩ̃ lɛb maal yel: tɩ tɩɛrɛ na k'aa Sore Yeezu maalʋ zũú n'a tɩ páw a faafʋ mɛ̃ a lɛn tɔr za bɛ na páw a.»
44015012	Lɛ n'a a kpaa-ta-kpɛ̃ɛ dem za tɩ ŋmãa vʋʋrʋ, ɛ bɛ bɛr wõ a Pol nɩ a Banabasɩ manɩ a nɔ-ɓãa-yele nɩ a yel-bãw-guuri al za a Naaŋmɩn na tɩ ƴãw bɛ maalɩ a nɩ-bʋʋr-yoru zie a.
44015013	Bɛ na wa ƴɛr baar a, Zakɩ mɩ̀ tɩ de nɩ a ƴɛrʋ yel: «Yɛbr ɩ, nyɩ bɛrɛ wone.
44015014	A Sɩmɩ̃ɔ lɛb a manɩ kʋ̀ tɩ a ƴɛrɛ ŋa, a lɛ a pɛr tib daar, a Naaŋmɩn na kaa a nɩ-bʋʋr-yoru zie, ɛ kaa ir nɩ-bʋʋrɛ a bɛ pʋɔ kɛ bɛ ɩ a ʋ nɩbɛ a.
44015015	A yel ŋa nɩ a Naaŋmɩn-ƴɛr-manbɛ ƴɛrʋ de nɩ taa, bɛ na sɛb yel kɛ:
44015016	‹Al pùorí, ɩ̃ na lɛb wa wa mɛ a Daviir yir na lo a, ɩ̃ na lɛb a libri a ʋ deboru, ɛ ɩ ʋ lɛ ar.
44015017	Lɛ n'a a nɩsaalbɛ bɛl na cɛ a na bɔbr a Sore, a nɩ-bʋʋrɛ bɛl za ɩ̃ na bʋɔlɩ kɛ bɛ wa ɩ a ɩ̃ nɩ-sori a. A ŋa n'a a Sore yere,
44015018	ʋl na ɩ bɛ bãw a ʋ pʋ-tɩɛrʋ yele a koro za a.› »
44015019	«Lɛ so, mãa saw na k'aa nɩ-bʋʋr-yoru nɩbɛ bɛl na saw de a Naaŋmɩn a, tɩ ta balɛ bɛ zawla lɛ ɩ.
44015020	Ɛ cɛ tɩ sɛb yel kʋ̀ bɛ kɛ́ bɛ ciir a bawr nɛnɛ, nɩ a pɩ̃ɔ yele, bɛ taa 'wɔbr dʋ̃w bɛ na bɛ ŋmãa a kɔkɔr a nɛn ɛ, bɛ taa 'wɔbr a zɩ̃ɩ ɛ.
44015021	Bʋ̃ʋ n'ʋ vɛ̃, a tẽ-kor daar za wa tɔ a dɩ̃a a, nɩbɛ be n a ten za manɛ a Mõyiir-Wulu yele, ɛ pɩɛnʋ-bibir za, bɛ mɩ́ kanɩ ʋ nɩ a puoru-diru pʋɔ.»
44015022	A Yeezu nɩ-toni nɩ a nɩ-kore, nɩ a Lãw-yir za, tɩ wõ n taa yel kɛ́ bɛ na kaa na ir nɩbɛ a bɛ pʋɔ tõ a Ãtɩɔsɩ, bɛlɛ nɩ a Pol nɩ a Banabasɩ. A bɛlɩ nɩbɛ nɛ tɩ ɩ n nɩ-yee a yɛbr pʋɔ: Zuda bɛ na bʋɔlɛ Barsabasɩ nɩ Sɩlasɩ tɩ nɛ bɛ.
44015023	Sɛbɛ ŋa n'ʋ bɛ tɩ kʋ̀ bɛ kɛ́ bɛ cen nɩ: «A Yeezu nɩ-toni nɩ a nɩ-kore, nyɩ yɛbr, puore nɩ a bɛ yɛbr bɛl na ɩ a nɩ-bʋʋr-yoru nɩbɛ ɛ be a Ãtɩɔsɩ, nɩ a Siiri nɩ a Silisi ten pʋɔ a.
44015024	Tɩ wõ na k'aa tɩ nɩbɛ bɛ mɩnɛ, tɩ na bɛ tõ a, wa na wa ƴãw bʋnʋ a nyɩ zie, ɛ dam a nyɩ tɩɛrʋ nɩ a bɛ ƴɛrʋ.
44015025	Tɩ wõ n taa lãw nɔ-been, kaa ir nɩbɛ tone a nyɩ zie, bɛlɛ nɩ a tɩ yɛb-nɔnɩ Banabasɩ nɩ Pol,
44015026	na de a bɛ nyɔ-vʋʋrʋ za kʋ̀ a tɩ Sore Yeezu Kɩrɩta a.
44015027	A na ɩ lɛ a, Zuda nɩ Sɩlasɩ nɛ bɛ tɩ tone a nyɩ zie, kɛ́ bɛ wa haa nʋɔr yel a yele a ŋa kʋ̀ nyɩ.
44015028	A Vʋʋrʋ Sõw nɩ a tɩɩm tɛɛ za sɩrɩ na yel kɛ tɩ kʋ̃ tʋ̃ɔ lɛ ƴãw fɛrʋ kãw za dɔwlɩ a nyɩ zu, a bɛ ɩ a yel-fɛrɩ a ŋa na bɛ tɛr nɩɩr-bɛrʋ a ɩ:
44015029	nyɩ ta 'wɔbr a bawr-maal-nɛnɛ ɩ, nɩ a zɩ̃ɩ nɩ dʋ̃w bɛ na bɛ ŋmãa a kɔkɔr a nɛn ɛ, nyɩ bɛr a pɩ̃ɔ yele. Nyɩmɛ wa ƴãw fãw bɛr a a ŋa za a, nyɩ na maal ɩ vla. Nyɩ zɩ̃ vla.»
44015030	A nɩbɛ bɛl bɛ na tɩ kaa ir a, bɛ tɩ bɛr bɛ nɩ sɔr bɛ tɔl siw a Ãtɩɔsɩ, tɩ bʋɔlɩ a Lãw-yir nɩbɛ ɓã taa ɛ de a sɛbɛ kʋ̀ bɛ.
44015031	A ʋ kanʋ tɩ ɩ bɛ nɩ nʋ̃ɔ̀, a sõwfʋ ʋ na tɩ wa n a bɛ zie a ƴãw.
44015032	A Zuda nɩ a Sɩlasɩ mɩ̀ na tɩ ɩ Naaŋmɩn-ƴɛr-manbɛ a, bɛ tɩ ƴɛr ɩ yaga a bɛ zie, kɛ́ bɛ tʋ̃ɔ sõw bɛ ɛ tɩɛ bɛ a Naaŋmɩn-saw-deb pʋɔ.
44015033	Bɛ tɩ kpɛ n a bɛ zie kɔwrɩ blã. Al pùorí, a yɛbr tɩ tɛr bɛ na ƴãw sɔ́rɩ́ pùori bɛ, kɛ́ bɛ lɛb kul vla a bɛlɩ dem na tɩ tõ bɛ a zie. [
44015034	Ɛ cɛ a Sɩlasɩ tɩ yel a k'ʋʋ na kpɩɛr ɩ a be.]
44015035	A Pol nɩ a Banabasɩ bɛl tɩ kpɩɛr ɩ a Ãtɩɔsɩ. Bɛlɛ nɩ nɩ-yaga bɛ mɩnɛ tɩ kanɛ nɩ nɩ a nɩbɛ, ɛ hiere a Yel-nʋ̃ɔ̀ na ɩ a Sore ƴɛrʋ a.
44015036	A na wa kɔwrɩ blã a, a Pol tɩ yel ɩ a Banabasɩ: «Ɩ tɩ lɛb cen tɩ nyɛ̃ a yɛbr a ten al za pʋɔ tɩ na hieri a Sore ƴɛrʋ a, tɩ tɩ nyɛ̃ ŋmɩŋmɩn n'a a ŋmɛ̃ a bɛ zie.»
44015037	A Banabasɩ tɩ bɔbr a kɛ́ bɛ mɩ̀ tɛr a Zã, bɛ na bʋɔlɛ Markɩ a, cen nɩ;
44015038	ɛ cɛ a Pol bɛ tɩ bɔbr k'ʋʋ lɛ tɛr nɩr, na tɩ zawrɩ bɛ bɛr Pãfili ɛ bɛ pʋɔ a bɛ tome pʋɔ a, ʋ bɩɛl ʋ ɛ.
44015039	Bɛ tɩ ŋmɛ n a nɔkpɛn faafaa tɩ bʋ́r ɩ taa. A Banabasɩ tɩ tɛr ɩ a Markɩ kpɛ n gbor cere Sɩɩpʋr.
44015040	A Pol ʋl tɩ tɛr ɩ a Sɩlasɩ, ɛ a yɛbr na wa zɛlɩ a Sore maalʋ kʋ̀ ʋ baar a, ʋ cen na.
44015041	Ʋ tɩ cɔlɛ nɩ a Siiri nɩ a Silisi ten nyuwle a Lãw-yie Naaŋmɩn-saw-deb.
44016001	A Pol tɩ ta n Dɛrbe, al pùorí ʋ ta Lɩsɩtɩr. Po-tuure kãw na dɩ Timote a tɩ be n be. A mã tɩ ɩ n Zifʋ na saw de a Yeezu yele a, ɛ a sãà ɩ Gɩrɛkɩ.
44016002	A yɛbr na tɩ kpɩɛr a Lɩsɩtɩr nɩ a Ɩkonɩɔm a tɩ pore nɩ a ʋ yúor yo-vla.
44016003	A Pol tɩ bɔbr a k'ʋʋ tɛr ʋ cen nɩ, lɛ n'a ʋ tɩ de ʋ ŋmãa a yʋɔr, a Zifʋ mɩnɛ na tɩ kpɩɛr a alɩ voru nɛ pʋɔ a ƴãw. Bʋ̃ʋ n'ʋ vɛ̃, bɛ za tɩ bãwnɩ a na a ʋ sãà na ɩ Gɩrɛkɩ a.
44016004	A ten al za pʋɔ a Pol nɩ a Sɩlasɩ na mɩ́ tɩ tɔlɛ a, bɛ mɩ́ tɩ manɛ nɩ a nɛɛ al za a nɩ-toni nɩ a Zeruzalɛm nɩ-kore na ƴãw a, kʋ̀rɛ a nɩbɛ, ɛ yere kʋ̀rɛ bɛ kɛ́ bɛ tuur.
44016005	A Lãw-yie Naaŋmɩn sawfʋ tɩ bɩrɛ na, ɛ a nɩbɛ na tɩ kpɩɛr pʋɔrɛ a Lãw-yie pʋɔ a tɩ yãwmɛ̃ na dɔwlɛ bibie za.
44016006	A Pol nɩ a Sɩlasɩ tɩ cɔlɩ nɩ a Firizi nɩ a Galasi vuo. Bʋ̃ʋ n'ʋ vɛ̃, a Vʋʋrʋ Sõw bɛ tɩ saw bɛ na hieri a Naaŋmɩn ƴɛrʋ a Azi ɛ.
44016007	Bɛ na tɩ ta a Mizi tʋr-bɔw ƴãw a, bɛ tɩ tɩɛrɛ na kɛ bɛ tɔl a Bitini, ɛ cɛ a Yeezu Vʋʋrʋ tɩ piw bɛ nɩ sɔr.
44016008	Lɛ n'a bɛ tɩ tu tɔl a Mizi siw a Tʋrʋwasɩ.
44016009	Tɩ̃ɩsɔw kãw, a Pol tɩ nyɛ̃ nɩ Masedʋan nɩr, ʋ ar zɛlɛ ʋ yere nɩ: «Gãw wa a Masedʋan wa sõw tɩ!»
44016010	A yel ŋa a Pol na tɩ nyɛ̃ a pùorí, tɩ tɩ ìr ɩ daadaa lɛ bɔbr kɛ tɩ lo a Masedʋan sɔr. Tɩɩm zie a, bʋnʋ bɛ tɩ ka be ɩ, Naaŋmɩn n'ʋ tɩ bʋɔlɛ tɩ kɛ́ tɩ cen tɩ hieri a Yel-nʋ̃ɔ̀ a be.
44016011	Tɩ tɩ kpɛ n gbor a Tʋrʋwasɩ, lɩɛbɩ daadaa lɛ tu n a Samɔtɩrasɩ sɔr, ɛ a bio daarɩ, tɩ lɩɛbɩ tu a Neyapolisɩ sɔr.
44016012	Be n'a tɩ tɩ yi ɛ cen a Filib tẽw, na ɩ a Masedʋan tẽw vuo pʋɔ tẽ-kpɛ̃ɛ za a, ɛ ɩ Ʋrɔm tẽw nɩbɛ zi-sora a. Tɩ tɩ kpɛ n a tẽw ʋl pʋɔ kɔwrɩ blã.
44016013	A Zifʋ mɩnɛ pɩɛnʋ-bibir na wa vɩɛ a, tɩ yi n a tẽw pʋɔ lanɩ baà kãw cen zie kãw tɩ na tɩɛrɛ kɛ puoru zie be n a be a. Tɩ tɩ zɩ̃ na ƴɛr ɩ pɔwbɛ na tɩ ɓã taa a be a.
44016014	A bɛ ƴẽn sob kãw, na dɩ kɛ Lidi a, tɩ ɩ n yɛ-yɛrɛ na kʋɔrɛ pɛn-zɩɩr, pɛn-vɩɛlɩ vɩɛlɩ a; Tɩatɩɩr a ʋ tɩ yi, ɛ tu a Naaŋmɩn puoru sɔr. Ʋ tɩ ƴãw nɩ tobr a ƴɛrʋ ƴãw, a Sore tɩ sɩrɩ na ɩ ʋ cɛlɛ a Pol ƴɛrʋ zie vla.
44016015	Ʋ na wa de a suob, ʋlɛ nɩ a ʋ yir dem za a, ʋ bʋɔlɩ tɩ na yere nɩ: «Nyɩ na tɩɛr bãw k'ɩ̃ɩ saw na de a Sore a, nyɩ wa kpɩɛr a ɩ̃ yir.» Ɛ́ tɩ fɛr tɩ ƴãw tɩ saw a ʋ bʋɔlʋ.
44016016	Bibir kãw tɩ na tɩ cere a puoru zie a, tõ-tõ-bi-pɔwle kãw tɩ cen na tuori tɩ: Kɔ̃tɔ̃-faa na ɩ ʋ bãwnɛ nɩdaar yele a, tɩ nyɔw ʋ na, ɛ ʋ tɩ páwr libie yaga kʋ̀rɛ a ʋ nɩ-bɛrɛ, nɩ a nɩdaar yele ʋ na mɩ́ tɩ manɛ a.
44016017	Ʋ tɩ ta na tu tɩɩm nɩ a Pol, ɛ ŋmɩɛr cɛlsɩ yere nɩ: «Naaŋmɩn-na-do-saa-bɛ-pɩɛl-a tõ-tõ-biir ɩ a nɩbɛ bɛ ŋa, a faafʋ sɔr ʋ bɛ hiere kʋ̀rɛ nyɩ.»
44016018	Bibi-yaga n'a ʋ tɩ ɩ a a ŋa. A wa tɩ zuo nɩ a Pol ʋ lɩɛb yel a kɔ̃tɔ̃n: «A Yeezu Kɩrɩta yúor ƴãw, ɩ̃ ƴãwnɛ nɩ nʋɔr kʋ̀rɛ fʋ: yi zaa a pɔwle ŋa pʋɔ!» A kɔ̃tɔ̃n tɩ yi n a pɛr nɛ pʋɔ.
44016019	A pɔwle ʋl nɩ-bɛrɛ na tɩ nyɛ̃ bɛ kʋ̃ cãa páwr tɔnɛ a, bɛ nyɔw nɩ a Pol nɩ a Sɩlasɩ taw cen nɩ a nɩbɛ tuor-taa zie, a nɩ-bɛrɛ niŋé.
44016020	Bɛ tɩ tɛr bɛ na tɩ wul a Ʋrɔm tẽw ƴɛr-dɩrbɛ ɛ yel: «A nɩbɛ bɛ ŋa ƴãwnɛ nɩ damnʋ a tɩ tẽw pʋɔ. Bɛ ɩ n Zifʋ bʋʋrɛ,
44016021	ɛ wule a nɩbɛ kɛ́ bɛ tuur ɩ-ɩrɩ tɩɩm Ʋrɔm tẽw nɩbɛ na kʋ̃ tʋ̃ɔ saw ɛ mɩ̀ kʋ̃ tʋ̃ɔ tuur a.»
44016022	Lɛ n'a a zu-sɛbla tɩ ìr lo a Pol nɩ a Sɩlasɩ zu. A ƴɛr-dɩrbɛ tɩ ƴãw na bɛ yaarɩ a bɛ fɔbr ɛ fɔb ɩ bɛ fʋbr.
44016023	Bɛ na wa fɔb bɛ vla vla a, bɛ nyɔw bɛ na lɔb ƴãw gaso pʋɔ ɛ yel a gaso gùre k'ʋʋ taa yire bɛ pùor ɛ.
44016024	A kpãafʋ ŋa zũú, a gaso gùre tɩ ƴãw bɛ nɩ a gaso di-pɛ-baara pʋɔ, ɛ ƴãw bɛ kpule a gbɛɛ ƴãw.
44016025	A tɩ̃ɩsɔw zi-po-zɛ̃-taa vuo pʋɔ, a Pol nɩ a Sɩlasɩ tɩ puore na yiele danɛ nɩ a Naaŋmɩn, ɛ a nɩ-pàwrɩ ŋmaarɛ bɛl bɛrɛ wone.
44016026	Bɛ wa bere na a tẽsɔw kɔbr dam kpɛ̃w kpɛ̃w za, dam a gaso yir pɛr. A gaso yir pamɛ za tɩ yuori nɩ a pɛr nɛ pʋɔ, ɛ a nɩ-pàwrɩ za bamɛ kpa lo.
44016027	A gaso gùre na wa zaw ìr a, ʋ nyɛ̃ nɩ a gaso dɩ̃dɛɛ pamɛ na yuori a, lɛ n'a ʋ tɩɛr kɛ a nɩ-pàwrɩ yi na zɔ, ɛ tɩ vʋ̃ɔ a ʋ sʋɔ k'ʋʋ kʋ́ n ʋ tʋɔra.
44016028	Ɛ cɛ a Pol tɩ tanɩ na nɩ kɔkɔr kpɛ̃w yel ʋ: «Taa wa nanɩ kʋ́rɛ fʋ tʋɔra ɩ, tɩ za be n ka!»
44016029	A gaso gùre tɩ ƴãw na bɛ kʋ̀ ʋ vũu, ʋ caalɩ zɔ tɩ kpɛ n a gaso pʋ̃ɔmɩ́, tɩ lo gbĩ dume a Pol nɩ a Sɩlasɩ pile ɛ mawr ʋ za.
44016030	Al pùorí, ʋ tɩ tɛr bɛ na yi n ɛ sowri bɛ: «Ɩ̃ ba mɩnɛ ɛ, bʋ̃ʋ n'ʋ a fɛr k'ɩ̃ɩ ɩ páw a faafʋ?»
44016031	Bɛ tɩ sɔw ʋ na: «Saw de a Sore Yeezu ɛ fʋ na páw nɩ a faafʋ, fʋ̃ʋ nɩ a fʋ yir dem za.»
44016032	Lɛ n'a bɛ tɩ hieri a Sore ƴɛrʋ kʋ̀ ʋ, lãw nɩ a nɩbɛ bɛl za na tɩ kpɩɛr a ʋ yir a.
44016033	A ʋlɩ pɛr nɛ pʋɔ, a tɩ̃ɩsɔw-bɩ̃ɩn, a gaso gùre tɩ tɛr bɛ na cen nɩ k'ʋʋ tɩ pɛw a bɛ natɩɛ; al pùorí, ʋ tɩ de nɩ a suob daadaa lɛ, ʋlɛ nɩ a ʋ nɩbɛ za.
44016034	Ʋ tɩ tɛr ɩ a Pol nɩ a Sɩlasɩ do n a ʋ yir tɩ ɩ bʋ̃-dɩrɩ kʋ̀ bɛ, ɛ́ ʋlɛ nɩ a ʋ yir dem za tɩ cɩlɛ, bɛ na saw de a Naaŋmɩn a.
44016035	A zie na wa vɩɛ a, a ƴɛr-dɩrbɛ tɩ tõ n a bɛ sõw-sownbɛ kɛ́ bɛ tɩ yel a gaso gùre: «Yuo a nɩbɛ bɛl bɛr!»
44016036	A gaso gùre tɩ yel ɩ a ŋa kʋ̀ a Pol: «A ƴɛr-dɩrbɛ tõ na yel kɛ́ bɛ yuo nyɩ bɛr. A na ɩ a ŋa a, nyɩ yi cere nɩ ƴã-ɓaarʋ!»
44016037	Ɛ cɛ a Pol tɩ sɔw na: «Tɩɩm na ɩ Ʋrɔm tẽ-biir a, nɩ-yaga niŋé n'a bɛ fɔb tɩ, ɛ́ bɛ maal ɩ tɩ ƴɛrʋ wul a tɩ sãwna ɩ, ɛ nyɔw tɩ pàw. Ɛ ƴɛrɛ ŋa bɛ bɔbr kɛ bɛ pãa sɔwlɩ yuo tɩ bɛr ɩ? A lɛ kʋ̃ ɩ ɛ! A bɛl tɛɛ za, bɛ wa yuo tɩ bɛr!»
44016038	A ƴɛr-dɩrbɛ sõw-sownbɛ tɩ cen na tɩ manɩ kʋ̀ a ƴɛr-dɩrbɛ. Bɛ na tɩ wõ kɛ Ʋrɔm tẽ-biir nɛ bɛ a, dɛ̃bɩ̃ɛ nyɔw bɛ na.
44016039	Lɛ n'a bɛ tɩ wa wa yel kɛ bɛ sãw na. Al pùorí bɛ tɩ yuo bɛ na bɛr, ɛ zɛlɛ kɛ́ bɛ yi zaa a tẽw pʋɔ.
44016040	A Pol nɩ a Sɩlasɩ na wa yi a gaso pʋɔ a, bɛ cen na tɩ páw a Lidi, ɛ nyɛ̃ a yɛbr pùori bɛ ɛ yel kʋ̀ bɛ kɛ bɛ cãa ƴãw fãw. Al pùorí bɛ tɩ lɛb a yi cere.
44017001	Bɛ tɩ tu na yi a Ãfipolisi nɩ a Apoloni ɛ ta a Tesaloniki. A Zifʋ mɩnɛ tɩ tɛr ɩ puoru-dĩo a be.
44017002	Mɛ̃ a lɛ ʋ na mɩ́ tu a kʋra lɛ a, a Pol tɩ cen na tɩ páw bɛ hieri a ƴɛrʋ kʋ̀ bɛ pɩɛnʋ bibie ata tu taa. A Sɛb-sõw ƴɛr-bie n'a
44017003	ʋ mɩ́ tɩ de manɛ nɩ kʋ̀rɛ bɛ, ɛ wule kɛ a tɩ fɛr a a Kɩrɩta wõ tuo tɩ kpi, ɛ lɛb yi a kũu pʋɔ. Ʋ tɩ yere na: «A Kɩrɩta a, ʋlɛ n'ɩ a Yeezu ŋa ɩ̃ na hiere kʋ̀rɛ nyɩ a.»
44017004	A Zifʋ bɛ mɩnɛ nɩ a Gɩrɛkɩ bɛl na tu a Naaŋmɩn puoru sɔr a, mɩ̀ na bɛ dɩ vuo a, lãw nɩ a tẽw pʋɔ pɔw-tɩbrɛ tɩbrɛ, tɩ saw na de ɛ tu a Pol nɩ a Sɩlasɩ pùor.
44017005	Ɛ cɛ a Zifʋ mɩnɛ tɩ nyɛ̃ nɩ suur bɛ dɩ vuo ɩ. Bɛ tɩ bʋɔl ɩ a nɩ-guuri na cɔlɛ gʋɔr a sɛɛ pʋɔ a, ɓã taa ɩrɛ nɩ gɔmɛ damnɛ nɩ a nɩbɛ, tɩ dam ɩ a tẽw nyaw taa. Bɛ tɩ ta n a Zazɔ̃ yir sowre a Pol nɩ a Sɩlasɩ. Bɛ tɩ bɔbr a kɛ bɛ nyɔw bɛ cen nɩ a zu-sɛbla niŋé.
44017006	Bɛ na tɩ bɔ a Pol nɩ a Sɩlasɩ gu a, bɛ nyɔw nɩ a Zazɔ̃ nɩ a yɛbr bɛ mɩnɛ cen nɩ a tẽw ƴɛr-dɩrbɛ zie, tɩ ŋmɩɛr cɛlsɩ yere nɩ: «A nɩbɛ bɛ ŋa na dam a tẽ-daa za a, ƴɛrɛ ŋa a, bɛ be n a ka.
44017007	Zasɔ̃ de bɛ nɩ a ʋ yir. A bɛ kãw za ɩ-ɩrɩ bɛ tu a nɛɛ a Ʋrɔm tẽw na-kpɛ̃ɛ na ƴãw a ɩ. Bɛ yere na kɛ nãà kãw mɩ̀ lɛb a be be dɩ kɛ Yeezu.»
44017008	A cɛlsɩ a ŋa tɩ dam ɩ a zu-sɛbla nɩ a ƴɛr-dɩrbɛ,
44017009	bɛ fɛr ƴãw a Zasɔ̃ nɩ a ʋ taabɛ bin libie ɛ bɛ bãw bɛr bɛ.
44017010	A zie na wa sɔb a, a yɛbr tɩ ƴãw nɩ a Pol nɩ a Sɩlasɩ lo a Beere sɔr daadaa lɛ. Bɛ na tɩ ta a Beere a, bɛ cen nɩ a Zifʋ mɩnɛ puoru-dĩ̀ó.
44017011	A Beere tẽw Zifʋ mɩnɛ tɩ bãw nɩ yã zuo a Tesaloniki Zifʋ mɩnɛ. Bɛ tɩ saw na de a Naaŋmɩn ƴɛrʋ nɩ pʋ-pla, ɛ́ bibie za bɛ mɩ́ jɛlɛ nɩ a Sɛb-sõw ƴɛr-bie kɛ́ bɛ nyɛ̃, lɛ n'a a yele sɩrɩ tu u.
44017012	A bɛ yaga zie tɩ saw na de a Yeezu yele, lãw nɩ Gɩrɛkɩ pɔw-tɩbrɛ nɩ dɛbr yaga.
44017013	Ɛ cɛ, a Tesaloniki tẽw Zifʋ mɩnɛ na dɛ wa wone kɛ a Pol lɛ hiere nɩ a Naaŋmɩn ƴɛrʋ a Beere a, bɛ ìr a wa kɛ́ bɛ lɛb wa maal dam a nɩbɛ.
44017014	Daadaa lɛ, a yɛbr tɩ ƴãw nɩ a Pol de a kʋ̃ɔ-kpɛ̃ɛ sɔr, ɛ a Sɩlasɩ nɩ a Timote cãa be a Beere.
44017015	A bɛl na tɩ bɩɛlɛ a Pol a, tɩ tɛr ʋ na tɩ ta n a Atɛn ɛ lɛb wa, ɛ a Pol tõ bɛ kɛ́ bɛ tɩ yel a Sɩlasɩ nɩ a Timote, kɛ́ bɛ wa fɔ̃w wa páw ʋ a Atɛn.
44017016	A Pol na tɩ be a Atɛn cɛlɛ a Sɩlasɩ nɩ a Timote a, a ʋ pʋɔ tɩ sãw na ʋ na tɩ nyɛ̃ a tɩbɛ paalɩ a Atɛn a ƴãw.
44017017	Ʋ mɩ́ tɩ kpɛ n a puoru-dĩ̀ó tɩ ƴɛrɛ nɩ a Zifʋ mɩnɛ, nɩ a bɛl na tu a Naaŋmɩn puoru sɔr a. Ɛ́ bibir za, ʋ yi a nɩbɛ tuor-taa zie tɩ ar ƴɛrɛ nɩ nɩr za ʋ na nyɛ̃ a.
44017018	Yã-bãwnbɛ bɛ mɩnɛ kãw, bɛ na bʋɔlɛ Epikiir nɩbɛ nɩ Sitoyisɩ̃ɛ mɩnɛ a, mɩ̀ tɩ be n be ƴɛrɛ nɩ a Pol. Bɛ mɩnɛ tɩ yere na: «Bʋ̃ʋ n'ʋ a gɔmɛ sob ŋa yere?» Ɛ bɛ mɩnɛ yere: «Ŋmɩn-sãanbɛ bɛ mɩnɛ kãw yele tɔ̃w n'a ʋ manɛ.» A Yeezu yele nɩ a kũu-pʋɔ-lɛ-yib yele n'a a Pol tɩ hiere kʋ̀rɛ bɛ.
44017019	Bɛ tɩ nyɔw ʋ na cen nɩ a Atɛn tẽw ƴɛrʋ-dɩb-lãw nɩbɛ niŋé, bɛ na bʋɔlɛ kɛ Aropazɩ a, tɩ sowr ʋ: «Tɩ na tʋ̃ɔ na bãw a wul-paala ŋa fʋ na wule a?
44017020	Fʋ kpole tɩ nɩ tobe nɩ yel-bõ-bome kãw, tɩ bɔbr a kɛ tɩ bãw a pɛr.»
44017021	A Atɛn tẽw dem za, nɩ a nɩ-sãanbɛ na kpɩɛr a Atɛn a, mɩ́ tɩ nɔnɛ nɩ a yel-paalɛ al na bɩɛrɩ yi a manʋ nɩ a bɛr-wob.
44017022	A Pol tɩ ìr a ar a Aropazɩ nɩbɛ sɔgɔ ɛ yel: «Atɛn nɩbɛ ɛ, ɩ̃ nyɛ̃ nɩ a nyɩ yele za pʋɔ kɛ́ nyɩ puore na bɛ dɩ vuo ɩ.
44017023	Ɩ̃ na cɔlɛ a nyɩ sɛɛ pʋɔ ɛ jɩrɛ a nyɩ ŋmɩmɛ maalʋ ziir a, ɩ̃ wa tɩ nyɛ̃ nɩ bawr-maal-kuur bɛ sɛb a ʋ zu: ‹Ŋmɩn tɩ na bɛ bãw a so ʋ.› A bom ʋl nyɩ na ƴãwnɛ a a ŋa ɛ bɛ bãw a, ʋlɛ n'ʋ ɩ̃ waar k'ɩ̃ɩ wa yel kʋ̀ nyɩ.
44017024	A Naaŋmɩn ʋl na ír a tẽ-daa nɩ a ʋ pʋɔ bome za a, a ʋl na ɩ a salom nɩ a tẽw Sore a, ʋ bɛ kpɩɛr nɩsaal nuru yi-mɩɛrɩ pʋɔ ɩ,
44017025	ɛ mɩ̀ bɛ tɛr nɩsaal nuru yel-ɩra a ʋ tome ƴãw, mɛ̃ ʋ tɛr ɩ bom kãw yel-ɩra a ɩ, ʋl na kʋ̀rɛ a nɩbɛ za a nyɔ-vʋʋrʋ, a pɩɛlʋ nɩ a ŋmãa al za na cɛ a.
44017026	Nɩ-been yõ n'ʋ ʋ de maal ɩ a nɩ-bʋʋrɛ za ƴãw bɛ kpɩɛr a tẽw za zu. Ʋ ƴãw nɩ daar kʋ̀ a nɩsaalbɛ, ɛ tʋ̃ɔ̀ a bɛ kpɛb zie tʋr-bɔwrɩ wul bɛ.
44017027	A ŋa n'a a Naaŋmɩn tu, ɛ́ bɛ bɔblɛ bɔbr ɩ ʋ, a mɩnɛ kãw bɛ nãa wa nyɛ̃ ʋ na, ʋl na bɛ zãá nɩ tɩ kãw za a.
44017028	Ʋlɛ n'ʋ so tɩ ɩ nɩbɛ vʋʋrɛ ɛ damnɛ, ɛ be mɛ̃ a lɛ a nyɩ yã-bãwnbɛ bɛ mɩnɛ na yel a: ‹Tɩ ɩ n a ʋ bʋʋrɛ.›
44017029	A na ɩ lɛ tɩ ɩ a Naaŋmɩn bʋʋrɛ a, a bɛ tɛr sɔr kɛ́ tɩ tɩɛrɛ kɛ a naaŋmɩnʋ ŋmɛ̃ na taa nɩ salm-zɩɛ, salm-pla bɩɩ kʋsɛ-vla tɩɩb nɩsaal bãwfʋ nɩ a ʋ yã na maalɩ a ɩ.
44017030	Ɛ cɛ a Naaŋmɩn vɩɛ nɩ a zɔnʋ daar yele a ŋa bɛr, ɛ pãa bʋɔlɛ a nɩsaalbɛ za a ziir za, kɛ́ bɛ za lɩɛbɩ a bɛ ɩb.
44017031	Sɩza n'a, ʋ ƴãw nɩ bibir ʋ na na maal ɩ a tẽ-daa ƴɛrʋ na tu yel-mɩŋa a. Ʋ kaa na ir nɩr a ƴɛrʋ-maalʋ ŋa ƴãw. A ŋa n'a ʋ tɩ ɩ a sãá a nɩbɛ za zie, a lɛn daar ʋ na tɩ ɩ a nɩr ŋa lɛb yi a kũuni pʋɔ a.»
44017032	Bɛ na tɩ wone a kũuni-pʋɔ- lɛ-yib ƴɛr-bir wa baarɛ a, bɛ mɩnɛ tɩ ɩrɛ ʋ na laar, ɛ bɛ mɩnɛ yere: «A na ta ka a, bibir kãw n'a tɩ na lɛb bãw bɛr wõ a fʋ ƴɛrʋ a yel ŋa ƴãw.»
44017033	A ŋa n'a a Pol tɩ bɛr bɛ ɛ cen.
44017034	Ɛ cɛ bɛ mɩnɛ tɩ tu n a Pol, bɛ tɩ saw na de a Yeezu yele. Deni, na ɩ a ƴɛrʋ-dɩb lãw nɩr kãw a, nɩ pɔw kãw na dɩ Damarisɩ a, nɩ bɛ mɩnɛ kãw tɩ pʋɔ nɩ a bɛl na saw de a pʋɔ.
44018001	Al pùorí, a Pol tɩ yi n a Atɛn ɛ cen Korɛ̃tɩ.
44018002	Ʋ tɩ páw nɩ Zifʋ nɩr kãw, na dɩ Akɩlasɩ a, a be. Pɔ̃w n'a a Akɩlasɩ tɩ yi. A Ɩtali n'a ʋlɛ nɩ a ʋ pɔw Pɩrɩsɩl tɩ yi wa ta paalʋ. Kuloor, na tɩ so a Ʋrɔm a, tɩ ƴãw nɩ nʋɔr kɛ a Zifʋ mɩnɛ za yi zaa a Ʋrɔm. A Pol tɩ cen na tɩ páw bɛ.
44018003	Ʋlɛ nɩ a bɛl na tɩ lãw tõ-nʋɔr wobr pɛnɛ yie a, ʋ tɩ be n a bɛ zie tone.
44018004	Pɩɛnʋ-bibir za, ʋ mɩ́ tɩ de nɩ a ƴɛrʋ a puoru-dĩ̀ó, ƴãw fãw kanɛ kɛ a Zifʋ nɩ a Gɩrɛkɩ mɩnɛ saw de a Yeezu yele.
44018005	Ɛ cɛ a Sɩlasɩ nɩ a Timote na tɩ yi a Masedʋan wa ta a, a Pol tɩ bɛr ɩ bom za, ɛ tu a Yel-nʋ̃ɔ̀ hieru tɛwr pùor. Ʋ mɩ́ tɩ wul a a sãá a Zifʋ mɩnɛ zie, kɛ a Yeezu n'ɩ a Kɩrɩta.
44018006	Ɛ cɛ bɛ na tɩ zawrɩ a saw-deb ɛ tʋʋr a Pol a, ʋ tɩ pĩ n a ʋ bʋ̃-suuri uuru ƴãw bɛ ɛ yel: «Nyɩmɛ wa bɔr a, a bɛ yi mãa zie ɩ! Ɩ̃ zaa n'ɩ ŋa! Dɩ̃a na ta a, nɩ-bʋʋr-yoru zie n'a ɩ̃ na cen.»
44018007	Ʋ tɩ yi n a be ɛ cen dɔɔ kãw na dɩ kɛ Tɩsiyusɩ Zitisɩ a yir. A dɔɔ ŋa tɩ ƴãwnɛ nɩ a Naaŋmɩn. A ʋ yir tɩ gbab ɩ a puoru-dĩo.
44018008	Kɩrɩsɩpɩsɩ, na tɩ ɩ a puoru-dĩo nɩ-kpɛ̃ɛ a, tɩ saw na de a Sore, ʋlɛ nɩ a ʋ yir dem za. A Korɛ̃tɩ tẽw nɩbɛ yaga, na tɩ bɛr wõ a Pol ƴɛrʋ a, tɩ lɩɛbɩ a bɛ ɩb ɛ saw de a Sore, ɛ́ bɛ kʋ̀ bɛ a suob.
44018009	Tɩ̃ɩsɔw kãw, a Pol tɩ nyɛ̃ nɩ a Sore ʋ yel ʋ: «Ta zɔrɛ dɛ̃bɩ̃ɛ ɩ, cãa ƴɛrɛ, taa bɛrɛ ɩ.
44018010	Ɩ̃ sɩrɩ na be a fʋ zie. Lɛ so, nɩr za bɛ íre nũu tʋɔr ɩ fʋ k'ʋʋ dɔwrɩ fʋ ɛ. Bʋ̃ʋ n'ʋ vɛ̃, ɩ̃ tɛr ɩ nɩbɛ yaga a tẽ-kpɛ̃ɛ ŋa pʋɔ.»
44018011	A Pol tɩ kpɛ n a be yuon ɓil nɩ cuwr ayʋɔb, wule bɛ a Naaŋmɩn ƴɛrʋ.
44018012	A lɛn daar a Galɩɔ̃ na tɩ ɩ a Akayi tẽw kaarɛ a, a Zifʋ mɩnɛ za tɩ wa ìr ɩ a Pol ƴãw, nyɔw ʋ cen nɩ ƴɛrʋ-maalʋ zie.
44018013	Bɛ tɩ ta na manɛ a ʋ sãwna yere nɩ: «Naaŋmɩn puoru na bɛ tu sɔr a pʋɔ n'a a nɩr ŋa tawr a nɩbɛ ƴãwn.»
44018014	A Pol tɩ maal a k'ʋʋ haa a nʋɔr, a Galɩɔ̃ ŋmãa de a ƴɛrʋ sɔw yel a Zifʋ mɩnɛ: «Zifʋ mɩnɛ ɛ, alɛ tɩ kaar mɛ̃ ʋ kʋ́ n nɩr bɩɩ ʋ sãw nɩ nɔ-kpɛ̃ɛ kãw a, a nãá tɛr ɩ sɔr k'ɩ̃ɩ bɛr wõ a nyɩ dem.
44018015	Ɛ cɛ a na ɩ nɔkpɛn na caarɩ ƴɛr-bie, nɩ yée, nɩ a nyɩ wulu a, mãa bɛ bɔbr k'ɩ̃ɩ dɩ a yele a ŋa taabɛ ƴɛrʋ ɛ.»
44018016	Ɛ tɩ diw bɛ bɛr a ƴɛrʋ-maalʋ zie be.
44018017	Lɛ n'a bɛ za tɩ lɩɛb lo a Sɔsɩtɛn zu, nyɔw ʋ ŋmɩɛr a ƴɛrʋ-dɩb zie be. Ʋlɛ tɩ n'ɩ a puoru-dĩo nɩ-kpɛ̃ɛ. Ɛ cɛ a bɛ tɩ ɩrɛ a Galɩɔ̃ bom za ɩ.
44018018	A Pol tɩ cãa na kpɛ a Korɛ̃tɩ kɔwrɩ. Al pùorí, ʋ tɩ bɛr ɩ a yɛbr ɛ kpɛ gbor, ʋlɛ nɩ a Pɩrɩsɩl nɩ a Akɩlasɩ, cere a Siiri. A Pol tɩ ƴãw na bɛ fɔr ʋ zu a Sãkire, nʋɔr kãw ʋ na tɩ kõ a zũú.
44018019	Bɛ na tɩ ta a Efɛɛzɩ a, a Pol bɛr ɩ a Akɩlasɩ mɩnɛ ɛ tɔl kpɛ a Zifʋ mɩnɛ puoru-dĩ̀ó tɩ ƴɛr ɩ a Zifʋ mɩnɛ.
44018020	Bɛ tɩ zɛlɛ na kɛ a Pol kpɛ a be kɔwrɩ. Ɛ cɛ a Pol tɩ zawr a,
44018021	ɛ yel bɛ: «Naaŋmɩn wa saw a, ɩ̃ na lɛb a wa a nyɩ zie nɩdaar kãw.» Al pùorí, ʋ tɩ bɛr ɩ a be ɛ kpɛ a gbor a Efɛɛzɩ
44018022	tɩ siw a Sezaare, tɔl do tɩ pùori a Zeruzalɛm Lãw-yir, ɛ siw a Ãtɩɔsɩ.
44018023	Ʋ tɩ kpɛ n a be kɔwrɩ blã. Al pùorí, ʋ tɩ yi na cɔlɩ a Galasi tẽw vuo, ɛ cɔlɩ a Firizi, nyuwle a Yeezu po-tuurbɛ za Naaŋmɩn-sawfʋ.
44018024	Zifʋ kãw, na dɩ Apɔlɔsɩ ɛ yi Alɛsãdiri a, tɩ wa ta n a Efɛɛzɩ. Ʋ tɩ bãw nɩ ƴɛrʋ vla vla, ɛ bãw a Sɛb-sõw bɛ dɩ vuo ɩ.
44018025	Ʋ tɩ bãw nɩ a Sore sɔr yele ɛ tʋlɛ a ƴãw, hiere wule a nɩbɛ a Yeezu yele. A ʋ wulu tɩ tori na, ɛ cɛ, a Zã suob yõ n'ʋ ʋ tɩ bãw.
44018026	Lɛ n'a ʋ tɩ ɓãa ƴãw hiere a Yeezu yele a Zifʋ mɩnɛ puoru-dĩ̀ó. Ɛ cɛ a Pɩrɩsɩl nɩ a Akɩlasɩ na wa bɛr wõ a ʋ ƴɛrʋ a, bɛ tɛr ʋ nɩ bɛ tɛwr zie tɩ manɩ kʋ̀ ʋ a lɛ a Naaŋmɩn sɔr yele na sɩrɩ tu a.
44018027	A Apɔlɔsɩ na tɩ bɔbr k'ʋʋ cen a Akayi a, a yɛbr tɩ saw na kʋ̀ ʋ, ɛ maalɩ sɛbɛ yel kʋ̀ a be dem Yeezu po-tuurbɛ kɛ́ bɛ tɛr ʋ a sãanʋ vla. Ʋ na tɩ ta a be a, a bɛlɩ dem na tɩ saw de a Yeezu yele a Naaŋmɩn maalʋ zũú a, ʋ sõw bɛ nɩ yaga za.
44018028	Lɛ n'a ʋ mɩ́ tɩ ƴɛr tʋ̃ɔ a Zifʋ mɩnɛ a nɩ-yaga pʋɔ. A Sɛb-sõn n'a ʋ mɩ́ tɩ de wul ɩ bɛ kɛ a Yeezu n'ɩ a Kɩrɩta.
44019001	A lɛn daar a Apɔlɔsɩ na tɩ be a Korɛ̃tɩ a n'a, a Pol tɩ tu Azi Mɩnɛɛr tan pʋɔ sɔr wa ta a Efɛɛzɩ. Ʋ tɩ nyɛ̃ nɩ po-tuurbɛ bɛ mɩnɛ a Efɛɛzɩ,
44019002	sowri bɛ: «A lɛn daar nyɩ na tɩ saw de a Yeezu yele a, nyɩ tɩ páw nɩ a Vʋʋrʋ Sõw ɩ?» Bɛ tɩ sɔw na yel ʋ: «Tɩ bɛ dãw wõ bɛ ƴɛr Vʋʋrʋ Sõw ƴɛrʋ ɛ!»
44019003	A Pol tɩ lɛb a sowri bɛ: «Ɛ́ suob buor ʋ bɛ kʋ̀ nyɩ?» Bɛ tɩ sɔw na yel: «Zã suob ʋ.»
44019004	A Pol tɩ lɛb a yel bɛ: «Ɩb-lɩɛbʋ suob ʋ a Zã tɩ kʋ̀rɛ a nɩbɛ yere nɩ kɛ́ bɛ saw de a ʋlɩ sob na be a ʋ pùorí waar a, a pɛr lɛ kɛ bɛ saw de a Yeezu.»
44019005	Bɛ tɩ bɛr a wõ a Pol ƴɛrʋ ɛ de a suob a Sore Yeezu yúor ƴãw.
44019006	A Pol tɩ ír ɩ nuru dɔwlɩ a bɛ zu, a Vʋʋrʋ sõw siw bɛ, bɛ ƴɛrɛ ƴɛr-pɛ-bʋʋrɛ bɛ na bɛ tɩ dãw wone a, ɛ ƴɛrɛ Naaŋmɩn-ƴɛr-manbɛ ƴɛrʋ.
44019007	Bɛ za tɩ ta n nɩbɛ pie nɩ ayi.
44019008	A Pol mɩ́ tɩ cen nɩ a puoru-dĩ̀ó tɩ ɓãa ƴãw ƴɛrɛ a Naaŋmɩn-Naalʋ ƴɛrʋ. Cuwr ata n'a ʋ ƴãw fãw tu a a ŋa, kɛ́ a nɩbɛ na bɛrɛ wone a ʋ ƴɛrʋ a, bɛ saw de kɛ sɩza n'a.
44019009	Ɛ cɛ bɛ mɩnɛ tɩ kpãa nɩ tobr, ɛ zawrɩ a ƴɛrʋ saw deb ɛ sãwnɛ a Sore sɔr yúor a nɩbɛ pʋɔ. Lɛ so a Pol tɩ bɛr bɛ, ɛ́ bibir za, ʋ mɩ́ tɛr a po-tuurbɛ tɛwr kpɛ n a Tɩranɔsɩ nakol-yir tɩ kanɛ nɩ bɛ.
44019010	A ŋa n'a a tu tɩ maalɩ yome ayi, a Azi tẽw nɩbɛ tʋ̃ɔ páw a Sore ƴɛrʋ wõ, a Zifʋ mɩnɛ nɩ a Gɩrɛkɩ mɩnɛ.
44019011	Naaŋmɩn mɩ́ tɩ tu n a Pol maalɩ nɔ-ɓãa-yele na bɛ tɛr manʋ a.
44019012	Lɛ so bɛ mɩ́ tɩ de niwn-pɛn-fɩɛlɩ, bɩɩ pɛnɛ na tɔ a Pol ƴãgan a, tɩ dɔl pàw a baalbɛ. A baalbɛ mɩ́ tɩ sanɩ na, ɛ a kɔ̃tɔ̃-faar yi ɛ bɛr bɛ.
44019013	Zifʋ bɛ mɩnɛ kãw na mɩ́ tɩ diwr kɔ̃tɔmɛ cɔlɛ nɩ a, mɩ̀ wa tɩ ìr a pore a Sore Yeezu yúor ƴãwnɛ a kɔ̃tɔ̃-ìrbɛ; bɛ mɩ́ tɩ yel ɩ a kɔ̃tɔ̃-faar: «A Yeezu ŋa a Pol na hiere a yúor ƴãw, nyɩ yi!»
44019014	A ŋa n'a Zifʋ bawr-maal-kara kãw, na dɩ Seva a, tɩ tɛr bibiir ayopõi bɛ ɩrɛ a a ŋa.
44019015	Bibir kãw, a kɔ̃tɔ̃-faa wa tɩ yel bɛ na: «A Yeezu a, ɩ̃ bãw ʋ na, ɛ mɩ̀ cãa lɛ bãw a Pol. Ɛ a nyɩɩm, ã-mɩnɛ n'ɩ nyɩ?»
44019016	A kɔ̃tɔ̃-ire tɩ ìr a lo a bɛ za zu, tʋ̃ɔ bɛ za ɛ pɔb bɛ faafaa, bɛ wa tɩ yi a ʋ yir zɔ n pɛ-zawlɛ, ɛ ɩ natɩɛ tɛwr.
44019017	A Efɛɛzɩ tẽw nɩbɛ za, a Zifʋ mɩnɛ nɩ a Gɩrɛkɩ mɩnɛ za, tɩ wõ n a yel ŋa. Dɛ̃bɩ̃ɛ tɩ nyɔw nɩ bɛ za. Bɛ tɩ danɛ nɩ a Sore Yeezu yúor na ɩ kpɛ̃ɛ a.
44019018	A Kɩrɩta-nɩbɛ yaga mɩ́ tɩ wa na wa haa nʋɔr wo a bɛ ɩ-faar.
44019019	Nɩbɛ yaga na tɩ tɛr a sɔ-ɩb a, tɩ wob ɩ a bɛ sɛbr ɓã taa nyɩw bɛr a nɩbɛ za niŋé. Bɛ na wa man a sɛbr a ŋa daarʋ a, bɛ nyɛ̃ na a ta salmɛ̃ libie tur lɩz'a ayi nɩ pie.
44019020	A ŋa n'a a Sore fãw zũú, a Naaŋmɩn ƴɛrʋ tɩ yɛ̀rɛ pàwr a be za. Ɛ a mɩ́ tɩ sãá kɛ a ƴɛrʋ ŋa tɛr ɩ fãw.
44019021	A yele a ŋa pùorí, Vʋʋrʋ Sõw tɩ caal ɩ a Pol ʋ yel k'ʋʋ na tu na yi Masedʋan nɩ Akayi ten pʋɔ cen Zeruzalɛm. Ʋ tɩ yere na: «Mãa wa ta a be a, a mɩ̀ na fɛr k'ɩ̃ ta a Ʋrɔm.»
44019022	Lɛ n'a ʋ tɩ tõ a ʋ sõw-sõwnbɛ ayi kãw, Timote nɩ Erasɩ, a Masedʋan. Ɛ cɛ a ʋl tɔr za tɩ cãa na kpɛ a Azi kɔwrɩ blã.
44019023	A vuo nɛ pʋɔ n'a a Efɛɛzɩ tɩ dam yaga yaga a Sore sɔr yele ƴãw.
44019024	Dɔɔ kãw tɩ be n be dɩ Demetɩrɩyisi, ɛ́ tɩ maalɛ salmɛ̃ bome. Ʋ mɩ́ tɩ nyɩl ɩ a salmɛ̃ maal ɩ yili na ŋmɛ̃ taa nɩ a ŋmɩn-pɔw Atemisɩ yir a. A ŋa n'a ʋ tɩ ɩrɛ nyɛrɛ tɔnɛ kʋ̀rɛ a bɛlɩ dem na tɩ tone nɩ a bɛ nuru a.
44019025	Ʋ tɩ bʋɔl ɩ a nɩbɛ bɛ ŋa ɓã taa, lãw nɩ a bɛl tome mɩ̀ na tɩ ŋmɛ̃ taa nɩ a bɛ dem a, ɛ yel bɛ: «Ɩ̃ ba mɩnɛ ɛ, nyɩɩm mɩŋa za bãwnɩ a na, a tõ-nʋɔr ŋa pʋɔ n'a a tɩ tɛra yi.
44019026	Ɛ cɛ nyɩ nyɛ̃ a na, bɩɩ nyɩ wõ a na: a Pol ƴɛrʋ damnɛ nɩ nɩ-yaga yaga a Efɛɛzɩ ka, tɩ faar na ta n a Azi za. Ʋ ɩ na a nɩbɛ saw kɛ a ŋmɩmɛ tɩ na maalɛ nɩ a tɩ nuru a, ɛ a bɛ ɩ ŋmɩmɛ ɩ.
44019027	A na ɩrɛ nɩ a ŋa, bɛ kʋ̃ʋ wa cãa ƴɛrɛ vla a tɩ ton ŋa ƴãw ɛ. Ɛ lɛ waar, a tɩ ŋmɩn-pɔw kpɛ̃ɛ Atemisɩ yir kʋ̃ cãa tɛr yúor ɛ. Ɛ alɛ wa ɩ a a ŋa, a ŋmɩn-pɔw ŋa kʋ̃ cãa tɛr yúor ɛ, ʋl bɛ na puore ɛ ƴãwnɛ a Azi ka nɩ a tẽ-daa za zu a.»
44019028	Bɛ na wa wõ a ŋa a, bɛ nyɛ̃ nɩ suur ɛ cɩɩrɛ bɛ tɛr bɛrʋ daar ɛ, yere nɩ: «A Efɛɛzɩ Atemisɩ ɩ n kpɛ̃ɛ!»
44019029	A damnʋ tɩ dam a pàw a tẽw za. A zu-sɛbla tɩ darɛ nɩ taa zɔrɛ wɩɛr ɩ a dɩɛnʋ yir kpɛ̃ɛ pʋɔ. Bɛ tɩ ŋmãa na nyɔw Gayisɩ nɩ Arɩsɩtakɩ na yi Masedʋan, ɛ́ tɩ bɩɛlɛ a Pol a ʋ cɔlʋ pʋɔ a.
44019030	A Pol tɩ ìr a yel k'ʋʋ na cen nɩ a zu-sɛbla zie be, ɛ cɛ a po-tuurbɛ tɩ piw ʋ nɩ sɔr.
44019031	A Azi tẽw tõ-tõ-nɩ-bɛrɛ bɛ mɩnɛ kãw, na tɩ ɩ a Pol barɩ a, tɩ tõ na bɛ tɩ yel ʋ k'ʋʋ taa wa burbure yel k'ʋʋ cere nɩ a dɩɛnʋ yir kpɛ̃ɛ nɛ pʋɔ ɩ.
44019032	A be a, ŋa mɩ́ tɩ ar a kɔw a ʋ tɔ ɛ cɩɩrɛ ƴɛr-bie kãw, ɛ a ʋ tɔ mɩ̀ vaa kɔkɔr cɩɩrɛ bʋ̃-yoru, a dɛ tɩ ɩ gɔmɛ cɩlwɩlɩ a be za! A bɛ yaga zie bɛ tɩ bãw bom nɛ ƴãw bɛ na ɓã taa mɩ̀ a ɩ.
44019033	Nɩbɛ kãw, a zu-sɛbla pʋɔ, wa tɩ manɩ nɩ a yele pɛr kʋ̀ dɔɔ kãw na dɩ Alɛsãdɩr a, a Zifʋ mɩnɛ na tɩ daa ƴãw a yele niŋé a. A Alɛsãdɩr tɩ zɛw nɩ nũu kabrɩ yel a zu-sɛbla, kɛ́ bɛ bɛr gɔmɛ ʋ tʋ̃ɔ manɩ a pɛr kʋ̀ bɛ.
44019034	Ɛ cɛ bɛ na wa bãw kɛ a Alɛsãdɩr ɩ n Zifʋ a, bɛ za tɩ lãw na cɩɩrɛ mɛ̃ nɩ-been a, tɩ ta tɛm gbele ayi. Bɛ tɩ yere na: «A Efɛɛzɩ Atemisɩ ɩ n kpɛ̃ɛ!»
44019035	A tẽw sɛ-sɛbrɛ tɩ wa nanɩ na ɓaalɩ a nɩbɛ bɛ bɛr a gɔmɛ, ɛ ʋ yel bɛ: «Efɛɛzɩ tẽw nɩbɛ ɛ, ãa n'ʋ bɛ bãwnɩ a, a Atemisɩ tẽ-sõw na n'ɩ a Efɛɛzɩ a? A Atemisɩ dasule na yi a salom zu wa lo a, ãa n'ʋ mɩ̀ cãa bɛ lɛ bãwnɩ a?
44019036	Bʋnʋ bɛ wa ka be a ka a, nyɩɩm nyɔw nyɩ tʋɔra bɛr a damnʋ, ɛ gu taa wa tone dãbõl-tome ɩ.
44019037	A nɩbɛ bɛ ŋa nyɩ na tɛr wa n a ka a, bɛ bɛ tɔ bʋ̃-kãw za a ŋmɩmɛ yie pʋɔ ɩ, ɛ bɛ lɛ tʋ a tɩ ŋmɩn-pɔw zʋm ɛ.
44019038	Demetɩrɩyisi nɩ a nuru tõ-tõnbɛ na tu a ʋ pùor a, bom wa be bɛlɛ nɩ nɩr cara pʋɔ a, ƴɛrʋ maalʋ zie be n be, ƴɛr-maalbɛ be n be, bɛ cen a be bɛ tɩ bãw a yel-mɩŋa kʋ̀ bɛ.
44019039	Ɛ nyɩmɛ wa cãa tɛr bom bɔbr kɛ nyɩ bãw a pɛr a, a ƴɛrʋ-dɩb-lãw na tu n a lɛ a na sɛw kɛ a tu a kʋ̀ nyɩ.
44019040	A kpaa-taa ŋa tɩ na ar ɩ a dɩ̃a a, bɛ na tʋ̃ɔ na yel kɛ a tẽw nãà ŋmɛ-lɔbʋ n'a tɩ bɔbr. Yel-mɩŋa za bɛ ka be tɩ na tʋ̃ɔ manɩ wul kɛ a ɓã-taa ŋa sɛw na ɩ.»
44019041	Ʋ na wa ƴɛr a a ŋa baar a, ʋ ƴãw nɩ a zu-sɛbla bɛ yaarɩ lɛb kule.
44020001	A damnʋ na wa baar a, a Pol bʋɔl ɩ a po-tuurbɛ ɓã taa ɛ yel bɛ kɛ́ bɛ cãa ƴãw fãw a Naaŋmɩn-saw-deb pʋɔ. Ʋ na tɩ ƴɛr a ŋa baar a, ʋ pùori bɛ na ɛ yi lo a Masedʋan sɔr.
44020002	Ʋ tɩ tu na tɔl a voru al pʋɔ, kpaalɩ a po-tuurbɛ gb'aa yaga za kɛ́ bɛ ƴãw fãw a Naaŋmɩn-saw-deb ƴãw. Al pùorí, ʋ tɩ cen nɩ a Gɩrɛsɩ
44020003	tɩ kpɛ cuwr ata. Ʋ tɩ cɔbrɩ na k'ʋʋ de a gbor cen Siiri, ɛ wa wõ kɛ Zifʋ mɩnɛ bʋrɛ nɩ taa a ʋ kʋ́b ƴãw, lɛ so ʋ tɩ yel k'ʋʋ na tu n Masedʋan sɔr.
44020004	Piirisi bi-dɛb Sopatʋrɔsɩ na yi Beere a, nɩ Tesaloniki tẽw Arɩsɩtakɩ nɩ Sekũdisi nɛ bɛ tɩ bɩɛlɛ ʋ, bɛlɛ nɩ Dɛrbe tẽw Gayisɩ nɩ Timote, lãw nɩ Azi tẽw Tɩsɩkɩ nɩ Torofim.
44020005	A nɩbɛ bɛ ŋa tɩ de nɩ niwn tɩ ta a Tʋrʋwasɩ cɛlɛ tɩ.
44020006	A tɩɩm a, a dipɛ̃ na bɛ ƴãw dãbɩl a cuw bibie na wa tɔl baar a, tɩ tɩ yi n a Filib cen tɩ kpɛ a gbor cere kɛ́ tɩ tɩ páw bɛ. Bibie anũu pùorí n'a tɩ wa tɩ páw bɛ a Tʋrʋwasɩ, tɛw maalɩ kɔsɩɛr-ɓil.
44020007	A kɔsɩɛra zãa daarɩ zaanʋɔra, tɩ tɩ ɓã n taa kɛ́ tɩ ŋma a dipɛ̃ põ. A Pol tɩ yire nɩ a bio daarɩ, lɛ so ʋ tɩ nyɔw nɩ a yɛbr a ƴɛrʋ lɛɛɛ tɩ ta n tɩ̃ɩsɔw põ-zɛ̃-taa.
44020008	Kanɩ̃a vũuni tɩ ʋr ɩ a bɔwpɩɛ ʋl pʋɔ tɩ na tɩ ɓã taa a.
44020009	Pɔl bile kãw, na dɩ Etikɩ a, tɩ zɩ̃ n a tokoro nʋɔr. A Pol na tɩ ƴɛrɛ bɛ tɛr ŋmãafʋ daar a, gʋ̃ɔ tɩ nyɔw nɩ a pɔl bile ʋl ʋ gur gbʋlfʋlʋ. Ʋ wa tɩ yi n a bɔwpɩ-suwle ata sob pʋɔ 'law tɩ lo a dapùorí. Bɛ na tɩ bɔbr kɛ́ bɛ nyɔw ʋ ʋ ìr a, bɛ tɩ nyɛ̃ na ʋ kpi.
44020010	Lɛ n'a a Pol tɩ siw tɩ gũu ɓaw ʋ a ʋ nuru pʋɔ ɛ yel: «Nyɩ bɛr dɛ̃bɩ̃ɛ, ʋ vʋʋrɛ na.»
44020011	Ʋ na wa lɛb do a, a Pol ŋmã n a dipɛ̃ ír 'wɔb, ɛ cãa cow a ʋ ƴɛrʋ tɩ vɩɛ nɩ a zie, ɛ pãa yi lo a sɔr cere.
44020012	A pɔl ʋl a, ʋ tɩ vʋʋrɛ na bɛ tɛr kul ɩ. A tɩ ɓãa bɛ nɩ ƴãw bɛ za.
44020013	Tɩ tɩ kpɛ n gbor kpɛ̃ɛ kãw de niwn cere Asɔsɩ. Be n'a a tɩ sɛw kɛ́ tɩ de a Pol, na tɩ yel kɛ ʋl na tu n a sɔr cen a.
44020014	Ʋ na wa páw tɩ a Asɔsɩ a, tɩ de ʋ nɩ a tɩ gbor pʋɔ tɩ cere Mɩtɩlɛn.
44020015	Tɩ tɩ ìr ɩ a be cãa cow a tɩ sɔr, tɩ ta Kio a bio daarɩ. A deyere daarɩ tɩ ta Samɔsɩ. A dɛtɛrɛ bibir, tɩ tɩ ta n a Mɩlɛtɩ.
44020016	A Pol tɩ dɛ n a Efɛɛzɩ bɛr, kɛ́ tɩ ta kɔwrɩ zawla lɛ a Azi ɛ. Ʋ tɩ páwr a, bɔbr kɛ alɛ wa tʋ̃ɔ a, ʋ̃ʋ ta a Zeruzalɛm a Pãtɩkɔtɩ cuw bibir.
44020017	A Mɩlɛtɩ n'a a Pol tɩ be, ɛ tõ bʋɔlɩ a Efɛɛzɩ Lãw-yir nɩ-kore.
44020018	Bɛ na tɩ wa páw ʋ a, ʋ yel bɛ na: «A ʋlɩ bibir ɩ̃ na nɛ̃ gbɛr a Azi wa tɔ dɩ̃a a, nyɩ bãw nɩ lɛ ɩ̃ na ɩ a nyɩ zie kʋra lɛ a.
44020019	Ɩ̃ siwr ɩ ɩ̃ tʋɔra tõ n a Sore tome nɩ kòn nɩ kpɩɛrʋ, a Zifʋ mɩnɛ na tɩ mɩ́ bʋ taa a ɩ̃ kʋ́b ƴãw a zũú.
44020020	Bom nɛ za a na sɛw kɛ́ nyɩ bãw a, ɩ̃ bɛ sɔwl ʋ a nyɩ zie ɩ; ɩ̃ nɩ̃ɛ na kanɩ nɩ nyɩ, ɩ̃ wul nyɩ nɩ a nɩbɛ pʋɔ bɩɩ a nyɩ tɛwr zie.
44020021	A dãsɩɛ ɩ̃ na dɩ a, tɩ bɔbr a kɛ a Zifʋ mɩnɛ nɩ a Gɩrɛkɩ mɩnɛ lɛb wa a Naaŋmɩn zie, kɛ́ bɛ saw de a tɩ Sore Yeezu.
44020022	Ƴɛrɛ ŋa a, mãa n'ɩ ŋan lo a Zeruzalɛm sɔr, mɛ̃ a lɛ a Vʋʋrʋ Sõw na fɛrɛ mɛ̃ k'ɩ̃ɩ ɩ a, ɛ́ bɛ bãw ʋlɩ bom nɛ na gùre mɛ̃ a be a ɩ.
44020023	Ɛ cɛ alɛ saa ŋmɛ̃ ŋmɩŋmɩn za a, tẽw za pʋɔ ɩ̃ na tuur tɔlɛ a, a Vʋʋrʋ Sõw yere na kʋ̀rɛ mɛ̃, kɛ́ bamɛ nɩ kpɩɛrʋ n'a gùre mɛ̃.
44020024	Mãa zie a, a ɩ̃ nyɔ-vʋʋrʋ bɛ ɩ bʋ̃-sɩza kãw ɛ. Bom nɛ ɩ̃ na bɔbr tuo tuo a, ʋlɛ n'ɩ k'ɩ̃ɩ tʋ̃ɔ tõ a ɩ̃ tõ-nʋɔr tɩ ɓɩɩlɩ, lãw nɩ a ton a Sore Yeezu na kʋ̀ m a: a Naaŋmɩn maalʋ Yel-nʋ̃ɔ̀ hieru.»
44020025	«Dɩ̃a na ta a, ɩ̃ bãwnɩ a na, nyɩɩm za sɔgɔ ɩ̃ na tu yi hieri a Naaŋmɩn-Naalʋ dɩb a, nyɩ kʋ̃ lɛ nyɛ̃ ɩ̃ niwn ɛ.
44020026	Lɛ so ɩ̃ yere kʋ̀rɛ nyɩ za a dɩ̃a, nyɩ kãw za wa bɔr a, a bɛ yi mãa zie ɩ.
44020027	A lɛ a Naaŋmɩn na cɔbrɩ a yele bin a, ɩ̃ manɩ nɩ a za kʋ̀ nyɩ, ɩ̃ bɛ sɔwlɩ bom za a nyɩ zie ɩ.
44020028	Nyɩ kaarɛ nyɩ tʋɔra zie vla lãw nɩ a Naaŋmɩn Lãw-yir, a Vʋʋrʋ Sõw na ƴãw kɛ nyɩ gùre a. Nyɩ kaarɛ a Naaŋmɩn Lãw-yir zie vla. A ʋ zɩ̃ɩ tɔr za n'a ʋ páw nɩ a Lãw-yir ŋa.
44020029	Ɩ̃ bãwnɩ a na, mãa wa cen baar a, nɩbɛ na ɩ mɛ̃ wɛ-ba-faar a, na kpɛ n a nyɩ pʋɔ bɛ bɛrɛ a zaw dʋn ɛ.
44020030	Mɔ̃ mɩ̀, zi-ŋmarbɛ na yi n a nyɩ pʋɔ bɛlɩ a po-tuurbɛ bɛ tu a bɛ pùor.
44020031	Lɛ so, nyɩ cɛlɛ vla ɛ lɛ tɩɛrɩ bãwnɩ a kɛ yome ata za, mʋ̃tɔ̃w nɩ tɩ̃ɩsɔw za, ɩ̃ mɩ́ tɩ kpaalɛ nɩ a nyɩ za been been tɩ lãw nɩ kon.
44020032	Ƴɛrɛ ŋa a, ɩ̃ dier nyɩ na kʋ̀rɛ a Naaŋmɩn, ɛ dier nyɩ kʋ̀rɛ a Naaŋmɩn ƴɛrʋ na tɩrɛ maalʋ a. A Naaŋmɩn tɛr ɩ fãw na tʋ̃ɔ mɛ a yir, ɛ ɩ a bɛlɩ dem za na ɩ nɩ-son a bɛ páw a gbã-dɩ-bom.
44020033	Ɩ̃ bɛ tɩ bɔbr nɩsaalɛ kãw za libir, bɩɩ a ʋ salmɛ, bɩɩ ʋ pɛnɛ ɩ.
44020034	Nyɩ mɩŋa za bãwnɩ a na, a ɩ̃ nuru tome pʋɔ n'a ɩ̃ páw mãa nɩ a ɩ̃ taabɛ bʋ̃-bɔbrɩ.
44020035	Kʋra lɛ, ɩ̃ wul nyɩ na kɛ́ nyɩmɛ wa hanɛ a ŋa a, lɛ n'a nyɩ na tʋ̃ɔ sõw a bãbaalbɛ, cãa tɩɛrɛ nɩ a ƴɛr-bie a ŋa a Sore Yeezu mɩŋa na tɩ yel a: ‹A bom tɩrʋ waar ɩ nɩ nʋ̃ɔ̀ zuo a bom pawfʋ.› »
44020036	A Pol na wa ƴɛr a a ŋa baar a, ʋ gbi n dume, ʋlɛ nɩ a bɛl za, ɛ pùori.
44020037	Lɛ n'a bɛ za tɩ nyɔw kon, ɛ ƴawr nyɔwr a Pol were kɛ́ bɛ pùor ʋ.
44020038	A Pol na tɩ yel kɛ bɛ kʋ̃ lɛ nyɛ̃ a ʋ niwn a, alɛ n'a baa so a pʋ-sãwna na tɩ tɛr bɛ a. Al pùorí bɛ tɩ bɩɛl ʋ na cen nɩ a ʋ gbor pɛr.
44021001	Tɩ na wa tɩ bɛr taa a, tɩ kpɛ n a gbor cen Kɔsɩ daadaa. A bio daarɩ, tɩ tɩ ta n Ʋrɔdɩ, yi a be cen Patara.
44021002	Tɩ tɩ nyɛ̃ nɩ gbor kãw a be ʋ cere Fenisi, tɩ kpɛ a ʋ pʋɔ cen.
44021003	Tɩ na tɩ pɩɛlɛ Sɩɩpʋr nyɛ̃ a tẽw ʋ sãá a, tɩ ŋmɛ na lɩɛbɩ a kʋ̃ɔ-kpɛ̃ɛ sɔgɔ tẽw dʋrʋ lowr, tu a Siiri lowr sɔr, tɩ ta siw a Tɩ́ɩ̀r. Be n'a a gbor pʋɔ túor tɩ siwr.
44021004	Tɩ tɩ nyɛ̃ nɩ po-tuurbɛ a be, lɛ so tɩ tɩ kpɛ a be bibie ayopõi. A Vʋʋrʋ Sõw tɩ ƴãw bɛ na bɛ yel a Pol k'ʋʋ ta do a Zeruzalɛm ɛ.
44021005	Tɩ na tɩ kpɛ a be tɩ ta a bibie ayopõi a, tɩ lɛb a lo a sɔr. Tɩ na tɩ cere a, bɛ za, tɩ lãwnɩ a pɔwbɛ nɩ a bibiir, tɩ bɩɛlɩ tɩ na tɩ yi n a tẽw pʋɔ. Tɩ na tɩ ta a kʋ̃ɔ-kpɛ̃ɛ nʋɔr a, tɩ gbĩ n dume lãw pùori.
44021006	Al pùorí, tɩ tɩ pùori taa ɛ tɩ kpɛ a gbor, ɛ bɛ lɛ kule.
44021007	A tɩɩm na tɩ kpɛ a gbor a, tɩ tɩ yi n a Tɩ́ɩ̀r ɛ cen tɩ ta Pitolemayisi. Tɩ tɩ siw na pùori a yɛbr na be a be a, ɛ lãw zɩ̃ nɩ bɛ bibi-been.
44021008	A bio daarɩ, tɩ tɩ duw na tɩ ta Sezaare, cen tɩ kpɩɛr Yel-nʋ̃ɔ̀ hiere Filib yir. A Filib tɩ ɩ n a nɩbɛ ayopõi bɛl kãw bɛ na tɩ kaa ir a Zeruzalɛm a.
44021009	Ʋ tɩ tɛr ɩ pɔwyabɛ anaar na bɛ kul sɩrbɛ a, ɛ ƴɛrɛ Naaŋmɩn-ƴɛr-manbɛ ƴɛrʋ a.
44021010	Tɩ na tɩ cãa be a be maalɩ bibie a ŋa a, Zude tẽw Naaŋmɩn-ƴɛr-manɛ kãw na dɩ Agabisɩ a tɩ wa ta na.
44021011	Ʋ tɩ wa n a tɩ zie wa de a Pol kpawr 'lẽ nɩ a ʋl tɔr za gbɛɛ nɩ a nuru ɛ yel: «A ŋa n'a a Vʋʋrʋ Sõw yere: ‹A a ŋa tɔr za n'a a Zifʋ mɩnɛ na 'lẽ a kpawr ŋa sob a Zeruzalɛm, ɛ de ʋ ƴãw a nɩ-bʋʋr-yoru nuru pʋɔ.› »
44021012	Tɩ na tɩ wõ a a ŋa a, tɩɩm nɩ a yɛbr, na be a Sezaare a, tɩ zɛlɩ nɩ a Pol yãayãa k'ʋʋ ta do a Zeruzalɛm ɛ.
44021013	Lɛ n'a ʋ tɩ sɔw yel tɩ: «Bʋ̃ʋ ƴãw n'a nyɩ kone ɛ sãwnɛ mɛ̃ pʋɔ a ŋa? Mãa a, 'leb yõ bɛ n'a ɩ̃ gu ɛ, ɩ̃ mɩ̀ gu n a kũu a Zeruzalɛm a Sore Yeezu yúor ƴãw.»
44021014	Ʋ na bɛ tɩ sawr dier a tɩ ƴɛrʋ a, tɩ tɩ bɛr ʋ na ɛ yel: «A Sore pʋ-tɩɛrʋ, ʋ maalɩ!»
44021015	Tɩ na tɩ kpɛ a be bibie blã a, tɩ cɔbr ɩ a tɩ túor yi lo n a Zeruzalɛm sɔr.
44021016	Sezaare tẽw po-tuurbɛ, mɩ̀ na tɩ páw tɩ duor a Zeruzalɛm a, tɩ tɛr tɩ na cen nɩ Sɩɩpʋr, Mɩnasɔ̃ yir, tɩ tɩ be a be. A Mɩnasɔ̃ ŋa tɩ saw na de a Yeezu yele a pɛr tib daar za.
44021017	Tɩ na wa ta a Zeruzalɛm a, a yɛbr tuor a nyɔw tɩ nɩ nʋ̃ɔ̀.
44021018	A bio daarɩ, tɩɩm nɩ a Pol tɩ cen nɩ a Zakɩ zie. Be n'a a Lãw-yir nɩ-kore za mɩ̀ tɩ ɓã taa.
44021019	A Pol na wa pùori bɛ baar a, ʋ manɩ na owri a yele al za a Naaŋmɩn na tɩ tu a ʋ tome pùor maalɩ a nɩ-bʋʋr-yoru zie a.
44021020	Bɛ na tɩ wõ a ʋ manʋ a, bɛ danɩ nɩ a Naaŋmɩn ɛ yel a Pol: «Yɛb ɩ, nyɛ̃, Zifʋ mɩnɛ ta n ture ture na lɩɛbɩ a Kɩrɩta-nɩbɛ a. Bɛ za tu n a Naaŋmɩn-Wulu pùor sɩza.
44021021	Ɛ cɛ bɛ wone nɩ a lɛ a nɩbɛ na ƴɛrɛ a fʋ ƴãw a: a nɩbɛ yere na kɛ́ fʋ wule nɩ a Zifʋ mɩnɛ na kpɩɛr a nɩ-bʋʋr-yoru pʋɔ a, kɛ́ bɛ ta tuur a Wulu a Mõyiir na ƴãw a ɩ; kɛ́ fʋ cãa na mɩ̀ lɛ yere kʋ̀rɛ bɛ kɛ́ bɛ ta ŋmarɛ a bɛ bibiir ƴɛɛ ɩ, ɛ mɩ̀ ta tuur a Zifʋ mɩnɛ ɩ-ɩrɩ ɛ.
44021022	Ŋmɩŋmɩn za n'a tɩ na ɩ? Bʋnʋ bɛ ka be ɩ, bɛ na wõ na kɛ fʋ be n ka.
44021023	Lɛ so, saw tu a a ŋa tɩ na na yel kʋ̀ b a. Tɩ tɛr ɩ dɛbr anaar na kõ nʋɔr a.
44021024	Tɛr bɛ nyɩ za lãw tu a dɛwr-so-bɛrʋ tub, ɛ́ fʋ ya a bɛ bʋ̃-daarɩ kʋ̀ bɛ, bɛ tʋ̃ɔ fɔr a bɛ zuru. Lɛ n'a nɩr za na bãw kɛ a lɛ bɛ na yere a fʋ ƴãw a, bɛ tɛr pɛr ɛ, ɛ́ kɛ a fʋ̃ʋ mɩ̀, fʋ tuur ɩ a Naaŋmɩn-Wulu.
44021025	Ɛ cɛ, a nɩ-bʋʋr-yoru nɩbɛ bɛl na lɩɛbɩ a Kɩrɩta-nɩbɛ a, tɩ sɛb a yel kʋ̀ bɛ kɛ́ bɛ ciir a bawr nɛnɛ nɩ a zɩ̃ɩ, kɛ́ bɛ ciir dʋ̃w bɛ na bɛ ŋmãa a kɔkɔr a nɛn, kɛ́ bɛ ta maalɛ pɩ̃ɔ yele ɩ.»
44021026	Lɛ n'a a Pol tɩ ìr a bio daarɩ tɛr a dɛbr anaar bɛl tĩ nɩ a dɛwr-so-bɛrʋ tub. Ʋ tɩ kpɛ n a Ŋmɩn-yi-kpɛ̃ɛ pʋɔ k'ʋʋ tɩ ƴãw a bibir ʋl bɛ nãa wa tu a dɛwr-so-bɛrʋ tub baarɩ, ɛ́ bɛ maalɩ a bawr a bɛ been been ƴãw a.
44021027	A bibie ayopõi na tɩ waar na baar a, Azi tẽw Zifʋ bɛ mɩnɛ kãw tɩ nyɛ̃ nɩ a Pol a Ŋmɩn-yi-kpɛ̃ɛ pʋɔ. Bɛ tɩ ƴɛr a ƴãw a zu-sɛbla dam a ʋ ƴãw, ɛ́ bɛ nyɔw ʋ.
44021028	Bɛ tɩ cɩɩrɛ na yere nɩ: « Ɩsɩrayɛl biir i, nyɩ wa faa tɩ! Nyɩ nyɛ̃ ʋ! A nɩr ŋa wule nɩ a nɩbɛ a ziir za kɛ́ bɛ hɩɛn a tɩ nɩ-bʋʋrɛ nɩ a tɩ zi-sõw ŋa, kɛ́ bɛ ta tuur a Wulu a Mõyiir na ƴãw kʋ̀ tɩ a ɩ. Ʋ sʋ̃ɔm a bul tɛr Gɩrɛkɩ mɩnɛ kpɛ n a Ŋmɩn-yi-kpɛ̃ɛ pʋɔ, dɛw nɩ a zi-sõw ŋa bɛr.»
44021029	Efɛɛzɩ tẽw Torofim nɩ a Pol nɛ bɛ bɛ tɩ nyɛ̃ bɛ cɔlɛ a tẽw pʋɔ. Lɛ n'a bɛ tɩ manɛ kɛ a Pol tɛr ʋ na kpɛ n a Ŋmɩn-yi-kpɛ̃ɛ pʋɔ.
44021030	A damnʋ tɩ tɔ n a tẽw nɩbɛ za, ɛ a zu-sɛbla zɔ wa gbõ taa. Bɛ tɩ nyɔw nɩ a Pol vɩr yi n bɛr a Ŋmɩn-yi-kpɛ̃ɛ pʋɔ ɛ pàw a pamɛ daadaa lɛ.
44021031	Bɛ tɩ bɔbr ɩ a Pol kʋ́b a lɛn daar a sojarɩ tur nɩ-kpɛ̃ɛ na tɩ wõ a yel ŋa a: «A Zeruzalɛm dam a nyaw taa ʋ za!»
44021032	Daadaa lɛ, a sojarɩ tur nɩ-kpɛ̃ɛ tɩ bʋɔl ɩ a sojarɩ kʋba nɩ-bɛrɛ nɩ a sojarɩ zɔ cen nɩ a zu-sɛbla zie. Bɛ na wa nyɛ̃ a soja-nɩ-kpɛ̃ɛ nɩ a sojarɩ a, bɛ bɛr ɩ a Pol ŋmɛb.
44021033	A sojarɩ tur nɩ-kpɛ̃ɛ tɩ taw na ta ƴãw bɛ nyɔw a Pol 'lẽ nɩ bamɛ ayi. Al pùorí ʋ tɩ sowr a kɛ ãa n'ʋ? Nɩ kɛ bʋ̃ʋ n'ʋ ʋ ɩ?
44021034	Ɛ cɛ a zu-sɛbla pʋɔ a, ŋa za mɩ́ tɩ cɩɩrɛ nɩ a ŋa, ɛ a ʋ tɔ mɩ́ tɩ cɩɩrɛ a mɩnɛ. A na bɛ tɩ tɛr a sojarɩ tur nɩ-kpɛ̃ɛ na bãw yel-mɩŋa kãw za a damnʋ zũú a, ʋ tɩ ƴãw na kɛ́ bɛ tɛr a Pol kpɛ n a yir-kpɛ̃w ʋl pʋɔ a sojarɩ na mɩ́ be gu a tẽw a.
44021035	A Pol na wa nyɔw a tanɛ dɛr duor a yir pʋɔ a, a tɩ fɛr a kɛ a sojarɩ ɓáw ʋ, a zu-sɛbla na tɩ damnɛ taa yaga a ʋ ƴãw a zũú.
44021036	Bɛ za tɩ tuur ʋ na cɩɩrɛ yere nɩ: «Nyɩ kʋ́ ʋ!»
44021037	A na tɩ cɛ blã bɛ na na ɩ a Pol kpɛ a sojarɩ yir pʋɔ a, ʋ sowr ɩ a sojarɩ tur nɩ-kpɛ̃ɛ: «Ɩ̃ na tʋ̃ɔ na ƴɛr a fʋ zie e?» A soja-nɩ-kpɛ̃ɛ tɩ sɔw ʋ na yel: «Fʋ wone nɩ a Gɩrɛkɩ ƴɛrʋ ʋ?
44021038	A ɩ lɛ fʋ bɛ ɩ a Eziptɩ tẽw dɔɔ ʋl na daar ìr wa n a damnʋ, ɛ tɛr nɩ-kʋ́rbɛ tur anaar zɔ kpɛ n wɛja pʋɔ a ʋ?»
44021039	A Pol tɩ lɛb a yel ʋ: «A mãa a, Zifʋ nɛ m. Silisi Tarsɩ n'a ɩ̃ dɔw. Tẽw na tɛr yúor a tẽ-bie nɛ m. Ɩ̃ zɛlɛ fʋ na, saw ɩ̃ ƴɛr a zu-sɛbla zie.»
44021040	A sojarɩ tur nɩ-kpɛ̃ɛ tɩ saw na kʋ̀ ʋ. A Pol tɩ ìr a ar a tanɛ dɛ-mimie zu, ɛ zɛw nũu kabrɩ yel a nɩbɛ kɛ́ bɛ bɛr gɔmɛ. A nɩbɛ tɩ ŋmãa nɩ vʋʋrʋ ɛ a Pol de a ƴɛrʋ nɩ a arameyɛ̃ kɔkɔr yel:
44022001	«Ɩ̃ yɛbr nɩ ɩ̃ sãà mɩnɛ ɛ, nyɩ pãa wõ a ƴɛrʋ ɩ̃ na tɛr a nyɩ zie, k'ɩ̃ɩ ƴɛr faa ɩ̃ tʋɔra a.»
44022002	Bɛ na tɩ wõ a Pol ƴɛrɛ a bɛ zie a arameyɛ̃ kɔkɔr pʋɔ a, bɛ tɩ lɛb a bãw nyɔw bɛ tʋɔra ɛ ŋma vʋʋrɛ. Lɛ n'a a Pol tɩ yel:
44022003	«Zifʋ nɛ m, Silisi Tarsɩ n'a ɩ̃ dɔw. Ɛ cɛ a Zeruzalɛm ka n'a ɩ̃ baa, Gamalɩɛl pile n'a ɩ̃ zànɩ a yele na caarɩ a tɩ sãà mɩnɛ Naaŋmɩn-Wulu a. Mɛ̃ a nyɩɩm za a dɩ̃a a, ɩ̃ mɩ̀ bɛ tɩ sawr a Naaŋmɩn yele ƴãw ɛ.
44022004	A bɛlɩ dem na tuur a sɔr ŋa a, ɩ̃ mɩ́ tɩ dɔwrɩ bɛ na tɩ kʋ́. Ɩ̃ nyɔw nɩ dɛbr nɩ pɔwbɛ 'lẽ lɔb ƴãw gaso pʋɔ.
44022005	A bawr-maal-kara nɩ a nɩ-kore-lãw nɩbɛ za na tʋ̃ɔ na dɩ a yele a ŋa dãsɩɛ. Bɛlɛ nɛ bɛ tɩ kʋ̀ m sɛb-tʋɔlɩ a tɩ yɛbr ƴãw, a lɛn daar ɩ̃ na tɩ cen a Damasɩ a; ɛ́ bɛ tõ m k'ɩ̃ɩ tɩ nyɔw a bɛl na be a be a, 'lẽ wa n a Zeruzalɛm bɛ wa ƴãw bɛ dɔwrʋ a.»
44022006	«Lɛ n'a ɩ̃ tɩ lo a sɔr cere tɩ pɩɛlɛ a Damasɩ. A tɩ man nɩ gbãgbaw daar, wa bere cãa kpɛ̃ɛ kãw yi a salom zu wa pili pàw mɛ̃.
44022007	Ɩ̃ tɩ lo na gã tẽw ɛ wõ kɔkɔr ʋ sowre mɛ̃: ‹Sol i, Sol i, bʋ̃ʋ ƴãw n'a fʋ dɔwrɛ mɛ̃?›
44022008	Ɩ̃ tɩ sɔw na yel: ‹Ãa nɛ b, Sore e?› A kɔkɔr tɩ lɛb a yel mɛ̃: ‹Nazarɛtɩ Yeezu nɛ m, mãa n'ʋ fʋ dɔwrɛ.›
44022009	A ɩ̃ taabɛ tɩ nyɛ̃ nɩ a cãa, ɛ cɛ bɛ bɛ tɩ wone a kɔkɔr na ƴɛrɛ a ɩ̃ zie a ɩ.
44022010	Lɛ n'a ɩ̃ tɩ lɛb sowri: ‹Bʋ̃ʋ n'ʋ a fɛr k'ɩ̃ɩ ɩ, Sore e?› A Sore tɩ sɔw na yel mɛ̃: ‹Ìr cen a Damasɩ, bɛ na tɩ yel a kʋ̀ b a be a alɩ bome nɛ za a Naaŋmɩn na yel kɛ fʋ ɩ a.›
44022011	A cãa kpɛ̃ɛ tɩ del ɩ a ɩ̃ mimie ɩ̃ bɛ nyɛrɛ ɩ. A ɩ̃ sɔr lãw-cenbɛ tɩ nyɔw mɛ̃ nɩ nũú taw cen nɩ a Damasɩ.»
44022012	«Dɔɔ kãw tɩ be n be dɩ Ananɩasɩ. Ʋ tɩ nɔnɛ nɩ puoru ɛ tuur a Naaŋmɩn-Wulu vla. A Zifʋ mɩnɛ za na tɩ kpɩɛr a be a tɩ nɔnɛ nɩ a ʋ yele.
44022013	Ʋ tɩ wa na wa páw mɛ̃ yel: ‹Ɩ̃ yɛb Sol i, lɛb nyɛrɛ!› Daadaa lɛ ɩ̃ tɩ lɛb a nyɛrɛ, nyɛ̃ ʋ.
44022014	A lɛ n'a ʋ tɩ yel mɛ̃: ‹A tɩ sãà mɩnɛ Naaŋmɩn tɩ dãw na bãwnɩ fʋ kaa ir, kɛ́ fʋ wa bãw a ʋ pʋ-tɩɛrʋ, kɛ́ fʋ wa bãw a nɩ-mɩŋa ɛ wõ a ʋ tɔr za kɔkɔr.
44022015	A fɛr a kɛ́ fʋ dɩ a ʋ dãsɩɛ a nɩsaalbɛ za niŋé, a yele a ŋa fʋ na nyɛ̃ ɛ wõ a ƴãw.
44022016	A na ɩ a ŋa a, bʋ̃ʋ ƴãw n'a fʋ pãa na lɛ bʋnɛ a? Ìr de a suob bʋɔlɩ a ʋ yúor a fʋ yel-bebe pɛwfʋ ƴãw.› »
44022017	«Ɩ̃ na tɩ lɛb wa a Zeruzalɛm a, ɩ̃ wa yi n bibir kãw kpɛ a Ŋmɩn-yi-kpɛ̃ɛ pʋɔ tɩ be be puore wa nyɛ̃ bʋ̃-nyɛra.
44022018	Lɛ n'a ɩ̃ tɩ nyɛ̃ a Sore ʋ tɩ yere kʋ̀rɛ mɛ̃: ‹Yi zaa fɔ̃w lɛ a Zeruzalɛm tẽw pʋɔ. A ka a, bɛ kʋ̃ saw de a ɩ̃ dãsɩɛ fʋ na na dɩ a ɩ.›
44022019	Ɩ̃ tɩ sɔw na yel ʋ: ‹Sore e, bɛ bãwnɩ a na mãa na n'ʋ mɩ́ tɩ cen a puoru-dìrú, tɩ ƴãw bɛ nyɔw a bɛlɩ dem na saw de fʋ a, lɔb ƴãw gaso pʋɔ ɛ fɔb a.
44022020	Ɛ lɛ waar, a lɛn daar bɛ na tɩ kʋ́rɛ a fʋ dãsɩɛ-dɩrɛ Ɩtɩɛn a, ɩ̃ tɩ be n be, ɩ̃ tɩ saw na kɛ́ bɛ kʋ́ ʋ. Mãa n'ʋ tɩ ar gu a bɛ bʋ̃-suuri.›
44022021	Ɛ cɛ ʋ tɩ yel mɛ̃ na: ‹Cere, zi-zãana, nɩ-bʋʋr-yoru zie n'a mãa na tõ fʋ.› »
44022022	A Zifʋ mɩnɛ na tɩ bɛr wõ a Pol ƴɛrʋ wa tɩ ta a ƴɛr-bie a ŋa a, bɛ tɩ ŋmɩɛr ɩ cɛlsɩ yere nɩ: «Nyɩ ɩ a nɩr ŋa tɔ ta cãa a tẽw zu ɛ! A bɛ sɛw k'ʋʋ cãa vʋʋrɛ ɩ!»
44022023	Bɛ tɩ ŋmɛrɛ nɩ kɔkɛɛ, yaarɛ nɩ a bɛ kpar-bɛrɛ, ɛ 'wɔ̃wnɛ tanɛ lɔbr sa-zu a ɩrɛ uuru.
44022024	A lɛ n'a a sojarɩ tur nɩ-kpɛ̃ɛ tɩ ƴãw kɛ́ bɛ tɛr a Pol kpɛ n a sojarɩ yir tɩ ƴãw ʋ fʋba, sowri bãw bʋ̃ʋ n'ʋ so a gɔmɛ a ŋa a ʋ ƴãw.
44022025	Bɛ tɩ nyɔw nɩ a Pol 'lẽ kɛ́ bɛ fɔb. Lɛ n'a ʋ tɩ sowri a sojarɩ kʋba nɩ-kpɛ̃ɛ ʋl na tɩ ar a be a: «Ʋrɔm tẽ-bie bɛ na bɛ maal ɩ ƴɛrʋ a, nyɩ tɛr ɩ sɔr kɛ́ nyɩ fɔb ʋ bɩɩ?»
44022026	A sojarɩ kʋba nɩ-kpɛ̃ɛ na wa wõ a a ŋa a, ʋ cen na tɩ yel a sojarɩ tur nɩ-kpɛ̃ɛ: «Alɛ! bʋ̃ʋ n'ʋ fʋ tɩ bɔbr kɛ fʋ ɩ a? A nɩr ŋa ɩ n Ʋrɔm tẽ-bie dɛ!»
44022027	Lɛ n'a a sojarɩ tur nɩ-kpɛ̃ɛ tɩ lɛb wa wa sowri a Pol: «Yel ɩ̃ nyɛ̃, Ʋrɔm tẽ-bie sɩrɩ nɛ b ɩ?» A Pol tɩ sɔw na kɛ ʋ̃ʋ.
44022028	A sojarɩ tur nɩ-kpɛ̃ɛ tɩ lɛb a yel: «Mãa a, libi-tɩbrʋ n'ʋ ɩ̃ ya tʋ̃ɔ ɩ a Ʋrɔm tẽ-bie.» Lɛ n'a a Pol tɩ yel ʋ: «Ɛ mãa, ɩ̃ lãw na dɔw nɩ.»
44022029	A bɛl na tɩ cɔbr ɩ kɛ́ bɛ ƴãw ʋ a fʋba sowri ʋ a, tɩ bɛr ʋ nɩ daadaa lɛ. A sojarɩ tur nɩ-kpɛ̃ɛ na wa bãw kɛ Ʋrɔm tẽ-bie n'ʋ ʋ ƴãw bamɛ a, dɛ̃bɩ̃ɛ nyɔw ʋ na.
44022030	A sojarɩ tur nɩ-kpɛ̃ɛ tɩ bɔbr a k'ʋʋ sɩrɩ bãw a sãwna nɛ a Zifʋ mɩnɛ na tɩ ŋmaarɛ ƴãwn a Pol a. Alɛ so a bio daarɩ ʋ tɩ cɛr a ʋ bamɛ bɛr, ɛ bʋɔlɩ a bawr-maal-nɩ-bɛrɛ nɩ a Zifʋ mɩnɛ ƴɛrʋ-dɩb-lãw nɩbɛ za. Ʋ tɩ ƴãw nɩ a Pol siw a bɛ zie kɛ́ bɛ tɩ maalɩ a ƴɛrʋ.
44023001	A Pol tɩ jɩr ɩ a Zifʋ mɩnɛ ƴɛrʋ-dɩb-lãw nɩbɛ gbẽgbẽ ɛ yel: «Yɛbr ɩ, tɩɛr-vla n'ʋ ɩ̃ tõ n a Naaŋmɩn tome wa tɔ a dɩ̃a.»
44023002	Lɛ n'a a bawr-maal-kara Ananɩasɩ tɩ ƴãw a bɛlɩ dem na ar pɩɛlɩ a Pol a, bɛ ŋmɛ ʋ a nʋɔrɩ́.
44023003	Lɛ n'a a Pol tɩ yel ʋ: «Dacĩ-pla ŋa! Naaŋmɩn n'ʋ na ŋmɛ b. Fʋ do na zɩ̃ a ƴɛrʋ-maalʋ da-kɔw zu kɛ́ fʋ maal ɩ mɛ̃ a ƴɛrʋ tu n a Naaŋmɩn-Wulu, ɛ nɩ̃ɛ gãw a Wulu ŋa bɛr ɛ ƴãw kɛ́ bɛ ŋmɛ m ɩ?»
44023004	A bɛlɩ dem na tɩ ar pɩɛlɩ a Pol a tɩ yel ʋ na: «A Naaŋmɩn bawr-maal-kara n'ʋ fʋ tʋʋr ɩ?»
44023005	A Pol tɩ sɔw na yel: «Yɛbr ɩ, ɩ̃ bɛ bãw kɛ a bawr-maal-kara n'ʋ ɛ. Alɛ bɛ ɩ lɛ a, a Sɛb-sõw yel a: ‹Fʋ kʋ̃ tʋ a fʋ nɩ-bʋʋrɛ nɩ-kpɛ̃ɛ ɩ.› »
44023006	Ʋ na tɩ bãw kɛ a ƴɛrʋ-dɩb-lãw nɩbɛ ŋmãa ɩ n Sadiseyɛ̃, ɛ a ŋmãa ɩ Farizɩ̃ɛ mɩnɛ a, ʋ zɛw nɩ kɔkɔr yel a ƴɛrʋ-dɩb-lãw nɩbɛ sɔgɔ: «Yɛbr ɩ, ɩ̃ ɩ n Farizɩ̃ɛ, ɩ̃ sãà nɩ ɩ̃ mã ɩ Farizɩ̃ɛ. Tɩ na tɩɛrɛ kɛ a kũuni mɩ́ lɛb a yi a, alɛ so ɩ̃ ar a ka bɛ maalɛ nɩ mɛ̃ a ƴɛrʋ.»
44023007	A ƴɛr-bie a ŋa bɛ tɩ lo tẽw sɛr ɛ, ɛ taw-taa gã a Farizɩ̃ɛ mɩnɛ nɩ a Sadiseyɛ̃ mɩnɛ cárá, a lãw nɩbɛ bʋ́r.
44023008	Bʋ̃ʋ n'ʋ vɛ̃, a Sadiseyɛ̃ mɩnɛ yere na kɛ́ kũuni lɛb-yib bɛ ka ɩ, kɛ́ malkɩ mɩnɛ nɩ a bome al na ɩ vʋʋrʋ tɛwr a mɩ̀ bɛ be ɩ. Ɛ a Farizɩ̃ɛ mɩnɛ bɛl saw de kɛ a a ŋa za be na.
44023009	A be za tɩ ɩ n gɔmɛ tɛwr. Naaŋmɩn-Wulu-sɛ-sɛbrbɛ bɛ mɩnɛ kãw, na tɩ ɩ Farizɩ̃ɛ mɩnɛ a, tɩ ìr a de a ƴɛrʋ tanɩ kpɛ̃w za yel: «Tɩ bɛ nyɛ̃ sãwna kãw za a nɩr ŋa zie ɩ. Ɛ vʋʋrʋ kãw bɩɩ malkɩ wa n'ʋ ƴɛr a ʋ zie?»
44023010	A taw-taa tɩ waar a na ɩ faa, alɛ so a sojarɩ tur nɩ-kpɛ̃ɛ ƴãw a ʋ sojarɩ siw tɩ tɛr a Pol lɛ do n a sojarɩ yir pʋɔ. Ʋ tɩ zɔrɛ nɩ dɛ̃bɩ̃ɛ bɛ nãa wa ìr taw a Pol ɓɛl a.
44023011	A ʋlɩ tɩ̃ɩsɔw, a Sore tɩ wa n a Pol zie wa yel ʋ: «Ƴãw fãw! Fʋ dɩ n a ɩ̃ dãsɩɛ a Zeruzalɛm ka. Lɛ n'a a fɛr kɛ fʋ mɩ̀ dɩ a ɩ̃ dãsɩɛ a Ʋrɔm.»
44023012	A zie na wa vɩɛ a, a Zifʋ mɩnɛ bʋ n taa ɛ pɔ kɛ́ bɛlɛ bɛ wa kʋ́ a Pol a, bɛ kʋ̃ dɩ bom kʋ̃ nyũ kʋ̃ɔ ɩ.
44023013	Bɛ tɩ ɩ n lɩz'a ayi nɩ dɔwlɛ na tɩ pɔ a pɔb ŋa a.
44023014	Lɛ n'a bɛ tɩ cen tɩ páw a bawr-maal-nɩ-bɛrɛ nɩ a Zifʋ mɩnɛ nɩ-kore yel: «Tɩ pɔ na kɛ tɩɩm bɛ wa kʋ́ a Pol a, bom bɛ kpɩɛr a tɩ nʋɔrɩ́ ɛ.
44023015	A na ɩ a ŋa a, nyɩ cen tɩ wõ taa nɩ a ƴɛrʋ-dɩb-lãw nɩbɛ, ɛ zɛlɩ a sojarɩ tur nɩ-kpɛ̃ɛ yel kɛ nyɩ bɔbr a k'ʋʋ tɛr a Pol wa n, nyɩ wa lɛ bãw jɛl a ʋ yele vla kaa a. Tɩɩm ƴãw a, tɩ cɔbr a baarɩ, tɩ na ŋmɛ ʋ na kʋ́ a sɔr zu, ɛ ʋ bɛ ta a ka sɛr ɛ.»
44023016	Ɛ cɛ a Pol arbile kãw tɩ wõ n a bɛ bʋ-taa ŋa. Ʋ tɩ cen nɩ a sojarɩ yir tɩ kpɛ yel kʋ̀ a Pol.
44023017	A Pol tɩ bʋɔl ɩ a sojarɩ kʋba nɩ-kpɛ̃ɛ kãw wa yel ʋ: «Tɛr a pɔl bile ŋa cen nɩ a sojarɩ tur nɩ-kpɛ̃ɛ zie, ʋ tɛr ɩ ƴɛrʋ na ƴɛr kʋ̀ ʋ.»
44023018	Lɛ n'a a sojarɩ kʋba nɩ-kpɛ̃ɛ tɩ tɛr ʋ cen nɩ a sojarɩ tur nɩ-kpɛ̃ɛ zie tɩ yel ʋ: «A nɩ-pàwra Pol, ʋlɛ n'ʋ bʋɔlɩ mɛ̃ tɩ yel k'ɩ̃ɩ tɛr a pɔl bile ŋa wa n a fʋ zie, k'ʋʋ tɛr ɩ ƴɛrʋ na ƴɛr kʋ̀ b.»
44023019	A sojarɩ tur nɩ-kpɛ̃ɛ tɩ nyɔw ʋ nɩ nũú, taw yi n bɛ tɛwr zie tɩ sowr ʋ: «Bʋ̃ʋ n'ʋ fʋ bɔbr kɛ fʋ yel kʋ̀ m? »
44023020	A pɔl bile tɩ yel a: «A Zifʋ mɩnɛ wõ n taa, kɛ́ bɛ wa zɛlɩ fʋ tɛr a Pol wa n a ƴɛrʋ-dɩb-lãw nɩbɛ zie a bio, ɛ yel k'aa ʋ yele n'a bɛ bɔbr kɛ bɛ lɛb bãw jɛl kaa vla.
44023021	Fʋ̃ʋ ʋ, taa wa nãnɩ sawr ɛ. Bɛ zuo nɩ nɩbɛ lɩz'a ayi na na sɔwlɩ gu ʋ a. Bɛ pɔ na kɛ́ bɛlɛ bɛ wa kʋ́ a Pol a, bom bɛ lɛ kpɩɛr bɛ nʋɔrɩ́ ɛ. Bɛ cɔbr ɩ a bɛ yele za baarɩ, fʋ̃ʋ yõ n'ʋ bɛ cɛlɛ kɛ fʋ saw.»
44023022	A sojarɩ tur nɩ-kpɛ̃ɛ tɩ kpãa nɩ a pɔl bile yel ʋ: «Taa wa manɛ kʋ̀rɛ nɩr kɛ́ fʋ yel ɩ a bɛ bʋ-taa ŋa kʋ̀ m ɛ!» Al pùorí, ʋ tɩ bɛr ʋ ʋ lɛb kule.
44023023	Al pùorí, a sojarɩ tur nɩ-kpɛ̃ɛ tɩ bʋɔl ɩ sojarɩ kʋba nɩ-bɛrɛ ayi wa yel bɛ: «Nyɩ cɔbrɩ Sezaare cenu a dɩ̃a tɩ̃ɩsɔw gbele pi-waɩ daar. A lɛ ƴãw, nyɩ tɛr sojarɩ kɔbr ayi, soja-wi-zɔmnbɛ lɩz'a ata nɩ pie, kafine dem kɔbr ayi.
44023024	Nyɩ mɩ̀ cɔbrɩ wue tɛr ɩ a Pol tɩ ta n a Ʋrɔm tẽw na-kpɛ̃ɛ lɩɛrɛ Felisɩ zie, ɛ́ bom za ta ɩ ʋ ɛ.»
44023025	Al pùorí, ʋ tɩ sɛb ɩ a sɛb-tʋɔla ŋa:
44023026	«Mãa Kulodiyisɩ Lɩzɩasɩ, ɩ̃ puore fʋ na, Ʋrɔm tẽw na-kpɛ̃ɛ lɩɛrɛ Felisɩ ɩ!
44023027	A nɩr ŋa ɩ̃ na tɩrɛ kʋ̀rɛ fʋ a, Zifʋ mɩnɛ nɛ bɛ tɩ nyɔw ʋ bɔbr ʋ kʋ́b. Ɩ̃ na wa wõ kɛ Ʋrɔm tẽ-bie n'ʋ a, ɩ̃ ìr a nɩ a ɩ̃ sojarɩ cen tɩ faa ʋ.
44023028	Ɩ̃ tɩ bɔbr a k'ɩ̃ɩ bãw a ʋ sãwna a Zifʋ mɩnɛ na yere a, al ƴãw n'a ɩ̃ tɩ tɛr ʋ cen nɩ a bɛ ƴɛrʋ dɩb zie.
44023029	Ɩ̃ tɩ nyɛ̃ na kɛ a ʋ sãwna bɛ na yere a, caar ɩ nɔkpɛn bɛ na ŋmɩɛr a bɛ Naaŋmɩn-Wulu ƴãw a, alɛ bɛ ɩ lɛ, sãwna bɛ tɩ ka a ʋ zie sɛw nɩ kũu bɩɩ gaso ɩ.
44023030	Ɩ̃ wa wõ na kɛ́ bɛ cɔbrɛ na kɛ́ bɛ sɔwlɩ kʋ́ ʋ. Lɛ so ɩ̃ tɩrɛ ʋ kʋ̀rɛ fʋ, ɛ mɩ̀ yere kʋ̀rɛ a bɛlɩ dem na tɛr ɩ ʋ a ƴɛrʋ a, kɛ́ bɛ wa a fʋ niŋé wa manɩ a ʋ sãwna.»
44023031	A sojarɩ tɩ tu n a lɛ a sojarɩ tur nɩ-kpɛ̃ɛ na tɩ ƴãw a nʋɔr kʋ̀ bɛ a. Bɛ tɩ yi n tɩ̃ɩsɔw tɛr a Pol tɩ ta n Ãtɩpatɩrɩsɩ.
44023032	A bio daarɩ, bɛ tɩ bɛr ɩ a soja-wi-zɔmnbɛ bɛ cãa cere, ɛ́ bɛ lɛb wa a sojarɩ yir.
44023033	Bɛ na dɛ tɩ ta a Sezaare a, a soja-wi-zɔmnbɛ ír ɩ a sɛbɛ kʋ̀ a Ʋrɔm tẽw na-kpɛ̃ɛ lɩɛrɛ, ɛ wul ʋ a Pol.
44023034	A Ʋrɔm tẽw na-kpɛ̃ɛ lɩɛrɛ tɩ de nɩ a sɛbɛ kanɩ, ɛ sowr a Pol kɛ tẽ-buor a ʋ yi. Ʋ na wa tɩ bãw a ɩ Silisi a,
44023035	ʋ yel ʋ na: «A bɛlɩ dem na yere a fʋ sãwna a wa ta a, ɩ̃ na bɛr a wõ a fʋ ƴɛrʋ.» Ɛ́ tɩ ƴãw kɛ bɛ ƴãw ʋ a Erɔdɩ yir, ɛ gu ʋ.
44024001	Bibie anũu pùorí, a bawr-maal-kara Ananɩasɩ tɩ tɛr ɩ nɩ-kore bɛ mɩnɛ, nɩ dɔɔ kãw na dɩ Tɛrtilisɩ a, siw nɩ a Ʋrɔm tẽw na-kpɛ̃ɛ lɩɛrɛ zie kɛ́ bɛ tɩ manɩ a Pol sãwna. A Tɛrtilisɩ tɩ ɩ n ƴɛrʋ-maalʋ zie ƴɛr-bãw-ƴɛrɛ na mɩ́ ƴɛr kpɛ nɩr bɩɩ ƴɛr wul nɩr sãwna a.
44024002	Bɛ tɩ bʋɔl ɩ a Pol ʋ wa. A Tɛrtilisɩ tɩ tĩ na manɛ a Pol sãwna yere: «Felisɩ ɩ, a ƴã-ɓaarʋ za tɩ na tɛr a, fʋ̃ʋ zie n'a a yi, ɛ mɩ̀ yi a yele fʋ na bãw vla kaa a tẽw ŋa lɩɛbɩ a.
44024003	Kʋra lɛ nɩ ziir za, tɩ puore fʋ nɩ yaga za a yel-vɩɛlɩ a ŋa ƴãw.
44024004	Ɩ̃ bɛ bɔbr k'ɩ̃ɩ balɛ fʋ ɛ. Lɛ so ɩ̃ na ƴɛr ŋmãa lɛ, ɛ zɛlɛ kɛ́ fʋ saw ƴãw tobr vla bɛr wõ a tɩ ƴɛrʋ.
44024005	Tɩ nyɛ̃ na kɛ a dɛb ŋa ɩ n zi-sãwnɛ mɩŋa: ʋ na ɩ a Nazarɛtɩ tẽw nɩbɛ lãw nɩ-kpɛ̃ɛ a, ʋ ƴãwnɛ nɩ damnʋ a Zifʋ mɩnɛ za sɔgɔ a tẽ-daa za zu.
44024006	Ʋ wa ìr a bɔbr k'ʋʋ dɛw a tɩ Ŋmɩn-yi-kpɛ̃ɛ. Lɛ n'a tɩ nyɔw ʋ. [Tɩ tɩ bɔbr a kɛ tɩ maal ɩ ʋ a ƴɛrʋ mɛ̃ a lɛ a tɩ Naaŋmɩn-Wulu na bin a.
44024007	Ɛ cɛ a sojarɩ tur nɩ-kpɛ̃ɛ Lɩzɩasɩ wa na wa faa ʋ nɩ fãw a tɩ nuru pʋɔ,
44024008	ɛ yel kɛ a bɛlɩ dem na tɛr ɩ a nɩr ŋa ƴɛrʋ a, bɛ wa a fʋ zie.] Fʋ̃ʋ mɩŋa wa sowr ʋ a, fʋ na nyɛ̃ na kɛ a ʋ sãwna al za tɩ na manɛ a ɩ n yel-mɩŋa.»
44024009	A Zifʋ mɩnɛ tɩ saw na de a sãwna manʋ ŋa, ɛ yel ƴãw pʋɔ kɛ a ŋa n'a a yele sɩrɩ tu.
44024010	A Ʋrɔm tẽw na-kpɛ̃ɛ lɩɛrɛ na tɩ kabr ɩ yel a Pol k'ʋʋ de a ƴɛrʋ a, a Pol tɩ yel a: «Ɩ̃ bãwnɩ a na, a yome yãwmɛ na fʋ na ɩ a ƴɛr-maalɛ a tɩ tẽw ƴãw a, lɛ so, ɩ̃ na bɛr ɩ tɩɛrʋ ɛ ƴɛr wul a ɩ̃ yel-mɩŋa a fʋ niŋé.
44024011	A bɛ zuo bibie pie nɩ ayi ɛ, ɩ̃ na do a Zeruzalɛm k'ɩ̃ɩ tɩ pùor a, fʋ̃ʋ mɩŋa na tʋ̃ɔ na sowri bãw sɩza n'a bɩɩ ziri n'a.
44024012	Ɛ cɛ nɩr bɛ dãw nyɛ̃ m ɩ̃ ar a Ŋmɩn-yi-kpɛ̃ɛ pʋɔ, bɩɩ a puoru-dìrú, bɩɩ a tẽw pʋɔ mãa nɩ nɩr ŋmɩɛr nɔkpɛn ɛ, bɩɩ ɩ̃ ƴãwnɛ damnʋ a zu-sɛbla pʋɔ ɩ.
44024013	A nɩbɛ bɛ ŋa na manɛ a ɩ̃ sãwna kʋ̀rɛ fʋ a ƴɛrɛ ŋa a, bɛ kʋ̃ tʋ̃ɔ wul fʋ a sãá k'ɩ̃ɩ sãw na ɩ.
44024014	Bom nɛ ɩ̃ na bãw k'ɩ̃ɩ ɩ na a n'ɩ ŋa: ɩ̃ tu n a Sɔr-paala, tone a tɩ sãà mɩnɛ Naaŋmɩn tome. A sɔr ŋa n'ʋ bɛl bʋɔlɛ kɛ lãw na bɛ sɛw a. Ɩ̃ saw na de a yele al za na sɛb ƴãw a Naaŋmɩn-Wulu sɛbɛ pʋɔ nɩ a Naaŋmɩn-ƴɛr-manbɛ sɛbr pʋɔ a.
44024015	Ɩ̃ tɩɛrɛ na kɛ a kũuni lɛ-yib be n a nɩsaalbɛ za ƴãw, a nɩ-mɩn lãw nɩ a nɩ-faar. A bɛl tɛɛ za mɩ̀ tɩɛrɛ nɩ a a ŋa.
44024016	A lɛ ƴãw n'a ɩ̃ mɩ̀ mɩ́ fɛr ɩ̃ tʋɔra tɛr tɩɛrʋ na vɩɛl a, a Naaŋmɩn niŋé nɩ a nɩsaalbɛ niŋé.»
44024017	«Yome yaga tɩ tɔl a, ɛ ɩ̃ wa lɛb wa a Zeruzalɛm nɩ sõwfʋ a ɩ̃ nɩ-bʋʋrɛ ƴãw, nɩ Naaŋmɩn dekʋb-bome.
44024018	A ɩ̃ dɛwr-so-bɛrʋ tub ƴãw, ɩ̃ na tɩ be a Ŋmɩn-yi-kpɛ̃ɛ pʋɔ a, tɩ baarɛ na. Be n'a bɛ wa nyɛ̃ m. Nɩbɛ bɛ tɩ ɓã taa a ɩ̃ zie ɩ, ɛ damnʋ mɩ̀ bɛ tɩ ka be ɩ.
44024019	Azi tẽw Zifʋ bɛ mɩnɛ kãw nɛ bɛ tɩ be a be. Bɛlɛ nɛ bɛ nãa ar a fʋ niŋé ka yel a ɩ̃ sãwna, bɛlɛ tɩ tɛr ɩ mɛ̃ bom a.
44024020	Mɔ̃ mɩ̀, a nɩbɛ bɛ ŋa na zɩ̃ a ka a, bɛ yel a sãwna nɛ, bɛ na nyɛ̃ a ɩ̃ zie a ʋlɩ bibir ɩ̃ na tɩ ƴɛr a ƴɛrʋ-dɩb-lãw niŋé a.
44024021	Ɩ̃ tɩ ìr a ar a bɛ sɔgɔ ɛ yel kpɛ̃w za: ‹A kũuni lɛb-yib ƴãw n'a ɩ̃ ar a nyɩ niŋé ka bɛ maalɛ nɩ mɛ̃ ƴɛrʋ a dɩ̃a.› A ƴɛr-bir ŋa taa wa n'ɩ a ɩ̃ sãwna ʋ?»
44024022	A Felisɩ tɩ bãw nɩ a Sɔr-paala yele vla. Ʋ tɩ lɩɛb ɩ a bɛ ƴɛrʋ dɩb ƴãw bibir kãw, ɛ yel bɛ: «A sojarɩ tur nɩ-kpɛ̃ɛ Lɩzɩasɩ wa wa a, lɛn daar a ɩ̃ na dɩ a ƴɛrʋ bãw a nyɩ yel ŋa.»
44024023	Ʋ tɩ ƴãw na kɛ́ a sojarɩ kʋba nɩ-kpɛ̃ɛ cãa tɛr a Pol a gaso pʋɔ, ɛ cɛ ta piw ʋ sɔr a yele za ƴãw ɛ, k'ʋʋ mɩ́ saw bɛr a ʋ nɩbɛ za bɛ kaarɛ a ʋ zie.
44024024	Bibie a ŋa lɛ pùorí, a Felisɩ tɩ wa na, ʋlɛ nɩ ʋ pɔw Dirisil, na tɩ ɩ Zifʋ bʋʋrɛ a. A Felisɩ tɩ ƴãw na kɛ́ bɛ tɛr a Pol wa n ʋ wa ƴɛr a Yeezu Kɩrɩta saw-deb ƴɛrʋ ʋ bɛr wõ.
44024025	Ɛ cɛ a Pol na wa tĩ manɛ a yel na tu sɔr a, nɩ a tʋɔra nyɔwfʋ yele nɩ a ƴɛrʋ-maalʋ na waar a yele a, dɛ̃bɩ̃ɛ tɩ ɩrɛ nɩ a Felisɩ. Lɛ n'a ʋ tɩ yel a Pol: «A na ta ka a, lɛb kpɛ, mãa wa nyɛ̃ vuo a, ɩ̃ na lɛb a bʋɔlɩ fʋ.»
44024026	Ʋ mɩ́ tɩ tɩɛrɛ na kɛ a Pol na kʋ̀ ʋ nɩ libie, alɛ so ʋ mɩ́ tɩ bʋɔl ʋ kʋra lɛ k'ʋʋ wa bɛ ƴɛrɛ.
44024027	Yome ayi pùorí, Pɔrsɩyisi Fɛsɩtɩsɩ tɩ lɩɛr ɩ a Felisɩ ɩ a Ʋrɔm tẽw na-kpɛ̃ɛ lɩɛrɛ. Ɛ cɛ a Felisɩ na tɩ bɔbr k'ʋʋ ɩ nʋ̃ɔ̀ kpɛ a Zifʋ mɩnɛ a, ʋ tɩ cãa na bɛr a Pol a gaso pʋɔ.
44025001	A Fɛsɩtɩsɩ na wa de a ʋ tome maalɩ bibie ata a, ʋ yi n a Sezaare ɛ cen a Zeruzalɛm.
44025002	A bawr-maal-nɩ-bɛrɛ nɩ Zifʋ mɩnɛ nɩ-kore tɩ wa n a ʋ zie kɛ́ bɛ wa manɩ a Pol sãwna. Bɛ tɩ zɛlɛ nɩ maalʋ a Fɛsɩtɩsɩ zie,
44025003	k'ʋʋ saw lɛb ƴãw bɛ tɛr a Pol wa n a Zeruzalɛm. Bɛ tɩ bɔbr kɛ bɛ sɔwlɩ gu ʋ, wa kʋ́ ʋ a sɔr zu.
44025004	Ɛ cɛ a Fɛsɩtɩsɩ tɩ sɔw na yel bɛ kɛ a Pol pawfʋ zie n'ɩ a Sezaare, ɛ lɛ waar, kɛ ʋl mɩŋa kʋ̃ yaa kɛ lɛb kul ɛ.
44025005	Ʋ tɩ yel bɛ na ƴãw pʋɔ: «Nɩbɛ wa be a nyɩ pʋɔ na na tʋ̃ɔ a, bɛ tu m siw a Sezaare bɛlɛ wa tɩ nyɛ̃ a dɔɔ ŋa sãwna a, bɛ̃ɛ yel.»
44025006	A Fɛsɩtɩsɩ tɩ maal ɩ bibie anĩ bɩɩ pie tɛwr a bɛ zie. Al pùorí, ʋ tɩ lɛb a kul a Sezaare. Ʋ na tɩ vɩɛrɛ bio wa baarɛ a, ʋ tɩ kpɛ na tɩ zɩ̃ a ƴɛrʋ dɩb zie ɛ ƴãw bɛ tɛr a Pol wa n.
44025007	Ʋ na wa ta a, a Zifʋ mɩnɛ bɛl, na tɩ yi a Zeruzalɛm wa a, tɩ ŋmãa na viiri koli ʋ ɛ manɛ a ʋ sãwna a bɛ tɩ dɩ vuo ɩ, ɛ kpɛ faa yaga. Ɛ cɛ bɛ bɛ mɩ́ tɩ tʋ̃ɔ manɩ wul k'aa ɩ n sɩza ɩ.
44025008	A Pol ʋl tɩ cãa na tɛr kpɛ̃w za k'ʋʋ bɛ sãw ɛ. Ʋ tɩ yere na: «Ɩ̃ bɛ sãw yel na caarɩ a Zifʋ mɩnɛ Naaŋmɩn-Wulu a ɩ, mɩ̀ bɛ lɛ sãw a Ŋmɩn-yi-kpɛ̃ɛ ƴãw ɛ, cãa bɛ lɛ tɛr sãwna a na-kpɛ̃ɛ zie ɩ.»
44025009	A Fɛsɩtɩsɩ na tɩ bɔbr k'ʋʋ ɩ a pɛlɩ a Zifʋ mɩnɛ pʋɔ a, ʋ yel ɩ a Pol: «Fʋ na saw na do a Zeruzalɛm bɛ tɩ maal ɩ fʋ a ƴɛrʋ a ɩ̃ niŋé e?»
44025010	A Pol tɩ sɔw na yel ʋ: «A Ʋrɔm tẽw na-kpɛ̃ɛ ƴɛrʋ maalʋ zie n'ɩ a ka ɩ̃ na be a, a ka n'a a sɛw kɛ́ bɛ maal ɩ mɛ̃ a ƴɛrʋ. Fʋ̃ʋ mɩŋa za nyɛ̃ a na, ɩ̃ bɛ sãw a Zifʋ mɩnɛ yel kãw za ƴãw ɛ.
44025011	Mãa wa sɩrɩ ɩ sãwna sob a, mãa wa ɩ bom kãw sãw sɛwnɩ kũu a, ɩ̃ bɛ nɩɩrɛ a kũu bɛrɛ ɩ. Ɛ cɛ, a sãwna a ŋa a nɩbɛ bɛ ŋa na dier dɔwlɛ a ɩ̃ zu a, alɛ bɛ wa tɛr niwn a, nɩr bɛ tɛr sɔr na de mɛ̃ ƴãw a bɛ nuru pʋɔ ɩ. A Ʋrɔm tẽw na-kpɛ̃ɛ zie n'a ɩ̃ bɔbr k'ɩ̃ɩ ta.»
44025012	Lɛ n'a a Fɛsɩtɩsɩ tɩ sowri a ʋ yã-wulbɛ lɛ a na sɛw a; al pùorí ʋ tɩ yel a: «Fʋ na bɔbr kɛ fʋ ta a Ʋrɔm tẽw na-kpɛ̃ɛ zie a, fʋ na ta na.»
44025013	Bibie a ŋa lɛ pùorí, a nãà Agɩrɩpa nɩ Berenisɩ tɩ wa n a Sezaare kɛ́ bɛ wa pùori a Fɛsɩtɩsɩ.
44025014	Bɛ na tɩ be a be na ta bibie a ŋa lɛ a, a Fɛsɩtɩsɩ tɩ manɩ nɩ a Pol yele kʋ̀ a nãà. Ʋ tɩ yel a: «Nɩr kãw, Felisɩ na bɛr a gaso pʋɔ a, be n a ka.
44025015	Ɩ̃ na tɩ do a Zeruzalɛm a, a bawr-maal-nɩ-bɛrɛ nɩ a Zifʋ mɩnɛ nɩ-kore tɩ wa na wa yere k'ʋʋ sãw na, ɛ bɔbr k'ɩ̃ɩ ƴãw bɛ kʋ́ ʋ.
44025016	A lɛ n'a ɩ̃ tɩ sɔw kʋ̀ bɛ kɛ tɩɩm Ʋrɔm tẽ-biir zie a, a bɛ tɛr sɔr kɛ fʋ kʋ́ nɩr, ɛ a ʋ sob bɛ de niwn nyɛ̃ vuo manɩ a ʋ yel-mɩŋa a sãwna al bɛ na yel k'ʋʋ sãw na a ƴãw, a ʋ dɔ̃ dem niŋé ɩ.
44025017	Lɛ n'a bɛ tɩ páw mɛ̃ wa a ka, ɩ̃ bɛ wa vɛ̃ ɩ, ɛ a bio daarɩ tɔr za, ɩ̃ zɩ̃ a ƴɛrʋ maalʋ zie ɛ ƴãw bɛ tɛr a nɩr nɛ wa n.
44025018	A ʋ dɔ̃ dem na wa viiri koli ʋ a, bɛ bɛ manɩ yel-faa kãw za mãa na nɩ̃ɛ tɩ tɩɛrɛ a ɩ.
44025019	A bɛ taw-taa tɩ caar ɩ a bɛ puoru sɔr, nɩ Yeezu kãw nɛ na kpi ɛ a Pol yel k'ʋʋ vʋʋrɛ na a.
44025020	Ɩ̃ bɛ tɩ bãw ŋmɩŋmɩn za n'a ɩ̃ na ɩ a yel ŋa ƴãw ɛ. Lɛ so ɩ̃ tɩ sowr ʋ k'ʋʋ taa ɩrɛ wa bɔbr k'ʋʋ do a Zeruzalɛm bɛ tɩ dɩ a yel ŋa ƴɛrʋ a be.
44025021	Ɛ cɛ a Pol tɩ yel a k'ʋʋ bɔbr a kɛ a ʋ yele tɔl nidaa. Ʋ bɔbr a kɛ a na-kpɛ̃ɛ tɔr za maal ɩ ʋ a ƴɛrʋ. Lɛ so ɩ̃ cãa bɛr ʋ a gaso pʋɔ gùre nɩ k'ɩ̃ɩ wa tɩr ʋ kʋ̀ a na-kpɛ̃ɛ.»
44025022	Lɛ n'a a Agɩrɩpa tɩ yel a Fɛsɩtɩsɩ: «Ɩ̃ mɩ̀ bɔbr a k'ɩ̃ɩ nãa wõ a nɩr ŋa ƴɛrʋ.» A Fɛsɩtɩsɩ tɩ sɔw ʋ na yel: «Bio tɛwr fʋ na wõ n a ʋ ƴɛrʋ.»
44025023	A bio daarɩ, a Agɩrɩpa nɩ a Berenisɩ tɩ wa na wa kpɛ a ƴɛrʋ dĩ̀ó nɩ dɛpaalʋ. Sojarɩ nɩ-bɛrɛ nɩ a tẽw nɩ-bɛrɛ tɩ bɩɛlɛ bɛ na. A Fɛsɩtɩsɩ tɩ ƴãw na bɛ tɛr a Pol wa n.
44025024	Lɛ n'a a Fɛsɩtɩsɩ tɩ de a ƴɛrʋ yel: «Nãà Agɩrɩpa a, nɩ nyɩɩm za mɩ̀ na lãw nɩ tɩ a ka a, nyɩ jɩr a nɩr ŋa vla. A Zifʋ mɩnɛ tẽw nɩbɛ za wa na wa páw mɛ̃ a ʋ ƴãw a Zeruzalɛm, ɛ cãa tu mɛ̃ do wa a ka wa cɩɩrɛ k'ɩɩ ta bɛr ʋ ʋ cãa vʋʋrɛ ɩ.
44025025	Mãa bɛ nyɛ̃ bom a ʋ ɩ-ɩrɩ pʋɔ na sɛw k'ʋʋ kpi a ɩ. Ɛ cɛ ʋ na bɔbr kɛ a na-kpɛ̃ɛ tɔr za dɩ a ʋ ƴɛrʋ a, ɩ̃ na tɩr ʋ na kʋ̀ ʋ.
44025026	Ɛ cɛ yel kãw za na bɛ nyɛrɛ ɩ̃ na sɛb manɩ kʋ̀ a na-kpɛ̃ɛ a, alɛ so ɩ̃ yel k'ʋʋ wa ƴɛr a nyɩ za niŋé, baa zuo a za, a fʋ̃ʋ nãà Agɩrɩpa niŋé, kɛ́ a ƴɛrʋ pùorí a, ɩ̃ tʋ̃ɔ tɛr bom sɛb kʋ̀ a tɩ na-kpɛ̃ɛ.
44025027	Mãa zie a, fʋ na na bɛr nɩ-pàwra ʋ cen a Ʋrɔm, ɛ́ fʋ bɛ manɩ a sãwna na be a ʋ zu a, a ɩ na mɛ̃ dãbolu n'a a.»
44026001	A Agɩrɩpa tɩ yel ɩ a Pol: «Fʋ tɛr ɩ sɔr na ƴɛr faa fʋ tʋɔra.» Lɛ n'a a Pol tɩ dɔl nũu ɛ de a ƴɛrʋ yel:
44026002	«Nãà Agɩrɩpa a, a dɩ̃a ɩ̃ na na ƴɛr faa ɩ̃ tʋɔra a fʋ niŋé, a ziri al za ƴãw a Zifʋ mɩnɛ na ŋmarɛ dɔwlɛ a ɩ̃ zu a, nʋ̃ɔ̀ kpɩɛr mɛ̃ na bɛ tɛr vuo ɩ.
44026003	Bʋ̃ʋ n'ʋ vɛ̃, fʋ bãw nɩ a Zifʋ mɩnɛ ɩ-ɩrɩ za, nɩ a yele al za ƴãw bɛ na tɛr a taw-taa a. Lɛ so, ɩ̃ zɛlɛ fʋ, saw bɛr wõ mɛ̃ nɩ su-nʋ̃ɔ̀.»
44026004	«A Zifʋ mɩnɛ za bãw nɩ a ɩ̃ pɔ̀lʋ daar nyɔ-vʋʋrʋ a ɩ̃ nɩ-bʋʋrɛ sɔgɔ, a Zeruzalɛm.
44026005	Bɛ bãw mɛ̃ nɩ koro za, bɛlɛ wa bɔbr a, bɛ na tʋ̃ɔ na dɩ a dãsɩ̃ɛ, a Farizɩ̃ɛ mɩnɛ lãw na tuur a tɩ puoru yele ceretete a, ʋl pʋɔ n'a ɩ̃ tɩ pʋɔ.
44026006	Ɛ mãa wa ar a ka bɛ maalɛ nɩ mɛ̃ ƴɛrʋ a dɩ̃a a, ɩ̃ na tɩɛrɛ kɛ a nʋɔr, a Naaŋmɩn na ƴãw kʋ̀ a tɩ sãakʋm mɩnɛ a, k'ʋʋ na tu na a, al zũú n'a.
44026007	A Ɩsɩrayɛl yie dɔwlʋ pie nɩ ayi, na tu a Naaŋmɩn puoru yele mʋ̃tɔ̃w nɩ tɩ̃ɩsɔw za bɛ tɛr bɛrʋ daar a, mɩ̀ tɩɛrɛ na kɛ a nʋɔr ŋa na tu na. Nãà Agɩrɩpa a, a tɩɛrʋ ŋa ƴãw n'a a Zifʋ mɩnɛ tɛr ɩ mɛ̃ a ƴɛrʋ.
44026008	Bʋ̃ʋ ƴãw n'a a nyɩɩm Zifʋ mɩnɛ, nyɩ tɩɛrɛ kɛ a bɛ tɛr sɔr kɛ nɩr saw de kɛ Naaŋmɩn mɩ́ ɩ na a kũuni bɛ lɛb ìr?
44026009	Mãa a, ɩ̃ tɩ tɩɛrɛ na k'aa ɩ n fɛrʋ k'ɩ̃ɩ ɩ lɛn za ɩ̃ na na tʋ̃ɔ a, a Nazarɛtɩ Yeezu yúor ta yi ɛ.
44026010	Lɛ tɔr za n'a ɩ̃ ɩ a Zeruzalɛm. Ɩ̃ nyɔw nɩ nɩ-son yaga yaga lɔb ƴãw gaso pʋɔ. A bawr-maal-nɩ-bɛrɛ tɩ kʋ̀ m ɩ fãw a al ƴãw. Mɔ̃ mɩ̀, bɛ na mɩ́ tɩ kʋ́rɛ bɛ a, ɩ̃ mɩ́ tɩ saw na.
44026011	Kʋra lɛ, ɩ̃ mɩ́ tɩ cɔlɛ nɩ a puoru-diru za pʋɔ dɔwrɛ bɛ viire nɩ, ɛ fɛrɛ bɛ kɛ́ bɛ zawrɩ a Yeezu saw-deb. A ɩ̃ su-yãyaar a bɛ ƴãw tɩ ɩ na ɩ̃ mɩ́ diw bɩɛrɩ bɛ tɩ sãá nɩ tẽ-yoru pʋɔ.»
44026012	«A ŋa n'a bibir kãw, a bawr-maal-nɩ-bɛrɛ tɩ saw bɛr mɛ̃ sɔr bom za ƴãw, ɛ tõ m ɩ̃ cere a Damasɩ.
44026013	Nãà a, ɩ̃ tɩ lo n a sɔr cere, gbãgbãw tɩ pɩɛlɛ na, wa bere ɩ̃ nyɛ̃ cãa na caalɛ zuo a mʋ̃tɔ̃w a, ʋ yi a salom zu wa caalɩ pili pàw mɛ̃, mãa nɩ a ɩ̃ sɔr-lãw-cen-taabɛ.
44026014	Tɩ za tɩ lo na gã tẽw, ɛ ɩ̃ wõ kɔkɔr ʋ ƴɛrɛ nɩ mɛ̃ arameyɛ̃ yere: ‹Sol i, Sol i, bʋ̃ʋ n'ʋ so fʋ dɔwrɛ mɛ̃? Fʋ̃ʋ n'ʋ lɛ ŋmɛlɩ ɩrɛ a kpɩɛr fʋ tʋɔra, mɛ̃ dʋ̃w na lɩɛb ba gbɛr a dabɔl bɛ na kparɛ nɩ ʋ a ƴãw a.›
44026015	Ɩ̃ tɩ sowr ʋ na: ‹Ãa nɛ b Sore e?› A Sore tɩ lɛb a yel: ‹Mãa n'ɩ a Yeezu, mãa n'ʋ fʋ dɔwrɛ.
44026016	Ɛ cɛ ìr ar. Ɩ̃ wul ɩ ɩ̃ tʋɔra a fʋ zie k'ɩ̃ɩ ɩ fʋ lɩɛbɩ a ɩ̃ tõ-tõ-bie. Fʋ na dɩ n a ɩ̃ dãsɩɛ manɩ a lɛ fʋ na nyɛ̃ m a dɩ̃a a, ɛ hiere a yele al ɩ̃ na na wul fʋ nyɛ̃ a pùorí a.
44026017	Ɩ̃ na piw fʋ na tɛr a Zifʋ bʋʋrɛ ƴãw nɩ a nɩ-bʋʋr-yoru bɛl zie ɩ̃ na tone fʋ a ƴãw.
44026018	Ɩ̃ tone fʋ na kɛ́ fʋ tɩ yuo bɛ a mimie, kɛ́ fʋ tɩ tɛr bɛ a lige pʋɔ yi wa n a cãa pʋɔ, kɛ́ fʋ tɩ taw bɛ a Sɩtaana naalʋ pʋɔ yi wa n a Naaŋmɩn zie, bɛ wa tʋ̃ɔ páw a bɛ yel-bebe suur, ɛ lãw nɩ a nɩ-son páw gbã-dɩ-bom, bɛlɛ wa saw de a ɩ̃ yele a.› »
44026019	«A na tɩ ɩ a a ŋa a, nãà Agɩrɩpa a, ɩ̃ bɛ zawrɩ na tu a nyɛb ŋa na yi a sa-zu wa ɩ̃ nyɛ̃ a ɩ.
44026020	Ɩ̃ nɩ̃ɛ na tɩ ìr tĩ a Damasɩ tẽw be, nɩ a Zeruzalɛm nɩ Zude tẽw za pʋɔ, tɩ lʋ̃ɔ nɩ a nɩ-bʋʋr-yoru ten pʋɔ, hiere kɛ a fɛr a kɛ́ bɛ lɩɛbɩ a bɛ ɩb ɛ lɛb wa a Naaŋmɩn zie, wa vʋʋrɛ nyɔ-vʋʋrʋ na wul kɛ́ bɛ lɩɛbɩ a bɛ ɩb a.
44026021	A a ŋa ƴãw n'a Zifʋ mɩnɛ tɩ wa nyɔw mɛ̃ a Ŋmɩn-yi-kpɛ̃ɛ pʋɔ bɔbr a ɩ̃ kʋ́b.
44026022	Ɩ̃ bãwnɩ a na, Naaŋmɩn gu mɛ̃ nɩ a lɛn daar za wa tɩ tɔ a dɩ̃a, alɛ so ɩ̃ cãa dɩrɛ a dãsɩɛ a bibiir nɩ a nɩ-bɛrɛ zie. A Naaŋmɩn-ƴɛr-manbɛ nɩ a Mõyiir tɩ dãw na hieri yel a yele na waar na ta a, ɩ̃ bɛ yere bom za dɔwlɛ a bɛ ƴɛrʋ zu ɛ.
44026023	Bɛ tɩ dãw na yel kɛ a Kɩrɩta na wõ n tuo ɛ lɛb de niwn yi a kũuni pʋɔ, k'ʋʋ na hier ɩ a faafʋ cãa kʋ̀ a tɩ bʋʋrɛ nɩ a nɩ-bʋʋr-yoru.»
44026024	A ka n'a a Pol tɩ manɩ a ʋ yele wa ta, ɛ a Fɛsɩtɩsɩ ŋmãa de tanɩ yel: «Pol i, fʋ yarɛ na! Fʋ zànɩ nɩ a yele a tɩ ƴãw fʋ yãyaar!»
44026025	Ɛ cɛ a Pol tɩ sɔw na: «Ɩ̃ bɛ yarɛ ɩ, Fɛsɩtɩsɩ ɩ! Ɩ̃ bãw nɩ yã ɛ ƴɛrɛ yel-mɩŋa ƴɛrʋ.
44026026	A nãà ŋa zie ɩ̃ na ɓãa ƴãw ƴɛrɛ a, ʋ wõ n a yele a ŋa, ɛ ɩ̃ bãwnɩ a na been kãw za na bɛ sɔwlɩ a ʋ zie a, bʋ̃ʋ n'ʋ vɛ̃, gõgon kãw pʋɔ bɛ n'a a yele a ŋa ɩ ɛ.
44026027	Nãà Agɩrɩpa a, mɛ̃ fʋ taa saw de a Naaŋmɩn-ƴɛr-manbɛ ƴɛrʋ? Bʋnʋ bɛ ka be ɩ, ɩ̃ bãwnɩ a na kɛ fʋ saw na de.»
44026028	Lɛ n'a a Agɩrɩpa lɩɛb yel a Pol: «Fʋ tɩɛr kɛ fʋ ɩ ɩ̃ lɩɛbɩ Kɩrɩta-nɩr fɔ̃w lɛ a ŋa ʋ?»
44026029	A Pol tɩ sɔw na: «Fɔ̃w lɛ n'a bɩɩ a cɛlɩ n'a a, a Naaŋmɩn, ʋ saw fʋ̃ʋ nɩ a bɛlɩ dem za na bɛrɛ wone a ɩ̃ ƴɛrʋ a dɩ̃a a, nyɩ wa ŋmɛ̃ taa nɩ mɛ̃, ɛ tɩ cɛ a bamɛ a ŋa!»
44026030	A nãà tɩ ìr a, ʋlɛ nɩ a Ʋrɔm tẽw na-kpɛ̃ɛ lɩɛrɛ lãw nɩ a Berenisɩ nɩ a bɛ lãw-zɩ̃nbɛ.
44026031	Bɛ tɩ ƴɛrɛ na yire nɩ yere: «A nɩr ŋa bɛ ɩ bom za na sɛwnɩ a kũu bɩɩ a bamɛ ɩ.»
44026032	A Agɩrɩpa tɩ yel ɩ a Fɛsɩtɩsɩ zie: «A nɩr ŋa bɛ tɩ yel k'aa ʋ yele ta a na-kpɛ̃ɛ a, bɛ na tʋ̃ɔ na lɛb bɛr ʋ.»
44027001	Bɛ na wa yel kɛ tɩ na kpɛ n a gbor cen a Ɩtali a, bɛ de nɩ a Pol nɩ nɩ-pàwrɩ bɛ mɩnɛ ƴãw sojarɩ kʋba nɩ-kpɛ̃ɛ na dɩ kɛ Ziliyisɩ a nũú. Ʋ tɩ ɩ n sojarɩ kʋba nɩ-kpɛ̃ɛ a Ʋrɔm tẽw na-kpɛ̃ɛ lɩɛrɛ sojarɩ pʋɔ.
44027002	Tɩ tɩ kpɛ n Adɩramɩsɩɔm tẽw gbor kpɛ̃ɛ kãw na tɩ cere a Azi tẽw gbee siwfʋ zie a. Masedʋan tẽw dɔɔ kãw, na yi Tesaloniki bɛ bʋɔlɛ Arɩsɩtakɩ a, tɩ páw tɩ na.
44027003	A bio daarɩ, tɩ tɩ ta n Sɩdɔ̃ siw. A Ziliyisɩ tɩ maal a tɛr a Pol nɩ nɩsaalʋ, ʋ tɩ kʋ̀ ʋ nɩ sɔr k'ʋʋ cen tɩ pùori a ʋ barɩ, bɛ tʋ̃ɔ kaa a ʋ zie.
44027004	Tɩ tɩ yi n a be lɛ kpɛ a gbor, ɛ cen lãnɩ a kʋ̃ɔ-kpɛ̃ɛ sɔgɔ tẽw Sɩɩpʋr lõbowr ʋl na pĩ a sɛsɛb a, a sɛsɛb na tɩ fure tuore tɩ a ƴãw.
44027005	A kʋ̃ɔ-kpɛ̃ɛ ʋl na lãnɩ a Silisi nɩ a Pãfili a zu n'a tɩ tɩ duw tɩ ta siw Mɩɩr Lisi lowr.
44027006	A sojarɩ kʋba nɩ-kpɛ̃ɛ tɩ nyɛ̃ nɩ Alɛsãdiri gbor a be ʋ cere a Ɩtali lowr, ʋ ƴãw tɩ kpɛ.
44027007	Bibi-yaga za ƴãw, tɩ duwri nɩ bɛl bɛl ɛ hanɩ lɛɛɛ wa tɩ ta a Kinidɩ ƴãw. A sɛsɛb na tɩ tuore tɩ, tɩ kʋ̃ tʋ̃ɔ cãa tori niwn cere a, tɩ tɩ tu n Salɩmonɛ tẽw nyɔ-mɩɩla lowr, kɛ́ tɩ tʋ̃ɔ lãnɩ a kʋ̃ɔ-kpɛ̃ɛ sɔgɔ tẽw Kɩrɛtɩ lõbowr ʋl na pĩ a sɛsɛb a.
44027008	Tɩ tɩ lãnɩ nɩ a tẽw kõkowr hanɩ nɩ, ɛ wa ta tẽw kãw bɛ na bʋɔlɛ kɛ Gbee-siwfʋ-zie-na-vɩɛl-a, na pɩɛlɩ Lasaya a.
44027009	Tɩ tɩ kɔwr ɩ a be yaga, ɛ a gbor duwfʋ wa tɩ ɩrɛ dɛ̃bɩ̃ɛ, bʋ̃ʋ n'ʋ vɛ̃, a mʋta-tuo bibir tɩ tɔl a baarɩ. Lɛ n'a a Pol tɩ yel a lɛ ʋ na nyɛ̃ a:
44027010	«Ɩ̃ ba mɩnɛ ɛ, ɩ̃ nyɛ̃ na kɛ tɩɩm wa yel kɛ tɩ cãa duwr a, tɩ na sãw nɩ yel-yaga, a gbor nɩ a ʋ tuor ƴãw, ɛ a tɩɩm tɛɛ za mì kʋ̃ cɩ̃ɛ ɩ.»
44027011	Ɛ cɛ a sojarɩ kʋba nɩ-kpɛ̃ɛ tɩ de nɩ a gbor sob nɩ a gbor duwre dem, ɛ bɛr a Pol ƴɛrʋ.
44027012	A tẽw nɛ gbee siwfʋ zie be bɛ tɩ tɛr kpɛb a sɩ̃ɔ vuo nɛ pʋɔ ɩ. Alɛ so nɩbɛ yaga zie tɩ saw kɛ́ bɛ lɛ kpɛ a gbor cere. Bɛ tɩ bɔbr a kɛ alɛ wa tʋ̃ɔ, bɛ̃ɛ ta Fenisi, be a be a sɩ̃ɔ. Ʋ tɩ ɩ n a Kɩrɛtɩ tẽw gbee siwfʋ zie na be a mʋ̃tɔ̃w-kpɛb-zie-gʋba lowr nɩ dʋrʋ lowr a.
44027013	Sɛsɛble kãw tɩ yi n a saa-pɛrɩ́-dʋrʋ lowr fure. Lɛ n'a bɛ tɩ tɩɛr kɛ bɛ na tʋ̃ɔ na maalɩ a bɛ pʋ-tɩɛrʋ. Bɛ tɩ ír ɩ a gbor kpawbir bɛr, ɛ cere lanɛ a Kɩrɛtɩ.
44027014	Ɛ cɛ, a bɛ tɩ cɛlɩ ɛ, ɛ́ sɛsɛb kpɛ̃ɛ kãw, bɛ na bʋɔlɛ Erakɩlɔ̃ a, yi a kʋ̃ɔ-kpɛ̃ɛ sɔgɔ tẽw tan pʋɔ ɛ fu siw.
44027015	A sɛsɛb tɩ ŋmɛ na ɓaw a gbor, ʋ kʋ̃ lɛ tʋ̃ɔ duw tuori a sɛsɛb ɛ. Lɛ n'a tɩ tɩ bɛr a sɛsɛb ɓaw tɩ cere nɩ.
44027016	Kʋ̃ɔ-kpɛ̃ɛ sɔgɔ tẽle kãw bɛ na bʋɔlɛ kɛ Koda a, ɛ ʋ tɩ pĩ a sɛsɛb blã a, a ʋ lobõwr ʋl na be a saa-pɛrɩ́-dʋrʋ lowr a, ʋlɛ n'ʋ tɩ tu lãnɩ tɔl, ɛ hanɩ lɛɛɛ wa tɩ tʋ̃ɔ nyɔw a gbor bile tɛr.
44027017	Bɛ na wa taw ʋ do n ƴãw a gbor-kpɛ̃ɛ pʋɔ baarɩ a, bɛ ɩ n a lɛ bɛ na tʋ̃ɔ a: bɛ de nɩ mie 'lẽ nɩ a gbor viiri koli, ɛ́ bɛ na tɩ zɔrɛ dɛ̃bɩ̃ɛ bɛ nãa wa cen tɩ kpa gbɛɛ a biire na be a Libi tẽ-kõkowr ƴãw a, bɛ lɔb ɩ a gbor kpawbir ƴãw a kʋ̃ɔ̀mɩ́, ɛ pãa bɛr a sɛsɛb darɛ bɛ cere nɩ.
44027018	A bio daarɩ, a sɛsɛb tɩ cãa bɛ bɛrɛ tɩ ɛ. Lɛ n'a bɛ tɩ wob a gbor tuor lɔb ƴãw a kʋ̃ɔ̀mɩ́.
44027019	A bibie ata sob, a gbor duwrbɛ tɛɛ za tɩ wob ɩ a gbor duwfʋ bome lɔb ƴãw a kʋ̃ɔ̀mɩ́.
44027020	Bibie a ŋmɩn za, mʋ̃tɔ̃w bɛ tɩ cãa pure ɩ, ŋmarbie mɩ̀ bɛ tɩ cãa yire ɩ, a sɛsɛb kpɛ̃ɛ na tɩ pili pàw tɩ a, tɩ cãa na fure nɩ fãw bɛ dɩ vuo ɩ. Tɩ bɛ tɩ cãa tɩɛrɛ kɛ tɩ na cɩ̃ɛ na ɩ.
44027021	A tɩ kɔwrɩ na bɛ na bɛ dɩ bom a. Lɛ n'a a Pol tɩ ìr ar a bɛ sɔgɔ ɛ yel bɛ: «Ɩ̃ ba mɩnɛ ɛ, nyɩ nãa tɩ bɛr a wõ a ɩ̃ ƴɛrʋ ɛ tɩ tɩ cãa be a Kɩrɛtɩ, a bome kʋ̃ʋ sãw ɛ wɛ a a ŋa ɩ.
44027022	Ɛ cɛ ƴɛrɛ ŋa a, ɩ̃ yere na kʋ̀rɛ nyɩ kɛ́ nyɩ cãa ƴãw fãw, nyɩ been kãw za bɛ kpiir ɛ, a gbor yõ n'ʋ na wɛ.
44027023	Bʋ̃ʋ n'ʋ vɛ̃, a tɩ̃ɩsɔw a, a ɩ̃ Naaŋmɩn ɩ̃ na tone a, malkɩ kãw wa n a ɩ̃ zie
44027024	wa yel mɛ̃: ‹Ta zɔrɛ dɛ̃bɩ̃ɛ ɩ, Pol i, a fɛr a kɛ́ fʋ ta a na-kpɛ̃ɛ niŋé, ɛ a Naaŋmɩn nɔnɛ na kʋ̀ b k'aa bɛlɩ dem za nɩ fʋ̃ʋ na lãw duwre a, bɛ kʋ̃ kpi ɛ!›
44027025	Lɛ so, nyɩ ƴãw fãw, ɩ̃ ba mɩnɛ ɛ! Ɩ̃ bɛr ɩ tɩɛrʋ, a Naaŋmɩn na tu n a lɛ ʋ na yel kʋ̀ m a.
44027026	A fɛr a kɛ́ tɩ tɔ kʋ̃ɔ-kpɛ̃ɛ sɔgɔ tẽw kãw kõkowr ar.»
44027027	A tɩ̃ɩsɔwr pie nɩ anaar sob tɩ n'ɩ a ŋa a sɛsɛb na tɩ darɛ tɩ gʋɔr ɩ a Mediterane kʋ̃ɔ-kpɛ̃ɛ zu a. A na tɩ manɛ a tɩ̃ɩsɔw zi-põ-zɛ̃-taa a, a gbor duwrbɛ tɩ nyɛ̃ na k'aa ɩ na mɛ̃ tɩ pɩɛlɛ nɩ tẽw a.
44027028	Bɛ tɩ lɔb ɩ a kʋ̃ɔ-kpɛ̃ɛ zulu bʋ̃-mána nyɛ̃ a ɩ mɛtɩr lɩz'a ayi ŋmãa nũu dɔwlɩ ayi. Bɛ tɩ cen nɩ blã ɛ lɛ lɔb nyɛ̃ mɛtɩr lɩzɛr ɩ anĩ.
44027029	Bɛ na tɩ zɔrɛ dɛ̃bɩ̃ɛ a gbor nãa wa cen tɩ ŋmɛ pìe a, bɛ lɔb ɩ kpawbie anaar a gbor pùorí ƴãw a kʋ̃ɔ̀mɩ́, ɛ́ bɛ pãa gùre kɛ a zie vɩɛ fɔ̃w.
44027030	Ɛ cɛ a gbor duwrbɛ tɩ bɔbr a kɛ bɛ zɔ ɛ bɛr a gbor; bɛ tɩ ɓaw nɩ a gbor bile ƴãw a kʋ̃ɔ̀mɩ́, ɛ bɛlɩ yel kɛ kpawbie n'a bɛ bɔbr kɛ́ bɛ cen tɩ ƴãw a kʋ̃ɔ̀mɩ́ a gbor nisɔw.
44027031	Lɛ n'a a Pol tɩ yel a sojarɩ kʋba nɩ-kpɛ̃ɛ nɩ a sojarɩ: «A nɩbɛ bɛ ŋa bɛ wa cãa be a gbor pʋɔ a, nyɩ kʋ̃ tʋ̃ɔ faa nyɩ tʋɔra ɩ.»
44027032	Lɛ n'a a sojarɩ tɩ ŋma a gbor bile mie bɛr, ɛ bɛr ʋ cere.
44027033	Bɛ na tɩ zɩ̃ cɛlɛ a zie vɩɛfʋ a, a Pol tɩ kpaalɛ nɩ bɛ za kɛ́ bɛ dɩ. Ʋ tɩ yere na: «Bibie pie nɩ anaar n'ɩ a ŋa nyɩ na wone a tuo ɛ bɛ dɩ bom za a.
44027034	Lɛ so, ɩ̃ zɛlɛ nyɩ kɛ nyɩ dɩ bom kãw, a nyɩ faafʋ ƴãw n'a. Ɩ̃ lɛb yel ƴãw pʋɔ, a nyɩ been kãw za zukɔbr been sɩrɩ kʋ̃ bɔr ɛ.»
44027035	Ʋ na tɩ ƴɛr a ŋa baar a, ʋ de nɩ dipɛ̃, pùori Naaŋmɩn yaanɩ a bɛ za niŋé, ɛ nyɔw ŋma, tĩ 'wɔbr.
44027036	Lɛ n'a bɛ za mɩ̀ pãa tɩ ƴãw fãw dɩ.
44027037	Tɩ za na tɩ be a gbor pʋɔ a, tɩ ɓã n taa ɩ nɩbɛ kɔbr ayi dɔwlɩ lɩz'a anaar ŋmãa nũu dɔwlɩ nɩ-been.
44027038	Ŋa za na wa dɩ tɩw baar a, bɛ ír ɩ a ci-vʋɔrɩ lɔb ƴãw a kʋ̃ɔ̀mɩ́ kɛ́ a gbor ta cãa tɩbrɛ ɩ.
44027039	A zie na wa vɩɛ a, a gbor duwrbɛ bɛ tɩ bãw ʋlɩ tẽw nɛ na n'ʋ a ɩ. Ɛ cɛ bɛ tɩ nyɛ̃ nɩ a kʋ̃ɔ-kpɛ̃ɛ zie kãw na ɩ goraa a, ɛ gbãgbala pɩɛlɩ a. Be n'a bɛ tɩ bɔbr kɛ alɛ na na tʋ̃ɔ a, bɛ̃ɛ ɩ a gbor ʋ ta.
44027040	Bɛ tɩ cɛr ɩ a kpawbie mie bɛr, ɛ bɛr a a siw a kʋ̃ɔ̀mɩ́ lãw nɩ a gbor vue mie. Al pùorí, bɛ tɩ 'lẽ nɩ pɛn kɛ a sɛsɛb kpɛ ʋ pi tʋ̃ɔ darɛ a gbor cere nɩ a gbãgbala ʋl pɛr. Gbor kʋ̃ɔ mie na ŋmɩɛr ʋ dãdawlɛ a (27.40).
44027041	Ɛ cɛ bɛ tɩ tuor ɩ zi-biire, a gbor kpɛ nɛr a be. A gbor niŋé tɩ kpɛ na nɛr a biire pʋɔ kʋ̃ lɛ tʋ̃ɔ dam ɛ, ɛ a kʋ̃ɔ mie ŋmɩɛr a gbor pɛr wɛlɛ.
44027042	Lɛ n'a a sojarɩ tɩ tɩɛr kɛ a nɩ-pàwrɩ na lo n a kʋ̃ɔ̀mɩ́ duwri yi zɔ, ɛ bɔbr kɛ́ bɛ kʋ́ bɛ.
44027043	Ɛ cɛ a sojarɩ kʋba nɩ-kpɛ̃ɛ, na tɩ bɔbr k'ʋʋ faa a Pol a, tɩ piw bɛ nɩ sɔr a lɛ ƴãw. Ʋ tɩ yel ɩ a bɛlɩ dem na bãw a duwfʋ a, kɛ́ bɛ de niwn lo a kʋ̃ɔ̀mɩ́ duwri ta a tẽw;
44027044	ɛ a ŋmaarɛ, kɛ́ bɛ nyɔw dapawlɩ bɩɩ a gbor na wɛl yaarɩ a bʋ̃-kãw tuur ɩ. A ŋa n'a bɛ ɩ bɛ za tʋ̃ɔ ta a tẽw, ɛ bom bɛ ɩ a bɛ kãw za ɩ.
44028001	Tɩ na wa cɩ̃ɛ baar a, tɩ wõ na kɛ a kʋ̃ɔ-kpɛ̃ɛ sɔgɔ tẽw nɛ dɩ na kɛ Maltɩ.
44028002	A tẽ-biir tɩ tɛr tɩ nɩ vla. Saa na tɩ waar ɛ yawr ɩrɛ a, bɛ gbɔw nɩ vũu-kpɛ̃ɛ ɛ ƴãw tɩ za taw ta.
44028003	A Pol tɩ wob ɩ dali-kon k'ʋʋ tɩ ƴãw a vũùmí. Ɛ cɛ a tʋlʋ tɩ ɩ na dɔpan yi dʋ̃ mɛr a Pol nũu.
44028004	A tẽ-biir na wa nyɛ̃ a waab ŋa ʋ mɛr a Pol nũu ƴãw a, bɛ yere na kʋ̀rɛ taa: «Nɩ-kʋ́rɛ n'ɩ a nɩr ŋa, a kʋ̃ɔ-kpɛ̃ɛ bɛr ʋ na ʋ cɩ̃ɛ, ɛ cɛ a Naaŋmɩn na tuur yel-mɩnʋ a, bɛ saw ʋ na vʋʋrɛ ɩ.»
44028005	Ɛ cɛ a Pol tɩ mɩr ɩ a waab ƴãw a vũùmí ɛ́ bɛ wõ bom za ɩ.
44028006	Bɛl tɩ tɩɛrɛ na k'ʋʋ na mɔr ɩ a pɛr nɛ pʋɔ, bɩɩ k'ʋʋ na lo na kpi. Ɛ cɛ a tɩ kɔwrɩ na, ɛ bɛ nyɛ̃ bom za bɛ ɩrɛ a Pol ɛ. A lɛ n'a a bɛ tɩɛrʋ tɩ lɩɛbɩ bɛ yel: «Ŋmɩn kãw n'ʋ!»
44028007	Zie kãw tɩ pɩɛlɩ a be, bɛ yel kɛ a kʋ̃ɔ-kpɛ̃ɛ sɔgɔ tẽw nɩ-kpɛ̃ɛ za, na dɩ Pibiliyisɩ a, ɛ ʋlɛ so ʋ. Ʋ tɩ tɛr tɩ na mɛ̃ ʋ barɩ a, ɛ̀ tɩ kpɛ a be bibie ata.
44028008	Ƴã-tʋlʋ nɩ bin-zɩ̃ɩ tɩ gaal ɩ a ʋ sãà. A Pol tɩ cen na tɩ pùori ƴãw ʋ, ɛ ír nuru dɔwlɩ ʋ sanɩ ʋ.
44028009	Al pùorí, a kʋ̃ɔ-kpɛ̃ɛ sɔgɔ tẽ-biir za na tɩ ɩ baalbɛ a, tɩ waar ɩ a ʋ zie ʋ wa sanɛ bɛ.
44028010	Bɛ tɩ wul ɩ ƴãwfʋ bɛ tɛr vuo ɩ, a tɩ zie. Ɛ tɩ na wa yi lɛ kpɩɛr a gbor a, bɛ kʋ̀ tɩ nɩ bom za a tɩ sɔr ƴãw.
44028011	Tɩ tɩ kpɛ n a be tɩ maalɩ cuwr ata, ɛ bãw yi de gbor kãw na tɩ gã a be cɛlɛ kɛ a sɩ̃ɔ tɔl baar a. Alɛsãdiri n'a a gbor ʋl tɩ yi, ɛ́ bɛ bʋɔlɛ kɛ Dɩɔsɩkiir.
44028012	Tɩ tɩ tɛw na ar Sɩrakizi maalɩ bibie ata.
44028013	Tɩ tɩ yi n a be, ɛ lanɩ a tẽw kõkowr tɩ ta Erezio. A bio daarɩ, a saa-pɛrɩ́-dʋrʋ-lowr sɛsɛb tɩ cɛr a, tɩ maalɩ bibie ayi ɛ ta Puzɔl.
44028014	Tɩ tɩ nyɛ̃ nɩ yɛbr a be, bɛ bʋɔlɩ tɩ kɛ́ tɩ wa kpɛ a bɛ zie tɩ ta kɔsɩɛra. A a ŋa n'a tɩ cen a Ʋrɔm.
44028015	A yɛbr na tɩ be a Ʋrɔm a, na wa wõ a tɩ yele a, bɛ tuori tɩ nɩ a Apiyisi-daa pʋɔ, nɩ a be bɛ na bʋɔlɛ: Sãanbɛ-yie-ata a. A Pol na wa nyɛ̃ bɛ a, ʋ pùor ɩ a Naaŋmɩn yaanɩ. Ʋ tɩ lɛb a nyɛ̃ ʋ tʋɔra.
44028016	Tɩ na wa ta a Ʋrɔm a, a Pol zɛlɩ na bɛ saw ʋ tɛr ʋ tʋɔra yir, ɛ́ soja gùre ʋ.
44028017	Bibie ata pùorí, a Pol tɩ bʋɔl ɩ a Zifʋ mɩnɛ nɩ-kore a ʋ yir. Bɛ na wa ɓã taa a, ʋ yel bɛ na: «Yɛbr ɩ, ɩ̃ bɛ sãw a tɩ nɩ-bʋʋrɛ ɩ, ɛ́ bɛ lɛ tuli a tɩ sãakʋm mɩnɛ nɛɛ ƴãw ɛ, ɛ cɛ mãa n'ɩ ŋa ɩ nɩ-pàwra, a lɛn daar za a Zifʋ mɩnɛ na nyɔw mɛ̃ a Zeruzalɛm ƴãw a Ʋrɔm tẽw nɩbɛ nuru pʋɔ a.
44028018	Bɛ na tɩ sowri mɛ̃ bãw a yel-mɩŋa a, a Ʋrɔm tẽw nɩbɛ bɛl tɩ bɔbr a kɛ́ bɛ lɛb bɛr mɛ̃. Bɛl zie a, bɛ bɛ tɩ nyɛ̃ bom na sɛwnɩ kũu a ɩ.
44028019	Ɛ cɛ, a Zifʋ mɩnɛ bɛ tɩ saw ɛ. Lɛ so a tɩ fɛr mɛ̃ ɩ̃ ta n a ɩ̃ yele a na-kpɛ̃ɛ zie. Ɛ cɛ a ɩ̃ tɩɛrʋ bɛ tɩ n'ɩ k'ɩ̃ɩ tɛr ɩ a ɩ̃ nɩ-bʋʋrɛ ƴɛrʋ ɛ.
44028020	Alɛ so ɩ̃ bɔbr k'ɩ̃ɩ nyɛ̃ nyɩ tɩ ƴɛr sɔw taa. Alɛ ɩrɛ mɛ̃ bom a, a ʋlɩ bom nɛ a Ɩsɩrayɛl nɩbɛ na tɩɛrɛ a, ʋl zũú n'a ɩ̃ ƴãw a bamɛ a ŋa.»
44028021	Bɛ tɩ sɔw na yel ʋ: «Tɩ bɛ páw sɛbɛ za ʋ yi a Zude wa manɛ a fʋ yele ɩ, ɛ́ tɩ yɛb kãw mɩ̀ bɛ yi a be wa ta manɩ yel kʋ̀ tɩ a fʋ ƴãw, bɩɩ manɩ yel-faa ʋ na wõ a fʋ ƴãw a ɩ.
44028022	Ɛ cɛ tɩ bɔbr a kɛ fʋ̃ʋ tɔr za manɩ a fʋ tɩɛrʋ tɩ wõ. Bʋ̃ʋ n'ʋ vɛ̃, tɩ bãwnɩ a na a nɩbɛ na bɛ dier a fʋ puoru sɔr ŋa a ziir za a.»
44028023	Bɛ tɩ wõ n taa ƴãw bibir. A bibir na wa vɩɛ a, bɛ wa n yaga dɔwlɩ wa páw a Pol a ʋ yir nɛ pʋɔ. A ʋ manʋ pʋɔ a, a Pol tɩ dɩrɛ nɩ a Naaŋmɩn-Naalʋ dãsɩɛ, ɛ a biɓaara tɩ ta n a zaanʋɔra a, ʋ mɩ́ tɩ de nɩ a Mõyiir-Wulu sɛbɛ nɩ a Naaŋmɩn-ƴɛr-manbɛ sɛbr manɛ nɩ a Yeezu yele, ɛ ƴãw fãw bɔbr k'ʋʋ ƴɛr tʋ̃ɔ bɛ.
44028024	Bɛ mɩnɛ tɩ saw na de, ɛ bɛ mɩnɛ zawrɩ.
44028025	Bɛ na tɩ lɛb kule a, bɛ cãa bɛ tɩ wõ taa a ɩ. A lɛ n'a a Pol tɩ yel a ŋa tɛwr kʋ̀ bɛ: «A Vʋʋrʋ Sõw tɛr ɩ yel-mɩŋa, a lɛn daar ʋ na tɩ ƴɛr a nyɩ sãakʋm mɩnɛ zie nɩ a Naaŋmɩn-ƴɛr-manɛ Ɩzayi nʋɔr a. Ʋ tɩ yel a:
44028026	‹Cen tɩ páw a nɩ-bʋʋrɛ bɛ ŋa yel bɛ: nyɩ na mɩ́ wone na ɛ kʋ̃ bãw a pɛr ɛ. Nyɩ na mɩ́ jɩrɛ na ɛ kʋ̃ nyɛ̃ bom ɛ.
44028027	Bʋ̃ʋ n'ʋ vɛ̃, a nɩbɛ bɛ ŋa kpɛ n mimi-kõw; bɛ fur ɩ a bɛ tobe, bɛ pàw nɩ a bɛ mimie kɛ́ bɛ taa nyɛrɛ nɩ a bɛ mimie ɩ, kɛ́ bɛ taa wone nɩ a bɛ tobe ɩ, kɛ́ a bɛ yã taa nyɛrɛ ɩ, kɛ́ bɛ taa lɩɛbɛ a bɛ ɩb ɛ, alɛ bɛ ɩ lɛ ɩ̃ nãa sanɩ bɛ na.›
44028028	Lɛ so nyɩ bãwnɩ a, nɩ-bʋʋr-yoru nɛ bɛ a Naaŋmɩn tɩr a faafʋ ŋa kʋ̀. Bɛl na bɛr a wõ.» [
44028029	Bɛ na tɩ wõ a Pol ƴɛr-bie a ŋa a, a Zifʋ mɩnɛ tɩ ŋmɩɛr ɩ nɔkpɛn yaga kule nɩ.]
44028030	A Pol tɩ kpɛ n a yir nɛ pʋɔ yũo-ɓile ayi, yarɛ a yir. A bɛlɩ dem za na mɩ́ tɩ wa a ʋ zie a, ʋ mɩ́ tɛr bɛ na
44028031	hiere a Naaŋmɩn-Naalʋ kʋ̀rɛ bɛ, ɛ́ ɓãa ƴãw bɛr bom za ɛ manɛ a Sore Yeezu Kɩrɩta yele kʋ̀rɛ bɛ, ɛ́ bom za bɛ piw ʋ sɔr ɛ.
45001001	A mãa Pol, Yeezu Kɩrɩta tõ-tõ-bie, a Naaŋmɩn bʋɔlɩ mɛ̃ na k'ɩ̃ɩ wa ɩ nɩ-tona, ʋ kaa na ir mɛ̃ a ʋ Yel-nʋ̃ɔ̀ hieru ƴãw.
45001002	A Yel-nʋ̃ɔ̀ ŋa a, a Naaŋmɩn tɩ dãw na yel a ʋ ƴɛr-manbɛ zie, a Sɛb-son pʋɔ, k'ʋʋ na yel a.
45001003	Ʋ caar ɩ a ʋ Bie, a tɩ Sore Yeezu Kɩrɩta: Daviir bʋʋrɛ nɩr tɩ n'ʋ a ʋ nɩsaalɛ dɔwlʋ pʋɔ;
45001004	ɛ cɛ a Vʋʋrʋ Sõw lowr a, bɛ tɩ wul a nɩ kpɛnʋ a sãá ʋ na ɩ Naaŋmɩn Bie a, a ʋ kũuni-pʋɔ-lɛ-yib zũú.
45001005	A ʋl ƴãw n'a ɩ̃ páw a maalʋ lɩɛbɩ nɩ-tona, k'ɩ̃ɩ tɛr a nɩ-bʋʋ-yoru nɩbɛ za wa n bɛ wa saw de ʋ, ɛ sawr a ʋ nʋɔr, a ʋ yúor zɛwfʋ ƴãw.
45001006	Nyɩ mɩ̀ pʋɔ nɩ a bɛ pʋɔ, nyɩɩm a Yeezu Kɩrɩta na bʋɔlɩ a.
45001007	Mãa n'ʋ sɛbr nyɩ, nyɩɩm na be a Ʋrɔm a, nyɩɩm za a Naaŋmɩn na nɔnɛ ɛ bʋɔlɩ kɛ́ nyɩ wa ɩ a ʋ nɩ-sori a. A Naaŋmɩn tɩ Sãà nɩ a tɩ Sore Yeezu Kɩrɩta kʋ̀ nyɩ a maalʋ nɩ a ƴã-ɓaarʋ.
45001008	A Yeezu Kɩrɩta ƴãw n'a ɩ̃ de niwn puore a ɩ̃ Naaŋmɩn yaanɩ a nyɩ za ƴãw, bɛ na ƴɛrɛ a nyɩ saw-deb ƴɛrʋ a tẽ-daa za zu a ƴãw.
45001009	Naaŋmɩn n'ɩ a ɩ̃ yel-mɩŋa sob, ʋl ɩ̃ na puore nɩ ɩ̃ pʋɔ za ɛ hiere a ʋ Bie Yel-nʋ̃ɔ̀ a. Ɩ̃ mɩ́ tɛr ɩ a nyɩ tɩɛrʋ kʋra lɛ,
45001010	zɛlɛ nɩ a ɩ̃ puoru pʋɔ kʋra lɛ, k'ɩ̃ɩ wa nanɩ nyɛ̃ vuo wa a nyɩ zie, ʋlɛ wa bɔbr a.
45001011	A nyɩ nyɛb vʋla sɩrɩ na tɛr mɛ̃ yaga, k'ɩ̃ɩ wa tʋ̃ɔ kʋ̀ nyɩ Vʋʋrʋ Sõw maalʋ kãw, na na ɩ nyɩ tɛr fãw a,
45001012	nyɩnɛ n'a mɔ̃, k'ɩ̃ɩ wa tʋ̃ɔ nyɛ̃ mɔwlʋ lãw nɩ nyɩ a nyɩ zie be, a Naaŋmɩn-saw-deb tɩ na lãw a zũú, mãa nɩ a nyɩɩm za a.
45001013	Yɛbr ɩ, ɩ̃ bɔbr a kɛ́ nyɩ bãwnɩ a, kʋra lɛ n'a ɩ̃ tɩɛrɛ a nyɩ zie waa, k'ɩ̃ɩ wa páw a ɩ̃ tome tɔnɛ a nyɩ zie, mɛ̃ a lɛ ɩ̃ na páw a a nɩ-bʋʋ-yoru bɛ mɩnɛ zie a, ɛ cɛ ɩ̃ cãa bɛ nyɛ̃ vuo wa tɔ dɩ̃a ɩ.
45001014	Ɩ̃ dɩ n a sɛb-bãwnbɛ nɩ a sɛb-bɛ-bãwnbɛ san, a yã-bãwnbɛ nɩ a dãbole san.
45001015	Lɛ so tɩɛrʋ ŋa na be a ɩ̃ zie, k'ɩ̃ɩ hieri a Yel-nʋ̃ɔ̀ kʋ̀ a nyɩɩm mɩ̀ na kpɩɛr a Ʋrɔm a.
45001016	Ɩ̃ bɛ zɔrɛ vĩ a Yel-nʋ̃ɔ̀ hieru ƴãw ɛ: bʋ̃ʋ n'ʋ vɛ̃, ʋ ɩ n Naaŋmɩn kpɛnʋ na faarɛ nɩr za na saw de a, a Zifʋ mɩnɛ n'ɩ a dãw-niwn dem, al pùorí a bɛl na bɛ ɩ Zifʋ mɩnɛ a.
45001017	A Yel-nʋ̃ɔ̀ mɩ́ sɩrɩ na wule a lɛ a Naaŋmɩn na mɩ́ ɩ a nɩsaalbɛ ɩ nɩ-mɩn a ʋ niŋé a: a saw-deb yõ zũú n'a, a tib daar tɩ ta n a baarʋ daar, mɛ̃ a lɛ a Sɛb-sõw na yel a: «Sob nɛ na ɩ nɩ-mɩŋa, a saw-deb zũú a, na vʋʋrɛ na.»
45001018	A Naaŋmɩn suur sɩrɩ na ìre a salom zu sãá, a nɩsaalbɛ Naaŋmɩn-bɛ-ƴãwfʋ ɩb za ƴãw, nɩ a bɛ ɩb za na bɛ tu sɔr a ƴãw, bɛl na mɩ́ piwr a yel-mɩŋa tɛrɛ nɩ ɩ-ɩrɩ na bɛ tu yel-mɩŋa a.
45001019	A Naaŋmɩn bɛ na na tʋ̃ɔ bãw a, a sãá nɩ a bɛ zie: a Naaŋmɩn mɩŋa wul bɛ na a sãá.
45001020	Bʋ̃ʋ n'ʋ vɛ̃, a tẽ-daa iru daar za a, a Naaŋmɩn mɩŋa vɩɛlʋ na sɔwlɩ a, a pɛr lɛ k'aa ʋ kpɛnʋ na be kʋra lɛ a, nɩ a ʋ naaŋmɩnʋ, a sãá nɩ a ʋ tome pʋɔ a nɩsaal yã na tʋ̃ɔ bãw. A na ɩ lɛ a, bɛ kʋ̃ tʋ̃ɔ yel kɛ bɛ bɛ bãw kɛ lɛ n'a ɩ.
45001021	Bʋ̃ʋ n'ʋ vɛ̃, bɛ bãw nɩ a Naaŋmɩn ɛ́ bɛ zɛw a ʋ yúor-vɩɛlʋ-danʋ ɛ, bɛ pùor ʋ yaanɩ na sɛw taa nɩ ʋ a ɩ. A bɛ tɩɛrʋ nɩ̃ɛ na lɩɛbɩ tɩɛr-zawlɛ, ɛ́ a bɛ gẽgẽ-yã be lige pʋɔ ʋ za.
45001022	Bɛ na de bɛ tʋɔra bʋɔlɛ yã-bãwnbɛ a, bɛ lɩɛb ɩ dãbole;
45001023	bɛ de nɩ a Naaŋmɩn na bɛ tɛr kũu daar a yúor-vɩɛlʋ-danʋ tɛw nɩ nɩsaal na ɩ bʋ̃-kpiira a dasule, tɛw nɩ bʋ̃-pɩgɛ nɩ dʋ̃-gbɛɛ-anaɩ nɩ bʋ̃-vuri dasuli.
45001024	Alɛ so a Naaŋmɩn bɛr bɛ kʋ̀ a bɛ socie vʋla, bɛ tɛr a pɩ̃ɔ ɩ-ɩrɩ ɩrɛ nɩ vĩ yele a bɛ cara pʋɔ.
45001025	Bɛ de nɩ a yel-mɩŋa na caarɩ a Naaŋmɩn a, tɛw nɩ a ziri; bɛ ƴãw na ɛ maalɩ a bʋ̃-ira, ɛ́ bɛr a Íre, ʋl na sɛwnɩ puoru yome yome za a! Amɛn.
45001026	Alɛ so a Naaŋmɩn bɛr bɛ kʋ̀ a bɛ socie vʋla na ɩrɛ vĩ a, a so bɛ. A bɛ pɔwbɛ de nɩ a dɛb nɩ pɔw lãw-taa na tu sɔr a tɛw nɩ a lãw-taa na bɛ tu sɔr a.
45001027	Lɛ n'a a dɛbr mɩ̀ bɛr a dɛb nɩ a pɔw lãw-taa na tu sɔr a, ɛ bɔbr taa dɛb nɩ dɛb, ɩrɛ nɩ vĩ yele dɛb nɩ dɛb zie, ɛ́ páwr a bɛ tulu dɔwrʋ ʋl na sɛw taa nɩ bɛ a, a bɛl mɩŋa zie.
45001028	Bɛ na zawrɩ na bãw a Naaŋmɩn a, ʋ bɛr bɛ na kʋ̀ a bɛ dãbolu, a ŋa n'a bɛ ɩrɛ a lɛ a na bɛ tɩ sɛw kɛ bɛ ɩrɛ a.
45001029	Ɩ-bʋʋrɛ za na bɛ tu sɔr a, nɩ faalʋ, nɩ tɛra vʋla, nɩ po-tuolu nɩbɛ nɛ bɛ; bɛ ɩ n nyuur tɛwr, nɩ nɩ-kʋ́rbɛ, nɩ nɔhaarʋ, nɩ nyãnyu-yã, nɩ nɩ-fa-ɩb tɛwr. Bɛ mɩ́ sãwnɛ nɩ a bɛ taabɛ yee,
45001030	ɛ́ manɛ a bɛ taabɛ yele; Naaŋmɩn dɔ̃ dem nɛ bɛ, zɛbr-ŋmaarbɛ, pɔ̀lʋ dem, nɩbɛ na mɩ́ pɔrɛ zaa lɛ a, nɩbɛ na tɛr yã a yel-faar maalʋ ƴãw a, na bɛ sawr a bɛ dɔwrbɛ nʋɔr a.
45001031	Nɩbɛ na bɛ tɛr yã a nɛ bɛ, nɩbɛ na mɩ́ ƴɛr ɛ bɛ tu a, nɩbɛ na bɛ tɛr nɔ̃wfʋ a, na bɛ zɔrɛ nɩ-baalʋ a.
45001032	Bɛ na saa bãw a lɛ a Naaŋmɩn na ƴɛr bin, kɛ́ bɛlɩ dem na maalɛ a yel-faar a ŋa taabɛ a, sɛwnɩ nɩ kũu a, bɛ maalɛ na, ɛ cãa mɩ́ lɛ kpɛ a bɛlɩ dem na ɩrɛ a a ŋa a.
45002001	A na ɩ a ŋa a, fʋ̃ʋ saa ɩ nɩ-ŋmɩŋmɩn a, fʋ kʋ̃ tʋ̃ɔ yel kɛ fʋ bɛ bãw kɛ lɛ ɩ, fʋ̃ʋ na bãwnɛ a fʋ tɔ yele a. Fʋ na bãwnɛ a fʋ tɔ yele a, a fʋ mɩŋa sãwna n'a fʋ wule, fʋ̃ʋ mɩ̀ na mɩ́ ɩrɛ a lɛ tɔr za a.
45002002	Ɛ cɛ, tɩ bãwnɩ a na, a bɛlɩ dem na mɩ́ tɛr a ɩ-ɩrɩ a ŋa taabɛ a, Naaŋmɩn mɩ́ maal ɩ bɛ nɩ a ƴɛrʋ a tu yel-mɩŋa.
45002003	Fʋ̃ʋ na bãwnɛ a fʋ taabɛ yel-faar ɛ́ mɩ̀ tɛr a alɩ yel-faar nɛ a, fʋ tɩɛrɛ kɛ fʋ na tʋ̃ɔ na nɩɩrɩ a Naaŋmɩn dɔwrʋ bɛr bɩɩ?
45002004	Bɩɩ fʋ bɛ ŋmɛlɛ kaar a Naaŋmɩn ɩ-vɩɛlɩ na bɛ dɩ vuo a, nɩ a ʋ su-bɛ-páwra nɩ a ʋ su-nyɔwra ʋ na tɛr a fʋ zie a ɩ? Fʋ bɛ bãwnɩ a k'aa Naaŋmɩn ɩ-vɩɛlɩ a ŋa fɛrɛ fʋ na kɛ fʋ lɩɛbɩ a fʋ ɩb ɛ?
45002005	A fʋ zu-kpɛnʋ ƴãw, nɩ fʋ na yel kɛ fʋ kʋ̃ lɩɛbɩ a fʋ ɩb a, fʋ cɔbrɛ nɩ dɔwrʋ na ta dɔwrʋ a a fʋ mɩŋa ƴãw, gùre nɩ a Naaŋmɩn suur bibir nɩ a ʋ ƴɛrʋ maalʋ na tu yel-mɩŋa a bibir nãa wa vɩɛ a,
45002006	a bibir ʋl ʋ na na kʋ̀ ŋa za man nɩ a ʋ ɩb a.
45002007	A bɛlɩ dem na su zu ɩrɛ vla bɔbr ɩ a yúor-vɩɛlʋ-danʋ nɩ a ƴãwfʋ, nɩ a nyɔ-vʋʋrʋ na be kʋra lɛ a, bɛlɛ so a nyɔ-vʋʋrʋ na be kʋra lɛ a.
45002008	Ɛ cɛ, a bɛlɩ dem na ɩ a nɩsaal-gaarɩ, bɛ sawr a yel-mɩŋa ɛ tuur a ɩ-faar a, Naaŋmɩn suur, su-tʋlʋ, na ìr ɩ a bɛ zu.
45002009	Nɩsaal za na maalɛ faa a, ʋlɛ so kpɩɛrʋ nɩ pʋl-vʋ̃ɔn, a Zifʋ n'ɩ a dãw-niwn sob, al pùorí, a sob nɛ na bɛ ɩ Zifʋ a.
45002010	Ɛ cɛ, sob nɛ za na ɩrɛ vla a, ʋlɛ so yúor-vɩɛlʋ-danʋ, ƴãwfʋ nɩ ƴã-ɓaarʋ, a dãw-niwn sob n'ɩ a Zifʋ, al pùorí sob nɛ na bɛ ɩ Zifʋ a.
45002011	Naaŋmɩn sɩrɩ bɛ mɩ́ kpɛ ŋa ɛ bɛr ŋa ɩ.
45002012	Bɛlɩ dem za na bɛ tɩ bãw a Mõyiir-Wulu ɛ maalɩ yel-bier a, bɛ na kpi n a Wulu bɛ-bãwfʋ kũu. Ɛ cɛ bɛlɩ dem za na tɩ bãw a Wulu ɛ maalɩ yel-bier a, a Wulu ŋa n'ʋ bɛ na maal ɩ bɛ a ƴɛrʋ.
45002013	Bɛlɩ dem na mɩ́ bɛrɛ wone a Wulu bɛr-wob tɛwr a, bɛlɛ bɛ nɛ bɛ mɩ́ páw a mɩnʋ a Naaŋmɩn zie ɩ, bɛlɩ dem na mɩ́ dier a Wulu a, bɛlɛ nɛ bɛ na páw a mɩnʋ.
45002014	A lɛn daar nɩ-bʋʋr-yoru, na bɛ bãw a Naaŋmɩn-Wulu a, na mɩ́ wa nyɛ̃ bɛ tʋɔra ɩrɛ mɛ̃ a lɛ a Wulu na ƴãw a nʋɔr a, bɛl mɩŋa mɩ́ bãw nɩ a lɛ a na sɛw kɛ bɛ ɩrɛ a, bɛl na saa bɛ bãw a Naaŋmɩn-Wulu a.
45002015	Bɛ mɩ́ wul a, k'aa lɛ a Wulu na bɔbr kɛ nɩr za ɩrɛ a, sɛb ɩ a bɛ pʋ̃ɔmɩ́. A bɛ pʋɔ mɩ́ mɩ̀ dɩ n a yel ŋa dãsɩɛ, lãw nɩ a bɛ tɩɛrʋ na mɩ́ yel a mɩnɛ kãw kɛ́ bɛ sãw na a, ɛ a mɩnɛ kãw ʋ yel kɛ bɛ bɛ sãw a.
45002016	A yele a ŋa n'a na sãá a bibir ʋl, a Naaŋmɩn na na ƴãw a Yeezu Kɩrɩta maal ɩ a nɩsaalbɛ ƴɛrʋ a bɛ yel-sɔwlɩ ƴãw a, mɛ̃ a lɛ a Yel-nʋ̃ɔ̀ ɩ̃ na hiere a na yel a.
45002017	Ɛ cɛ fʋ̃ʋ a, fʋ̃ʋ na dɩ kɛ Zifʋ a, fʋ ɩrɛ na ƴãwn a Naaŋmɩn-Wulu ƴãw ɛ nyʋʋr a fʋ Naaŋmɩn ƴãw;
45002018	fʋ bãw nɩ a lɛ ʋ na bɔbr a, ɛ a ʋ Wulu wul fʋ, fʋ bãw a vla kaa-iru;
45002019	fʋ̃ʋ zie a, bʋnʋ bɛ ka be ɩ, fʋ ɩ n a zɔn tãwrɛ, a bɛlɩ dem na be a lige pʋɔ a cãà,
45002020	a bɛlɩ dem na bɛ bãw bom za a wul-wule, a bɛlɩ dem na bɛ bãw bom sɛr a wul-wule, fʋ na bãw k'aa Naaŋmɩn-Wulu ɩ n a bãwfʋ nɩ a yel-mɩŋa ŋmɛ̃a tɔr za a ƴãw.
45002021	A na ɩ a ŋa a, fʋ̃ʋ na wule a fʋ tɔ a, bʋ̃ʋ n'ʋ so fʋ bɛ wule fʋ tʋɔra? Fʋ̃ʋ na kanɛ kɛ́ bɛ ta zure a, bʋ̃ʋ n'ʋ so fʋ zure?
45002022	Fʋ̃ʋ na yere kɛ́ bɛ ta maalɛ pɔw-gaa-yel-bier a, bʋ̃ʋ n'ʋ so fʋ maalɛ a pɔw-gaa-yel-bier? Fʋ̃ʋ na hɩ̃ɛn a tɩbɛ a, bʋ̃ʋ n'ʋ so fʋ wòbr a tɩbɛ diru pʋɔ bome?
45002023	Fʋ̃ʋ na ɩrɛ pɔ̀lʋ nɩ a Naaŋmɩn-Wulu a, bʋ̃ʋ n'ʋ so fʋ zawrɛ a Wulu, sãwnɛ nɩ a Naaŋmɩn yúor?
45002024	Bʋ̃ʋ n'ʋ vɛ̃, a Sɛb-sõw yel a: «Nyɩmɛ nɛ bɛ so a nɩ-bʋʋr-yoru ɩrɛ a Naaŋmɩn laar.»
45002025	Fʋ̃ʋ wa dier a Naaŋmɩn-Wulu a, a yʋɔr-ŋmãafʋ tɛr ɩ yel-ɩra a fʋ zie; ɛ cɛ fʋ̃ʋ wa zawrɛ a Naaŋmɩn-Wulu a, fʋ̃ʋ nɩ a fʋ yʋɔr-ŋmãafʋ za, fʋ ɩ na mɛ̃ nɩr na bɛ ŋmãa a.
45002026	A nɩr na bɛ ŋmãa a, ʋlɛ wa sawr a nɛɛ a Naaŋmɩn-Wulu na ƴãw a, Naaŋmɩn kʋ̃ saw kʋ̀ ʋ k'aa yʋɔr-bɛ-ŋmãafʋ ɩ n ŋmãafʋ bɩɩ?
45002027	Ɛ a nɩr ʋl na bɛ ŋmãa a ƴãgan ŋmãafʋ a, ɛ́ mɩ́ tu a Naaŋmɩn-Wulu tɩ ɓɩɩlɩ a, ʋ na wul ɩ a fʋ sãwna, fʋ̃ʋ na bãw a Naaŋmɩn-Wulu na sɛb, ɛ ŋmãa a yʋɔr, ɛ zawrɛ a Wulu a.
45002028	Sɩza n'a, a Zifʋ tɔr za bɛ n'ɩ a sob nɛ na sãá Zifʋ a ɩ, ɛ́ bom na sãá a ƴãganɩ́ a, bɛ n'ɩ a yʋɔr-ŋmãafʋ ɛ.
45002029	Ɛ cɛ a Zifʋ tɔr za n'ɩ a sob nɛ na ɩ ʋ nɩ ʋ pʋɔ a, ɛ a ŋmãafʋ ɩ socir pʋɔ ŋmãafʋ a, ŋmãafʋ na yi Naaŋmɩn Vʋʋrʋ zie ɛ bɛ yi Wulu na sɛb a pʋɔ a. A Zifʋ tɔr za ŋa bɛ nyɛrɛ a ʋ danʋ nɩsaalbɛ zie ɩ, Naaŋmɩn zie n'a ʋ nyɛrɛ a ʋ danʋ.
45003001	A na ɩ a ŋa a, a Zifʋ ɩb tɛr ɩ tɔnɛ kãw bɩɩ? A yʋɔr-ŋmãafʋ tɛr ɩ yel-ɩra bɩɩ?
45003002	A tɔnɛ bɛ dɩ vuo ɩ, a za lɛ pʋɔ. A dãw-niwn sob a, Zifʋ mɩnɛ nɛ bɛ a Naaŋmɩn ƴɛr a ʋ ƴɛrʋ kʋ̀ kɛ́ bɛ maal tɛr.
45003003	Ɛ bʋnʋ? Bɛ mɩnɛ kãw wa lɛb pùor a bɛ Naaŋmɩn-saw-deb pʋɔ a, a bɛ pùor-lɛbrʋ na ɩ na a Naaŋmɩn mɩ̀ lɛb pùor bɩɩ?
45003004	Lɛ bɛ n'a towtow ɛ! A fɛr a kɛ Naaŋmɩn mɩ́ sãá ɩ yel-mɩŋa sob, nɩsaal za saa ɩ zi-ŋmarɛ a, mɛ̃ a ŋa a Sɛb-sõw na yel a Naaŋmɩn ƴãw a: «A fɛr a kɛ bɛ mɩ́ nyɛ̃ b fʋ tɛr yel-mɩŋa a fʋ ƴɛrʋ pʋɔ, fʋ mɩ́ tʋ̃ɔ ƴɛr yi, bɛlɛ wa maalɛ nɩ fʋ ƴɛrʋ a.»
45003005	Ɛ cɛ a tɩ yel-mɩŋa bɛ-tɛrʋ mɩ́ wa ɩ a Naaŋmɩn yel-mɩŋa sãá a, tɩ lɛ yel kɛ bo? A wul a kɛ a Naaŋmɩn bɛ tɛr yel-mɩŋa ʋ na mɩ́ nyɛ̃ nɩ tɩ suur a bɩɩ? (Ɩ̃ ƴɛrɛ na mɛ̃ nɩsaalbɛ a.)
45003006	Lɛ bɛ n'a towtow ɛ! Alɛ bɛ ɩ lɛ, ŋmɩŋmɩn n'a a Naaŋmɩn na tʋ̃ɔ maal ɩ a tẽ-daa a ƴɛrʋ?
45003007	Ɛ cɛ, a ɩ̃ ziri mɩ́ wa ɩ a Naaŋmɩn yel-mɩŋa ʋ sãá cãàmɩ́, a ʋ yúor-vɩɛlʋ-danʋ ƴãw a, bʋnʋ ƴãw n'a bɛ cãa dɔwrɛ mɛ̃, mɛ̃ yel-bier sob a?
45003008	Alɛ wa ɩ a ŋa a, bʋnʋ ƴãw n'a tɩ kʋ̃ maalɛ a faa k'aa vla wa tʋ̃ɔ yi a be, mɛ̃ a lɛ bɛ mɩnɛ kãw na ŋmarɛ ziri ƴãwn tɩ kɛ́ lɛ n'a tɩ yere a? A nɩbɛ bɛ ŋa sɛwnɩ nɩ a dɔwrʋ bɛ na na páw a.
45003009	Ɛ́ bʋnʋ? A tɩɩm Zifʋ mɩnɛ, tɩ zuo nɩ a nɩbɛ bɩɩ? Lɛ bɛ n'a ɩ! Ɩ̃ dãw na manɩ wul k'aa nɩbɛ za, a Zifʋ mɩnɛ nɩ a bɛl na bɛ ɩ Zifʋ a, k'aa yel-bier dɩ n naalʋ a bɛ za zu,
45003010	mɛ̃ a lɛ tɔr za a Sɛb-sõw na yel a: «Nɩ-mɩŋa bɛ ka be a ŋan ʋʋ ɩ been ɛ,
45003011	ƴã-bãwnɛ bɛ ka be ɩ, nɩr kãw za bɛ su zu bɔbr a Naaŋmɩn ɛ.
45003012	Bɛ za bɛr ɩ a sɔr vla, bɛ lãw na lɩɛbɩ nɩbɛ na bɛ tɛr bir a. Kãw za bɛ ɩrɛ vla ɩ, fʋ kʋ̃ nyɛ̃ ʋ, ʋʋ ɩ been ɛ.
45003013	A bɛ kɔkɔrpʋɔ ɩ na mɛ̃ yaa bɔw-kpol a, bɛlʋ nʋɔr ʋ bɛ ƴãw, dɔpan lɔw n'a yire a bɛ nʋɔrɩ́,
45003014	a bɛ nʋɔr ƴɛrɛ nɩ ŋmɛ-ƴãw ƴɛrʋ nɩ nɔ-tuo tɛwr.
45003015	A bɛ gbɛɛ tʋ̃ɔ nɩ zɔba a nɩr kʋ́b ƴãw,
45003016	be n za bɛ na tuur tɔlɛ a, yel-sãwnɩ nɩ kpɩɛrʋ mɩ́ gã na,
45003017	bɛ bɛ bãw a ƴã-ɓaarʋ sɔr ɛ.
45003018	Bɛ bɛ zɔrɛ a Naaŋmɩn towtow ɛ.»
45003019	Tɩ bãw na k'aa alɩ bome nɛ za a Naaŋmɩn-Wulu na yere a, ʋ yere na kʋ̀rɛ a Zifʋ mɩnɛ a Wulu ŋa na fɛrɛ a, kɛ́ nɩr za ta tʋ̃ɔ haa nʋɔr manɩ a ʋ yel-mɩŋa ɩ, ɛ́ bɛ nyɛ̃ a tẽ-daa za na tɛr sãwna a Naaŋmɩn niŋé a.
45003020	A lɛ n'a so nɩr za kʋ̃ tʋ̃ɔ lɛ ɩ nɩ-mɩŋa a Naaŋmɩn niŋé, a Wulu ʋ na na ƴãw fãw sawr a ƴãw ɛ; bʋ̃ʋ n'ʋ vɛ̃, a yel-bier tɛwr ʋ a Naaŋmɩn-Wulu mɩ́ ɩ bɛ bãw.
45003021	Ɛ cɛ ƴɛrɛ ŋa a, a Naaŋmɩn wul tɩ nɩ a lɛ ʋ na mɩ́ ɩ tɩ ɩ nɩ-mɩn a ʋ niŋé, ɛ a bɛ yi a Wulu zie a. A Naaŋmɩn-Wulu nɩ a Naaŋmɩn-ƴɛr-manbɛ sɛbr tɩ dãw na dɩ a yel ŋa dãsɩɛ a ŋa:
45003022	Naaŋmɩn mɩ́ ɩ na a nɩsaalbɛ ɩ nɩ-mɩn a ʋ niŋé, a Yeezu Kɩrɩta bɛ na mɩ́ saw de a zũú. A bɛlɩ dem za na saw de a Kɩrɩta a ƴãw n'a ʋ mɩ́ ɩ a lɛ, bʋ̃ʋ n'ʋ vɛ̃, ʋ bɛ owre ɩ:
45003023	bɛ za nɛ bɛ maalɩ a yel-bier, bɛ za nɛ bɛ bɛ páw a Naaŋmɩn yúor-vɩɛlʋ-danʋ ɛ.
45003024	Ɛ cɛ, a ʋ nɔ̃wfʋ zũú a, Naaŋmɩn ɩ na bɛ ɩ nɩ-mɩn a ʋ niŋé zawla lɛ, a faafʋ bɛ na páw a Yeezu Kɩrɩta ƴãw a zũú.
45003025	A Naaŋmɩn maal ɩ ʋ nɩ bawr, k'aa Kɩrɩta zɩ̃ɩ ƴãw, ʋ páw a yel-bebe suur kʋ̀ a bɛlɩ dem na saw de ʋ a. A ŋa n'a a Naaŋmɩn wul k'ʋʋ ɩ n nɩ-mɩŋa kʋra lɛ: ʋ tɩ ɩ ʋ nɩ a koro za, a lɛn daar ʋ na tɩ nyɔw ʋ tʋɔra bɛ dɔwrɩ a nɩsaalbɛ a bɛ yel-bebe ƴãw a; ʋ ɩ ʋ nɩ a dɩ̃a zie ŋa pʋɔ, ʋ na ɩ nɩ-mɩŋa, ɛ mɩ̀ ɩ a bɛlɩ dem za na saw de a Yeezu a bɛ ɩ nɩ-mɩn a.
45003027	Nyɩn lowr a tɩ na lɛ cãa ɩrɛ pɔ̀lʋ? A yi na zaa! Bʋnʋ zũú? A Wulu ɩ-ɩrɩ zũú bɩɩ? Towtow! Ɛ cɛ a Kɩrɩta saw-deb zũú n'a.
45003028	Bʋ̃ʋ n'ʋ vɛ̃, tɩ tɩɛrɛ na k'aa Naaŋmɩn mɩ́ ɩ na a nɩsaal ɩ nɩ-mɩŋa a ʋ niŋé ʋ na saw de a zũú, ɛ a bɛ ɩ a Wulu ʋ na sawr a ƴãw n'a ɩ.
45003029	Bɩɩ a Naaŋmɩn taa ɩrɛ wa ɩ Zifʋ mɩnɛ tɛwr Naaŋmɩn ʋ? A nɩ-bʋʋr-yoru Naaŋmɩn mɩ̀ bɛ tʋ̃ɔ n'ʋ ɛ? Bʋnʋ ɩ! A nɩ-bʋʋr-yoru Naaŋmɩn mɩ̀ n'ʋ,
45003030	bʋ̃ʋ n'ʋ vɛ̃, Naaŋmɩn been yõ n'ʋ be. A saw-deb a ʋ na ɩ n a Zifʋ mɩnɛ ɩ nɩ-mɩn a ʋ niŋé, a saw-deb cãa n'a ʋ na ɩ n a bɛlɩ dem na bɛ ɩ Zifʋ mɩnɛ a, bɛ ɩ nɩ-mɩn a ʋ niŋé.
45003031	A pãa ɩ lɛ, a saw-deb zũú, tɩ yel k'aa Wulu bɛ cãa tɛr pɛr towtow ʋ? Lɛ bɛ n'a ɩ, tɩ nɩ̃ɛ na ɩ a Wulu pɛr sɩza ʋ sãá.
45004001	A na ɩ a ŋa a, bʋ̃ʋ n'ʋ tɩ na yel a tɩ sãakʋm Abraham ƴãw? Bʋ̃ʋ n'ʋ ʋ páw, ʋ na ɩ nɩsaal a?
45004002	Bɛlɛ wa yel k'aa Abraham ɩ n nɩ-mɩŋa a ʋ ɩ-ɩrɩ zũú a, ʋ na tʋ̃ɔ na pɔrɛ a al ƴãw, ɛ cɛ Naaŋmɩn niŋé bɛ n'a ʋ na pɔrɛ ɩ.
45004003	A Sɛb-sõw yere na kɛ bo? «K'aa Abraham tɩ saw na de a Naaŋmɩn, a Naaŋmɩn saw kʋ̀ ʋ a al ƴãw k'ʋʋ ɩ n nɩ-mɩŋa.»
45004004	Nɩr na tone a, bɛ bɛ mɩ́ nyɛ̃ a ʋ sã-ya ʋ ɩ bʋ̃-mɔlɛ bɛ kʋ̀ ʋ ɛ, ʋ mɩ́ ɩ n bom a na fɛr kɛ bɛ kʋ̀ ʋ a.
45004005	Ɛ cɛ, nɩr na bɛ ɩrɛ ƴãwn a ʋ tome ƴãw a, ɛ saw de a Naaŋmɩn na mɩ́ ɩ a nɩr na bɛ ƴãwnɛ ʋ, ʋ lɩɛbɩ nɩ-mɩŋa a, a Naaŋmɩn mɩ́ nyɛ̃ nɩ a ʋ saw-deb, ɛ saw kʋ̀ ʋ k'ʋʋ ɩ n nɩ-mɩŋa.
45004006	A nɩr ʋl a Naaŋmɩn na mɩ́ saw kʋ̀ k'ʋʋ ɩ n nɩ-mɩŋa, ɛ a bɛ ɩ a ʋ ɩ-ɩrɩ zũú n'a a, a ŋa n'a a Daviir ƴɛrɛ a sob nɛ zu-nʋ̃ɔ̀ ƴɛrʋ:
45004007	«Zu-nʋ̃ɔ̀ dem ɩ a bɛlɩ dem a Naaŋmɩn na dɩ a bɛ sãwna suur kʋ̀, ɛ ír a bɛ yel-bebe bɛr a.
45004008	Zu-nʋ̃ɔ̀ sob ɩ a nɩr ʋl a Sore na bɛ de a ʋ yel-bier bin gùre nɩ ʋ a.»
45004009	A na ɩ a ŋa a, a zu-nʋ̃ɔ̀ ŋa a, a bɛlɩ dem yɛɛ na ŋma a tɛwr ƴãw n'a ʋ be, bɩɩ a bɛlɩ dem na bɛ ŋma a ƴãw mɩ̀ n'a? Tɩ yel ɩ a ƴɛrɛ ŋa k'aa «Naaŋmɩn tɩ nyɛ̃ nɩ a Abraham saw-deb, ɛ saw kʋ̀ ʋ a al ƴãw k'ʋʋ ɩ n nɩ-mɩŋa.»
45004010	Ɛ cɛ debor daar a Naaŋmɩn tɩ saw kʋ̀ ʋ a lɛ? A Abraham na tɩ ŋmãa a yʋɔr baar a n'a bɩɩ, ʋ na bɛ tɩ ŋmãa sɛr a n'a? Ʋ na tɩ ŋmãa baar a bɛ n'a ɩ, ʋ na bɛ tɩ ŋmãa sɛr a n'a.
45004011	Pùorí n'a ʋ tɩ páw a yʋɔr-ŋmãafʋ ʋ ɩ bãwfʋ na wule k'aa Naaŋmɩn tɩ saw na kʋ̀ ʋ k'ʋʋ ɩ n nɩ-mɩŋa a saw-deb zũú, ʋ na saa bɛ tɩ ŋmãa a yʋɔr sɛr a. A ŋa n'a a Abraham lɩɛbɩ a bɛlɩ dem za na saw de, ɛ́ bɛ ŋma a yɛɛ a sãà, k'aa Naaŋmɩn tʋ̃ɔ saw kʋ̀ bɛ kɛ́ bɛ mɩ́ ɩ n nɩ-mɩn.
45004012	Ʋ mɩ̀ ɩ n a bɛlɩ dem yɛɛ na ŋma a sãà, a pɛr lɛ kɛ a bɛlɩ dem na bɛ jɩrɛ a bɛ yɛɛ ŋmab tɛwr a, ɛ cɔwrɛ a tɩ sãà Abraham saw-deb ʋ na tɩ tɛr ɛ́ bɛ ŋmãa a yʋɔr sɛr a.
45004013	Naaŋmɩn yel ɩ a Abraham nɩ a ʋ bʋʋrɛ kɛ́ bɛ na so nɩ a tẽ-daa. A Wulu a Abraham na tɩ saw a ƴãw bɛ n'a a Naaŋmɩn tɩ yel a a ŋa kʋ̀ ʋ ɛ, a Naaŋmɩn na tɩ saw kʋ̀ ʋ k'ʋʋ ɩ n nɩ-mɩŋa a ʋ saw-deb zũú a, al ƴãw n'a.
45004014	A bɛlɩ dem na sawr a Wulu a tɛwr wa nɛ bɛ páwr a bome a Naaŋmɩn na yel k'ʋʋ na tɩr a a, a saw-deb bɛ cãa tɛr pɛr ɛ, ɛ a lɛ a Naaŋmɩn na yel a bɛ cãa pʋɔ ɩ.
45004015	Bʋ̃ʋ n'ʋ vɛ̃, a Wulu-bɛ-sawfʋ n'ʋ mɩ́ so a Naaŋmɩn suur nyɛb; ɛ cɛ be wulu na bɛ wul a, wulu zawrʋ mɩ̀ bɛ ka be ɩ.
45004016	A na ɩ a ŋa a, a ʋlɩ bom nɛ a Naaŋmɩn na yel k'ʋʋ na tɩr a a, a saw-deb zũú n'a, k'ʋʋ tʋ̃ɔ ɩ maalʋ ʋ na tɩrɛ zawla a, ɛ a mɩ̀ ɩ a Abraham bʋʋrɛ za ƴãw a, a bɛlɩ dem na sawr a Wulu a, nɩ a bɛlɩ dem na saw de, mɛ̃ a lɛ a Abraham na tɩ saw de a, ʋl na ɩ a tɩ za sãà a.
45004017	Bʋ̃ʋ n'ʋ vɛ̃, a Sɛb-sõw yel ɩ a ŋa: «Ɩ̃ ɩ na fʋ ɩ nɩ-bʋʋr-yaga yaga sãà.» Ʋ ɩ n a tɩ sãà a Naaŋmɩn ʋ na saw de a niŋé, a Naaŋmɩn ʋl na mɩ́ ɩ a kũuni bɛ vʋʋrɛ a, ɛ ɩ a bome na bɛ tɩ be, a be a.
45004018	A Abraham tɩ saw na de ɛ tɩɛrɛ, a na saa tɩ ɩ mɛ̃ zaa lɛ n'a ʋ tɩɛrɛ a. A ŋa n'a ʋ tɩ lɩɛbɩ «nɩ-bʋʋr-yaga sãà», a tu a ƴɛrʋ ŋa a Naaŋmɩn na tɩ ƴɛr kʋ̀ ʋ a: «A ŋa n'a a fʋ bʋʋrɛ nãà yãwmɛ sɛw.»
45004019	A Abraham tɩ tɛr a ta yome kʋba, ɛ cɛ a ʋ saw-deb bɛ tɩ bal ɛ, a lɛn daar ʋ na tɩ nyɛ̃ a ʋ ƴãgan ʋ kpi ʋ za baarɩ a, nɩ a ʋ pɔw Saara ʋ ɩ pɔw-ãan a.
45004020	Ʋ bɛ tɩ bʋnɩ nɩ a lɛ a Naaŋmɩn na yel a ɩ; a ʋ saw-deb nɩ̃ɛ na lɛ tɩ ɩ ʋ kpɛmɛ ɛ danɩ a Naaŋmɩn.
45004021	Ʋ tɩ bãwnɩ a na k'aa Naaŋmɩn tɛr ɩ fãw na maalɩ a lɛ ʋ na yel a.
45004022	A lɛ n'a so bɛ yel caar ɩ a Abraham, k'aa ʋ saw-deb zũú, «Naaŋmɩn saw na kʋ̀ ʋ k'ʋʋ ɩ n nɩ-mɩŋa.»
45004023	Ɛ cɛ ʋl yõ ƴãw bɛ n'a a ƴɛr-bie a ŋa sɛb k'aa «Naaŋmɩn saw na kʋ̀ ʋ k'ʋʋ ɩ n nɩ-mɩŋa ɩ.»
45004024	A tɩɩm ƴãw mɩ̀ n'a a sɛb, tɩɩm a na fɛr kɛ́ bɛ nyɛ̃ tɩ ɩ nɩ-mɩn a, tɩɩm na saw de a Naaŋmɩn na ɩ a tɩ Sore Yeezu ʋ lɛb yi a kũuni pʋɔ a.
45004025	A Naaŋmɩn de ʋ na tɩr a tɩ yel-bebe ƴãw, bɛ kʋ́ ʋ, ɛ ʋ ɩ ʋ lɛb yi a kũu pʋɔ kɛ́ tɩ tʋ̃ɔ páw a mɩnʋ.
45005001	A na ɩ a ŋa tɩ lɩɛbɩ nɩ-mɩn a tɩ saw-deb ƴãw a, ƴã-ɓaarʋ be n tɩɩm nɩ a Naaŋmɩn cara pʋɔ, a tɩ Sore Yeezu Kɩrɩta zũú.
45005002	Ʋlɛ n'ʋ puo a Naaŋmɩn maalʋ sɔr kʋ̀ tɩ, a saw-deb zũú, ɛ́ tɩ be a maalʋ ŋa pʋɔ. Ɛ bom nɛ na ɩrɛ tɩ nʋ̃ɔ̀ a, a ɩ n tɩ na tɩɛrɛ kɛ tɩ nãà páw nɩ a Naaŋmɩn yúor-vɩɛlʋ-danʋ a.
45005003	Ɛ a za cãa bɛ n'a ɩ, nʋ̃ɔ̀ ɩrɛ tɩ nɩ a tɩ kpɩɛrʋ tɛɛ za ƴãw, tɩ na bãw k'aa kpɩɛrʋ waar ɩ nɩ a kanyir a,
45005004	a kanyir waar ɩ bɛ na ɩ b kaa fʋ bɛ dam a, ɛ́ bɛ na ɩ b kaa fʋ bɛ dam a, waar ɩ tɩɛrʋ fʋ na ƴãw a Naaŋmɩn ƴãw a.
45005005	A tɩɛrʋ ŋa bɛ bɛ̀lɛ ɩ; bʋ̃ʋ n'ʋ vɛ̃, Naaŋmɩn ƴãw nɩ a ʋ nɔ̃wfʋ a tɩ socie pʋɔ, a Vʋʋrʋ Sõw ʋ na kʋ̀ tɩ a zũú.
45005006	Tɩ na bɛ tɩ tɛr fãw na ɩ bom za a, lɛ n'a, a Naaŋmɩn daar na wa ta a, a Kɩrɩta kpi yel-bebe dem ƴãw.
45005007	Fʋ na na saw kpi nɩ-mɩŋa ƴãw a, mɛ̃ a mɩ́ kpɛmɛ na; kãpaw fʋ na saw na kpi nɩ-vla ƴãw.
45005008	Ɛ cɛ, a ʋlɩ bom nɛ na wul k'aa Naaŋmɩn nɔnɛ tɩ nɩ yaga za a, ʋlɛ n'ɩ a Kɩrɩta na kpi a tɩ ƴãw, a lɛn daar tɩ na cãa ɩ yel-bebe dem a.
45005009	Ɛ a ʋ zɩ̃ɩ na ɩ tɩ lɩɛbɩ nɩ-mɩn a Naaŋmɩn zie ƴɛrɛ ŋa a, bʋnʋ bɛ ka be ɩ, ʋ na faa tɩ na zuo lɛ a Naaŋmɩn suur nãà wa ìr a ƴãw.
45005010	Tɩ tɩ ɩ n a Naaŋmɩn dɔ̃ dem, ʋʋ ɩ tɩɩm nɩ ʋl lɛb kpɛ taa a ʋ Bie kũu zũú. Ƴɛrɛ ŋa tɩɩm nɩ ʋl na lɛb kpɛ taa baarɩ a, bʋnʋ bɛ ka be ɩ, ʋ na faa tɩ nɩ zaa lɛ a ʋ Bie nyɔ-vʋʋrʋ ƴãw.
45005011	Ɛ a za cãa bɛ n'a ɩ, a Naaŋmɩn ƴãw n'a nʋ̃ɔ̀ ɩrɛ tɩ a tɩ Sore Yeezu Kɩrɩta zũú, ʋl na n'ʋ so tɩɩm nɩ a Naaŋmɩn lɛb kpɛ taa ƴɛrɛ ŋa a.
45005012	Nɩ-been yõ, a Adama, ʋlɛ n'ʋ so a yel-bier wa a tẽ-daa zu, ɛ a yel-bier ʋ wa n a kũu. Ɛ a a ŋa n'a a kũu lʋ̃ɔ a nɩsaalbɛ za, bɛ za na maalɩ a yel-bier a ƴãw.
45005013	A Naaŋmɩn na bɛ tɩ kʋ̀ a ʋ Wulu a Mõyiir sɛr a, a yel-bier tɩ de nɩ niwn be a tẽ-daa zu; ɛ cɛ a Wulu na bɛ tɩ be be sɛr a, nɩr bɛ mɩ́ tɩ dɩ yel-bier san ɛ.
45005014	Ɛ cɛ a Adama daar tɩ ta n a Mõyiir daar a, a kũu dɩ n naalʋ a nɩbɛ za zu, tɩ lãw nɩ a bɛlɩ dem na bɛ maalɩ a nʋɔr zawrʋ yel-bier mɛ̃ a Adama a. A Adama tɩ n'ɩ a sob nɛ na na wa a pùorí a ŋmɛ̃-ta-tɔ.
45005015	Ɛ cɛ a maalʋ a Naaŋmɩn na tɩrɛ zawla a, nɩ a Adama sãwna a, a bɛ zɛ̃ taa ɩ. Yel-mɩŋa n'a, nɩ-yaga kpi n nɩ-been yõ sãwna zũú; ɛ cɛ a Naaŋmɩn maalʋ, a maalʋ ʋ na tu nɩ-been yõ, a Yeezu Kɩrɩta, kʋ̀rɛ nɩ-yaga zawla a, ʋ ɩ n kpɛ̃ɛ tɩ zuo.
45005016	A yele a Naaŋmɩn maalʋ na wa n a, nɩ a yele nɩ-been yõ yel-bier na wa n a, mɩ̀ bɛ zɛ̃ taa ɩ: bʋ̃ʋ n'ʋ vɛ̃, nɩ-been yõ yel-bier ƴãw a, a ƴɛrʋ maal a, a tɩ yi dɔwrʋ, ɛ sãwna yaga yaga ƴãw, a Naaŋmɩn maalʋ ʋ na tɩrɛ zawla a, mɩ́ ɩ na bɛ ɩ nɩ-mɩn.
45005017	Nɩ-been yõ ƴãw sɩrɩ n'a, nɩ-been yõ sãwna n'a so a kũu dɩ naalʋ, ɛ cɛ a Yeezu Kɩrɩta, ʋ yõ ƴãw a, a bɛlɩ dem na páwr a Naaŋmɩn maalʋ yaga za a, nɩ a maalʋ na ɩ kɛ bɛ lɩɛbɩ nɩ-mɩn a, na vʋʋrɛ na ɛ dɩrɛ naalʋ zuo lɛ.
45005018	A na ɩ a ŋa a, mɛ̃ a lɛ a dɔwrʋ na lo a nɩsaalbɛ za zu, nɩ-been yõ sãwna ƴãw a, lɛ mɩ̀ n'a nɩ-been yõ mɩnʋ ɩ a nɩsaalbɛ za ɩ nɩ-mɩn ɛ tɛr a nyɔ-vʋʋrʋ.
45005019	Mɛ̃ a lɛ nɩ-yaga yaga na lɩɛbɩ yel-bebe dem nɩ-been yõ na zawrɩ a nʋɔr a ƴãw a, lɛ mɩ̀ n'a nɩ-yaga yaga na lɩɛbɩ nɩ-mɩn nɩ-been yõ na saw a nʋɔr a ƴãw.
45005020	A Naaŋmɩn-Wulu wa na k'aa sãwna tʋ̃ɔ bʋ́wlɩ pàw a ziir za; ɛ cɛ a be a yel-bier na tɩ bʋ́wlɩ a, a Naaŋmɩn maalʋ mɩ̀ tɩ ʋr a tɩ zuo.
45005021	A na ɩ a ŋa a, mɛ̃ a lɛ a yel-bier na tɩ wul a kũu fãw ʋ na tɛr a, lɛ mɩ̀ n'a a Naaŋmɩn maalʋ wule faafʋ fãw, k'ʋʋ tʋ̃ɔ tɛr tɩ cen nɩ a nyɔ-vʋʋrʋ na be kʋra lɛ a pʋɔ, a Yeezu Kɩrɩta tɩ Sore ƴãw.
45006001	A na ɩ a ŋa a, tɩ na yel a kɛ bo? Kɛ́ tɩ cãa be a yel-bier pʋɔ a Naaŋmɩn maalʋ tʋ̃ɔ ʋr bɩɩ?
45006002	Lɛ bɛ n'a towtow ɛ! Tɩ kpi na, bɛ cãa pʋɔ yel-bier pʋɔ ɩ: ŋmɩŋmɩn n'a tɩ na tʋ̃ɔ cãa be a yel-bier pʋɔ?
45006003	Bɩɩ nyɩ bɛ bãw k'aa tɩɩm za na de a suob kɛ́ tɩ lãw nɩ a Yeezu Kɩrɩta a, tɩ de nɩ a suob lãw nɩ ʋ kpi ʋ?
45006004	A na ɩ a ŋa a, a suob tɩ na de a zũú, tɩ lãw nɩ nɩ a Kɩrɩta kpi, bɛ ũù tɩ lãw nɩ ʋ, kɛ mɛ̃ a lɛ a Kɩrɩta na lɛb yi a kũuni pʋɔ nɩ a ʋ Sãà yúor-vɩɛlʋ-danʋ fãw a, a tɩɩm mɩ̀, tɩ vʋʋrɛ nɩ nyɔ-vʋʋr-paala.
45006005	Bʋ̃ʋ n'ʋ vɛ̃, tɩmɛ wa lãw nɩ ʋ kpi kũu na ŋmɛ̃ taa nɩ a ʋ dem a, tɩ mɩ̀ na lãw nɩ ʋ na kũu-pʋɔ-lɛ-yib pʋɔ na ŋmɛ̃ taa nɩ a ʋ dem a.
45006006	Tɩ bãwnɩ a yel ŋa vla: a nɩsaal ʋl tɩ na tɩ ɩ a koro za a, bɛ kpa ʋ nɩ a da-gara zu lãw nɩ a Kɩrɩta, k'aa yel-bier nɩr ʋl tɩ na ɩ a, ta cãa ɩ, ɛ́ tɩ mɩ̀ ta cãa ɩ a yel-bier gbãgbaar ɛ.
45006007	Bʋ̃ʋ n'ʋ vɛ̃, sob nɛ na kpi a, ʋ bɛ cãa dɩ a yel-bier san a Naaŋmɩn-Wulu zie ɩ.
45006008	Ɛ́ tɩ na lãw nɩ a Kɩrɩta kpi a, tɩ bãwnɩ a na kɛ tɩ mɩ̀ na lãw nɩ ʋ na vʋʋrɛ.
45006009	Bʋ̃ʋ n'ʋ vɛ̃, tɩ bãw na k'aa Kɩrɩta na lɛb yi a kũu pʋɔ a, ʋ bɛ lɛ kpiir ɛ, a kũu bɛ cãa dɩ naalʋ a ʋ zu ɛ.
45006010	Ʋ kpi n gb'a been daadaa k'ʋʋ tʋ̃ɔ a yel-bier; ɛ ʋ na vʋʋrɛ a, Naaŋmɩn ƴãw n'a ʋ vʋʋrɛ.
45006011	A nyɩɩm mɩ̀ a, nyɩ bãw kɛ nyɩ kpi na bɛ cãa pʋɔ a yel-bier pʋɔ ɩ, ɛ vʋʋrɛ a Naaŋmɩn ƴãw lãw nɩ a Yeezu Kɩrɩta.
45006012	A na ɩ a ŋa a, a yel-bier bɛ tɛr sɔr k'ʋʋ cãa dɩrɛ naalʋ a nyɩ ƴãgan na ɩ bʋ̃-kpiira a zu, ƴãw kɛ nyɩ tuur a ƴãgan ŋa yel-bɔbrɩ ɛ.
45006013	Nyɩ ta cãa dier a nyɩ ƴãgan ɓɛrmɛ̃ a lɩɛbɩ yel-bier tõ-tõ-bome, nyɩ ɩrɛ nɩ a lɛ na bɛ tu sɔr a ɩ. Nyɩ nɩ̃ɛ vɛ̃ kɛ de nyɩ mɩŋa kʋ̀ a Naaŋmɩn, mɛ̃ nɩbɛ na tɩ kpi ɛ lɛb wa vʋʋrɛ a, ɛ́ nyɩ tone a ʋ tome, ɩ mɛ̃ tõ-tõ-bome a yel-vla maalʋ ƴãw a.
45006014	Bʋ̃ʋ n'ʋ vɛ̃, a yel-bier kʋ̃ cãa dɩrɛ naalʋ a nyɩ zu ɛ, a Naaŋmɩn-Wulu na bɛ cãa so nyɩ, ɛ́ Naaŋmɩn maalʋ so nyɩ a ƴãw.
45006015	Ɛ bʋnʋ? Tɩ na maalɛ nɩ a yel-bier, a Naaŋmɩn-Wulu na bɛ cãa so tɩ ɛ Naaŋmɩn maalʋ so tɩ a bɩɩ? Lɛ bɛ n'a towtow ɛ!
45006016	Nyɩ bɛ bãwnɩ a kɛ nyɩmɛ wa de nyɩ tʋɔra kʋ̀ nɩr, kɛ́ nyɩ ɩ gbãgbaar sawr a ʋ nʋɔr a, nyɩ lɩɛb ɩ a sob nɛ nʋɔr nyɩ na sawr a gbãgbaar ɛ? A yel-bier wa n'ʋ a, nyɩ bɛ bãwnɩ a k'ʋʋ wɩɛr ɩ nyɩ nɩ kũu pʋɔ ɩ? A nʋɔr sawfʋ wa n'ʋ a, k'ʋʋ wɩɛr ɩ nyɩ nɩ a mɩnʋ pʋɔ ɩ?
45006017	Ɛ cɛ Naaŋmɩn so puoru: nyɩ tɩ dãw na ɩ a yel-bier gbãgbaar, ƴɛrɛ ŋa a, a wulu bɛ na wul nyɩ a sɛw kɛ nɩbɛ za tuur a, nyɩ saw na de ʋ nɩ nyɩ pʋɔ za.
45006018	Bɛ faa nyɩ nɩ a yel-bier nuru pʋɔ, nyɩ lɩɛbɩ a mɩnʋ gbãgbaar.
45006019	Nɩsaalʋ n'a ɩ̃ ƴɛrɛ, a nyɩ bãbaalʋ zũú. Mɛ̃ a lɛ nyɩ na tɩ de nyɩ mɩŋa za tu n a faalʋ nɩ a Wulu zawrʋ pùor, ɩ mɛ̃ gbãgbaar a, ɛ a ɩ nyɩ ɩ nɩ-gaarɩ a Naaŋmɩn zie a, a ƴɛrɛ ŋa a, nyɩ mɩ̀ de nyɩ mɩŋa za tu n a mɩnʋ ɩ mɛ̃ gbãgbaar a, kɛ́ nyɩ tʋ̃ɔ vʋʋrɛ nyɔ-vʋʋrʋ na ɩ sõw a.
45006020	A lɛn daar nyɩ na tɩ ɩ a yel-bier gbãgbaar a, nyɩ bɛ tɩ ŋmɛlɛ kaar a mɩnʋ ɛ.
45006021	A ɩ-ɩrɩ a ŋa na ɩrɛ vĩ a dɩ̃a a, bʋnʋ tɔnɛ n'a nyɩ tɩ nyɛ̃ a pʋɔ, a lɛn daar nyɩ na tɩ tɛr a ɩ-ɩrɩ a ŋa a? Kũu n'a a waar ɩ.
45006022	Ɛ cɛ ƴɛrɛ ŋa a, bɛ faa nyɩ nɩ a yel-bier nuru pʋɔ, nyɩ lɩɛbɩ Naaŋmɩn gbãgbaar tɛr ɩ-ɩrɩ na tɩrɛ sonu a, ɛ a baarʋ daar a waar ɩ nyɔ-vʋʋrʋ na be kʋra lɛ a.
45006023	Bʋ̃ʋ n'ʋ vɛ̃, a yel-bier sã-ya n'ɩ a kũu; ɛ cɛ a maalʋ a Naaŋmɩn na tɩrɛ zawla a, ʋlɛ n'ɩ a nyɔ-vʋʋrʋ na be kʋra lɛ fʋ na mɩ́ tɛr lãw nɩ a Yeezu Kɩrɩta tɩ Sore a.
45007001	Nyɩ bɛ bãwnɩ a ʋ, yɛbr ɩ? Nɩbɛ na bãw a Naaŋmɩn-Wulu a zie n'a ɩ̃ ƴɛrɛ: a nɩsaal cãafʋ daar yõ n'a, a Naaŋmɩn-Wulu fɛrʋ be a ʋ zu.
45007002	Mɛ̃ a ŋa a, pɔw na kul sɩr a, a ʋ sɩr na cãa vʋʋrɛ a yõ n'a, a Naaŋmɩn-Wulu 'lẽ ʋlɛ nɩ a ʋ sɩr; ɛ cɛ a sɩr wa ɩ mɛ̃ ʋ kpi na a, a kul-taa nʋɔr na dãw 'lẽ bɛ a, bɛ cãa fɛrɛ ʋ ɛ.
45007003	A na ɩ a ŋa a, a ʋ sɩr wa cãa vʋʋrɛ, ʋʋ be dɛb yũo zie a, bɛ na bʋɔlɛ ʋ nɩ pɔw-gaa- yel-bier-maalɛ; ɛ cɛ a ʋ sɩr wa kpi a, ʋ so nɩ ʋ tʋɔra a Naaŋmɩn-Wulu niŋé, na tʋ̃ɔ ɩ dɛb yũo pɔw ɛ bɛ maalɩ pɔw-gaa-yel-bier ɛ.
45007004	Ɩ̃ yɛbr ɩ, lɛ n'a a mɩ̀ ŋmɛ̃ a nyɩ zie. A Naaŋmɩn-Wulu niŋé a, nyɩ ɩ na mɛ̃ nɩ-kũuni a, nyɩ na lãw nɩ a Kɩrɩta a ʋ ƴãgan pʋɔ a. A na ɩ a ŋa a, nɩ-yũo so nyɩ a ƴɛrɛ ŋa, a sob nɛ na lɛb yi a kũuni pʋɔ kɛ́ tɩ tʋ̃ɔ ɩrɛ ɩ-vɩɛlɩ na nʋmɛ a Naaŋmɩn zie a.
45007005	A lɛn daar tɩ na tɩ cãa tɛr a tɩ nɩsaalɛ ɩb tɛwr a, a Naaŋmɩn-Wulu mɩ́ tɩ ɩ na a pʋ-tɩɛr-faar tone a tome a tɩ nɩɩlʋ za pʋɔ, mɩ́ tɩ ƴãw tɩ tɛr ɩ-ɩrɩ na wɩɛr ɩ tɩ kũu pʋɔ a.
45007006	Ɛ cɛ ƴɛrɛ ŋa a, bɛ ír tɩ na bɛr a Wulu fɛrʋ pʋɔ; bʋ̃ʋ n'ʋ vɛ̃, a ʋlɩ bom nɛ na tɩ so tɩ ɩ gbãgbaar a, tɩ ɩ na mɛ̃ tɩ kpi na bɛ cãa pʋɔ ʋ pʋɔ a. A na ɩ a ŋa a, tɩ na tʋ̃ɔ na tone a Naaŋmɩn tu n pɔl-paala a Vʋʋrʋ na wule a, ɛ ta cãa tuur ɩ a pɔl-kʋra a Wulu na sɛb a na wule a ɩ.
45007007	Tɩ na yel a kɛ bo? K'aa Naaŋmɩn-Wulu ɩ n yel-bier bɩɩ? Lɛ bɛ n'a towtow ɛ! Ɛ cɛ a Wulu n'ʋ ɩ ɩ̃ bãw bʋ̃ʋ n'ɩ a yel-bier. Bʋ̃ʋ n'ʋ so, a Wulu bɛ tɩ yel a ƴɛr-bie a ŋa: «Ta nyɛ̃ a fʋ tɔ bom bɔbr ɛ», ɩ̃ kʋ̃ʋ bãw bʋ̃ʋ n'ɩ nyɛ̃ a fʋ tɔ bom bɔbr ɛ.
45007008	A yel-bier tur a de a nɔ-ƴãwna, ƴãw a tɔ bom bɔb tɩɛrʋ bʋʋrɛ za a ɩ̃ zie. Bʋ̃ʋ n'ʋ vɛ̃, Wulu bɛ wa ka be a, a yel-bier ɩ n bʋ̃-kũu.
45007009	A koro za a, ɩ̃ na bɛ tɩ bãw kɛ Naaŋmɩn-Wulu be n be a, ɩ̃ tɩ vʋʋrɛ nɩ zoom lɛ; ɛ cɛ a nɔ-ƴãwna na wa wa a, a yel-bier vʋla tĩ na kpɩɛr mɛ̃,
45007010	lɛ n'a a ɩ mɛ̃ ɩ̃ kpi na a. A nɔ-ƴãwna na tɩ sɛw k'ʋʋ wa n nyɔ-vʋʋrʋ a, bɛ wa bere na mãa zie ʋ wa n kũu.
45007011	Bʋ̃ʋ n'ʋ vɛ̃, a yel-bier tur a de a nɔ-ƴãwna bɛlɩ nɩ mɛ̃, ɛ kʋ́ m nɩ a nɔ-ƴãwna.
45007012	A na ɩ a ŋa a, a Naaŋmɩn-Wulu ɩ n sõw ɛ a nɔ-ƴãwna ɩ sõw, tu sɔr ɛ vɩɛl.
45007013	A pãa ɩ lɛ bʋ̃-vla wa lɩɛbɩ kũu bom mãa zie ʋ? Lɛ bɛ n'a towtow ɛ! A yel-bier zie n'a a yi. A ŋa n'a ʋ ɩ, a ʋ ŋmɛ̃a tɔr za sãá: ʋ de nɩ bom na ɩ bʋ̃-vla a kʋ́ n mɛ̃. Ɛ cɛ a a ŋa n'a, a nɔ-ƴãwna zũú, a yel-bier pãa lɛ bãw kpɛ faa tɩ zuo.
45007014	Tɩ bãw na k'aa Naaŋmɩn-Wulu bɛ yi nɩsaal zie ɩ; ɛ cɛ mãa ɩ n nɩsaal bɛ na kʋɔrɩ kʋ̀ a yel-bier ɩ̃ ɩ a ʋ gbãgbaa a.
45007015	Ɩ̃ sɩrɩ bɛ bãw a lɛ ɩ̃ na ɩrɛ a pɛr ɛ: ɩ̃ bɛ ɩrɛ a lɛ ɩ̃ na bɔbr k'ɩ̃ɩ nãa ɩrɛ a ɩ, ɛ nɩ̃ɛ ɩrɛ a ʋlɩ bom nɛ ɩ̃ na bɛ nɔnɛ a.
45007016	Mãa wa ɩrɛ a ʋlɩ bom nɛ ɩ̃ na bɛ bɔbr a, ɩ̃ saw na k'aa Naaŋmɩn-Wulu vɩɛl a.
45007017	A na ɩ lɛ a, mãa bɛ n'ʋ ɩrɛ a a ŋa ɩ, a yel-bier na be a ɩ̃ zie a n'ʋ.
45007018	Bʋ̃ʋ n'ʋ so, ɩ̃ bãwnɩ a na a vla na bɛ be a ɩ̃ zie a, a pɛr lɛ k'aa bãbaal ŋa ɩ̃ na ɩ a. Yel-mɩŋa n'a, a vla maalʋ tɩɛrʋ be n a ɩ̃ zie, ɛ cɛ a maalʋ fãw bɛ ka be ɩ.
45007019	Bʋ̃ʋ n'ʋ vɛ̃, ɩ̃ bɛ mɩ́ maalɩ a vla ɩ̃ na bɔbr a ɩ, ɛ nɩ̃ɛ mɩ́ maalɩ a faa ɩ̃ na bɛ bɔbr a.
45007020	Mãa mɩ́ wa ɩ a ʋlɩ bom nɛ ɩ̃ na bɛ bɔbr a, a lɛn daar a, mãa bɛ cãa n'ʋ mɩ́ ɩrɛ ɩ, a yel-bier na be a ɩ̃ zie a n'ʋ.
45007021	A na ɩ a ŋa a, yel ŋa n'ʋ ɩ̃ nyɛ̃: mãa na mɩ́ bɔbr a vla maalʋ a, faa tɛwr a ɩ̃ mɩ́ tʋ̃ɔ maalɩ.
45007022	A ɩ̃ pʋ̃ɔmɩ́ nɩr nɔnɛ nɩ a Naaŋmɩn-Wulu yaga za.
45007023	Ɛ cɛ ɩ̃ nyɛ̃ nɩ wulu kãw a ɩ̃ pʋɔ ʋ mʋɔr ɩ a Wulu ʋl a ɩ̃ yã na saw de a. Ʋ ɩ na k'ɩ̃ ɩ a yel-bier wulu na be a ɩ̃ pʋɔ a gbãgbaa.
45007024	'Woi, zu-bio sob i! Ãa n'ʋ na faa mɛ̃ bɛr a ƴãgan ŋa ƴãw, na wɩɛr ɩ mɛ̃ a kũu pʋɔ a?
45007025	Naaŋmɩn so puoru, a Yeezu Kɩrɩta tɩ Sore ƴãw! A na ɩ a ŋa a, ɩ̃ ɩ n a Naaŋmɩn-Wulu gbãgbaa a ɩ̃ yã pʋɔ, ɛ cɛ a ɩ̃ bãbaalʋ pʋɔ, ɩ̃ ɩ a yel-bier wulu gbãgbaa.
45008001	A na ɩ a ŋa a, a ƴɛrɛ ŋa a, a bɛlɩ dem na lãw nɩ a Yeezu Kɩrɩta a, sãwna dɔwrʋ kãw za bɛ cãa be a bɛ ƴãw ɛ.
45008002	Bʋ̃ʋ n'ʋ vɛ̃, a Vʋʋrʋ Sõw Wulu na tɩrɛ a nyɔ-vʋʋrʋ a Yeezu Kɩrɩta ƴãw a, ʋ ír fʋ na bɛr a yel-bier nɩ a kũu wulu pʋɔ, fʋ so fʋ tʋɔra.
45008003	A ʋlɩ bom nɛ, a Mõyiir-Wulu na tɩ bɛ tʋɔr ɩrɛ a, a nɩsaal bãbaalʋ na tɩ ɩ ʋ bɛ tɛr fãw a ƴãw a, Naaŋmɩn ʋl ɩ ʋ na: a yel-bier ír-bɛrʋ ƴãw a, ʋ dɔwr ɩ a ʋ Bie a nɩsaal yel-bier ƴãw, ʋ na tõ a ʋl mɩŋa Bie ʋ wa ɩ nɩsaal, ŋmɛ̃ taa nɩ a nɩsaal na ɩ yel-bier sob a.
45008004	A Naaŋmɩn ɩ n a a ŋa, k'aa mɩnʋ a Wulu na bɔbr kɛ tɩ tɛr a, tʋ̃ɔ paalɩ tɩ, tɩɩm na bɛ tuur a tɩ nɩsaalʋ ɛ tuur a Vʋʋrʋ Sõw a.
45008005	Bʋ̃ʋ n'ʋ vɛ̃, a bɛlɩ dem na tuur a nɩsaalʋ a, a nɩsaalʋ yel-bɔbrɩ tɩɛrʋ n'a mɩ́ be a bɛ zie.
45008006	A nɩsaalʋ yel-bɔbrɩ pùor-tub a, kũu n'a; ɛ cɛ a Vʋʋrʋ Sõw yel-bɔbrɩ pùor-tub a, nyɔ-vʋʋrʋ nɩ ƴã-ɓaarʋ n'a.
45008007	Bʋ̃ʋ n'ʋ vɛ̃, bɛlɩ dem na tuur a nɩsaalʋ yel-bɔbrɩ pùor a, bɛ ɩ n Naaŋmɩn dɔ̃ dem, bɛ bɛ sawr dier a Naaŋmɩn-Wulu ɛ, bɛ mɩ̀ kʋ̃ tʋ̃ɔ mɩ̀ ɛ.
45008008	Bɛlɩ dem na bɛr a nɩsaalʋ tʋ̃ɔ bɛ a, bɛ kʋ̃ tʋ̃ɔ pɛlɩ a Naaŋmɩn pʋɔ ɩ.
45008009	Nyɩɩm ƴãw a, nyɩ bɛ bɛr a nɩsaalʋ so nyɩ ɛ; a Vʋʋrʋ Sõw n'ʋ so nyɩ, ʋlɛ wa n'ʋ sɩrɩ kpɩɛr a nyɩ pʋɔ a. Nɩr bɛ wa tɛr a Kɩrɩta Vʋʋrʋ a, ʋ bɛ ɩ a ʋ nɩ-sora ɩ.
45008010	A Kɩrɩta wa be a nyɩ zie a, yel-mɩŋa n'a, a nyɩ ƴãgan be n kũu ƴãw a yel-bier zũú, ɛ cɛ a Vʋʋrʋ ɩ n a nyɩ nyɔ-vʋʋrʋ, a Naaŋmɩn na ɩ nyɩ lɩɛbɩ nɩ-mɩn a ƴãw.
45008011	A sob nɛ na ɩ a Yeezu ʋ lɛb yi a kũuni pʋɔ a, a ʋ Vʋʋrʋ wa kpɩɛr a nyɩ pʋɔ a, a sob nɛ na ɩ a Kɩrɩta ʋ lɛb yi a kũuni pʋɔ a, mɩ̀ na kʋ̀ n nyɔ-vʋʋrʋ a nyɩ ƴãgamɛ na ɩ bʋ̃-kpiiri a, a ʋ Vʋʋrʋ na kpɩɛr a nyɩ pʋɔ a ƴãw.
45008012	A na ɩ a ŋa a, yɛbr ɩ, tɩ dɩ n san, ɛ cɛ a bɛ ɩ a tɩ nɩsaalʋ zie n'a ɩ, ɛ̀ tɩ na ɩrɛ mɛ̃ a lɛ ʋ na bɔbr a ɩ.
45008013	Bʋ̃ʋ n'ʋ vɛ̃, a nyɩ nyɔ-vʋʋrʋ wa tu a nɩsaalʋ a, nyɩ na kpi na. Ɛ cɛ a Vʋʋrʋ Sõw ƴãw, nyɩmɛ wa kʋ́ a nɩsaalʋ ɩ-ɩrɩ a, nyɩ na vʋʋrɛ na.
45008014	Bɛlɩ dem za na ɩrɛ mɛ̃ a lɛ a Naaŋmɩn Vʋʋrʋ na wule bɛ a, bɛlɛ nɛ bɛ ɩ a Naaŋmɩn bibiir.
45008015	A Vʋʋrʋ nyɩ na páw a, ʋ bɛ ƴãwnɛ nyɩ gbãgbaar ɩb tɩɛrʋ nyɩ na lɛb maal zɔrɛ dɛ̃bɩ̃ɛ ɩ; Vʋʋrʋ Sõw na mɩ́ ɩ nyɩ lɩɛbɩ Naaŋmɩn bibiir a n'ʋ. Ʋlɛ n'ʋ tɩ mɩ́ lãw nɩ cɩɩrɛ bʋɔlɛ a Naaŋmɩn kɛ: «Aba, ɩ̃ Sãà a!»
45008016	A Vʋʋrʋ Sõw ŋa tɔr za lãw nɩ nɩ a tɩ tɩɛrʋ dɩrɛ a dãsɩɛ kɛ́ tɩ ɩ n Naaŋmɩn bibiir.
45008017	Tɩ na ɩ a ʋ bibiir a, tɩ mɩ̀ pʋɔ nɩ a maalʋ pʋɔ a Naaŋmɩn na yel k'ʋʋ na kʋ̀ n a ʋ nɩ-bʋʋrɛ a, tɩ pʋɔ na lãw nɩ a Kɩrɩta; bʋ̃ʋ n'ʋ vɛ̃, tɩmɛ wa ɩ mɛ̃ tɩ lãw nɩ nɩ a Kɩrɩta wone a tuo a, tɩ mɩ̀ nãà lãw nɩ ʋ na a ʋ yúor-vɩɛlʋ-danʋ pʋɔ.
45008018	Ɩ̃ bãwnɩ a na k'aa tuo tɩ na wone a ƴɛrɛ ŋa a, a bɛ bibli a yúor-vɩɛlʋ-danʋ a Naaŋmɩn nãà wa wul tɩ ʋ sãá a ɩ.
45008019	A Naaŋmɩn bʋ̃-iri za mĩine na gùre nɩ a daar ʋl a Naaŋmɩn na na wul a ʋ bibiir yúor-vɩɛlʋ-danʋ ʋ sãá a.
45008020	A Naaŋmɩn bʋ̃-iri lɩɛb ɩ bʋ̃-zawlɛ, ɛ a bɛ ɩ alɛ n'a bɔ ɩ, ɛ ɩ a Naaŋmɩn na n'ʋ bɔbr ɩ a lɩɛbɩ a bʋ̃-zawlɛ a. Ɛ cɛ a mɩ̀ cãa na tɩɛrɛ
45008021	kɛ bɛ na ír a na bɛr bibir kãw a pʋ̃ɔfʋ a na fɛr k'aa pʋ̃ɔ a pʋɔ, a tʋ̃ɔ pʋɔ a Naaŋmɩn bibiir tʋɔra-sob pʋɔ nɩ a bɛ yúor-vɩɛlʋ-danʋ pʋɔ.
45008022	Tɩ bãwnɩ a na, wa tɩ tɔ a ƴɛrɛ ŋa a, a Naaŋmɩn bʋ̃-iri za cãa na kone ɛ wone 'wɔbrʋ mɛ̃ pɔw na dɔwr a.
45008023	Ɛ cɛ al tɛwr bɛ n'a ɩ: a tɩɩm tɛɛ za na páw a Naaŋmɩn maal-dãw na ɩ a Vʋʋrʋ Sõw a, tɩ mɩ̀ waalɛ na kone gùre nɩ k'aa Naaŋmɩn wa de tɩ, tɩ lɩɛbɩ a ʋ bibiir, ʋʋ faa tɩ tɩ ɓɩɩlɩ.
45008024	Tɩ nyɛ̃ nɩ a faafʋ, ɛ cɛ ʋ cãa na ɩ bom tɩ na tɩɛrɛ a. Fʋ̃ʋ wa nyɛ̃ a ʋlɩ bom fʋ na tɩɛrɛ a, ʋ bɛ cãa ɩ tɩɛrʋ fʋ tɩɛrɛ ɩ: a bom fʋ na nyɛ̃ a, fʋ na ɩ n ŋmɩn cãa tɩɛrɛ ʋ?
45008025	Ɛ cɛ tɩmɛ wa ƴãw a tɩ tɩɛrʋ bom tɩ na bɛ nyɛrɛ a ƴãw a, tɩ dɩ n kanyir gùre nɩ ʋ.
45008026	Lɛ mɩ̀ n'a, a Vʋʋrʋ Sõw mɩ́ wa na wa sõw a tɩ bãbaalʋ. Bʋ̃ʋ n'ʋ vɛ̃, tɩ bɛ bãw a puoru vla k'a sɛw ɛ; a Vʋʋrʋ Sõw mɩŋa n'ʋ mɩ́ puore kʋ̀rɛ tɩ nɩ zɛlʋ puoru na bɛ tɛr manʋ a.
45008027	Ɛ a Naaŋmɩn na mɩ́ nyɛ̃ a lɛ a nɩsaal pʋɔ na ŋmɛ̃ a, ʋ bãw nɩ a Vʋʋrʋ Sõw pʋ-tɩɛrʋ: bʋ̃ʋ n'ʋ vɛ̃, a Vʋʋrʋ Sõw mɩ́ puore na kʋ̀rɛ a Kɩrɩta-nɩbɛ nɩ zɛlʋ na tu a lɛ a ʋl Naaŋmɩn na bɔbr a.
45008028	Tɩ bãw na k'aa bɛlɩ dem na nɔnɛ a Naaŋmɩn a, a yele za mɩ́ cen na tuori taa a bɛ maalʋ ƴãw, bɛl ʋ na bʋɔlɩ a tu a lɛ ʋ na cɔbrɩ a yele bin a.
45008029	Bʋ̃ʋ n'ʋ vɛ̃, a bɛlɩ dem a Naaŋmɩn na tɩ dãw de niwn bãw a, ʋ mɩ̀ bãwnɩ bɛ na ƴãw bɛ ɩ a ʋ Bie ŋmɛ̃-ta-taabɛ, k'aa Bie ŋa tʋ̃ɔ ɩ yɛbr na yãwmɛ yaga a kpɛ̃ɛ.
45008030	A bɛlɩ dem a Naaŋmɩn na tɩ dãw bãwnɩ a, ʋ bʋɔlɩ bɛ na mɩ̀; a bɛlɩ dem ʋ na bʋɔlɩ a, ʋ mɩ̀ ɩ na bɛ lɩɛbɩ nɩ-mɩn; a bɛlɩ dem ʋ na ɩ bɛ lɩɛbɩ nɩ-mɩn a, ʋ mɩ̀ ɩ na kɛ̀ bɛ pʋɔ a ʋ yúor-vɩɛlʋ-danʋ pʋɔ.
45008031	A na ɩ a ŋa a, tɩ na lɛ yel a kɛ bʋnʋ a yel ŋa ƴãw? A Naaŋmɩn wa kpɛ tɩ a, ãa n'ʋ na dɩ n tɩ ƴɛrʋ?
45008032	Ʋ bɛ jɩɩrɩ a ʋl mɩŋa Bie bɛr ɛ, ʋ nɩ̃ɛ na de ʋ tɩr bɛ kʋ́ a tɩ za ƴãw: ŋmɩŋmɩn za n'a ʋ kʋ̃ kʋ̀ tɩ bom za zawla lãw nɩ a ʋ Bie?
45008033	A bɛlɩ dem a Naaŋmɩn na kaa ir a, ãa n'ʋ na yel kɛ bɛ tɛr ɩ sãwna? Nɩr bɛ ka be ɩ. A Naaŋmɩn na n'ʋ wule kɛ́ bɛ bɛ tɛr sãwna a ƴãw.
45008034	Ãa n'ʋ na maal ɩ bɛ ƴɛrʋ? Nɩr bɛ ka be ɩ. Bʋ̃ʋ n'ʋ vɛ̃, a Yeezu Kɩrɩta kpi na, mɔ̃ mɩ̀ ʋ lɛb a yi a kũu pʋɔ, ʋ be n a Naaŋmɩn dʋrʋ lowr zɛlɛ ʋ a tɩ ƴãw.
45008035	Ãa n'ʋ na tʋ̃ɔ bʋ́r tɩɩm nɩ a Kɩrɩta a ʋ nɔ̃wfʋ pʋɔ? Kpɩɛrʋ bɩɩ? Pʋl-vʋ̃ɔ bɩɩ? Nɩsaalbɛ dɔwrʋ bɩɩ? Kɔ̃ bɩɩ? Bom-bɛ-tɛrʋ bɩɩ? Bʋ̃-faa bɩɩ? A kũu bɩɩ?
45008036	Mɛ̃ a lɛ a Sɛb-sõw na yel a: «A fʋ̃ʋ ƴãw n'a, a kũu jɩɛrɛ tɩ kʋra lɛ, bɛ ɩrɛ tɩ mɛ̃ píir bɛ na cere nɩ kʋ́b zie a.»
45008037	Ɛ cɛ a a ŋa za pʋɔ a, tɩ zɛb a tʋ̃ɔ pẽlẽpẽlẽ, ɛ a ɩ a sob nɛ na nɔ̃w tɩ a zũú n'a.
45008038	Bʋnʋ bɛ ka be ɩ, ɩ̃ bãwnɩ a na k'aa kũu nɩ a nyɔ-vʋʋrʋ, a malkɩ mɩnɛ nɩ a saa zu kpɛnʋ bʋʋrɛ za, a ƴɛrɛ ŋa nɩ a nɩdaar, a kpɛnʋ bʋʋrɛ za,
45008039	a saa zu fãw nɩ a pile fãw, bʋ̃-ira kãw za, bom za kʋ̃ tʋ̃ɔ bʋ́r tɩɩm nɩ a Naaŋmɩn a ʋ nɔ̃wfʋ pʋɔ ɩ, a nɔ̃wfʋ ŋa ʋ na wul ʋ sãá a tɩ Sore Yeezu Kɩrɩta zie a.
45009001	Ɩ̃ na lãw nɩ a Kɩrɩta a, yel-mɩŋa n'a ɩ̃ yere, ɩ̃ bɛ ŋmarɛ ziri ɛ; a Vʋʋrʋ Sõw caal ɩ a ɩ̃ pʋɔ ʋ dɩrɛ a ɩ̃ dãsɩɛ,
45009002	kɛ́ pʋ-sãwna tɛr mɛ̃ nɩ yaga, ɛ 'wɔbrʋ kãw 'wɔbr mɛ̃ bɛ tɛr bɛrʋ daar ɛ.
45009003	Yel-mɩŋa, a ɩ na mɛ̃ ɩ̃ nãá ɩ nɩr bɛ na ŋmɛ ƴãw a, ɛ́ mãa nɩ a Kɩrɩta bʋ́r taa ɩ̃ lɩɛrɩ a ɩ̃ yɛbr a, a bɛl na ɩ a ɩ̃ bʋʋrɛ a.
45009004	Bɛ ɩ n a Ɩsɩrayɛl bʋʋrɛ nɩbɛ: Naaŋmɩn ɩ na bɛ lɩɛbɩ a ʋ bibiir, ʋ kʋ̀ bɛ nɩ a ʋ yúor-vɩɛlʋ-danʋ nɩ a wõ-taar ʋ na maal ɩ bɛ a, a Wulu nɩ a puoru, a nɛɛ ʋ na ƴãw k'ʋʋ na maalɩ bɛ na a.
45009005	Bɛ ɩ n a sãakʋ̃-kore bʋʋrɛ, ɛ a bɛ bʋʋrɛ pʋɔ n'a a Kɩrɩta yi ɩ nɩsaal, ʋl na zuo bom za, ɩ Naaŋmɩn na tɛr danʋ kʋra lɛ a. Amɛn.
45009006	Ɛ cɛ, a bɛ wul k'aa lɛ a Naaŋmɩn na yel a bɛ cãa pʋɔ ɩ. Bʋ̃ʋ n'ʋ vɛ̃, a Ɩsɩrayɛl bʋʋrɛ za bɛ nɛ bɛ ɩ a Ɩsɩrayɛl nɩbɛ yel-mɩŋa ɩ.
45009007	Ɛ a Abraham bʋʋrɛ bɛ ɩ a ʋ bibiir bɛ za ɩ. Bʋ̃ʋ n'ʋ vɛ̃, Naaŋmɩn tɩ yel ɩ a Abraham a ŋa: «A Ɩzaakɩ bʋʋrɛ nɛ bɛ bɛ na bʋɔlɛ a fʋ bʋʋrɛ.»
45009008	A pɛr lɛ k'aa bibiir bɛ na dɔw a dɔwfʋ tu a nɩsaalʋ dɔwfʋ tɛwr a, bɛlɛ bɛ nɛ bɛ ɩ a Naaŋmɩn bibiir ɛ; a bibiir bɛ na dɔw, a dɔwfʋ tu a lɛ a Naaŋmɩn na yel a, bɛl tɛwr nɛ bɛ ɩ a Abraham bʋʋrɛ tɛɛ za.
45009009	Bʋ̃ʋ n'ʋ vɛ̃, a ƴɛr-bir ŋa tɩ ɩ n nʋɔr a Naaŋmɩn ƴãw: «A a ŋa tɔ-won ɩ̃ na lɛb a wa, ɛ a Saara na tɛr ɩ bie.»
45009010	A za cãa bɛ n'a ɩ; Erebeka mɩ̀ n'ɩ ŋa: a ʋ yɩbr ayi tɩ lãw nɩ sãà been, a tɩ sãakʋm Ɩzaakɩ.
45009011	Ɛ cɛ Naaŋmɩn mɩ́ kaa na ír a nɩbɛ tu n a lɛ ʋ na cɔbrɩ a yele bin a: a ʋ kaa-íru mɩ́ tu n a bʋɔlʋ ʋ na bʋɔlɛ bɛ a, ʋ bɛ mɩ́ tu a bɛ ɩ-ɩrɩ ɛ. A Naaŋmɩn na bɔbr k'ʋʋ wul k'aa lɛ ʋ na cɔbrɩ a yele bin a, a gã nɩ kʋra lɛ a, ʋ tɩ yel ɩ a Erebeka, a lɛn daar a ʋ yɩbr na bɛ tɩ dɔw sɛr, ɛ mɩ̀ bɛ tɩ maalɩ vla bɩɩ faa sɛr a: «A kpɛ̃ɛ na ɩ n a bile tõ-tone.»
45009013	A tu n a a ŋa a Sɛb-sõw na yel a: «Zakɔb ʋ ɩ̃ nɔ̃w zuo a Ezawu.»
45009014	Tɩ na yel a kɛ bo? A Naaŋmɩn taa ɩrɛ bɛ wa tuur yel-mɩnʋ ʋ? Lɛ bɛ n'a towtow ɛ!
45009015	Bʋ̃ʋ n'ʋ vɛ̃, ʋ tɩ yel ɩ a Mõyiir zie a ŋa: «Ɩ̃ na zɔ n sob nɛ nɩ-baalʋ ɩ̃ na bɔbr a, ɛ tɛr su-ɓaarʋ sob nɛ zie ɩ̃ na bɔbr a.»
45009016	A na ɩ a ŋa a, a bɛ yi nɩsaal na bɔbr a zie, nɩ fãw ʋ na ƴãw a zie ɩ, Naaŋmɩn na zɔrɛ nɩ-baalʋ a zie n'a a yi.
45009017	A Sɛb-sõw pʋɔ a, Naaŋmɩn yel ɩ a ŋa a Eziptɩ tẽw nãà Faarɔ̃ zie: «Ɩ̃ ɩ na fʋ ɩ a nãà, k'ɩ̃ɩ tʋ̃ɔ wul a ɩ̃ kpɛnʋ a fʋ zie, ɛ a ɩ̃ yúor yi a tẽw zu ziir za.»
45009018	A ŋa n'a a Naaŋmɩn mɩ́ zɔ sob nɛ ʋ na bɔbr a nɩ-baalʋ, ɛ ɩ zu-kpɛnʋ tɛr sob nɛ ʋ na bɔbr a.
45009019	Kãpaw fʋ na yel mɛ̃ na: «Bʋnʋ ƴãw n'a a Naaŋmɩn na cãa yere tɩ? Ãa n'ʋ na tʋ̃ɔ yel k'aa ʋ pʋ-tɩɛrʋ ta maalɩ?»
45009020	Ɛ cɛ ãa nɩ̃ɛ nɛ b, nɩsaal ɩ, na ƴɛrɛ lɩɛrɛ nɩ a Naaŋmɩn? Yawra bʋ̃-mɩɛra na tʋ̃ɔ na yel a ʋ mɩɛrɛ kɛ bʋnʋ ƴãw n'a ʋ mɛ ʋ a a ŋa bɩɩ?
45009021	A yaw-mɩɛrɛ bɛ tɛr sɔr na ɩrɛ lɛ za ʋ na bɔbr a nɩ a yawra bɩɩ? Ʋ kʋ̃ tʋ̃ɔ mɛ bom na tɛr yúor a, bɩɩ bom na ɩ sãsara lɛ, a nɩ a yaw-been ʋ na naw a bɩɩ? Yaw-mɩɛrɛ nɩ duwle (9.21).
45009022	Naaŋmɩn tɩ bɔbr a k'ʋʋ wul a ʋ suur, ɛ ɩ kɛ̀ bɛ bãw a ʋ kpɛnʋ. A bɛlɩ dem a na tɩ sɛw k'ʋʋ nyɛ̃ nɩ suur a, ɛ́ bɛ tɩ ta a dɔwrʋ kɛrkɛr lɛ a, ʋ nyɔw nɩ ʋ tʋɔra yaga a bɛ ƴãw.
45009023	Ɛ ʋ mɩ̀ tɩ bɔbr a wul a lɛ a ʋ yúor-vɩɛlʋ-danʋ na ɩ kpɛ̃ɛ sɛw a bɛl na cɛ a zie a, a bɛl a na tɩ sɛw k'ʋʋ zɔ bɛ nɩbaalʋ a, a bɛl ʋ na dãw de niwn cɔbrɩ kɛ́ bɛ wa pʋɔ a ʋ yúor-vɩɛlʋ-danʋ pʋɔ a.
45009024	Tɩ mɩ̀ pʋɔ na, tɩɩm ʋ na bʋɔlɩ, a bɛ ɩ a Zifʋ mɩnɛ tɛwr pʋɔ ɛ mɩ̀ ɩ a nɩ-bʋʋr-yoru pʋɔ a.
45009025	A a ŋa tɔr za n'a ʋ yere a Naaŋmɩn-ƴɛr-manɛ Oze sɛbɛ pʋɔ: «A nɩbɛ bɛl na bɛ tɩ ɩ ɩ̃ nɩbɛ a, ɩ̃ bʋɔlɛ bɛ nɩ ɩ̃ nɩbɛ, ɛ a nɩ-bʋʋrɛ ɩ̃ na bɛ tɩ nɔnɛ a, ɩ̃ na bʋɔlɛ bɛ nɩ ɩ̃ nɩ-nɔnɩ.
45009026	Ɛ a be tɔr za bɛ na tɩ yel bɛ: ‹Nyɩ bɛ ɩ ɩ̃ nɩbɛ a›, bɛ na bʋɔlɛ bɛ nɩ a be: ‹Naaŋmɩn na vʋʋrɛ a bibiir.› »
45009027	Naaŋmɩn-ƴɛr-manɛ Ɩzayi n'ɩ ŋan ka lowr mɩ̀ yere kpɛ̃w za a Ɩsɩrayɛl nɩbɛ ƴãw: «A Ɩsɩrayɛl bibiir mɩ̀ saa tɩ yãwmɛ man a kʋ̃ɔ-kpɛ̃ɛ nʋɔr biire a, a bɛ ŋmãa na cɛ a tɛwr a nãá nyɛ̃ a faafʋ;
45009028	Bʋ̃ʋ n'ʋ vɛ̃, a ʋlɩ bom nɛ a Sore na yel a, ʋ na maal ʋ nɩ ʋ za fɔ̃w lɛ a tẽw zu.»
45009029	A Ɩzayi n'ʋ mɩ̀ tɩ cãa dãw yel: «A tẽ-daa za Sore bɛ tɩ cɛ bʋʋrɛ blã bɛr tɩ a, tɩ nãá tɩ ɩ na mɛ̃ Sodɔm tẽw a, tɩ nãá ŋmɛ̃ na taa nɩ Gomɔɔr tẽw.»
45009030	Tɩ na yel a kɛ bo? A ŋa n'a tɩ na yel: nɩ-bʋʋr-yoru nɩbɛ, na bɛ tɩ bɔbr a mɩnʋ a, páw nɩ a mɩnʋ a Naaŋmɩn zie, a mɩnʋ ʋl na yi a saw-deb zie a n'ʋ ɩ̃ yere;
45009031	ɛ cɛ a Ɩsɩrayɛl nɩbɛ na tɩ bɔbr kɛ bɛ ɩ nɩ-mɩn a Naaŋmɩn zie, Wulu sawfʋ zũú a, bɛ bɛ páw a ʋlɩ bom nɛ a Wulu na bɔbr a ɩ.
45009032	Bʋ̃ʋ n'ʋ so? Bɛ bɛ tɩ bɔbr kɛ bɛ pɛlɩ a Naaŋmɩn pʋɔ a saw-deb zũú ɛ, ɛ tɩɛrɛ kɛ bɛ pɛlɩ a ʋ pʋɔ a bɛ ɩ-ɩrɩ zũú. Bɛ ŋmɛ n gbɛr a gbɛ-ŋmɛ-kʋsɩɛr ƴãw,
45009033	a kʋsɩɛr ʋl a Sɛb-sõw na yere a ŋa a: «Mãa n'ɩ ŋan ƴãwnɛ gbɛ-ŋmɛ-kʋsɩɛr a Sɩyɔ̃ tẽw pʋɔ, pìir kʋsɩɛr na ɩrɛ bɛ lore a. Ɛ cɛ sob nɛ na saw de ʋ a, ʋ kʋ̃ nyɛ̃ vĩ ɛ.»
45010001	Yɛbr ɩ, a ʋlɩ bom nɛ ɩ̃ na bɔbr ɩ ɩ̃ pʋɔ za, ɛ zɛlɛ a Naaŋmɩn zie a Zifʋ mɩnɛ ƴãw a, ʋlɛ n'ɩ kɛ́ bɛ nyɛ̃ a faafʋ.
45010002	Sɩza n'a, ɩ̃ na tʋ̃ɔ na dɩ a bɛ dãsɩɛ bɛ na tʋlɛ a Naaŋmɩn yele puor-tub ƴãw a, ɛ cɛ a tʋlʋ ŋa bɛ na tʋlɛ a, bɛ tu Naaŋmɩn bãwfʋ sɩza ɩ.
45010003	Bʋ̃ʋ n'ʋ vɛ̃, bɛ bɛ tɩ bãw a lɛ a Naaŋmɩn na mɩ́ ɩ a nɩsaalbɛ bɛ lɩɛbɩ nɩ-mɩn a ʋ niŋé a ɩ, ɛ́ tɩ bɔbr kɛ bɛ tɛr bɛ tʋɔra tub a al ƴãw. A ŋa n'a bɛ bɛ tɩ saw de a lɛ a Naaŋmɩn na mɩ́ ɩ a nɩsaalbɛ ɩ nɩ-mɩn a ʋ niŋé a ɩ.
45010004	Bʋ̃ʋ n'ʋ vɛ̃, a Kɩrɩta maal ɩ a ʋlɩ bom nɛ a Mõyiir-Wulu na tɩ bɔbr k'ʋʋ ɩ a, kɛ́ sob nɛ za na saw de a tʋ̃ɔ lɩɛbɩ nɩ-mɩŋa a Naaŋmɩn niŋé.
45010005	A ŋa n'a a Mõyiir sɛb caar ɩ a mɩnʋ na na tʋ̃ɔ yi a Wulu pʋɔ a: «Sob nɛ na saw a Wulu nɛ-ƴãwnɩ a, a na ɩ na k'ʋ vʋʋrɛ.»
45010006	Ɛ cɛ a ŋa n'a a ƴɛrʋ na ƴɛr caar ɩ a mɩnʋ na na tʋ̃ɔ yi a saw-deb pʋɔ a ƴɛr: «Taa tɩɛrɛ fʋ pʋɔ yere: Ãa n'ʋ na do a salom zu?» (A pɛr lɛ k'ʋʋ tɩ ɩ a Kɩrɩta ʋ siw).
45010007	Bɩɩ: «Ãa n'ʋ na siw a kpɩmɛ tẽw?» (A pɛr lɛ k'ʋʋ tɩ ɩ a Kɩrɩta ʋ yi a kũuni pʋɔ do wa).
45010008	A na ɩ a ŋa a, a ƴɛrʋ ƴɛr a kɛ bo? Kɛ: «A ƴɛrʋ pɩɛl ɩ fʋ na, ʋ be n a fʋ nʋɔrɩ́ nɩ a fʋ socir pʋɔ.» A ƴɛrʋ ŋa ɩ n a ƴɛrʋ na caarɩ a saw-deb a, a ƴɛrʋ ŋa n'ʋ tɩ hiere.
45010009	A fʋ nʋɔr wa haa yel k'aa Yeezu n'ɩ a Sore a, ɛ́ fʋ̃ʋ wa saw de nɩ fʋ pʋɔ za k'aa Naaŋmɩn ɩ na k'ʋ lɛb yi a kũuni pʋɔ a, fʋ na nyɛ̃ nɩ a faafʋ.
45010010	A saw de nɩ a pʋɔ za, alɛ n'a waar ɩ a mɩnʋ, ɛ a nʋɔr na haa yel a pʋɔ n'a a faafʋ yire.
45010011	Bʋ̃ʋ n'ʋ vɛ̃, a Sɛb-sõw yere nɩ a ŋa: «Sob nɛ za na saw de ʋ a, ʋ kʋ̃ nyɛ̃ vĩ ɛ.»
45010012	A na ɩ a ŋa a, owru bɛ ka a Naaŋmɩn zie a Zifʋ mɩnɛ nɩ a bɛl na bɛ ɩ Zifʋ mɩnɛ a ƴãw ɛ: bɛ za lãw nɩ a Sore been, na mɩ́ kʋ̀ a ʋ na-bome a bɛlɩ dem za na bʋɔlɛ ʋ a.
45010013	Bʋ̃ʋ n'ʋ vɛ̃, a Sɛb-sõw yel a kɛ: «Sob nɛ za na bʋɔlɛ a Sore yúor a na nyɛ̃ nɩ a faafʋ.»
45010014	Ɛ cɛ ŋmɩŋmɩn n'a bɛ na bʋɔlɩ ʋ, ɛ́ bɛ saw de ʋ? Ɛ ŋmɩŋmɩn n'a bɛ na saw de ʋ, ɛ́ bɛ wõ a ʋ yele? Ɛ ŋmɩŋmɩn n'a bɛ na ɩ wõ a ʋ yele, nɩr bɛ wa be be hiere a ʋ yele a?
45010015	Ɛ ŋmɩŋmɩn n'a bɛ na ɩ hiere a ʋ yele, bɛlɛ bɛ wa tõ nɩbɛ a al ƴãw a? Mɛ̃ a lɛ a Sɛb-sõw na yel a: «Nyɛ̃ a yel-vɩɛlɩ yerbɛ waa na vɩɛl a!»
45010016	Ɛ cɛ a nɩbɛ za bɛ nɛ bɛ saw de a Yel-nʋ̃ɔ̀ ɩ. Bʋ̃ʋ n'ʋ vɛ̃, Ɩzayi yere nɩ a ŋa: «Sore e, ãa n'ʋ saw de a yel tɩ na hieri a?»
45010017	A na ɩ a ŋa a, a saw-deb mɩ́ yi n a yel fʋ na wõ a zie, ɛ a yel fʋ na wõ a, ɩ a Kɩrɩta ƴɛrʋ.
45010018	Lɛ n'a ɩ̃ pãa sowre: a Zifʋ mɩnɛ taa ɩrɛ bɛ wa wõ a yel ŋa ʋ? Bʋnʋ ɩ, bɛ wõ ʋ na! A ŋa n'a a Sɛb-sõw yere: «A bɛ kɔkɔr yi na làarɩ̀ a tẽw za, ɛ a bɛ ƴɛrʋ tɔ a tẽw baarʋ ziir za.»
45010019	Lɛ n'a ɩ̃ pãa sowre a: a Ɩsɩrayɛl nɩbɛ bɛ bãw a pɛr bɩɩ? Bʋnʋ ɩ, Mõyiir de nɩ niwn yel a ŋa: «A Naaŋmɩn yere na: Ɩ̃ na ɩ na nyɩ nyuur ɩ nɩbɛ na bɛ ɩ nɩ-bʋʋrɛ mɩ̀ a, ɩ̃ na ɩ na a nyɩ suur ír nɩ-bʋʋrɛ na bɛ tɛr yã a ƴãw. »
45010020	Ɩzayi ʋl sʋɔm a saw yel: «A Naaŋmɩn yere na: A bɛlɩ dem na bɛ tɩ bɔbr mɛ̃ a, bɛ nyɛ̃ m a, a bɛlɩ dem na bɛ tɩ sowre mɛ̃ a, ɩ̃ ɩ na bɛ nyɛ̃ m. »
45010021	Ɛ cɛ a ŋa n'a ʋ yel caar ɩ a Ɩsɩrayɛl nɩbɛ: «Ɩ̃ tur ɩ nuru bibi-ɓil za cɔw nɩbɛ na bɛ sawr nʋɔr ɛ ɩ nɩ-gaarɩ a.»
45011001	A na ɩ a ŋa a, sowru n'a ɩ̃ sowre: a Naaŋmɩn ya jɛ n a ʋ nɩ-bʋʋrɛ Ɩsɩrayɛl bɛr a baarɩ bɩɩ? Lɛ bɛ n'a towtow ɛ! Bʋ̃ʋ n'ʋ vɛ̃, a mãa tɔr za ɩ n Ɩsɩrayɛl nɩr, Abraham bʋʋrɛ, Bɛ̃zamɛ dɔwlʋ nɩr.
45011002	Naaŋmɩn bɛ jɛ a ʋ nɩbɛ ʋ na tɩ dãw kaa ir a bɛr ɛ. Mɛ̃ nyɩ taa bãw a lɛ a Sɛb-sõw na yel a ʋ zie kãw, a lɛ a Naaŋmɩn-ƴɛr-manɛ Eli na tɩ manɛ a Ɩsɩrayɛl nɩbɛ sãwna a Naaŋmɩn zie a?
45011003	«Sore e, bɛ kʋ́ n a fʋ ƴɛr-manbɛ, ɛ da a fʋ baw-maal-kube lɔb: mãa yõ n'ʋ cɛ, ɛ́ bɛ bɔbr a ɩ̃ kʋ́b.»
45011004	Ɛ cɛ bʋ̃ʋ n'ʋ a Naaŋmɩn sɔw ʋ? «Ɩ̃ cãa na bɛr nɩbɛ tur ayopõi a ɩ̃ ƴãw, a bɛl na bɛ gbĩ dume a tɩɩb na dɩ Báàl a niŋé a.» Tɩɩb na dɩ Báàl a (11.4).
45011005	Lɛ mɩ̀ n'a, a ƴɛrɛ ŋa, nɩbɛ ŋmãa blã lɛ, a Naaŋmɩn na kaa ir a ʋ maalʋ zũú a, mɩ̀ cãa be be.
45011006	Ʋlɛ wa kaa ir bɛ a ʋ maalʋ zũú a, a bɛ ɩ-ɩrɩ zũú bɛ n'a ɩ, alɛ bɛ ɩ lɛ a, a maalʋ bɛ cãa ɩ maalʋ ɛ.
45011007	Ŋmɩŋmɩn za n'a? A Ɩsɩrayɛl nɩbɛ bɛ páw a ʋlɩ bom nɛ bɛ na tɩ bɔbr a ɩ; ɛ cɛ a bɛlɩ dem a Naaŋmɩn na kaa ir a, bɛl páw ʋ na; a ŋmaarɛ bɛl a, bɛ kpawl ɩ bɛ za,
45011008	mɛ̃ a Sɛb-sõw na yere a: «Wa tɩ tɔ a dɩ̃a bibir a, Naaŋmɩn ɩ na a bɛ tɩɛrʋ ʋ gbini, ʋ ƴãw bɛ nɩ mimie kɛ́ bɛ ta nyɛrɛ nɩ ɛ, ƴãw bɛ tobe kɛ bɛ ta wone nɩ ɛ.»
45011009	A nãà Daviir mɩ̀ yere nɩ a ŋa: «A bɛ cuw dɩb, a ɩ bɛrɩ nɩ mɩ̃ɛ a bɛ zie, a ɩ fa-loba zie nɩ dɔwrʋ na sɛwnɩ bɛ a pawfʋ zie.
45011010	A bɛ mimie, a zɔ̃wnɛ ta tɩ cãa nyɛrɛ ɩ; ɩ bɛ tuo tuór kʋra lɛ gʋr ɩ zɩgɛ.»
45011011	A na ɩ a ŋa a, sowru n'a ɩ̃ sowre: lo ɛ ta lɛ ìr ƴãw n'a a Zifʋ mɩnɛ ŋmɛ a gbɛr bɩɩ? Lɛ bɛ n'a towtow ɛ! Ɛ cɛ a bɛ sãwna ɩ na a nɩ-bʋʋr-yoru nyɛ̃ a faafʋ, kɛ́ nyuur tʋ̃ɔ ɩrɛ a Zifʋ mɩnɛ.
45011012	A bɛ sãwna wa ƴãw a tẽ-daa naalʋ a, a bɛ nʋɔr na siwri a wa ƴãw a nɩ-bʋʋr-yoru naalʋ a, ŋmɩŋmɩn n'a a pãa nãa ŋmɛ̃ a lɛn daar bɛ za nãa wa nyɛ̃ a faafʋ a!
45011013	Ƴɛrɛ ŋa a, a nyɩɩm nɩ-bʋʋr-yoru zie n'a ɩ̃ ƴɛrɛ: mãa n'ɩ a nɩ-bʋʋr-yoru nɩ-tona, ɛ a lɛ pʋɔ a, ɩ̃ íre nɩ a ɩ̃ tõ-nʋɔr ŋa yúor,
45011014	tɩɛrɛ nɩ k'ɩ̃ɩ ɩ a ɩ̃ bʋʋrɛ nyuur ìr, ɩ̃ tʋ̃ɔ faa bɛ mɩnɛ.
45011015	A bɛ vɩrɩ-bɛrʋ wa ɩ a Naaŋmɩn nɩ a tẽ-daa lɛ kpɛ taa a, a pãa na ŋmɛ̃ n ŋmɩn a lɛn daar ʋ nãa wa lɛb de bɛ a? A na sɩrɩ na ɩ kũu pʋɔ bɛ na yi kpɛ nyɔ-vʋʋrʋ pʋɔ a!
45011016	Bɛlɛ wa de a dipɛ̃-dãw kʋ̀ a Naaŋmɩn a, a dipɛ̃ za n'a bɛ mɩ̀ de kʋ̀ ʋ. Bɛlɛ wa de tɩɛ kãw nyɩgɛ kʋ̀ a Naaŋmɩn a, bɛ mɩ̀ de nɩ a wuli kʋ̀ ʋ.
45011017	A Ɩsɩrayɛl nɩbɛ wa ɩ mɛ̃ olivʋ-tɩ-kʋɔra a Naaŋmɩn na cɛ a wuli a mɩnɛ bɛr a, ɛ a fʋ̃ʋ, na bɛ ɩ Zifʋ ɛ ɩ mɛ̃ mʋ̃ɔ pʋɔ olivʋ-tɩɛ a, a Naaŋmɩn wa de fʋ ɓɛrɩ nɩ a olivʋ-tɩ-kʋɔra, fʋ pʋɔ a ʋ wuli na cɛ a pʋɔ páwr a tɩ-nyɩgɛ kʋ̃ɔ a,
45011018	ta zɛwr fʋ tʋɔra mɛ̃ fʋ zuo nɩ a wuli bɛ na cɛ bɛr a ɩ; fʋ̃ʋ wa zɛwr fʋ tʋɔra mɛ̃ fʋ zuo a na a, fʋ̃ʋ bãwnɩ a fʋ̃ʋ na bɛ n'ʋ so a tɩ-nyɩgɛ be a, a tɩ-nyɩgɛ n'a so fʋ be.
45011019	Mɛ̃ fʋ taa na yel mɛ̃: «Bɛ cɛ n a wuli a ŋa ŋma, kɛ́ bɛ tʋ̃ɔ de mɛ̃ ɓɛr ɩ a tɩɛ lɩɛr ɩ a.»
45011020	Sɩza n'a, bɛ cɛ a na ŋma bɛr, a na bɛ saw de a ƴãw, ɛ fʋ̃ʋ a, a fʋ saw-deb zũú n'a fʋ lɩɛr a. Ɛ cɛ taa wa ɩrɛ pɔl-ɩb ɛ, nɩ̃ɛ vɛ̃ kɛ zɔrɛ a Naaŋmɩn.
45011021	Bʋ̃ʋ n'ʋ vɛ̃, a Naaŋmɩn bɛ wa jɩɩrɩ a tɩɛ wuli tɛɛ za bɛr a, a pɛr lɛ k'aa Zifʋ mɩnɛ a, ʋ mɩ̀ kʋ̃ jɩɩrɩ fʋ bɛr ɛ.
45011022	A na ɩ a ŋa a, jɩr nyɛ̃ a lɛ a Naaŋmɩn vɩɛlʋ na ɩ a, nɩ a Naaŋmɩn na bɛ tɛr dɩ̃ɛnʋ a: ʋ bɛ tɛr dɩ̃ɛnʋ a bɛlɩ dem na lo a zie ɩ, ɛ́ tɛr a ʋ vɩɛlʋ ɩb a fʋ zie. Ɛ cɛ a fɛr a fʋ cãa ɩrɛ ƴãwn a vɩɛlʋ ŋa ƴãw, alɛ bɛ ɩ lɛ bɛ mɩ́ na cɛ b a ŋmãa bɛr mɛ̃ wule a.
45011023	A Zifʋ mɩnɛ ƴãw a, bɛlɛ wa lɛ saw de a, Naaŋmɩn na ɩ na bɛ lɛ ɓɛrɩ a tɩɛ, bʋ̃ʋ n'ʋ vɛ̃, ʋ tɛr ɩ fãw na ɩ bɛ lɛ ɓɛrɩ a tɩɛ.
45011024	Fʋ̃ʋ a, fʋ ɩ n mʋ̃ɔ pʋɔ olivʋ-tɩɛ wule tɔr za, a Naaŋmɩn na ŋmãa wa ɓɛrɩ nɩ olivʋ-tɩ-kʋɔra a, ɛ cɛ a ŋa bɛ n'a a ɩrɛ ɩ. A Zifʋ mɩnɛ bɛl a, bɛ ɩ n a olivʋ-tɩ-kʋɔra ŋa wuli tɛɛ za: a na ɩ a ŋa a, Naaŋmɩn na pãa nɩ̃ɛ na tʋ̃ɔ ɩ a lɛ ɓɛrɩ a al mɩŋa tɩɛ ƴãw mɔlɛ lɛ.
45011025	Yɛbr ɩ, ɩ̃ bɔbr a k'ɩ̃ɩ ɩ nyɩ bãw a Naaŋmɩn yel-sɔwla ŋa, kɛ̀ nyɩ taa wa de nyɩ tʋɔra bʋɔlɛ yã-bãwnbɛ ɩ: a Ɩsɩrayɛl nɩbɛ ŋmãa na kpawl a, ɛ gu a nɩ-bʋʋr-yoru za tɩ nyɛ̃ a faafʋ.
45011026	Ɛ a a ŋa n'a a Ɩsɩrayɛl nɩbɛ za na nyɛ̃ a faafʋ, mɛ̃ a ŋa a Sɛb-sõw na yere a: «Sɩyɔ̃ tẽw n'a a Faarɛ na yi wa, ʋ na ɩ na a Naaŋmɩn bɛ-ƴãwfʋ ɩ-ɩrɩ a baarɩ a Zakɔb bʋʋrɛ zie.
45011027	Ɛ a Wõ-taa n'ɩ ŋa ɩ̃ na na maal ɩ bɛ a, a lɛn daar ɩ̃ nãá wa ìr a bɛ yel-bebe bɛr a.»
45011028	A bɛ Yel-nʋ̃ɔ̀ bɛ-saw-deb ƴãw wa n'a a, bɛ ɩ n Naaŋmɩn dɔ̃ dem a nyɩɩm vla ƴãw; ɛ cɛ alɛ wa ɩ a kaa-ìru a Naaŋmɩn na kaa ìr bɛ a ƴãw n'a a, ʋ cãa na nɔnɛ bɛ, a bɛ sãakʋm mɩnɛ zũú.
45011029	Bʋ̃ʋ n'ʋ vɛ̃, a Naaŋmɩn maalʋ nɩ a ʋ bʋɔlʋ bɛ tɛr lɩɛ-bɛrʋ ɛ.
45011030	A koro za a, nyɩ tɩ zawr ɩ a Naaŋmɩn nʋɔr, ɛ cɛ ƴɛrɛ ŋa a, ʋ zɔ n a nyɩ nɩ-baalʋ, a Ɩsɩrayɛl nɩbɛ na zawr a nʋɔr a ƴãw;
45011031	lɛ n'a a bɛl mɩ̀ a ƴɛrɛ ŋa, bɛ zawrɩ a Naaŋmɩn nʋɔr, k'ʋʋ tʋ̃ɔ zɔ a nyɩ nɩ-baalʋ, kɛ́ a bɛl mɩ̀ tʋ̃ɔ páw a nɩ-baalʋ zɔba ŋa tɔr za a ƴɛrɛ ŋa.
45011032	Bʋ̃ʋ n'ʋ vɛ̃, Naaŋmɩn pàw nɩ a nɩsaalbɛ za a nʋɔr-zawrʋ gaso pʋɔ, k'ʋʋ tʋ̃ɔ wul bɛ za a ʋ su-ɓaarʋ.
45011033	Nyɛ̃ a Naaŋmɩn naalʋ na bɛ vʋʋr a! Nyɛ̃ a ʋ yã-bãwfʋ nɩ a ʋ yele bãwfʋ na zulme a! Nyɛ̃ a ʋ ƴɛrʋ dɩb na bɛ tɛr bãwfʋ, ɛ a ʋ sɛɛ bɛ tɛr bɩɛrʋ a!
45011034	Mɛ̃ a ŋa a Sɛb-sõw na yere a: «Ãa n'ʋ bãw a Sore tɩɛrʋ? Bɩɩ ãa n'ʋ dãw wul ʋ yã?
45011035	Bɩɩ ãa n'ʋ dãw de niwn kʋ̀ ʋ bom, a fɛr k'ʋʋ mɩ̀ kʋ̀ ʋ yaa a san?»
45011036	Bʋ̃ʋ n'ʋ vɛ̃, ʋl zie n'a bom za yi, ʋlɛ n'ʋ so bom za be, ʋl ƴãw n'a bom za be; ʋlɛ so yúor-vɩɛlʋ-danʋ a yome yome za! Amɛn.
45012001	A na ɩ a ŋa a, yɛbr ɩ, ɩ̃ zɛlɛ nyɩ na, a Naaŋmɩn su-ɓaarʋ zũú, kɛ́ nyɩ mɩ́ de nyɩ tʋɔra kʋ̀ a Naaŋmɩn mɛ̃ baw-maal-bʋ̃-vʋbɛ na ɩ son ɛ nʋmɛ a ʋ zie a: lɛ n'ɩ a nyɩ Naaŋmɩn puoru na ɩ sɩza a.
45012002	Nyɩ ta de a nyɩ ɩb tuur ɩ a dɩ̃a zie ŋa ɩb ɛ, ɛ cɛ nyɩ bɛr a Naaŋmɩn ʋ lɩɛbɩ nyɩ ɛ kʋ̀ nyɩ yã-paala. Lɛ n'a nyɩ na mɩ́ tʋ̃ɔ jɛl bãw a Naaŋmɩn pʋ-tɩɛrʋ: ʋlɩ bom nɛ na vɩɛl a, ʋlɩ bom nɛ na pɛlɩ a ʋ pʋɔ a, ʋlɩ bom nɛ na vɩɛl ʋ za bɛ cɛ a.
45012003	A maalʋ a Naaŋmɩn na kʋ̀ m a zũú, ɩ̃ yere na kʋ̀rɛ nyɩ za: nyɩ ta mɩ́ tɩɛrɛ kɛ́ nyɩ zuo nɩ za ɩ, nyɩ nɩ̃ɛ mɩ́ vɛ̃ kɛ tɛr tʋɔra siwru tɩɛrʋ, mɛ̃ a lɛ a Naaŋmɩn na põ a saw-deb kʋ̀ ŋa za a.
45012004	Mɛ̃ a lɛ tɩ na tɛr ƴãgã-been yõ, ɛ a ɓɛrmɛ yãwmɛ ɛ bɛ lãw tõ-nʋɔr a,
45012005	lɛ mɩ̀ n'a, tɩ yãwmɛ ɛ lãw nɩ a Kɩrɩta ɩ ƴãgã-been, ɛ́ tɩ za lãw nɩ taa mɛ̃ ƴãgã-been ɓɛrmɛ a.
45012006	Tɩ tɛr ɩ maalʋ dẽdeni, mɛ̃ a lɛ a Naaŋmɩn na mɩ́ kʋ̀ ŋa za mɔlɛ a. Alɛ wa ɩ Naaŋmɩn-ƴɛr-manɛ maalʋ n'ʋ tɩ kãw páw a, ʋ manɛ a Naaŋmɩn ƴɛrʋ tuur ɩ a Naaŋmɩn-saw-deb.
45012007	Ƴẽn sob wa páw maalʋ a tome ƴãw a, ʋ tone. Sob nɛ na páw maalʋ a wulu ƴãw a, ʋ wule.
45012008	Sob nɛ na páw maalʋ a taabɛ kpaalʋ ƴãw a, ʋ kpaalɛ bɛ. Sob nɛ na pone a ʋ bʋ̃-tɛrɩ a, ʋ ta tɩrɛ zʋmnɛ nɩ ɛ. Sob nɛ na tɛr a niwn-diere tome a, ʋ ƴãw fãw tone. Sob nɛ na sõwne a bãbaalbɛ a, ʋ sõwne nɩ pʋ-pɩɛlʋ.
45012009	Nyɩ nɔnɛ taa sɩza. Nyɩ hɩɛn a yel-faa ɛ tu a yel-vla pùor.
45012010	Nyɩ nɔnɛ taa mɛ̃ yɛbr a, nɩ nyɩ pʋɔ za; nyɩ ƴãwnɛ taa ciere taa.
45012011	Nyɩ tone ɛ ta kpɛ ƴã-tuo ɩ. Nyɩ tʋlɛ a Sore tome tob ƴãw.
45012012	Nyɩ cɩlɛ, a nyɩ tɩɛrʋ nyɩ na ƴãw a Sore ƴãw a zũú; nyɩ nyɔw nyɩ tʋɔra a kpɩɛrʋ pʋɔ; nyɩ puore kʋra lɛ.
45012013	Nyɩ sõwne a nyɩ yɛbr a na fɛrɛ a, ɛ páwr a sãanʋ deb ƴãw.
45012014	Nyɩ mɩ́ ƴɛr nɔ-vla a bɛlɩ dem na dɔwrɛ nyɩ a ƴãw, nyɩ mɩ́ ƴɛr nɔ-vla ɛ ta ŋmɩɛr ƴãwn bɛ ɩ.
45012015	Nyɩ cɩlɛ lãw nɩ a bɛlɩ dem na cɩlɛ a, ɛ kone lãw nɩ a bɛlɩ dem na kone a.
45012016	Nyɩ ƴãw fãw wone taa vla. Nyɩ ta bɔbr a yúor ɛ, ɛ cɛ nyɩ tuur a yele al na waar ɩ tʋɔra siwru a pùor. Nyɩ ta mɩ́ de nyɩ tʋɔra bʋɔlɛ yã-bãwnbɛ ɩ.
45012017	Nyɩ ta yarɛ nɩr kãw za yel-faa san ɛ. Nyɩ ƴãw fãw ɩrɛ a vla a nɩsaalbɛ za niŋé.
45012018	Alɛ na na tʋ̃ɔ a, nɩ a lɛ a na yi a nyɩ zie mɩ̀ a, nyɩ ɩ ƴã-ɓaarʋ be nyɩɩm nɩ a nɩsaalbɛ za cara pʋɔ.
45012019	Ɩ̃ nɩ-nɔnɩ ɩ, nyɩ ta mɩ́ lɛ ŋmɛlɩ yaa a ɩ-faa san ɛ, nyɩ bɛr a Naaŋmɩn suur ʋ tone, bʋ̃ʋ n'ʋ vɛ̃, a Sɛb-sõw yere nɩ a ŋa: «Mãa so a san-yaafʋ, mãa n'ʋ na yaa a san», a Sore n'ʋ yere.
45012020	Lɛ nɩ kɛ: «Kɔ̃ wa kpɩɛr a fʋ dɔ̃ sob a, fʋ̃ʋ kʋ̀ ʋ bʋ̃-dɩrɩ ʋ dɩ; kʋ̃ɔ-nyuur wa kpɩɛr ʋ a, fʋ̃ʋ kʋ̀ ʋ kʋ̃ɔ ʋ nyũ; bʋ̃ʋ n'ʋ vɛ̃, fʋ na ɩrɛ a a ŋa a, a ɩ na mɛ̃ vũu-bie n'a fʋ mʋ̃ɔnɛ dɔwlɛ a ʋ zũú a.»
45012021	Ta mɩ́ bɛr a yel-faa ʋ tʋ̃ɔ fʋ ɛ, nɩ̃ɛ mɩ́ maalɩ a yel-vla tʋ̃ɔ nɩ a yel-faa.
45013001	Nɩsaal za n'ʋ a fɛr k'ʋʋ sawr a nɩ-bɛrɛ na dɩrɛ nɩ-kpɛ̃nʋ a nʋɔr. Bʋ̃ʋ n'ʋ so, nɩ-kpɛ̃ɛnʋ za yi n Naaŋmɩn zie; a nɩ-kpɛ̃ɛnʋ na be be a, Naaŋmɩn n'ʋ mɩ́ ƴãw a.
45013002	A na ɩ a ŋa a, sob nɛ na bɛ sawr a nɩ-kpɛ̃ɛnʋ dɩrɛ a ʋ zu a, ʋ bɛ sawr a lɛ a Naaŋmɩn na bɔbr k'aa yele tuur a ɩ. Ɛ a bɛlɩ dem na bɛ sawr a nɩ-kpɛ̃ɛnʋ a, na bɔ n dɔwrʋ ƴãw bɛ tʋɔra.
45013003	A ƴɛr-dɩrbɛ bɛ ɩ nɩ-zɔrɩ sob nɛ na ɩrɛ vla a zie ɩ, sob nɛ na ɩrɛ faa a zie n'a bɛ ɩ nɩ-zɔrɩ. Fʋ bɔbr a kɛ fʋ ta zɔrɛ a nɩ-kpɛ̃ɛ ɩ? Ɩrɛ vla, ʋʋ na mʋʋrɛ fʋ na,
45013004	bʋ̃ʋ n'ʋ vɛ̃, Naaŋmɩn tõ-tone n'ʋ, k'ʋʋ tʋ̃ɔ mɩ́ ƴãw fʋ ɩrɛ vla. Ɛ cɛ fʋ̃ʋ wa ɩrɛ faa a, fʋ̃ʋ zɔrɛ ʋ. Bʋ̃ʋ n'ʋ vɛ̃, zawla lɛ ƴãw bɛ n'a ʋ tɛr a dɔwrʋ fãw ɛ. Ʋlɛ wa dɔwrɛ nɩr a, a Naaŋmɩn tome n'a ʋ tone, k'ʋʋ wul a Naaŋmɩn suur na ìr a yel-fa-maalɛ ƴãw a.
45013005	Alɛ n'a so a fɛr k'aa nɩ-bɛrɛ nʋɔr sawfʋ be be, ɛ a ta ɩ a Naaŋmɩn suur dɛ̃bɩ̃ɛ tɛwr ƴãw ɛ, ɛ mɩ̀ ɩ a vla a socir na wule a ƴãw.
45013006	Alɛ cãa n'a so nyɩ yarɛ a zuru-yar; bʋ̃ʋ n'ʋ vɛ̃, a bɛlɩ dem na dier a a, Naaŋmɩn n'ʋ kʋ̀ bɛ a tõ-nʋɔr ŋa kɛ́ bɛ tone vla.
45013007	Nyɩ mɩ́ kʋ̀ ŋa za a ʋlɩ bom a na fɛr kɛ nyɩ kʋ̀ ʋ a: a zuru-yar, a sob nɛ na dier a zuru-yar a; a bome a mɩnɛ samɛ, a bɛlɩ dem na dier a samɛ a ŋa libie a; a zɔba, a sob nɛ a na fɛr kɛ nyɩ zɔrɛ a; a ƴãwfʋ, a sob nɛ a na fɛr kɛ nyɩ ƴãwnɛ a.
45013008	Nyɩ ta mɩ́ tɛr san kãw za nɩr za zie ʋ bɛ ɩ a nyɩ nɔ̃w-taa ɩ. Bʋ̃ʋ n'ʋ vɛ̃, sob nɛ na nɔnɛ a ʋ tɔ a, ʋ saw nɩ a Naaŋmɩn-Wulu ʋ za.
45013009	A Naaŋmɩn nɛ-ƴãwnɩ a ŋa: «Ta maalɩ pɔw-gaa-yel-bier, ta kʋ́ nɩr, ta zu bom, ta tɩɛrɛ kɛ fʋ̃ʋ nãá so a fʋ tɔ bom», nɩ a Naaŋmɩn nɛ-ƴãwnɩ al za na cɛ a, a za tuor ɩ taa be a Naaŋmɩn nɔ-ƴãwna ŋa yõ pʋɔ: «Fʋ na nɔnɛ nɩ a fʋ to-sob mɛ̃ a fʋ mɩŋa a.»
45013010	Nɔ̃wfʋ bɛ maalɛ faa kãw za tɔ zie ɩ; lɛ so fʋ̃ʋ wa nɔnɛ a fʋ tɔ a, fʋ saw nɩ a Naaŋmɩn-Wulu ʋ za.
45013011	Nyɩ ta dɩɛnɩ nɩ a yel ŋa ɩ, nyɩ na bãw a daar ʋl pʋɔ tɩ na be a: a tɛm ta na kɛ́ nyɩ bɛr a nyɩ gʋ̃ɔ lɛ, ɛ ìr. Bʋ̃ʋ n'ʋ vɛ̃, a faafʋ pɩɛl tɩ nɩ a ƴɛrɛ ŋa zuo a lɛn daar tɩ na tĩ kɛ saw de a Naaŋmɩn a.
45013012	A tɩ̃ɩsɔw cen na kpɛ sɔw, a zie vɩɛrɛ na. A na ɩ lɛ a, nyɩ ɩ tɩ lɔb a lige pʋɔ ɩ-ɩrɩ bɛr, ɛ cɔbrɩ a cãa pʋɔ zɛbr ƴãw.
45013013	Nyɩ ɩ tɩ cere cenu na vɩɛl a, mɛ̃ mʋ̃tɔ̃w daarɩ a, ɛ bɛr a dɩ-gbogbo nɩ a dãa kuolu, a pɩ̃ɔ yele nɩ a nɩ-fa-ɩb, a zɛb-taa nɩ a nyu-yele.
45013014	Nyɩ su a Sore Yeezu Kɩrɩta, ɛ ta saw a ƴãgan nʋ̃ɔ̀-faar vʋla a so nyɩ ɛ.
45014001	Nyɩ mɩ́ saw de sob nɛ na bɛ tɛr fãw a ʋ Naaŋmɩn-saw-deb pʋɔ a, ɛ ta bãwnɛ a lɛ ʋ na tɩɛrɛ a ɩ.
45014002	Mɛ̃ a ŋa a, kãw tɩɛrɛ na k'ʋʋ na tʋ̃ɔ na dɩrɛ bom za, ɛ kãw na bɛ tɛr fãw a ʋ saw-deb pʋɔ a, dɩrɛ zɛ-vaar tɛwr.
45014003	Sob nɛ na dɩrɛ a za a, ʋ ta jewre a sob nɛ na bɛ dɩrɛ a za a ɩ, ɛ sob nɛ na bɛ dɩrɛ a za a, ʋ ta bãwnɛ a sob nɛ na dɩrɛ a za a yele ɩ; bʋ̃ʋ n'ʋ vɛ̃, a Naaŋmɩn mɩ̀ saw na de ʋ.
45014004	A fʋ̃ʋ a, ãa nɛ b, na bãwnɛ nɩ-yũo tõ-tõ-bie yele? Ʋ ar ɩ saa-ƴewn bɩɩ ʋ lo na a, a ʋ tõ-tõ-nɩ-kpɛ̃ɛ n'ʋ a jɩrɛ. Ʋ na kpɛmɛ na ar mɩ̀, bʋ̃ʋ n'ʋ so, a Sore tɛr ɩ fãw na tɩɛ ʋ tɛr.
45014005	Kãw zie a, a bibie bɛ ɩ been ɛ, ɛ kãw zie a bibie za ɩ been. Ŋa za ta mɩ́ bʋnɛ a ʋ tɩɛrʋ ŋa pʋɔ ɩ.
45014006	Sob nɛ na mɩ́ bãwnɩ bibir kãw a, a Sore ƴãw n'a ʋ mɩ́ ɩ a lɛ; sob nɛ na dɩrɛ a za a, a Sore ƴãw mɩ̀ n'a ʋ ɩrɛ a lɛ, bʋ̃ʋ n'ʋ vɛ̃, ʋ mɩ́ pùor ɩ a Sore yaanɩ. Sob nɛ na bɛ dɩrɛ a za a, ʋ ɩrɛ nɩ a lɛ a Sore ƴãw, ɛ a ʋl mɩ̀ a, ʋ mɩ́ pùor ɩ a Sore yaanɩ.
45014007	Bʋ̃ʋ n'ʋ vɛ̃, tɩ been kãw za bɛ vʋʋrɛ ʋl mɩŋa ƴãw ɛ, ɛ tɩ been kãw za mɩ̀ bɛ kpiir ʋl mɩŋa ƴãw ɛ.
45014008	Tɩmɛ wa vʋʋrɛ a, a Sore ƴãw n'a tɩ vʋʋrɛ, ɛ tɩmɛ wa kpiir a, a Sore ƴãw n'a tɩ kpiir: tɩ vʋʋrɛ na o, tɩ kpi na o, a Sore so tɩ.
45014009	Bʋ̃ʋ n'ʋ vɛ̃, a Kɩrɩta kpi na ɛ lɛb vʋʋrɛ, k'ʋʋ ɩ a nɩ-kũuni nɩ a nɩ-vʋʋrɩ za Sore.
45014010	Ɛ cɛ fʋ̃ʋ a, bʋnʋ ƴãw n'a fʋ bãwnɛ a fʋ yɛb yele? Ɛ fʋ̃ʋ, bʋnʋ ƴãw n'a fʋ jewre a fʋ yɛb? Tɩ za na cen nɩ a Naaŋmɩn ƴɛrʋ dɩb zie.
45014011	Bʋ̃ʋ n'ʋ vɛ̃, a Sɛb-sõw yere nɩ a ŋa: «A Sore yere na: Ɩ̃ taa bɛ wa be, a nɩsaalbɛ za na lo na gbĩ dume a ɩ̃ niŋé, bɛ za na haa nɩ nʋɔr danɛ nɩ a Naaŋmɩn.»
45014012	A na ɩ a ŋa a, a tɩ kãw za n'ʋ na mɩ́ manɩ a ʋ yel-mɩŋa kʋ̀ a Naaŋmɩn.
45014013	A na ɩ a ŋa a, nyɩ ɩ tɩ ta cãa bãwnɛ taa yele ɩ. Nyɩ nɩ̃ɛ bãwnɩ a a na fɛr kɛ́ nyɩ ta ɩ a nyɩ yɛb ʋ ŋmɛ gbɛr bɩɩ ʋ lo a tulu pʋɔ a ɩ.
45014014	A Sore Yeezu ƴãw a, ɩ̃ bãwnɩ a nɩ yel-mɩŋa, kɛ́ bom bɛ be be a ŋa ɩ bʋ̃-dɛwr ɛ. Ɛ cɛ nɩr wa tɩɛrɛ kɛ bom ɩ n bʋ̃-dɛwr a, ʋ mɩ́ ɩ n bʋ̃-dɛwr a ʋ zie.
45014015	Fʋ̃ʋ wa dɩrɛ bom, a waar ɩ pʋ-sãwna a fʋ yɛb zie a, a fʋ ɩb bɛ cãa tuur a nɔ̃wfʋ ɛ. Gu vla taa ɩrɛ, a sob ŋa ƴãw a Kɩrɩta na kpi a, ʋ wa kpiir bʋ̃-dɩra tɛwr ƴãw ɛ.
45014016	A bom nɛ na ɩ bʋ̃-vla a nyɩ zie a, bɛ mɩnɛ taa wa ƴɛrɛ faa a ʋ ƴãw ɛ.
45014017	Bʋ̃ʋ n'ʋ vɛ̃, a Naaŋmɩn-Naalʋ bɛ ɩ dɩb nɩ nyub yele ɩ, ʋ ɩ n mɩnʋ, ƴã-ɓaarʋ nɩ nʋ̃ɔ̀ a Vʋʋrʋ Sõw na tɩrɛ a.
45014018	Ʋlɩ sob na tone a Kɩrɩta a ŋa a, ʋ mɩ́ pɛlɩ nɩ a Naaŋmɩn pʋɔ ɛ a nɩsaalbɛ de a ʋ yele.
45014019	A na ɩ a ŋa a, nyɩ ɩ tɩ bɔbr a yele al na waar ɩ a ƴã-ɓaarʋ a, nɩ a al na mɩ́ ɩ tɩ lãw kɛrɛ a saw-deb pʋɔ a.
45014020	Ta sãw a Naaŋmɩn ton bɛr bʋ̃-dɩra ƴãw ɛ. Sɩza n'a, bʋ̃-dɩra za vɩɛl a, ɛ cɛ fʋ̃ʋ wa dɩrɛ bom ƴãw a fʋ yɛb ʋ lo a, a bɛ vɩɛl ɛ.
45014021	A ʋlɩ bom nɛ na vɩɛl a, ʋlɛ n'ɩ ta 'wɔb nɛn, ta nyũ dãa, ʋlɛ n'ɩ a bɛr bom za na na tʋ̃ɔ ɩ a fʋ yɛb ʋ lo a.
45014022	A lɛ fʋ na saw de k'aa ɩ n yel-mɩŋa a fʋ zie a, tɛr a lɛ a Naaŋmɩn niŋé. Zu-nʋ̃ɔ̀ sob ɩ a sob nɛ na bɛ nyɛ̃ k'ʋʋ tɛr ɩ sãwna a ʋ kaa-iru pʋɔ a!
45014023	Ɛ cɛ sob nɛ na tɛr bʋnʋ a ʋ socir pʋɔ bʋ̃-dɩra ƴãw ɛ dɩrɛ a, ʋ sãw na, a ʋ ɩb na bɛ tu saw-deb ʋ na nyɛ̃ bãw kɛ sɩza n'a a ɩ. Ɛ cɛ ɩb za na bɛ tu a saw-deb a, ɩ n yel-bier.
45015001	A tɩɩm na tɛr fãw a saw-deb pʋɔ a, a fɛr a kɛ tɩ mɩ́ sõw a bãbaalbɛ a bɛ bãbaalʋ pʋɔ, ɛ ta bɔbr kɛ tɩ ɩrɛ lɛ na nʋmɛ a tɩ zie a ɩ.
45015002	Ŋa za a tɩ pʋɔ, ʋ mɩ́ bɔbr k'ʋʋ ɩrɛ nʋ̃ɔ̀ kpɩɛr a ʋ tɔ-sob a ʋ vla ƴãw, k'ʋʋ tʋ̃ɔ sõwne ʋ ʋ kɛrɛ a ʋ saw-deb pʋɔ.
45015003	Bʋ̃ʋ n'ʋ vɛ̃, a Kɩrɩta bɛ tɩ bɔbr k'ʋʋ ɩrɛ lɛ na nʋmɛ a ʋ zie a ɩ, ɛ cɛ a nɩ̃ɛ na tɩ ɩ mɛ̃ a ŋa a Sɛb-sõw na yere a: «A fʋ zʋm-tʋʋrbɛ zʋmɛ lo n a ɩ̃ zu.»
45015004	A yele al za na sɛb a Sɛb-sõw pʋɔ a koro za a, tɩɩm wulu ƴãw n'a a sɛb, k'aa su-nyɔwra nɩ a mɔwlʋ a na kʋ̀rɛ tɩ a zũú, tɩ tʋ̃ɔ tɛr a tɩɛrʋ a Naaŋmɩn ƴãw.
45015005	A Naaŋmɩn na ɩ su-nyɔwra nɩ mɔwlʋ sob a, ʋ ɩ nyɩ cɔwrɛ a Yeezu Kɩrɩta, wone taa vla a nyɩ cara pʋɔ.
45015006	Lɛ n'a nyɩ na lãw tɛr tɩɛr-been nɩ nɔ-been danɛ nɩ a Naaŋmɩn, tɩ Sore Yeezu Kɩrɩta Sãà.
45015007	A na ɩ lɛ a, nyɩ dier taa, mɛ̃ a lɛ a Kɩrɩta na de nyɩ, Naaŋmɩn tʋ̃ɔ nyɛ̃ danʋ a.
45015008	Bʋ̃ʋ n'ʋ vɛ̃, ɩ̃ yere na kʋ̀rɛ nyɩ, a Naaŋmɩn na ŋmɛ̃ ʋ ŋmɛ̃a a zũú n'a, a Kɩrɩta lɩɛbɩ a Zifʋ mɩnɛ tõ-tone, k'ʋʋ tu a nɛɛ a Naaŋmɩn na ƴãw kʋ̀ a bɛ sãà mɩnɛ a.
45015009	A bɛl na bɛ ɩ Zifʋ mɩnɛ a, a Naaŋmɩn nɩ-baal-zɔba zũú n'a bɛ danɛ ʋ, a tu mɛ̃ a lɛ a Sɛb-sõw na yel a: «Alɛ n'a so ɩ̃ na danɛ fʋ nɩ-bʋʋr-yoru sɔgɔ, ɩ̃ na yiele na ƴãwnɛ nɩ a fʋ yúor.»
45015010	A Sɛb-sõw mɩ̀ lɛb a yel: «Nɩ-bʋʋrɛ ɛ, nyɩ cɩlɛ lãw nɩ a Sore nɩbɛ!»
45015011	Ɛ lɛ maalɛ: «Nɩ-bʋʋrɛ ɛ, nyɩ danɛ a Sore nyɩ za, nyɩɩm, nɩbɛ za, nyɩ íre a ʋ yúor!»
45015012	Ɩzayi mɩ̀ cãa na yere: «A Zese bʋʋrɛ nɩr na wa na, ʋ na ìr a dɩrɛ naalʋ a nɩ-bʋʋr-yoru zu, ɛ́ bɛ na ƴãw nɩ a bɛ tɩɛrʋ a ʋ ƴãw.»
45015013	A Naaŋmɩn na n'ʋ tɩ mɩ́ tɩɛrɛ a, ʋ ɩ kɛ nʋ̃ɔ̀ nɩ ƴã-ɓaarʋ paalɩ nyɩ a nyɩ saw-deb pʋɔ, k'aa nyɩ tɩɛrʋ, nyɩ na ƴãw a Naaŋmɩn ƴãw a, ɩ kpɛ̃ɛ yaga za a Vʋʋrʋ Sõw fãw zũú.
45015014	Ɩ̃ yɛbr ɩ, ɩ̃ mɩŋa za bãwnɩ a na nyɩ na tɛr tɩɛr-vɩɛlɩ yaga ɛ bãw bom za vla, na tʋ̃ɔ wule nɩ taa yã a.
45015015	Ɛ cɛ ɩ̃ nyɔw nɩ nyãa bʋʋrɛ kãw sɛb ɩ nyɩ a ɩ̃ sɛbɛ ziir a mɩnɛ, k'ɩ̃ɩ tʋ̃ɔ sɩ̃w a nyɩ tɩɛrʋ. Ɛ mãa wa sɛb a lɛ a, a ɩ n a maalʋ a Naaŋmɩn na kʋ̀ m a zũú n'a,
45015016	k'ɩ̃ɩ ɩ a Yeezu Kɩrɩta tõ-tõ-bie a nɩ-bʋʋr-yoru ƴãw. Tõ-sõw n'ʋ ɩ̃ tone hiere a Naaŋmɩn Yel-nʋ̃ɔ̀, k'aa nɩ-bʋʋr-yoru lɩɛbɩ baw-maal-bom na nʋmɛ a Naaŋmɩn zie a, baw-maal-bom Vʋʋrʋ Sõw na ɩ k'ʋ ɩ sõw a.
45015017	A na ɩ lɛ a, mãa nɩ a Yeezu Kɩrɩta na lãw taa a, ɩ̃ na tʋ̃ɔ na nyʋʋr a ɩ̃ ton ƴãw, ɩ̃ na tone a Naaŋmɩn ƴãw a.
45015018	Bʋ̃ʋ n'ʋ vɛ̃, mãa wa sʋ̃ɔmɩ saw ƴɛrɛ bom kãw ƴɛrʋ a, a ɩ n a ʋlɩ bom nɛ a Kɩrɩta na tu a ɩ̃ zie maalɩ, k'ʋʋ ɩ a nɩ-bʋʋr-yoru sawr a Naaŋmɩn nʋɔr a. Ƴɛrʋ nɩ ɩ-ɩrɩ n'a ʋ maal ɩ a yel ʋl,
45015019	nɩ yele na ɩ bãwfʋ sãá a fãw, nɩ yel bãw-guuri nɩ a Naaŋmɩn Vʋʋrʋ Sõw fãw. A ŋa n'a, ɩ̃ tĩ a Zeruzalɛm ɛ yel a Kɩrɩta Yel-nʋ̃ɔ̀ vla za gʋɔr ɩ tɩ ta n Ɩlɩɩrɩ.
45015020	Ɛ cɛ ɩ̃ bɛ saw yel a Yel-nʋ̃ɔ̀ be nɩbɛ na wõ a Kɩrɩta yele a ɩ, k'ɩ̃ɩ taa wa mɩɛr a dacine dɔwlɛ yir pɛr zu nɩ-yũo na lɔb a ɩ.
45015021	A na ɩ ŋa a, ɩ̃ tu na mɛ̃ a lɛ a Sɛb-sõw na yel a: «A bɛlɩ dem bɛ na bɛ tɩ yel a ʋ yel kʋ̀ a, bɛ na nyɛ̃ ʋ na, ɛ a bɛlɩ dem na bɛ tɩ wõ a ʋ yele a, na bãw nɩ a pɛr.»
45015022	A yel ŋa n'ʋ bɛ sɩrɩ saw ɩ̃ wa a nyɩ zie gb'aa ŋmɩn za ɩ.
45015023	Ɛ cɛ ƴɛrɛ ŋa a, zie bɛ cɛ ɩ̃ bɛ tɔ a voru a ŋa pʋɔ ɩ. A yome yãwmɛ na ɩ̃ na bɔbr a nyɩ zie waa a,
45015024	ɛ ɩ̃ bɔbr a kɛ mãa wa cere a Ɛsɩpanyɩ a, mãa tu a be. Bʋ̃ʋ n'ʋ vɛ̃, ɩ̃ tɩɛrɛ na kɛ mãa wa tɔlɛ a, mãa nyɛ̃ nyɩ, ɛ́ nyɩ sõw mɛ̃ ɩ̃ cen a tẽw ŋa; ɛ cɛ ɩ̃ na de nɩ niwn be a nyɩ zie blã lɛ wõ nʋ̃ɔ̀ baarɩ.
45015025	Ƴɛrɛ ŋa a, Zeruzalɛm a ɩ̃ cere a Kɩrɩta-nɩbɛ tome ƴãw.
45015026	Bʋ̃ʋ n'ʋ vɛ̃, a Masedʋan nɩ a Akayi Kɩrɩta-nɩbɛ yel a kɛ bɛ na cɩɛr ɩ bome sõw nɩ a Zeruzalɛm Kɩrɩta-nɩbɛ na bɛ tɛr a a.
45015027	Bɛl mɩŋa nɛ bɛ nyɛ̃ bɛ tʋɔra ɩ a lɛ, ɛ cɛ yel-mɩŋa za, a tɩ fɛr a kɛ bɛ sõw bɛ. Bʋ̃ʋ n'ʋ so, a Zifʋ Kɩrɩta-nɩbɛ ɩ n a Naaŋmɩn maalʋ kʋ̀ a nɩ-bʋʋr-yoru; a na ɩ lɛ a, a fɛr a k'aa nɩ-bʋʋr-yoru mɩ̀ sõw bɛ a bɛ ƴãgamɛ yel-bɔbrɩ pʋɔ.
45015028	Mãa wa tu a yel ŋa pùor baarɩ, kʋ̀ bɛ a cɩɛrʋ bome a, ɩ̃ na tu n a nyɩ zie cen a Ɛsɩpanyɩ.
45015029	Ɛ ɩ̃ bãwnɩ a na kɛ mãa wa waar a nyɩ zie a, a Kɩrɩta maalʋ yaga za n'a ɩ̃ na wa n.
45015030	Ɛ cɛ yɛbr ɩ, bom ŋa n'ʋ ɩ̃ zɛlɛ a nyɩ zie, a tɩ Sore Yeezu Kɩrɩta ƴãw, nɩ a nɔ̃wfʋ a Vʋʋrʋ Sõw na tɩrɛ a ƴãw: nyɩ lãw nɩ mɛ̃ a ɩ̃ mɔb pʋɔ, puore a Naaŋmɩn kʋ̀rɛ mɛ̃.
45015031	Nyɩ puore k'ɩ̃ taa lore a Zude tẽw nɩbɛ bɛl na bɛ saw de a nuru pʋɔ ɩ, ɛ a sõwfʋ ɩ̃ na cere nɩ a, a Kɩrɩta-nɩbɛ saw de ʋ vla.
45015032	Lɛ n'a ɩ̃ na tɛr pʋ-pɩɛlʋ wa n a nyɩ zie, Naaŋmɩn wa saw a, wa lãw nɩ nyɩ pɩɛnɩ blã.
45015033	A Naaŋmɩn na ɩ a ƴã-ɓaarʋ sob a, ʋ be a nyɩ za zie. Amɛn.
45016001	Ɩ̃ zɛlɛ na kɛ́ nyɩ tɛr maal-ɩrɛ a tɩ yeepuule Febe ƴãw, na kaarɛ a Sãkire Lãw-yir zie a.
45016002	Nyɩ saw de ʋ vla a Sore yúor ƴãw, mɛ̃ a lɛ a na sɛw taa nɩ Kɩrɩta-nɩbɛ zie a, ɛ́ nyɩ sõw ʋ yel za ƴãw, ʋ nãà wa tɛr a nyɩ yel-ɩra a. Bʋ̃ʋ n'ʋ vɛ̃, ʋ sõw nɩ nɩ-yaga nɩ a mãa mɩŋa.
45016003	Nyɩ pùori Pɩrɩsɩl nɩ Akɩlasɩ kʋ̀ m, na ɩ a ɩ̃ lãw-tõ-taabɛ a Yeezu Kɩrɩta tome pʋɔ a.
45016004	Bɛ tɩ cɛ nɩ blã na kpi a ɩ̃ faafʋ ƴãw. Mãa yõ bɛ n'ʋ tɛr a bɛ maalʋ ŋa tɩɛrʋ ɛ, a nɩ-bʋʋr-yoru Lãw-yie za mɩ̀ tɛr ɩ a ʋ tɩɛrʋ.
45016005	Nyɩ mɩ̀ pùori a Lãw-yir ʋl nɩbɛ na ɓanɛ taa a bɛ yir a. Nyɩ pùori a ɩ̃ ba Epɛnɛtɩ, na ɩ a dãw-niwn sob na saw de a Kɩrɩta a Azi tẽw a.
45016006	Nyɩ pùori a Marya na hanɩ hanɩ a nyɩ ƴãw a.
45016007	Nyɩ pùori Ãdoronɩkɩsɩ nɩ Zinɩasɩ na ɩ a ɩ̃ nɩbɛ, ɛ lãw nɩ mɛ̃ kpɛ a gaso a. Nɩ-toni na ɩ nɩ-toni a nɛ bɛ, ɛ́ bɛ mɔ̃ mɩ̀ de nɩ niwn saw de a Kɩrɩta a ɩ̃ ƴãw.
45016008	Nyɩ pùori Ãpɩlɩyatɩsɩ ɩ̃ na nɔnɛ a Sore pʋɔ a.
45016009	Nyɩ pùori Irbɛ̃, tɩ lãw-tõ-tɔ a Kɩrɩta tome pʋɔ, nɩ a ɩ̃ ba Sɩtakɩsɩ.
45016010	Nyɩ pùori Apɛl na wul a sãá ʋ na saw de a Kɩrɩta a. Nyɩ mɩ̀ pùori a Arɩtobul yir dem.
45016011	Nyɩ pùori a ɩ̃ nɩr Erodɩ̃ɔ, ɛ mɩ̀ lɛ pùori Narsɩsɩ yir dem na saw de a Sore a.
45016012	Nyɩ pùori Tɩrɩfɛn nɩ Tɩrɩfozi na hanɩ a Sore ƴãw a, ɛ mɩ̀ pùori a ɩ̃ sɛn Pɛrsɩsɩ na hanɩ yaga za a Sore ƴãw a.
45016013	Nyɩ pùori Irifisɩ, a Sore tõ-tõ-bi-yúor, nɩ a ʋ mã mɩ̀ na ɩ mã a ɩ̃ zie a.
45016014	Nyɩ pùori Asɛ̃kɩrɩtɩ, nɩ Filegɔ̃, nɩ Ɛrmɛsɩ nɩ Patorobasɩ nɩ Ɛrmasɩ nɩ a yɛbr bɛl na be a bɛ zie a.
45016015	Nyɩ pùori Fɩlɔlɔgɩ nɩ Zili, Nere nɩ a ʋ yeepuule Olɛ̃pasɩ nɩ a Kɩrɩta-nɩbɛ bɛl za na be a bɛ zie a.
45016016	Nyɩ weri taa pùori taa nɩ nɔ̃wfʋ na vɩɛl a. A Kɩrɩta Lãw-yie za puore nyɩ na.
45016017	Yɛbr ɩ, ɩ̃ kpaalɛ nyɩ na, kɛ́ nyɩ gùre nyɩ tʋɔra a bɛlɩ dem na bɛ dier a wulu bɛ na kʋ̀ nyɩ a ƴãw, ɛ́ mɩ́ ƴãwnɛ bʋ́r-taa a Kɩrɩta-nɩbɛ sɔgɔ, ɛ ɩrɛ bɛ bɔrɛ a. Nyɩ taw zãá nɩ bɛ,
45016018	bʋ̃ʋ n'ʋ vɛ̃, a nɩbɛ bɛ ŋa taabɛ bɛ kaarɛ a Kɩrɩta tɩ Sore yele zie ɩ, bɛl nyagɛ zie n'a bɛ kaarɛ. Ƴɛr-vɩɛlɩ nɩ nɔ-kãa n'a bɛ mɩ́ tɛr bɛlɛ nɩ a nɩbɛ bɛl na bɛ tɛr a mɩnɛ kãw a.
45016019	A Sore nʋɔr nyɩ na sawr a, a nɩbɛ za wõ n a yele. Lɛ so nʋ̃ɔ̀ ɩrɛ mɛ̃ a nyɩ ƴãw, ɛ cɛ ɩ̃ bɔbr a kɛ́ nyɩ ɩ yã-bãwnbɛ ɩrɛ a vla, ɛ vɩɛl dɛrɛ a faa.
45016020	A Naaŋmɩn, na ɩ a ƴã-ɓaarʋ sob a, kʋ̃ yaa kɛ ƴɛ́r a Sɩtaana ŋmɛr bin a nyɩ gbɛɛ pile ɩ. A tɩ Sore Yeezu maalʋ, ʋ be a nyɩ zie!
45016021	A ɩ̃ lãw-tõ-tɔ Timote puore nyɩ na, ʋlɛ nɩ Lisiisɩ nɩ Zazɔ̃ nɩ Sosɩpatɛɛr na ɩ a ɩ̃ nɩbɛ a.
45016022	Ɛ mãa, Tɛrsiisɩ, na sɛb a sɛbɛ ŋa a, ɩ̃ lãw nɩ nɩ a Sore puore nyɩ.
45016023	Gayisɩ, na de mãa nɩ a Lãw-yir za a sãanʋ a, puore nyɩ na. Ɛrasɩ na ɩ a tẽw libi-bine a, puore nyɩ na, ʋlɛ nɩ a tɩ yɛb Kartɩsɩ. [
45016024	A tɩ Sore Yeezu Kɩrɩta maalʋ, ʋ be a nyɩ za zie. Amɛn.]
45016025	Naaŋmɩn so danʋ! Ʋ tɛr ɩ fãw na ɩ tɩ kpɛmɛ a saw-deb pʋɔ tu n a Yel-nʋ̃ɔ̀ ɩ̃ na hiere manɛ nɩ a Yeezu Kɩrɩta yele a, ɛ mɩ̀ tu n a Naaŋmɩn pʋ-tɩɛr-sɔwla ʋ na ɩ tɩ bãw a. A pʋ-tɩɛrʋ ŋa tɩ sɔwl ɩ a dɩta-pɛ-yome za,
45016026	ɛ cɛ ƴɛrɛ ŋa a, a Naaŋmɩn-ƴɛr-manbɛ sɛbr ɩ na k'ʋ yi cãàmɩ́; mɛ̃ a lɛ a Naaŋmɩn na be kʋra lɛ a na ƴãw a nʋɔr a, bɛ ɩ na a nɩ-bʋʋrɛ za bãw a pʋ-tɩɛrʋ ŋa, kɛ́ bɛ tʋ̃ɔ saw de a Naaŋmɩn ɛ sawr a ʋ nʋɔr.
45016027	A Naaŋmɩn yõ na ɩ yã-bãwnɛ a, ʋlɛ so yúor-vɩɛlʋ-danʋ a Yeezu Kɩrɩta ƴãw, a yome yome za! Amɛn.
46001001	A mãa Pol, a Naaŋmɩn na nɔ̃w yã bʋɔlɩ k'ɩ̃ɩ wa ɩ a Kɩrɩta Yeezu nɩ-tona a, mãa n'ʋ sɛbr nyɩ, mãa nɩ a tɩ yɛb Sɔsɩtɛn.
46001002	Nyɩɩm na ɩ Naaŋmɩn Lãw-yir be a Korɛ̃tɩ a, nyɩɩm na páw a sonu lãw nɩ a Kɩrɩta Yeezu a, nyɩɩm bɛ na bʋɔlɛ nɩ-son lãw nɩ a bɛlɩ dem za na bʋɔlɛ a tɩ Sore Yeezu Kɩrɩta yúor zie nɛ za bɛ na be a, ʋl na ɩ a tɩɩm nɩ a bɛl za Sore a, nyɩ za nɛ bɛ ɩ̃ sɛbr.
46001003	A Naaŋmɩn tɩ Sãà nɩ a Sore Yeezu Kɩrɩta maalʋ nɩ ƴã-ɓaarʋ, a be a nyɩ zie.
46001004	Ɩ̃ puore nɩ a ɩ̃ Naaŋmɩn yaanɩ kʋra lɛ a nyɩ ƴãw, a maalʋ ʋ na kʋ̀ nyɩ a Kɩrɩta Yeezu pʋɔ a ƴãw.
46001005	Bʋ̃ʋ n'ʋ vɛ̃, nyɩ na lãw nɩ ʋ a n'a nyɩ kpɛ naalʋ bʋʋrɛ za, a ƴɛrʋ bãwfʋ naalʋ nɩ a yele bãwfʋ naalʋ.
46001006	A dãsɩɛ bɛ na dɩ a Kɩrɩta ƴãw a, tɛr ɩ fãw a nyɩ zie,
46001007	kɛ̀ Naaŋmɩn maalʋ kãw za bɛ cɛ nyɩ ɛ, nyɩɩm na gùre kɛ a tɩ Sore Yeezu Kɩrɩta wa sãá a.
46001008	Ʋlɛ n'ʋ mɩ̀ na ɩ nyɩ kpɛmɛ tɩ ta n a baarʋ daar, kɛ́ nɩr ta nyɛ̃ sãwna kãw za yere a nyɩ zie a tɩ Sore Yeezu Kɩrɩta waa bibir ɛ.
46001009	A Naaŋmɩn ŋmɛ̃ n ʋ ŋmɛ̃a, ʋl na bʋɔlɩ nyɩ kɛ́ nyɩ wa lãw nɩ a ʋ Bie tɩ Sore Yeezu Kɩrɩta a.
46001010	Yɛbr ɩ, ɩ̃ zɛlɛ nyɩ nɩ yãayãa a tɩ Sore Yeezu Kɩrɩta yúor ƴãw, nyɩ za nyɩ lãw nʋɔr, nyɩ ta ɩ bʋ́r-taa be a nyɩ cara pʋɔ ɩ; nyɩ lãw yã ɛ tɛr tɩɛr-been.
46001011	Bʋ̃ʋ n'ʋ vɛ̃, ɩ̃ yɛbr ɩ, Kulowe yir dem yel a kʋ̀ m kɛ taw-taa be n a nyɩ cara pʋɔ.
46001012	Ɩ̃ manɩ nyɩ nyɛ̃: a nyɩ pʋɔ a, ŋa mɩ́ yel a: «Pol so m», ŋa kɛ: «Apɔlɔsɩ so m», ŋa yel kɛ: «Pɩɛr so m», ɛ ŋa kɛ: «Kɩrɩta so m».
46001013	Nyɩ tɩɛrɛ kɛ́ a Kɩrɩta bʋ́r a bɩɩ? Pol ʋ bɛ kpa a da-gara zu a nyɩ ƴãw ɩ? Pol yúor ƴãw n'a bɛ kʋ̀ nyɩ a suob ɩ?
46001014	Naaŋmɩn barka! Ɩ̃ bɛ kʋ̀ nyɩ been kãw za suob ɛ, a bɛ ɩ Kɩrɩsɩpɩsɩ nɩ Gayisɩ ɛ.
46001015	A na ɩ a ŋa a, nɩr za kʋ̃ saw yel kɛ mãa yúor ƴãw n'a bɛ kʋ̀ nyɩ a suob ɛ.
46001016	Ãà! Sɩza n'a, ɩ̃ cãa na lɛ kʋ̀ Sɩtefanasɩ yir dem a suob. A al pùorí, ɩ̃ bɛ tɩɛr bãw k'ɩ̃ɩ lɛb a kʋ̀ nɩr suob ɛ.
46001017	A Kɩrɩta bɛ tõ m k'ɩ̃ɩ tɩ tɩrɛ suob ɛ, ʋ tõ m a k'ɩ̃ɩ tɩ hiere a Yel-nʋ̃ɔ̀, ɛ ta hiere ʋ tu n a ƴɛr-bãw ɛ, wa mab ɩ a Kɩrɩta da-gara zu kũu ɩ zawla ɩ.
46001018	A Kɩrɩta da-gara zu kũu tɩ na hiere a, a ɩ n gẽgẽ-ɩb a bɛlɩ dem na bɔrɛ a zie; ɛ cɛ a bɛlɩ dem na lo a faafʋ sɔr a, a tɩɩm zie, a ɩ n Naaŋmɩn kpɛnʋ.
46001019	A ŋa n'a a Sɛb-sõw yere: «Ɩ̃ na sãw nɩ a yã-bawnbɛ yã-bãwfʋ bɛr, ɛ ɩ a bãw-bãwnbɛ bãwfʋ bɔr.»
46001020	A na ɩ a ŋa a, nyɩnɛ n'a a yã-bãwnɛ be? Nyɩnɛ n'a a Naaŋmɩn-Wulu bãw-bãw-kara be? A dɩ̃a zie ŋa pʋɔ ƴɛr-bãw-ƴɛrɛ wa? A Naaŋmɩn bɛ ɩ a tẽ-daa yã-bãwfʋ lɩɛbɩ gẽgẽmi ɩ?
46001021	Bʋ̃ʋ n'ʋ vɛ̃, a tẽ-daa nɩbɛ nɩ a bɛ yã-bãwfʋ za na faa bɛ tʋ̃ɔ bãw a Naaŋmɩn a ʋ yã-bãwfʋ ɩb pʋɔ a, alɛ so a Naaŋmɩn yel k'ʋʋ na faa nɩ a bɛlɩ dem na saw de ʋ a, nɩ a da-gara zu kũu hieru na sãá mɛ̃ gẽgẽ-ɩb a a.
46001022	A Zifʋ mɩnɛ zɛlɛ nɩ yele na ɩ bãwfʋ sãá a, ɛ a Gɩrɛkɩ mɩnɛ bɔbr yã-bãwfʋ;
46001023	ɛ cɛ tɩɩm a, Kɩrɩta bɛ na kpa da-gara zu a n'ʋ tɩ hiere: ʋ ɩ n yel-faa na bɛ sɛw taa nɩ a, a Zifʋ mɩnɛ zie, ɛ ɩ gẽgẽmi a nɩ-bʋʋr-yoru zie.
46001024	Ɛ cɛ a bɛlɩ dem a Naaŋmɩn na bʋɔlɩ a zie a, bɛ ɩ n Zifʋ bɩɩ Gɩrɛkɩ a, a bɛl zie a, ʋ ɩ n a Kɩrɩta, ʋl na ɩ a Naaŋmɩn kpɛnʋ nɩ a Naaŋmɩn yã-bãwfʋ a.
46001025	Bʋnʋ bɛ ka be ɩ, a al na sãá ɩ Naaŋmɩn gẽgẽ-ɩb a, cãa na ɩ yã-bãwfʋ zuo a nɩsaalbɛ yã-bãwfʋ, ɛ a al na sãá ɩ Naaŋmɩn bãbaalʋ a, cãa na tɛr fãw zuo a nɩsaalbɛ fãw.
46001026	Yɛbr ɩ, nyɩ nyɛ̃ a lɛ nyɩ na ŋmɛ̃ a, nyɩɩm a Naaŋmɩn na bʋɔlɩ a: a nɩsaalbɛ niŋé a, yã-bãwnbɛ bɛ yãwmɛ a nyɩ pʋɔ ɩ, kpɛnʋ dem bɛ yãwmɛ ɩ, nɩ-yee mɩ̀ bɛ yãwmɛ ɩ.
46001027	Ɛ cɛ a al na ɩ gẽgemi a tẽ-daa zie a, alɛ n'a a Naaŋmɩn kaa ir k'ʋʋ ƴãw nɩ a ƴã-bãwnbɛ vĩ; a alɩ bome nɛ na bɛ tɛr fãw a tẽ-daa zie a, alɛ n'a a Naaŋmɩn kaa ir k'ʋʋ ƴãw nɩ a al na tɛr fãw a vĩ;
46001028	a alɩ bome nɛ na bɛ tɛr yúor a tẽ-daa zie a, a al bɛ na jewre a, a al na bɛ ɩ bom a, alɛ n'a a Naaŋmɩn kaa ir k'ʋʋ sãw nɩ a al na ɩ bʋ̃-sɩza a bɛr,
46001029	kɛ́ nɩsaal za taa wa zɛwr ʋ tʋɔra Naaŋmɩn niŋé ɩ.
46001030	A Naaŋmɩn n'ʋ so nyɩ lãw nɩ a Kɩrɩta Yeezu, ʋl a Naaŋmɩn na ɩ ʋ lɩɛbɩ a tɩ yã-bãwfʋ, a tɩ mɩnʋ, a tɩ sonu, nɩ a tɩ faafʋ a.
46001031	A ŋa n'a a ɩ kɛ́: «Ʋlɩ sob na zɛwr ʋ tʋɔra a, ʋ zɛwr ʋ tʋɔra a Sore ƴãw», mɛ̃ a lɛ a Sɛb-sõw na yel a.
46002001	Yɛbr ɩ, a mãa mɩŋa na tɩ wa a nyɩ zie a, ƴɛr-bãw bɩɩ yã-bãw bɛ n'a ɩ̃ tɩ manɩ nɩ a Naaŋmɩn pʋ-tɩɛr-sɔwla kʋ̀ nyɩ ɛ.
46002002	Bʋ̃ʋ n'ʋ vɛ̃, ɩ̃ tɩ yel a k'ɩ̃ɩ kʋ̃ bãw bom za a nyɩ sɔgɔ, a bɛ ɩ a Yeezu Kɩrɩta yõ ɩ, a Yeezu Kɩrɩta ŋa bɛ na kpa a da-gara zu a.
46002003	Alɛ so ɩ̃ wa a nyɩ zie ɩ bãbaal, ɛ́ dɛ̃bɩ̃ɛ ɩ ɩ̃ mawr ɩ̃ za;
46002004	a ɩ̃ ƴɛrʋ nɩ a ɩ̃ Yel-nʋ̃ɔ̀ hieru bɛ tɩ tu nɩsaal yã-bãwfʋ ƴɛr-bie k'ɩ̃ɩ ƴɛr tʋ̃ɔ nɩ nyɩ ɛ, a tɩ ɩ n wulu a Vʋʋrʋ Sõw na mɩ́ tɩ wul a sãá a,
46002005	k'aa nyɩ saw-deb ta yi nɩsaalbɛ zie ɩ, ɛ yi a Naaŋmɩn kpɛnʋ zie.
46002006	Yã-bãwfʋ ƴɛrʋ n'a tɩ sɩrɩ ƴɛrɛ a Kɩrɩta-nɩbɛ bɛl na bɩ nɩbɛ a bɛ Naaŋmɩn-saw-deb pʋɔ a sɔgɔ, yã-bãwfʋ na bɛ ɩ tẽw ŋa zu dem, bɛ lɛ ɩ tẽw ŋa zu na-mɩnɛ dem a n'ʋ, bɛl be n kũu ƴãw.
46002007	Ɛ cɛ a yã-bãwfʋ ʋl tɩɩm na yere a, ʋ ɩ n Naaŋmɩn yã-bãwfʋ tɩ na kʋ̃ tʋ̃ɔ bãw tɔ a, ɛ ʋ sɔwlɩ gã a. A yã-bãwfʋ ʋl a Naaŋmɩn na tɩ dãw bãwnɩ tɩ cɔbrɩ a tɩ yúor-vɩɛlʋ-danʋ ƴãw, ɛ a dɩta-pɛ-yome za bɛ be sɛr a.
46002008	A tẽw ŋa zu nãà kãw za bɛ tɩ bãw a yã-bãwfʋ ŋa ɩ. Bɛlɛ tɩ ɩ mɛ̃ bɛ bãw ʋ na a, bɛ kʋ̃ʋ tɩ kpa a yúor-vɩɛlʋ-danʋ za Sore a da-gara zu ɛ.
46002009	Ɛ cɛ, mɛ̃ a lɛ bɛ na sɛb a: «Bom nɛ mimir na bɛ nyɛ̃ a, bom nɛ tobr na bɛ wõ a, bom nɛ a tɩɛrʋ na bɛ tɔ a nɩsaal a, ʋlɛ n'ʋ a Naaŋmɩn cɔbrɩ a bɛlɩ dem na nɔnɛ ʋ a ƴãw.»
46002010	Tɩmɛ nɛ bɛ a Naaŋmɩn sɩrɩ ƴãw a Vʋʋrʋ Sõw wul a yel ŋa ʋ ɩ cãa. Bʋ̃ʋ n'ʋ vɛ̃, a Vʋʋrʋ n'ʋ jɛlɛ a yele za, mɩ́ tɩ lãw nɩ a Naaŋmɩn yel-sɔwlɩ za.
46002011	A nɩsaalbɛ pʋɔ a, ãa n'ʋ pãa bãw bom nɛ na be a nɩsaal pʋ̃ɔmɩ́ a, a bɛ ɩ a nɩsaal tɩɛrʋ na be a nɩsaal pʋɔ a? Lɛ mɩ̀ n'a, bom nɛ na be a Naaŋmɩn pʋɔ a, nɩr za bɛ bãw ʋ a bɛ ɩ a Naaŋmɩn Vʋʋrʋ ɛ.
46002012	Tɩɩm a, tɩ bɛ páw a tẽ-daa vʋʋrʋ ɛ, Vʋʋrʋ na yi Naaŋmɩn zie a n'ʋ tɩ páw, kɛ́ tɩ tʋ̃ɔ bãw a maalʋ a Naaŋmɩn na kʋ̀ tɩ a.
46002013	Tɩ bɛ ƴɛrɛ a maalʋ a ŋa ƴɛrʋ nɩ nɩsaal yã-bãwfʋ ƴɛr-bie ɩ, tɩ ƴɛrɛ nɩ a ƴɛrʋ nɩ a Vʋʋrʋ yã-bãwfʋ, manɛ bom na ɩ vʋʋrʋ bom a, nɩ a Vʋʋrʋ ƴɛr-bie.
46002014	A nɩsaal nɩ a ʋ nɩsaalʋ tɛwr kʋ̃ tʋ̃ɔ saw de a yel na yi Naaŋmɩn Vʋʋrʋ zie a ɩ. A yel ŋa mɩ́ ɩ n gẽgẽmi a ʋ zie ʋ kʋ̃ tʋ̃ɔ bãw ʋ ɛ, a Vʋʋrʋ Sõw yõ na n'ʋ mɩ́ ɩ bɛ bãw a pɛr a ƴãw.
46002015	Ɛ cɛ nɩr na tɛr a Naaŋmɩn Vʋʋrʋ a, ʋ mɩ́ bãwnɛ nɩ yele za, ɛ́ nɩr za kʋ̃ tʋ̃ɔ bãw a ʋ yele ɩ.
46002016	Bʋ̃ʋ n'ʋ vɛ̃, bɛ sɛb a kɛ: «Ãa n'ʋ bãw a Sore pʋ-tɩɛrʋ? Ãa n'ʋ na tʋ̃ɔ wul ʋ yã?» Ɛ tɩɩm a, tɩ tɛr ɩ a Kɩrɩta pʋ-tɩɛrʋ.
46003001	Yɛbr ɩ, ɩ̃ bɛ tʋ̃ɔ ƴɛr a nyɩ zie mɛ̃ nɩbɛ na tɛr a Naaŋmɩn Vʋʋrʋ a ɩ; ɩ̃ ƴɛr ɩ a nyɩ zie mɛ̃ nɩbɛ na ɩ nɩsaalbɛ tɛwr a, mɛ̃ bibi-pʋrmɛ̃ a Naaŋmɩn-saw-deb pʋɔ a.
46003002	Bʋrʋ n'a ɩ̃ kʋ̀ nyɩ nyɩ nyũ, bʋ̃-dɩ-tɩbrʋ bɛ n'a ɩ: nyɩ kʋ̃ʋ tɩ tʋ̃ɔ a tɛr ɛ. Ɛ a dɩ̃a mɩ̀ a, nyɩ cãa kʋ̃ tʋ̃ɔ a ɩ,
46003003	nyɩ na cãa ɩ nɩsaalbɛ tɛwr a ƴãw. Nyuur nɩ taw-taa na be a nyɩ cárá a ƴãw, nɩsaalʋ nɩbɛ bɛ n'ɩ nyɩ ɛ? Ɛ nɩsaalʋ ɩb tɛwr bɛ n'a nyɩ ɩrɛ ɩ?
46003004	Kãw na mɩ́ wa yel kɛ: «Pol so m», ɛ kãw kɛ: «Apɔlɔsɩ so m» a, nɩsaalbɛ ɩb tɛwr bɛ n'a nyɩ mɩ́ ɩrɛ ɩ?
46003005	A ɩ lɛ ãa n'ɩ a Apɔlɔsɩ? Ãa n'ɩ a Pol? Tɩ ɩ n tõ-tõ-biir na ɩ nyɩ páw a Naaŋmɩn-saw-deb a; tɩ kãw za tõ n a ʋ tome tu n a maalʋ a Sore na kʋ̀ ʋ a.
46003006	Mãa sɛl ɩ a tɩɛ, Apɔlɔsɩ cɔr, ɛ cɛ Naaŋmɩn n'ʋ tɩ ɩrɛ ʋ kɛrɛ.
46003007	A na ɩ a ŋa a, a sob nɛ na sɛl a nɩ a sob nɛ na cɔr a, bɛ ɩ bom ɛ, Naaŋmɩn yõ n'ʋ ɩ bom, ʋl na ɩrɛ a tɩɛ ʋ kɛrɛ a.
46003008	A sob nɛ na sɛl a, nɩ a sob nɛ na cɔr a, ɩ n been, ɛ́ ŋa za na páw nɩ a ʋ sã-ya sɛw taa nɩ a ʋ tome.
46003009	Naaŋmɩn lãw-tõ-taabɛ n'ɩ tɩ, ɛ́ nyɩmɛ nɛ bɛ ɩ a Naaŋmɩn púo. Nyɩmɛ nɛ bɛ mɩ̀ ɩ a yir a Naaŋmɩn na mɩɛr a.
46003010	Mɛ̃ a lɛ a Naaŋmɩn na kʋ̀ m a maalʋ a, ɩ̃ sʋ̃ɔ́ nɩ a yir pɛr mɛ̃ nɩr na sɩrɩ bãw a yir ŋmãafʋ yele a, ɛ nɩ-yũo mɩɛr dɔwlɛ. Ɛ cɛ ŋa za, ʋ mɩ́ gu vla a lɛ ʋ na mɩɛr a.
46003011	Ɛ a yir pɛr a, nɩr kʋ̃ tʋ̃ɔ sʋ̃ɔ́ kãw ƴãw pʋɔ a ʋl na be be a ƴãw ɛ: a pɛr lɛ kɛ a Yeezu Kɩrɩta.
46003012	Salm-pɛlɛ bɩɩ salm-zɩɩr a bɛ mɩɛr ɩ dɔwlɛ a yir pɛr ŋa zuo o, kʋsɛ-vɩɛlɩ bɩɩ daar a o, mʋ̃ɔ bɩɩ kɛkɛɛ n'a o,
46003013	ŋa za tome nãa sãá nɩ cãàmɩ́ lɛ. A ƴɛrʋ-maalʋ bibir na ɩ na bɛ bãw a ŋa za tome, vũu na n'a mɩ́ ɩ a bibir ŋa ʋ sãá a ƴãw, ɛ a vũu na ɩ n ŋa za tome kaa bãw a ŋmɛ̃a.
46003014	Sob nɛ mɩɛrʋ ton bɛ wa dɩ vũu a, ʋ na páw nɩ sã-ya.
46003015	Ɛ sob nɛ mɩɛrʋ ton wa dɩ vũu a, ʋ kʋ̃ páw sã-ya ɩ; a ʋl tɔr za na páw nɩ a faafʋ, ɛ cɛ a na ɩ na mɛ̃ a lɛ bɛ na mɩ́ tu tɔl a vũu pʋɔ páw a faafʋ a.
46003016	Nyɩ bɛ bãw kɛ nyɩ ɩ n a Naaŋmɩn yir, nɩ k'aa Naaŋmɩn Vʋʋrʋ kpɩɛr ɩ a nyɩ pʋɔ ɩ?
46003017	Nɩr wa sãw a Naaŋmɩn yir bɛr a, Naaŋmɩn mɩ̀ na sãw nɩ a ʋ sob bɛr. Bʋ̃ʋ n'ʋ vɛ̃, a Naaŋmɩn yir ɩ n sõw, ɛ nyɩmɛ n'ɩ a yir ŋa.
46003018	Nɩr kãw za taa wa nanɩ bɛ̀lɛ ʋ tʋɔra ɩ: nɩr wa be a nyɩ pʋɔ tɩɛrɛ k'ʋʋ ɩ n yã-bãwnɛ a tẽw ŋa zu a, ʋ lɩɛbɩ gẽgemi sob, tʋ̃ɔ ɩ yã-bãwnɛ;
46003019	bʋ̃ʋ n'ʋ vɛ̃, a tẽw ŋa zu yã-bãwfʋ ɩ n gẽgemi Naaŋmɩn zie. A Sɛb-sõw sɩrɩ na yel a ŋa: «Naaŋmɩn mɩ́ nyɔw nɩ a yã-bãwnbɛ a bɛ cɩbɛ pʋɔ»;
46003020	lɛ nɩ kɛ: «A Sore bãw nɩ a yã-bãwnbɛ pʋ-tɩɛrʋ, ʋ bãwnɩ a na a na ɩ tɩɛr-zawlɛ a.»
46003021	A na ɩ a ŋa a, nɩr za taa wa zɛwr ʋ tʋɔra nɩsaalbɛ ƴãw ɛ; nyɩmɛ sɩrɩ so bom za:
46003022	Pol, Apɔlɔsɩ bɩɩ Pɩɛr, a tẽ-daa, a nyɔ-vʋʋrʋ bɩɩ a kũu, a dɩ̃a bɩɩ a nɩdaar, nyɩmɛ so a za;
46003023	ɛ cɛ a Kɩrɩta so nyɩ, ɛ Naaŋmɩn so a Kɩrɩta.
46004001	A na ɩ lɛ a, a nɩbɛ, bɛ jɩrɛ tɩ mɛ̃ a Kɩrɩta tõ-tõ-biir na kaarɛ a Naaŋmɩn yel-sɔwlɩ zie a.
46004002	Ɛ cɛ bom nɛ bɛ na mɩ́ bɔbr a bʋ̃-kaarbɛ zie a, ʋlɛ n'ɩ kɛ́ bɛ tone a bɛ tome vla taa lɛbr pùor ɛ.
46004003	Mãa ƴãw a, ɩ̃ bɛ zɔrɛ a ƴɛrʋ nyɩ na na maal ɩ mɛ̃ a ɩ, bɩɩ a nɩsaalbɛ ƴɛrʋ-maalʋ ɛ. A mãa tɔr za a, ɩ̃ bɛ maalɛ nɩ ɩ̃ tʋɔra ƴɛrʋ ɛ.
46004004	Sɩza n'a, a ɩ̃ pʋɔ bɛ tɛr yel ɛ, ɛ cɛ al ƴãw bɛ n'a ɩ̃ na yel k'ɩ̃ɩ ɩ n nɩ-mɩŋa ɩ. A sob nɛ na maalɛ nɩ mɛ̃ a ƴɛrʋ a, ʋlɛ n'ɩ a Sore.
46004005	A na ɩ lɛ a, nyɩ ta de niwn maalɛ a ƴɛrʋ ɛ a daar bɛ ta sɛr ɛ, ɛ a Sore waa bɛ ta sɛr ɛ. Ʋlɛ n'ʋ na caalɩ bom za na sɔwlɩ be lige pʋɔ a, ɛ ɩ a nɩsaalbɛ yel-sɔwlɩ a sãá. Lɛ n'a ŋa na mɩ́ páw a danʋ na sɛw taa nɩ ʋ a, a Naaŋmɩn zie.
46004006	Yɛbr ɩ, a nyɩ wulu ƴãw n'a ɩ̃ dãw de a yele man cɔwr ɩ mãa nɩ a Apɔlɔsɩ. Ɩ̃ bɔbr a k'ɩ̃ɩ man cɔwr ɩ tɩ a ŋa nyɩ tʋ̃ɔ bãw a zʋkpar ŋa pɛr: «A sɛw na kɛ́ bɛ ta mɩ́ gãw a lɛ na sɛb a bɛr ɛ.» A bɛ tɛr sɔr k'aa nyɩ kãw zɛwr ʋ tʋɔra, mɩ́ kpɛ a tɩ kãw ɛ bɛr a ƴẽn sob ɛ.
46004007	Ãa n'ʋ ɩ fʋ zuo a fʋ taabɛ? Bʋ̃ʋ n'a fʋ tɛr ɛ a bɛ ɩ kʋ̀b a bɛ kʋ̀ b? Ɛ alɛ wa ɩ kʋ̀b a bɛ kʋ̀ b a, bʋnʋ ƴãw n'a fʋ na zɛwr ɩ fʋ tʋɔra mɛ̃ kʋ̀b bɛ n'a bɛ kʋ̀ b a?
46004008	Mɛ̃ nyɩ taa tɩw baarɩ! Mɛ̃ nyɩ taa kpɛ naalʋ baarɩ! Nyɩ lɩɛb ɩ na-mɩnɛ baarɩ ɛ bɛr tɩ! Mɛ̃ a ŋa a ʋ? Bʋ̃ʋ pãa ɩ nyɩ bɛ sɩrɩ ɩ a na-mɩnɛ a? Tɩ mɩ̀ nãa lãw nɩ nyɩ na dɩrɛ a naalʋ.
46004009	Sɩza n'a, a tɩɩm nɩ-toni a, a ɩ na mɛ̃ a Naaŋmɩn ɩ na tɩ pàw pùor a. Tɩ ɩ na mɛ̃ nɩbɛ bɛ na ƴãw kũu dɔwrʋ a: tɩ ɩ n nɩbɛ bɛ na wul k'aa tẽ-daa, a malkɩ mɩnɛ nɩ a nɩsaalbɛ jɩrɛ a.
46004010	Tɩ ɩ n gẽgemi dem a Kɩrɩta ƴãw, ɛ́ nyɩɩm ɩ yã-bãwnbɛ nyɩ na lãw nɩ a Kɩrɩta a; tɩ bɛ tɛr fãw ɛ, ɛ́ nyɩɩm tɛr fãw; nyɩ tɛr ɩ yúor, ɛ́ tɩɩm bɛ nyɛrɛ ƴãwfʋ ɛ.
46004011	Cãa wa tɩ tɔ a ƴɛrɛ ŋa a, kɔ̃ nɩ kʋ̃ɔ-nyuur kpɩɛr tɩ na, tɩ ɩ n ƴãgã-zawlɛ ɛ́ bɛ dɔwrɛ tɩ, tɩ ɩ n nɩ-yʋɔrɩ
46004012	ɛ hanɛ tone nɩ a tɩ nuru. Bɛ mɩ́ tʋʋr tɩ na, ɛ́ tɩ ƴɛrɛ nɔ-vla; dɔwrɛ tɩ, ɛ́ tɩ saw de a nɩ kanyir.
46004013	Bɛ ŋmarɛ nɩ ziri ƴãwn tɩ, ɛ́ tɩ mɔwlɛ bɛ. Cãa wa tɩ tɔ a ƴɛrɛ ŋa a, tɩ ɩ na mɛ̃ a tẽ-daa sagɛ a, nɩbɛ za tã-púo.
46004014	Ɩ̃ bɛ sɛbr nyɩ a ŋa k'ɩ̃ɩ ƴãw nyɩ vĩ ɛ, ɩ̃ bɔbr a k'ɩ̃ɩ kpaalɩ nyɩ mɛ̃ ɩ̃ bi-nɔnɩ a.
46004015	Sɩza n'a, nyɩmɛ saa na tɛr wul-wulbɛ bɛ ta tur pie a Kɩrɩta pʋɔ a, ɛ cɛ nyɩ bɛ tɛr sãà yaga ɩ. Mãa n'ʋ ɩ nyɩ lɩɛbɩ Kɩrɩta-nɩbɛ, a Yel-nʋ̃ɔ̀ ɩ̃ na hieri kʋ̀ nyɩ a zũú.
46004016	Lɛ so ɩ̃ zɛlɛ nyɩ: nyɩ cɔwrɛ mɛ̃.
46004017	Al ƴãw sɩrɩ n'a ɩ̃ tõ a ɩ̃ bi-nɔna Timote, na bɛ lɛbr pùor a Sore tome pʋɔ a, a nyɩ zie; ʋ na lɛb a sɩ̃w a nyɩ tɩɛrʋ a sɛɛ al ɩ̃ na tuur a ɩ̃ Kɩrɩta-nɩr nyɔ-vʋʋrʋ pʋɔ a ƴãw, mɛ̃ a lɛ ɩ̃ na wule a a ziir za, a Lãw-yie za pʋɔ a.
46004018	Bɛ mɩnɛ na tɩ tɩɛr k'ɩ̃ɩ kʋ̃ lɛb wa wa nyɛ̃ nyɩ a, tɩ ɩ n pɔl-ɩb bɛ dɩ vuo ɩ;
46004019	ɛ cɛ a Sore wa saw a, ɩ̃ kʋ̃ yaa kɛ wa a nyɩ zie ɩ, ɛ a lɛn daar a, a nɩbɛ bɛ ŋa na zɛw bɛ tʋɔra a, a bɛ ƴɛrʋ tɛwr bɛ n'a ɩ̃ na bãw ɛ, ɩ̃ mɩ̀ na bãw nɩ a bɛ ɩ-ɩrɩ.
46004020	Bʋ̃ʋ n'ʋ vɛ̃, a Naaŋmɩn-Naalʋ bɛ ɩ ƴɛrʋ yele ɩ, ɩ-ɩrɩ yele n'a.
46004021	Abobe sob a nyɩ bɔbr: k'ɩ̃ɩ wa a nyɩ zie nɩ dabɔl bɩɩ k'ɩ̃ɩ wa nɩ nɔ̃wfʋ nɩ su-baalʋ?
46005001	A nɩbɛ wone na bɛ yere a ziir za kɛ pɩ̃ɔ-ɩb kãw be n a nyɩ zie, ɛ a pɩ̃ɔ-ɩb nɛ kpɛ faa tɩ zuo, nɩ-bʋʋr-yoru nɩbɛ tɛɛ za kʋ̃ saw maalɩ a yel-bier ŋa tɔ ɩ. Bɛ manɛ na k'aa nyɩ kãw tɛr ɩ a ʋ sãà pɔw ʋ ɩ a ʋ pɔw.
46005002	A tɩ sɛw na k'aa ɩ kpɩɛrʋ a nyɩ zie, ɛ́ bɛ diw a nɩr ŋa tɔ bɛr a nyɩ sɔgɔ, nyɩɩm nɩ̃ɛ bɛr ɛ zɛwr nyɩ tʋɔra.
46005003	Mãa ƴãw a, a ɩ̃ ƴãgan bɛ be a nyɩ zie ɩ, ɛ a ɩ̃ tɩɛrʋ be n be a sob nɛ na ɩ a ɩb ŋa tɔ a, ɩ̃ maal ɩ ʋ nɩ a ƴɛrʋ baarɩ mɛ̃ ɩ̃ be n be a.
46005004	Nyɩmɛ wa ɓã taa ɛ a ɩ̃ tɩɛrʋ be a nyɩ sɔgɔ a, a Sore Yeezu yúor ƴãw nɩ a ʋ fãw zũú,
46005005	nyɩ de a nɩr ŋa tɔ ƴãw Sɩtaana nũú a ʋ ƴãgan kũu ƴãw, k'aa ʋ sɩ́ɛ páw a faafʋ a Sore waa bibir.
46005006	A bom nɛ ƴãw nyɩ na zɛwr nyɩ tʋɔra a, bɛ vɩɛl ɛ. Nyɩ bɛ bãw kɛ dãbɩl blã lɛ n'a mɩ́ ɩ a zɔ̃ za ìr ɛ?
46005007	Nyɩ so a dãbɩl-kʋra dɛwr bɛr tʋ̃ɔ ɩ zɔ̃-bu-paala, bɛ na bɛ ƴãw dãbɩl a. Bʋ̃ʋ n'ʋ vɛ̃, a Kɩrɩta na ɩ a tɩ Pakɩ péle a, bɛ kʋ́ ʋ na.
46005008	A na ɩ lɛ a, tɩ maalɛ a cuw, ɛ cɛ tɩ ta maalɛ ʋ nɩ dãbɩl-kʋra ɩ, tɩ ta maalɛ ʋ nɩ a potuolu nɩ a faalʋ dãbɩl ɛ, tɩ maalɛ ʋ nɩ dipɛ̃ na bɛ ƴãw dãbɩl a: a vɩɛlʋ nɩ yel-mɩŋa dipɛ̃ na bɛ ƴãw dãbɩl a.
46005009	Ɩ̃ sɛb nyɩ na kɛ́ nyɩ ta pɩɛlɛ a pɩ̃ɔ-yel-maalbɛ ɩ.
46005010	A tẽ-daa ŋa pɩ̃ɔ-yel-maalbɛ bɩɩ a bɛl na mɩ́ nyɛ̃ a bɛ tɔ bom a mimir zaalɛ a, bɩɩ a tẽ-daa ŋa nyãnyuwr nɩ a tɩbɛ dem za bɛ n'a ɩ̃ yere ɩ, alɛ bɛ ɩ lɛ, a nãa fɛr a kɛ̀ nyɩ yi zaa a tẽ-daa pʋɔ.
46005011	Ɩ̃ sɛb nyɩ na kɛ́ nyɩ ta pɩɛlɛ nɩr na dɩ kɛ Kɩrɩta-nɩr a, ʋlɛ wa ɩ pɩ̃ɔ-yel-maalɛ, nɩr na mɩ́ nyɛ̃ a ʋ tɔ bom a mimir zaalɛ a, bɩɩ ʋlɛ wa maalɛ tɩbɛ bɩɩ ɩ gɛgɛra, dã-kuole nɩ nyãnyuge a. Nyɩ mɩ̀ ta mɩ́ lãw nɩ a nɩr ŋa tɔ dɩ bom ɛ.
46005012	A bɛlɩ dem na bɛ ɩ Kɩrɩta-nɩbɛ a, a bɛ yele bãwfʋ ya jɩrɛ mɛ̃ na bɩɩ? Bɛlɩ dem na ɩ Kɩrɩta-nɩbɛ a yele bɛ n'a nyɩ bãwnɛ ɩ?
46005013	A bɛl na bɛ ɩ Kɩrɩta-nɩbɛ a, Naaŋmɩn n'ʋ na bãw a bɛ yele. «Nyɩ ír a nɩ-faa bɛr a nyɩ sɔgɔ», mɛ̃ a lɛ a Sɛb-sõw na yel a.
46006001	A nyɩ ƴẽn sob na mɩ́ wa tɛr ɩ a yɛb kãw ƴɛrʋ a, ŋmɩŋmɩn za n'a ʋ mɩ́ sʋ̃ɔmɩ bɛr a lãw nɩbɛ, ɛ cen tɩ ƴãw nɩbɛ na bɛ ɩ Kɩrɩta-nɩbɛ a, bɛ maalɛ nɩ bɛ a ƴɛrʋ?
46006002	Nyɩ nɔ̃w bɛ bãw k'aa lãw nɩbɛ nɛ bɛ na maal ɩ a tẽ-daa a ƴɛrʋ bɩɩ? Ɛ nyɩmɛ wa nɛ bɛ na maal ɩ a tẽ-daa a ƴɛrʋ a, nyɩ ɩ n ŋmɩn bɛ sɛw taa nɩ na maalɩ a ƴɛrʋ a yel-pʋrmɛ̃ a ŋa ƴãw?
46006003	Nyɩ bɛ bãw kɛ tɩ na maalɩ nɩ a malkɩ mɩnɛ a ƴɛrʋ bɩɩ? Ɛ́ bɛ nãa yere a tẽw ŋa zu nyɔ-vʋʋrʋ yele e!
46006004	Ɛ cɛ nyɩ na mɩ́ wa tɛr a ƴɛrʋ-maalʋ a ŋa taabɛ a, bʋ̃ʋ ƴãw n'a nyɩ mɩ́ de nɩbɛ, a Lãw-yir na bɛ de a bɛ yele a, ƴãw bɛ ɩ a ƴɛr-maalbɛ?
46006005	Ɩ̃ yere nɩ a a ŋa kɛ́ nyɩ nyɛ̃ vĩ. A ɩ lɛ, nɩsaal za bɛ bãw yã a sɛw a nyɩ pʋɔ na tʋ̃ɔ maalɩ a ƴɛrʋ a ʋ yɛbr cara pʋɔ ʋ?
46006006	Ɛ̀ yɛb pãa mɩ́ tɛr ɩ yɛb ƴɛrʋ nɩbɛ na bɛ saw de Naaŋmɩn a niŋé!
46006007	Alɛ saa ŋmɛ̃ ŋmɩŋmɩn a, nyɩ sãw na baarɩ, nyɩ na tɛr ɩ taa ƴɛrʋ a ƴãw. Bʋ̃ʋ n'ʋ so nyɩ nɩ̃ɛ bɛ sawr bɛ nɛbr nyɩ? Bʋ̃ʋ n'ʋ so nyɩ nɩ̃ɛ bɛ bɛrɛ bɛ farɛ a nyɩ bome za?
46006008	Ɛ́ nyɩmɛ nɩ̃ɛ nɛ bɛ nɛbr a nyɩ taabɛ, ɛ farɛ a bɛ bome za, ɛ a nyɩ yɛbr nɛ bɛ nyɩ ɩrɛ a lɛ.
46006009	Nyɩ nɔ̃w bɛ bãw k'aa bɛlɩ dem na nɛbr a bɛ taabɛ a, kʋ̃ kpɛ a Naaŋmɩn-Naalʋ pʋɔ ʋ? Nyɩ ta bɛlɛ nyɩ tʋɔra a ɩ! A pɩ̃ɔ-yel-maalbɛ, nɩ a bɛl na maalɛ a tɩbɛ a, a pɔw-gaa yel-bier-maalbɛ, nɩ a dɛ-bɛrɛ na gánɛ nɩ a dɛbli a,
46006010	a nyãnyuwr, a bɛl na mɩ́ nyɛ̃ a bɛ tɔ bom a mimir zaalɛ a, a dã-kuolbɛ, a gɛgɛrɩ, lãw nɩ a bɛl na farɛ a bɛ taabɛ bome a, bɛ kʋ̃ kpɛ a Naaŋmɩn-Naalʋ pʋɔ ɩ.
46006011	A ŋa n'a nyɩ mɩnɛ tɩ ŋmɛ̃. Ɛ cɛ bɛ so n a nyɩ dɛwr bɛr nyɩ, bɛ ɩ na nyɩ lɩɛbɩ nɩ-son nɩ nɩ-mɩn a Sore Yeezu Kɩrɩta yúor ƴãw nɩ a tɩ Naaŋmɩn Vʋʋrʋ Sõw ƴãw.
46006012	Nyɩ mɩnɛ mɩ́ yel a: «Ɩ̃ tɛr ɩ sɔr na tʋ̃ɔ ɩ bom za», sɩza n'a, ɛ cɛ «bom za bɛ n'a maalɛ nyɩ ɛ.» Ɩ̃ na tʋ̃ɔ na yel: «Ɩ̃ tɛr ɩ sɔr na tʋ̃ɔ ɩ bom za», ɛ cɛ ɩ̃ kʋ̃ saw ɩ bom za gbãgbaa ɩ.
46006013	Nyɩ mɩ̀ mɩ́ yel a: «Púor ƴãw n'a a bʋ̃-dɩrɩ be, ɛ bʋ̃-dɩrɩ ƴãw n'a a púor mɩ̀ be.» Ɛ Naaŋmɩn na sãw nɩ a bʋ̃-dɩrɩ bɛr, ɛ sãw a púor bɛr. Ɛ cɛ a ƴãgan bɛ be a pɩ̃ɔ-yele maalʋ ƴãw ɛ, a Sore ƴãw n'a ʋ be, ɛ a Sore mɩ̀ be a ƴãgan ƴãw.
46006014	Ɛ a Naaŋmɩn na ɩ a Sore lɛb yi a kũu pʋɔ a, mɩ̀ na ɩ na tɩ lɛb yi a kũu pʋɔ nɩ a ʋ fãw.
46006015	Nyɩ bɛ bãw kɛ a nyɩ ƴãgamɛ ɩ n a Kɩrɩta ƴãgan ɓɛrmɛ bɩɩ? Ɩ̃ na saw na de a Kɩrɩta ƴãgan ɓɛrmɛ ƴãw a lɩɛbɩ pɔw-yɛm ƴãgan ɓɛrmɛ̃ bɩɩ? Ʋ̃ʋ'hʋ̃! Towtow!
46006016	Nyɩ bɛ bãw kɛ nɩr na gã nɩ a pɔw-yɛm a, ʋ lãw nɩ ʋ na bɛ ɩ ƴãw-been ɛ? Bʋ̃ʋ n'ʋ vɛ̃, bɛ yel ɩ a ŋa: «A bɛ za ayi na ɩ n nɩ-been.»
46006017	Ɛ cɛ ʋlɩ sob na lãw nɩ a Sore a, ʋ lãw nɩ ʋ na bɛ ɩ vʋʋr-been.
46006018	Nyɩ zɔrɛ dɛrɛ a pɩ̃ɔ-yele. Yel-bier kãw za nɩsaal na mɩ́ maalɩ a, bɛ ɓanɛ a ʋ ƴãgan ɛ, ɛ cɛ a pɩ̃ɔ-yel-bier-maalɛ a, a ʋ ƴãgan tɔr za n'ʋ ʋ mɩ́ maalɩ a yel-bier kʋ̀.
46006019	Bɩɩ nyɩ taa bɛ bãw kɛ a nyɩ ƴãgan ɩ n a Vʋʋrʋ Sõw yir u? A Vʋʋrʋ Sõw na be a nyɩ pʋɔ ɛ yi Naaŋmɩn zie wa a? Nyɩ bɛ bãwnɩ a nyɩ na bɛ so nyɩ tʋɔra bɩɩ?
46006020	Naaŋmɩn da nyɩ na nɩ libie na bɛ vʋʋr a. A na ɩ lɛ a, nyɩ íre a Naaŋmɩn yúor-vɩɛlʋ-danʋ nɩ a nyɩ ƴãgamɛ.
46007001	Ƴɛrɛ ŋa a, tɩ pãa ƴɛr a yele al nyɩ na sɛb kʋ̀ m a ƴɛrʋ. A dɛb zie a, a vɩɛl a ʋ na bɛ kul pɔw a.
46007002	Ɛ cɛ a pɩ̃ɔ-yele zũú a, kɛ́ dɛb za mɩ́ kul ʋ pɔw, ɛ́ pɔw za kul ʋ sɩr.
46007003	A sɩr, ʋ tone a sɩr tome a ʋ pɔw zie, ɛ a pɔw mɩ̀ tone a pɔw tome a ʋ sɩr zie.
46007004	A pɔw bɛ n'ʋ so a ʋ mɩŋa ƴãgan ɛ, a ʋ sɩr so ʋ. Lɛ mɩ̀ n'a, a sɩr bɛ n'ʋ so a ʋ mɩŋa ƴãgan ɛ, a ʋ pɔw so ʋ.
46007005	Nyɩ ta sɩbr taa a lãw-taa, ɛ a bɛ ɩ kɛ́ nyɩ wõ n taa ŋmãa bɛr blã lɛ ƴãw kɛ́ nyɩ tʋ̃ɔ pùori ɛ; al pùorí, nyɩ lɛ lãwnɛ taa, alɛ bɛ ɩ lɛ, nyɩ nãa tɛrɛ nɩ nyɩ tʋɔra guur lo a Sɩtaana bɛlʋ pʋɔ.
46007006	A a ŋa ɩ̃ na ƴɛrɛ a, sawfʋ n'a ɩ̃ saw kʋ̀ nyɩ k'aa mɩ́ ɩ a lɛ, fɛrʋ bɛ n'a ɩ.
46007007	Ɩ̃ bɔbr a k'aa nɩbɛ za nãa ŋmɛ̃ mɛ̃ a mãa a; ɛ cɛ a Naaŋmɩn mɩ́ kʋ̀ n ŋa za a ʋ maalʋ: ŋa mɩ́ páw nɩ maalʋ ŋa, ŋa páw maalʋ ŋa.
46007008	Lɛ so ɩ̃ yere kʋ̀rɛ a bɛlɩ dem na bɛ tɛr pɔwbɛ a, nɩ a pɔw-kɔbɛ, k'aa vɩɛl a kɛ́ bɛ cãa ŋmɛ̃ a bɛ ŋmɛ̃a mɛ̃ a mãa a.
46007009	Ɛ cɛ bɛlɛ na kʋ̃ tʋ̃ɔ nyɔw bɛ tʋɔra a, bɛ kul pɔwbɛ bɩɩ sɩrbɛ. Bʋ̃ʋ n'ʋ vɛ̃, a pɔw kulu bɩɩ a sɩr kulu sa, a pɔw vʋla bɩɩ a dɛb vʋla na na dɩrɛ fʋ a.
46007010	A bɛl na kul taa a, ɩ̃ yere na kʋ̀rɛ bɛ, (ɛ cɛ mãa bɛ n'ʋ ɛ): a Sore n'ʋ: a pɔw ʋ ta yi ɛ bɛr a ʋ sɩr ɛ,
46007011	ɛ ʋlɛ wa yi ɛ bɛr ʋ a, ʋ ta lɛ kul sɩr ɛ, bɩɩ ʋ ɩ ʋlɛ nɩ a ʋ sɩr lɛ kpɛ taa, ɛ sɩr mɩ̀ ta zawrɩ ʋ pɔw bɛr ɛ.
46007012	A ŋmaarɛ bɛl na cɛ a zie a, ɩ̃ yere na, (mãa n'ʋ ƴɛrɛ, a Sore bɛ n'ʋ ɛ): Kɩrɩta-nɩr na tɛr pɔw na bɛ saw de a Kɩrɩta a, a pɔw wa saw lãw kpɩɛr ɩ ʋ a, ʋ ta zawr ʋ bɛr ɛ.
46007013	Ɛ Kɩrɩta-nɩr na ɩ pɔw a, wa tɛr sɩr na bɛ saw de a Kɩrɩta a, a ʋ sɩr ŋa wa saw lãw kpɩɛr ɩ ʋ a, ʋ ta zawr ʋ bɛr ɛ.
46007014	Bʋ̃ʋ n'ʋ vɛ̃, a pɔw na ɩ Kɩrɩta-nɩr a, mɩ́ ɩ n a ʋ sɩr na bɛ saw de a Kɩrɩta a, ʋ lɩɛbɩ nɩ-sõw; ɛ a sɩr na ɩ Kɩrɩta-nɩr a, ɩ a ʋ pɔw na bɛ saw de a Kɩrɩta a, ʋ lɩɛbɩ nɩ-sõw. Alɛ bɛ tɩ ɩ a ŋa a, a nyɩ bibiir nãa ɩ n dɛwr nɩbɛ, ɛ cɛ bɛ ɩ n nɩ-son.
46007015	A ʋl na bɛ saw de a Kɩrɩta a, wa bɔbr k'ʋʋ yi a, ʋ yi. A sɩr bɩɩ a pɔw na ɩ a Kɩrɩta-nɩr a, so nɩ ʋ tʋɔra a ka. Ƴã-ɓaarʋ pʋɔ n'a Naaŋmɩn bʋɔlɩ nyɩ kɛ́ nyɩ wa vʋʋrɛ.
46007016	Yel-mɩŋa n'a, ŋmɩŋmɩn za n'a a fʋ̃ʋ pɔw na bãw kɛ fʋ na faa nɩ a fʋ sɩr? Bɩɩ a fʋ̃ʋ sɩr kɛ fʋ na faa nɩ a fʋ pɔw?
46007017	A yel ŋa ƴãw bɛ wa n'a a, ŋa za, ʋ mɩ́ vʋʋrɛ tu n a lɛ a Sore na kʋ̀ ʋ a, nɩ a lɛ ʋ na tɩ ŋmɛ̃ a lɛn daar a Naaŋmɩn na bʋɔl ʋ a. A ŋa n'a ɩ̃ wule a Lãw-yie za pʋɔ kɛ́ bɛ tuur.
46007018	A nyɩ ƴẽn sob tɩ ŋmãa nɩ yʋɔr a lɛn daar a Naaŋmɩn na bʋɔl ʋ a bɩɩ? Ʋ ta sɔwlɛ a ʋ yʋɔr-ŋmãafʋ ɛ. Kãw bɛ tɩ ŋmãa yʋɔr sɛr ɛ? Ʋ ta ƴãw bɛ ŋmãa ʋ ɛ.
46007019	A yʋɔr-ŋmãafʋ bɛ ɩ bom ɛ, a yʋɔr-bɛ-ŋmãafʋ mɩ̀ bɛ ɩ bom ɛ. Naaŋmɩn nɛ-ƴãwnɩ sawfʋ n'a ɩ bom.
46007020	Ŋa za, ʋ mɩ́ cãa ŋmɛ̃ a lɛ ʋ na tɩ ŋmɛ̃ a lɛn daar a Naaŋmɩn na tɩ bʋɔl ʋ a.
46007021	Fʋ tɩ ɩ n gbãgbaa a lɛn daar a Naaŋmɩn na bʋɔlɩ fʋ a bɩɩ? A ta ƴãwnɛ fʋ tɩɛrʋ ɛ. Ɛ cɛ fʋ̃ʋ wa na na tʋ̃ɔ lɩɛbɩ nɩr na so ʋ tʋɔra a, taa bɛrɛ a tɔlɛ ɩ.
46007022	Bʋ̃ʋ n'ʋ vɛ̃, a gbãgbaa a Sore na bʋɔlɩ a, ʋ lɩɛb ɩ nɩr a Sore na faa ɛ so ʋ a. Lɛ mɩ̀ n'a, a sob nɛ na so ʋ tʋɔra ɛ a Sore bʋɔl ʋ a, ʋ ɩ n a Kɩrɩta gbãgbaa.
46007023	Naaŋmɩn ya na de nyɩ: nyɩ ta lɩɛbɩ nɩsaalbɛ gbãgbaar ɛ.
46007024	Yɛbr ɩ, ŋa za, ʋ mɩ́ be a Naaŋmɩn niŋé ŋmɛ̃ a lɛ ʋ na tɩ ŋmɛ̃ a lɛn daar a Naaŋmɩn na bʋɔl ʋ a.
46007025	A bɛlɩ dem na bɛ kul taa a, ɩ̃ bɛ tɛr wulu na yi a Sore zie a, na yel kɛ́ bɛ tuur ɛ. Lɛ mãa na nyɛ̃ a n'a ɩ̃ yere, mãa nɩsaal na sɛwnɩ kɛ́ nɩbɛ ta bʋnɛ nɩ mɛ̃ a Sore su-ɓaarʋ zũú a.
46007026	A ƴɛrɛ ŋa kpɩɛrʋ zũú, mãa tɩɛr k'aa vɩɛl a, kɛ ŋa za mɩ́ ŋmɛ̃ a lɛ ʋ na ŋmɛ̃ a.
46007027	Fʋ kul ɩ pɔw ɩ? Taa bɛrɛ ʋ ɛ. Fʋ bɛ kul pɔw ɛ? Ta bɔbr pɔw ɛ.
46007028	Ɛ cɛ fʋ̃ʋ wa kul pɔw a, fʋ bɛ maalɩ yel-bier ɛ. Ɛ pɔwsɩrale wa kul sɩr a, ʋ bɛ maalɩ yel-bier ɛ. Ɛ cɛ a bɛl na kul taa a, bɛ na páw nɩ kpɩɛrʋ yaga, ɛ alɛ n'a ɩ̃ bɔbr kɛ́ nyɩ ta páw ɛ.
46007029	Yɛbr ɩ, yel ŋa n'ʋ ɩ̃ bɔbr k'ɩ̃ɩ yel: a nɩdaar bɛ cãa zãá ɩ. Dɩ̃a na ta a, a pɔw-tɛrbɛ, bɛ ɩ mɛ̃ bɛ bɛ tɛr pɔwbɛ a,
46007030	a bɛlɩ dem na kone a, bɛ ɩ mɛ̃ bɛ bɛ kone a, a bɛlɩ dem na cɩlɛ a, bɛ ɩ mɛ̃ bɛ bɛ cɩlɛ a, a bɛlɩ dem na daar bome a, bɛ ɩ mɛ̃ bɛ bɛ tɛr bom a,
46007031	bɛlɩ dem na nyɛrɛ tɔnɛ nɩ a tẽw ŋa bome a, bɛ ɩ mɛ̃ bɛ bɛ nyɛrɛ tɔnɛ a. Bʋ̃ʋ n'ʋ vɛ̃, a tẽ-daa ŋa ŋmɛ̃a tɔlɛ na.
46007032	Ɩ̃ bɔbr a kɛ nyɩ nãa ta tɛr niw-sʋba kãw za ɩ. Dɛb na bɛ kul pɔw a, a Sore yele tɩɛrʋ n'a ʋ mɩ́ tɛr, ʋ mɩ́ bɔbr a k'ʋʋ ɩrɛ a pɛlɩ a Sore pʋɔ.
46007033	Ɛ cɛ a dɛb ʋl na kul a pɔw a, a tẽ-daa zu yele tɩɛrʋ n'a ʋ mɩ́ tɛr: ʋ mɩ́ bɔbr ɩ lɛ ʋ na na ɩrɛ a nʋmɛ a ʋ pɔw zie a,
46007034	lɛ n'a a ʋ tɩɛrʋ dɛ mɩ́ põ. Lɛ mɩ̀ n'a, pɔw na bɛ kul sɩr a, bɩɩ a pɔwsɩrale a, a Sore yele tɩɛrʋ n'a ʋ mɩ́ tɛr. Ʋ mɩ́ bɔbr a k'aa Sore so ʋ, a ʋ ƴãgan pʋɔ nɩ a ʋ tɩɛrʋ pʋɔ. Ɛ cɛ a pɔw na kul sɩr a, a tẽ-daa zu yele tɩɛrʋ n'a mɩ́ be a ʋ zie: ʋ mɩ́ bɔbr a k'ʋʋ ɩrɛ a nʋmɛ a ʋ sɩr zie.
46007035	A nyɩ vla ƴãw n'a ɩ̃ yere a a ŋa, bɛra pʋɔ bɛ n'a ɩ̃ ƴãwnɛ nyɩ ɛ, ɩ̃ nɩ̃ɛ na bɔbr kɛ́ nyɩ ɩrɛ bom na vɩɛl sɛwnɩ ƴãwfʋ a, kɛ́ nyɩ lãw nɩ a Sore ta bãw taw-taa kãw za ɩ.
46007036	Pɔl-bile wa nyɛ̃ ʋ sãwnɛ a ʋ ƴãwnɩ-yúor pʋɔ, ʋ na kʋ̃ kul ʋ a, a pɔw vʋla wa kpɩɛr ʋ tɩ zuo, ɛ ʋ bãw k'aa tɩ sɛw na kɛ bɛ kul taa a, bɛ̃ɛ kul bɛ taa mɛ̃ a lɛ ʋ na bɔbr a. Ʋ bɛ maalɛ yel-bier ɛ.
46007037	Ɛ cɛ, nɩr fɛrʋ kãw za na bɛ be ʋ zie, ɛ ʋ tɩɛr ʋ pʋɔ k'ʋʋ bɛ be za na kul pɔw a, ʋlɛ na na tu a lɛ ʋ na bɔbr a, ɛ yel a ʋ tɩɛrʋ pʋɔ k'ʋʋ kʋ̃ lãw nɩ a ʋ ƴãwnɩ-yúor a, ʋ maal ɩ vla.
46007038	A na ɩ lɛ a, nɩr na kul a ʋ ƴãwnɩ-yúor a, maal ɩ vla, ɛ nɩr na bɛ kul ʋ a, maal ɩ vla zuo lɛ.
46007039	A pɔw be n a ʋ sɩr ƴãw lɛn daar za a ʋ sɩr na vʋʋrɛ a. A ʋ sɩr wa kpi a, ʋ so nɩ ʋ tʋɔra na tʋ̃ɔ kul sob nɛ ʋ na bɔbr a, ɛ cɛ a sob nɛ a, ʋ ɩ Kɩrɩta-nɩr.
46007040	Ɛ cɛ mãa zie a, ʋlɛ wa be be mɛ̃ a lɛ ʋ na ŋmɛ̃ a, ʋ na wone nɩ nʋ̃ɔ̀ zuo. Ɩ̃ tɩɛr bãw k'ɩ̃ɩ mɩ̀ tɛr ɩ a Naaŋmɩn Vʋʋrʋ.
46008001	Ɛ a nɛnɛ al bɛ na mɩ́ kʋ́ ƴãw a tɩbɛ ƴãw a, «tɩ za tɛr ɩ a yele-bãwfʋ», mɛ̃ a lɛ nyɩ na mɩ́ yel a. Ɛ cɛ a yele-bãwfʋ mɩ́ ɩ n a nɩsaal zɛwr ʋ tʋɔra, ɛ nɔ̃wfʋ mɩ́ ɩ a Lãw-yir ʋ kɛrɛ dɔwlɛ.
46008002	Nɩr wa tɩɛrɛ k'ʋʋ bãw nɩ bom kãw a, ʋ cãa bɛ bãw mɛ̃ a lɛ a na sɛw k'ʋʋ bãw a ɩ.
46008003	Ɛ cɛ nɩr wa nɔnɛ Naaŋmɩn a, a Naaŋmɩn mɩ́ bãw ʋ na.
46008004	Ɛ a nɛnɛ al bɛ na mɩ́ kʋ́ ƴãw a tɩbɛ ƴãw a 'wɔbrʋ ƴãw a, tɩ bãwnɩ a na kɛ tɩɩb kãw za bɛ ɩ bʋ̃-sɩza ɩ, ɛ́ ŋmɩn kãw za bɛ be a tẽ-daa zu a bɛ ɩ a Naaŋmɩn been yõ ɩ. Gɩrɛkɩ mɩnɛ tɩbɛ (8.4).
46008005	Ŋmɩn-yaga na saa be a salom zu bɩɩ a tẽw zu bɛ bʋɔlɛ ŋmɩmɛ a - ɛ ŋmɩn-yaga nɩ sorbɛ yaga sɩrɩ na be be -
46008006	tɩɩm zie a, Naaŋmɩn been yõ n'ʋ be, a Sãà na ír bom za ɛ tɩ vʋʋrɛ a ʋ ƴãw a, nɩ Sore been yõ, Yeezu Kɩrɩta, na so bom za be ɛ so tɩ vʋʋrɛ a.
46008007	Ɛ cɛ nɩbɛ za bɛ nɛ bɛ tɛr a yele-bãwfʋ ŋa ɩ. Bɛ mɩnɛ na mili nɩ a tɩbɛ a, 'wɔbr ɩ a tɩbɛ bawr-nɛnɛ mɛ̃ a tɩbɛ sɩrɩ so a a; a bɛ tɩɛrʋ bɛ kpɛmɛ ɩ, lɛ so bɛ mɩ́ nyɛ̃ a nɛn ŋa wa n dɛwr a bɛ zie.
46008008	Bʋ̃-dɩra bɛ n'ʋ na taw tɩ pɩɛl ɩ a Naaŋmɩn ɛ; tɩmɛ bɛ wa dɩ a, a kʋ̃ ɩ tɩ bom za ɩ, ɛ tɩmɛ saa wa dɩ a, tɩ kʋ̃ páw bom za dɔwlɩ ɛ.
46008009	Ɛ cɛ nyɩ gu vla k'aa nyɩ so-nyɩ-tʋɔra taa ɩrɛ a bãbaalbɛ bɛ lore ɩ.
46008010	Bʋ̃ʋ n'ʋ vɛ̃, nɩr wa nyɛ̃ a fʋ̃ʋ na bãw a, fʋ zɩ̃ a tɩbɛ yir pʋɔ dɩrɛ a, mɛ̃ ʋ taa mɩ̀ na bɔbr a tɩbɛ bawr-nɛnɛ 'wɔbrʋ, ʋl a tɩɛrʋ na bɛ kpɛmɛ a?
46008011	Ɛ a fʋ̃ʋ na bãw a zũú, a bãbaal na kpi na, a yɛb ŋa ƴãw a Kɩrɩta na kpi a.
46008012	Nyɩmɛ wa sãwnɛ a nyɩ yɛbr a ŋa a, ɛ sãwnɛ a bɛ tɩɛrʋ na bɛ kpɛmɛ a, Kɩrɩta n'ʋ nyɩ sãwnɛ.
46008013	Lɛ so, bʋ̃-dɩra na na ɩ a ɩ̃ yɛb lo a sãwna pʋɔ a, ɩ̃ na ciir ɩ a nɛn kʋra lɛ, k'ɩ̃ɩ taa ɩrɛ a ɩ̃ yɛb lore sãwna pʋɔ ɩ.
46009001	Ɩ̃ bɛ so ɩ̃ tʋɔra bɩɩ? Ɩ̃ bɛ ɩ nɩ-tona bɩɩ? Ɩ̃ bɛ nyɛ̃ a Yeezu tɩ Sore ɩ? Nyɩmɛ bɛ nɛ bɛ ɩ a ton ɩ̃ na tõ a Sore pʋɔ a ɩ?
46009002	Bɛ mɩnɛ zie mãa bɛ wa ɩ nɩ-tona a, a nyɩɩm zie ʋl a, ɩ̃ ɩ ʋ na. Bʋ̃ʋ n'ʋ vɛ̃, nyɩ na lãw nɩ a Sore a, nyɩmɛ nɛ bɛ ɩ a ɩ̃ nɩ-tona tome bãwfʋ.
46009003	A ŋa n'a ɩ̃ na ƴɛrɛ, k'ɩ̃ɩ wul a ɩ̃ yel-mɩŋa a bɛlɩ dem na manɛ a ɩ̃ sãwna a zie:
46009004	tɩ bɛ tɛr sɔr na dɩrɛ ɛ nyuur a tɩ tome zũú bɩɩ?
46009005	Tɩ bɛ tɛr sɔr na tɛr pɔw na ɩ Kɩrɩta-nɩr a, ʋ bɩɛlɛ tɩ mɛ̃ a lɛ a nɩ-toni ŋmaarɛ, a Sore yɛbr nɩ a Pɩɛr na ɩrɛ a bɩɩ?
46009006	Mãa yõ nɩ a Banabasɩ, tɩmɛ nɛ bɛ bɛ tɛr sɔr na bɛr a tome ɩ?
46009007	Ãa n'ʋ dãw de ʋ mɩŋa libie tone nɩ sojarɩ tome? Ãa n'ʋ dãw sɛl divɛ̃-tɩɛ ɛ ciir a wɔ̃mɛ? Bɩɩ ãa n'ʋ dãw arɛ nɩ dʋn ɛ a dʋn bʋrʋ bɛ guole ʋ?
46009008	Yele na caarɩ a nɩsaal nyɔ-vʋʋrʋ tɛwr a n'a ɩ̃ yere e? A Wulu tɔr za mɩ̀ bɛ yere a lɛn tɔr za ɩ?
46009009	Bʋ̃ʋ n'ʋ vɛ̃, bɛ sɛb ɩ a Mõyiir-Wulu pʋɔ kɛ: «A naab na varɛ a ci a, fʋ kʋ̃ 'lẽ a ʋ nʋɔr pàw ɛ.» A Naaŋmɩn nɔ̃w tɩɛrɛ nɩ nĩi yele bɩɩ?
46009010	Tɩɩm ƴãw bɛ n'a ʋ sɩrɩ ƴɛrɛ ɩ? Sɩza n'a, tɩɩm ƴãw n'a bɛ sɛb a a ŋa; bʋ̃ʋ n'ʋ vɛ̃, a fɛr a kɛ a ka-kʋɔra kʋɔr tɩɛrɛ nɩ k'ʋʋ nãa cɛ na, ɛ ci-varɛ varɛ tɩɛrɛ nɩ k'ʋʋ nãa páw a na.
46009011	Tɩmɛ wa bʋ̀r a Vʋʋrʋ Sõw bʋ̃-bʋʋrɛ a nyɩ pʋɔ a, ɛ wa de a nyɩ bʋ̃-tɛrɩ a, bɔ-zuo n'a bɩɩ?
46009012	Bɛ mɩnɛ wa tɛr sɔr na ɩrɛ a lɛ a nyɩ zu, bʋ̃ʋ n'ʋ so tɩɩm kʋ̃ nɩ̃ɛ ɩrɛ a lɛ zuo lɛ? Ɛ cɛ tɩ bɛ ɩ a a ŋa tɩ na tɩ tɛr sɔr na ɩrɛ a ɩ. Tɩ nɩ̃ɛ na saw de bom za, kɛ́ yel za ta piw a Kɩrɩta Yel-nʋ̃ɔ̀ ɛ.
46009013	Nyɩ bɛ bãw k'aa bɛlɩ dem na tone a Ŋmɩn-yi-kpɛ̃ɛ pʋɔ a, a Ŋmɩn-yi-kpɛ̃ɛ n'ʋ guole bɛ ɩ? Ɛ a bɛlɩ dem na tone a bawr-maal-kuur zu tome a, bɛ pʋɔ nɩ a bawr-maal-kuur zu de-kʋb bome pʋɔ ɩ?
46009014	Lɛ mɩ̀ n'a, a Sore yel ɩ a bɛlɩ dem na hiere a Yel-nʋ̃ɔ̀ a, kɛ a Yel-nʋ̃ɔ̀ ton guole bɛ.
46009015	Ɛ cɛ mãa a, a a ŋa za ɩ̃ na tɩ tɛr sɔr nãa ɩrɛ a, ɩ̃ bɛ ɩ a towtow ɛ, ɛ mɩ̀ bɛ lɛ sɛbr a a ŋa k'ɩ̃ɩ tʋ̃ɔ ɩrɛ a ɩ. Mãa nɩ̃ɛ kpi a, alɛ sa. Nɩr bɛ be na faa a nyʋʋr bom ŋa a ɩ̃ zie ɩ.
46009016	Bʋ̃ʋ n'ʋ vɛ̃, a Yel-nʋ̃ɔ̀ ɩ̃ na hiere a, a bɛ ɩ yúor ɩ̃ bɔbr ɛ, fɛrʋ ton n'ʋ. Baw-bio sob nɛ m, mãa bɛ wa hiere a Yel-nʋ̃ɔ̀ a.
46009017	Mãa mɩŋa tɩ n'ʋ nɔnɛ tone a ton ŋa a, ɩ̃ tɩ tɛr ɩ sɔr nãa páwr sã-ya. Ɛ cɛ ʋlɛ wa ɩ fɛrʋ ton a, ʋ ɩ n ton bɛ kʋ̀ m.
46009018	A na ɩ lɛ a, a ɩ̃ sã-ya pãa n'ɩ buor a? Ʋlɛ n'ɩ k'ɩ̃ɩ hiere a Yel-nʋ̃ɔ̀ kʋ̀rɛ a nɩbɛ zawla lɛ, ɛ bɛr a tɔnɛ al za ɩ̃ na tɛr sɔr nãa páwr a Yel-nʋ̃ɔ̀ hieru pʋɔ a.
46009019	Mãa na so ɩ̃ tʋɔra bɛ ɩ nɩr za gbãgbaa a, ɩ̃ saw na lɩɛbɩ nɩbɛ za gbãgbaa, k'ɩ̃ɩ tʋ̃ɔ páw a bɛ bɛrʋ zie kʋ̀ a Kɩrɩta.
46009020	A Zifʋ mɩnɛ zie a, ɩ̃ mɩ́ ɩrɛ na mɛ̃ Zifʋ a, k'ɩ̃ɩ tʋ̃ɔ páw a Zifʋ mɩnɛ; a bɛlɩ dem a Wulu na fɛrɛ a zie, ɩ̃ mɩ́ ɩrɛ na mɛ̃ a Wulu fɛrɛ mɛ̃ na, ɛ cɛ a Wulu bɛ fɛrɛ mɛ̃ ɩ, k'ɩ̃ɩ tʋ̃ɔ páw a bɛlɩ dem a Wulu na fɛrɛ a.
46009021	A bɛlɩ dem na bɛ bãw a Mõyiir-Wulu a zie a, ɩ̃ mɩ́ ɩrɛ na mɛ̃ a bɛl a, k'ɩ̃ɩ páw a bɛlɩ dem na bɛ bãw a Mõyiir-Wulu a, zɩ̃ kɛ ɩ̃ bɛ ɩ nɩr na bɛ bãw a Naaŋmɩn-Wulu a ɩ, Kɩrɩta na n'ʋ ɩ a ɩ̃ wulu a ƴãw.
46009022	Ɩ̃ mɩ́ lɩɛb ɩ bãbaal a bãbaalbɛ zie, k'ɩ̃ɩ páw a bãbaalbɛ. Ɩ̃ mɩ́ lɩɛb ɩ bom za a bɛ za zie, kɛ alɛ saa ŋmɛ̃ ŋmɩŋmɩn a, mãa tʋ̃ɔ faa bɛ mɩnɛ.
46009023	A Yel-nʋ̃ɔ̀ ƴãw n'a ɩ̃ ɩrɛ a a ŋa, k'ɩ̃ɩ tʋ̃ɔ pʋɔ a ʋ maalʋ pʋɔ.
46009024	Nyɩ bɛ bãw k'aa bɛlɩ dem na mɩ́ dãwnɛ taa a dɩɛnʋ zie a, bɛ za nɛ bɛ mɩ́ zɔrɛ, ɛ cɛ been yõ n'ʋ mɩ́ wa páw a zɔ-tʋ̃ɔfʋ bom ɛ? A na ɩ a ŋa a, nyɩ zɔrɛ zɔba na na ɩ nyɩ páw a zɔ-tʋ̃ɔfʋ sã-ya a.
46009025	A dɩ̃ɛ-dɩɛnbɛ za mɩ́ ƴãw nɩ a bɛ ƴãgan dɔwrʋ yaga; dɛpaal-kpa-wʋɔ na mɩ́ wɛ a ƴãw n'a bɛ mɩ́ ɩrɛ a lɛ, ɛ cɛ tɩɩm a, dɛpaal-kpa-wʋɔ na bɛ tɛr nãa wɛ a ƴãw n'a.
46009026	A na ɩ a ŋa a, a ŋa n'a mãa zɔrɛ: ɩ̃ bɛ bʋnɛ zɔrɛ ɩ; ɛ a ŋa n'a ɩ̃ ŋmɩɛr a cɔrɛ: ɩ̃ bɛ ŋmɩɛr vuo pʋɔ ɩ.
46009027	Ɛ cɛ ɩ̃ 'wɔnɛ nɩ a ɩ̃ ƴãgan ɛ dɔwrɛ ʋ, k'ɩ̃ɩ tʋ̃ɔ so ʋ, k'ɩ̃ɩ taa wa mab hieri a Yel-nʋ̃ɔ̀ kʋ̀ a nɩbɛ, ɛ́ bɛ nyɛ̃ ɩ̃ bɛ sɛwnɩ ʋ ɛ.
46010001	Yɛbr ɩ, a yele na ta a tɩ sãakʋm mɩnɛ a Mõyiir daar a, ɩ̃ bɛ bɔbr kɛ́ nyɩ ɩ zɔn a ƴãw ɛ. Bɛ za nɛ bɛ a zũzũwr tɩ piw tɛr, bɛ za nɛ bɛ tɩ kpɛ gãw a Kʋ̃ɔ-kpɛ̃ɛ-zɩɛ.
46010002	Bɛ za nɛ bɛ tɩ lãw nɩ a Mõyiir de a suob a zũzũwr pʋɔ nɩ a Kʋ̃ɔ-kpɛ̃ɛ-zɩɛ pʋɔ.
46010003	Bɛ za nɛ bɛ tɩ dɩ a Naaŋmɩn Vʋʋrʋ bʋ̃-dɩ-been,
46010004	ɛ nyũ a Naaŋmɩn Vʋʋrʋ bʋ̃-nyuura-been: Naaŋmɩn Vʋʋrʋ pìir kãw, na tɩ bɩɛlɛ bɛ a pʋɔ n'a kʋ̃ɔ tɩ yire bɛ nyuur: a pìir nɛ tɩ ɩ n a Kɩrɩta.
46010005	Ɛ cɛ a bɛ yaga zie bɛ tɩ pɛlɩ a Naaŋmɩn pʋɔ ɩ, lɛ so bɛ tɩ kpi pàw a wɛja-kpalɛ.
46010006	A yele a ŋa ɩ na, k'aa tʋ̃ɔ ɩ wulu a tɩ zie, kɛ́ tɩ taa bɔbr a yel-faa mɛ̃ a bɛl na tɩ dãw bɔ a ɩ.
46010007	Nyɩ taa lɩɛbɛ nɩbɛ na maalɛ tɩbɛ a ɩ, mɛ̃ a lɛ bɛ mɩnɛ kãw na tɩ ɩ a bɛ pʋɔ a ɩ, mɛ̃ a lɛ bɛ na sɛb a: «A nɩ-bʋʋrɛ tɩ zɩ̃ na kɛ́ bɛ dɩ ɛ nyũ, al pùorí bɛ ìr kɛ́ bɛ dɩɛnɩ.»
46010008	Tɩ mɩ̀ ta tuur a pɩ̃ɔ-yele pùor mɛ̃ a lɛ a bɛ mɩnɛ kãw na tɩ ɩ a bɛ pʋɔ a ɩ: bɛ kpi n bibi-been ta nɩbɛ tur lɩzɛr nɩ ata.
46010009	Tɩ mɩ̀ ta ɩrɛ a Sore kaar ɛ, mɛ̃ a lɛ a bɛ mɩnɛ kãw na tɩ ɩ a bɛ pʋɔ a ɩ: wɩɩr kʋ́ bɛ na.
46010010	Nyɩ ta buule zɛbr ɩ mɛ̃ a lɛ a bɛ mɩnɛ kãw na tɩ ɩ a bɛ pʋɔ a ɩ: a kũu malkɩ tɩ kʋ́ bɛ na pàw pɛr.
46010011	A yele a ŋa tɩ ta bɛ na k'aa ɩ wulu, ɛ́ bɛ sɛb ɩ a yele a ŋa a tɩɩm wulu ƴãw, tɩɩm na be a yele baarʋ vuo pʋɔ a.
46010012	A na ɩ a ŋa a, nɩr wa tɩɛrɛ k'ʋʋ ar ɩ sa-ƴẽwn a, ʋ gu vla taa lore ɩ.
46010013	A bɛlʋ al za na ta nyɩ a, ɩ n a al na tarɛ a nɩsaalbɛ a. A lɛ a Naaŋmɩn na yel k'ʋʋ na ɩ na a, ʋ bɛ mɩ́ lɩɛb a bɛr ɛ, ɛ bɛ mɩ́ lɛ saw kɛ̀ bɛlʋ na zuo a nyɩ fãw a ta nyɩ ɛ. A bɛlʋ wa ta nyɩ a, ʋ na kʋ̀ nyɩ nɩ a fãw nyɩ tʋ̃ɔ a bɛlʋ, ɛ yi zaa a bɛlʋ pʋɔ.
46010014	Alɛ so, ɩ̃ nɩ-nɔnɩ ɩ, nyɩ zɔrɛ dɛrɛ a tɩbɛ maalʋ.
46010015	Ɩ̃ ƴɛrɛ nɩ a nyɩ zie mɛ̃ nɩbɛ na bãw yã a zie; nyɩ mɩŋa za nyɩ jieli nyɛ̃ a lɛ ɩ̃ na yere a.
46010016	A yaanɩ koli-nyuura tɩ na mɩ́ puore nɩ a yaanɩ a, a Kɩrɩta zɩ̃ɩ pʋɔ bɛ n'a tɩ mɩ́ pʋɔ ɩ? A dipɛ̃ tɩ na mɩ́ ŋmarɛ pone a, a Kɩrɩta ƴãgan pʋɔ bɛ n'a tɩ mɩ́ pʋɔ ɩ?
46010017	Dipɛ̃-been na n'ʋ a, a tɩɩm nɩ-yaga bɛ ŋa za, tɩ ɩ n ƴãgã-been, a tɩ za na mɩ́ lãw 'wɔb a dipɛ̃-been a ƴãw.
46010018	Nyɩ nyɛ̃ a Ɩsɩrayɛl bʋʋrɛ nɩbɛ a: a bɛlɩ dem na 'wɔbr a nɛnɛ bɛ na de kʋ̀ a Naaŋmɩn a, bɛ bɛ mɩ́ lãw nɩ a Naaŋmɩn na so a bawr-maal-kuur a bɩɩ?
46010019	Bʋ̃ʋ n'ʋ ɩ̃ bɔbr k'ɩ̃ɩ yel? K'aa nɛn bɛ na kʋ́ ƴãw a tɩɩb ƴãw a, bɩɩ k'aa tɩɩb ɩ n bʋ̃-sɩza bɩɩ?
46010020	Ʋ̃ʋ'hʋ̃! Ɩ̃ yere na k'aa bawr-maal-nɛnɛ a tɩbɛ dem na kʋ́rɛ a, kɔ̃tɔmɛ n'a bɛ kʋ́rɛ kʋ̀rɛ, Naaŋmɩn bɛ n'ʋ ɛ. Ɛ ɩ̃ bɛ bɔbr kɛ nyɩ lãw nɩ kɔ̃tɔmɛ ɩ.
46010021	Nyɩ kʋ̃ tʋ̃ɔ mɩ́ nyũ a Sore koli-nyuura ɛ mɩ̀ lɛ nyũ a kɔ̃tɔmɛ dem ɛ, nyɩ kʋ̃ tʋ̃ɔ mɩ́ pʋɔ a Sore dɩb pʋɔ ɛ mɩ̀ lɛ pʋɔ a kɔ̃tɔmɛ dem pʋɔ ɩ.
46010022	Bɩɩ tɩ bɔbr a kɛ tɩ ɩ a Sore nyuur ìr bɩɩ? Tɩ tɛr ɩ fãw zuo ʋ bɩɩ?
46010023	Nyɩ mɩ́ yel a: «Sɔr be n be bom za ƴãw». Sɩza n'a, ɛ cɛ bom za bɛ sɛw taa nɩ ɛ! «Sɔr be n be bom za ƴãw», ɛ cɛ a za bɛ maalɛ a lãw ɛ.
46010024	Kãw za ta mɩ́ bɔbr a ʋ tɔnɛ tɛwr ɛ, ʋ mɩ́ bɔbr a ʋ tɔ dem.
46010025	Bom za bɛ na kʋɔrɛ daa pʋɔ a, nyɩ dɩrɛ ʋ ɛ ta bɛr a nyɩ tɩɛrʋ sowre nyɩ bom ɛ.
46010026	Bʋ̃ʋ n'ʋ vɛ̃, mɛ̃ a lɛ bɛ na sɛb a: «A Sore so a tẽsɔw nɩ a ʋ pʋɔ bome za.»
46010027	Nɩr na bɛ saw de a Sore a, ʋlɛ wa bʋɔlɩ nyɩ nyɩ saw cen a ʋ bʋɔlʋ a, nyɩ tɩ dɩrɛ bom nɛ za ʋ na kʋ̀rɛ nyɩ a, ɛ ta bɛr a nyɩ tɩɛrʋ sowre nyɩ bom ɛ.
46010028	Ɛ cɛ nɩr wa yel kʋ̀ nyɩ: «Bɛ kʋ̀ n a nɛn ŋa ƴãw tɩɩb ƴãw», nyɩ taa 'wɔbr ʋ ɛ, a sob nɛ na yel kʋ̀ nyɩ a zũú, nɩ a nyɩ tɩɛrʋ zũú.
46010029	A ka a, a nyɩ tɩɛrʋ ƴɛrʋ bɛ n'a ɩ̃ ƴɛrɛ ɩ, a sob nɛ na yel kʋ̀ nyɩ a, tɩɛrʋ n'ʋ ɩ̃ yere. Bʋ̃ʋ n'ʋ vɛ̃, bʋ̃ʋ ƴãw n'a nɩ-yũo tɩɛrʋ na bãwnɛ a ɩ̃ tʋɔra sob yele?
46010030	Mãa mɩ́ wa pùori a Naaŋmɩn yaanɩ ɛ dɩ a ɩ̃ bʋ̃-dɩra a, bʋ̃ʋ ƴãw n'a bɛ na yere mɛ̃ bʋ̃-dɩra ƴãw ɩ̃ na pùori a Naaŋmɩn yaanɩ a?
46010031	A na ɩ a ŋa a, dɩb a nyɩ dɩrɛ bɩɩ nyub a nyɩ nyuur a, bom nɛ za nyɩ na ɩrɛ a, nyɩ ɩrɛ a za a Naaŋmɩn yúor-vɩɛlʋ-danʋ ƴãw.
46010032	Nyɩ ta ɩrɛ bom na na ɩ nɩr faa lo a ɩ, a Zifʋ mɩnɛ zie bɩɩ a bɛl na bɛ ɩ Zifʋ mɩnɛ a zie bɩɩ a Naaŋmɩn Lãw-yir zie ɩ,
46010033	mɛ̃ a lɛ a mãa tɔr za na ƴãw fãw ɩrɛ a yele za pʋɔ kɛ a nʋmɛ a nɩbɛ za zie a, mãa na bɛ bɔbr ɩ̃ tɔnɛ, ɛ bɔbr a nɩbɛ yaga zie tɔnɛ, kɛ́ bɛ tʋ̃ɔ nyɛ̃ a faafʋ a.
46011001	Nyɩ cɔwrɛ mɛ̃, mɛ̃ a lɛ mãa mɩŋa na cɔwrɛ a Kɩrɩta a.
46011002	Ɩ̃ mʋʋrɛ nyɩ na nyɩ na tɛr a ɩ̃ tɩɛrʋ a yele za pʋɔ a, ɛ maal tuur a wulu ɩ̃ na lʋɔrɩ kʋ̀ nyɩ a.
46011003	Ɛ cɛ, ɩ̃ bɔbr a kɛ nyɩ bãw a yel ŋa pɛr vla: dɛb za zu-sob ɩ a Kɩrɩta; a pɔw zu-sob ɩ a dɛb, ɛ a Kɩrɩta zu-sob ɩ a Naaŋmɩn.
46011004	Dɛb za na puore bɩɩ ƴɛrɛ Naaŋmɩn-ƴɛr-manɛ ƴɛrʋ ɛ 'lẽ a ʋ zu pàw a, ʋ bɛ ƴãwnɛ a ʋ zu-sob ɛ.
46011005	Ɛ cɛ pɔw za na puore bɩɩ ƴɛrɛ Naaŋmɩn-ƴɛr-manɛ ƴɛrʋ ɛ bɛ 'lẽ bom pàw a ʋ zu a, ʋ bɛ ƴãwnɛ a ʋ zu-sob ɛ, bʋ̃ʋ n'ʋ vɛ̃, a ɩ na mɛ̃ ʋ fɔr ɩ a zu a.
46011006	A pɔw bɛ wa 'lẽne fãtara a, ʋ̃ʋ ƴãw bɛ põ ʋ a zu. Ɛ cɛ a zu pob bɩɩ a zu fɔrʋ wa ɩrɛ vĩ pɔw zie a, ʋ̃ʋ 'lẽ fãtara.
46011007	Dɛb ʋl a, ʋ bɛ tɛr sɔr na 'lẽ a ʋ zu pàw ɛ; ʋ ɩ n a Naaŋmɩn ŋmaarʋ nɩ a ʋ yúor-vɩɛlʋ-danʋ, ɛ a pɔw ɩ a dɛb yúor-vɩɛlʋ-danʋ.
46011008	Bʋ̃ʋ n'ʋ vɛ̃, dɛb bɛ n'ʋ bɛ ír a pɔw pʋɔ ɩ, pɔw n'ʋ bɛ ír a dɛb pʋɔ.
46011009	Ɛ pɔw ƴãw bɛ n'a bɛ ír a dɛb ɛ, dɛb ƴãw n'a bɛ ír a pɔw.
46011010	Alɛ so a fɛr kɛ a pɔw ƴãw a ʋl mɩŋa nɩ-kpɛ̃ɛnʋ bãwfʋ a ʋ zũú, a malkɩ mɩnɛ ƴãw.
46011011	Ɛ cɛ tɩɩm nɩ a Sore lãw-taa pʋɔ a, a dɛb nɩ a pɔw bɛ be za na bʋ́r taa ɩ.
46011012	Bʋ̃ʋ n'ʋ vɛ̃, mɛ̃ a lɛ a pɔw na yi a dɛb zie a, lɛ mɩ̀ n'a a pɔw mɩ̀ dɔw a dɛb, ɛ a za yi Naaŋmɩn zie.
46011013	Nyɩɩm tɛɛ za nyɩ jieli nyɛ̃ a: a sɛw na kɛ pɔw puore Naaŋmɩn ɛ bɛ 'lẽ a ʋ zu pàw bɩɩ?
46011014	A yele na ɩrɛ a lɛ a, bɛ tʋ̃ɔ wule nyɩ kɛ́ dɛb na tɛr zukɔbr wowr a, bɛ ƴãwnɛ ʋ tʋɔra ɩ,
46011015	ɛ cɛ a pɔw zie, a ɩ dɛpaalʋ ɛ? Bʋ̃ʋ n'ʋ vɛ̃, bɛ kʋ̀ ʋ nɩ a zukɔbr wowr k'aa ɩ a ʋ fãtara.
46011016	Ɛ nɩr wa cãa bɔbr k'ʋʋ ŋmɩɛr nɔkpɛn a yel ŋa ƴãw a, ʋ̃ʋ bãw k'aa tɩɩm nɩ a Naaŋmɩn Lãw-yie bɛ lɛ tɛr tub a mɩnɛ kãw a puoru yele ƴãw ɛ.
46011017	A yel ŋa na gã zi-been baar a, a nyɩ kpaa-taa ƴãw a, ɩ̃ bɛ mʋʋrɛ nyɩ ɛ. Bʋ̃ʋ n'ʋ vɛ̃, a sɛw na k'aa maalɛ nyɩ, ɛ cɛ a nɩ̃ɛ na sãwnɛ nyɩ bɛ dɩ vuo ɩ.
46011018	A yel dãw-niwn sob ɩ ŋa: bɛ yel a kʋ̀ m, kɛ́ nyɩ na mɩ́ wa ɓã taa a, ɛ́ bʋ́r-taa mɩ́ be n a nyɩ cara pʋɔ, ɛ ɩ̃ tɩɛr kɛ a a ŋa bɛ na yel a, a mɩnɛ ɩ n yel-mɩŋa.
46011019	Mɔ̃ mɩ̀, a sɛw na kɛ́ bʋ́r-taa be a nyɩ sɔgɔ, kɛ̀ bɛ tʋ̃ɔ bãw a bɛlɩ dem na sɩrɩ bɛ lɛbr pùor a nyɩ pʋɔ a.
46011020	Nyɩ na mɩ́ wa ɓã taa a, a Sore dɩb bɛ n'ʋ nyɩ mɩ́ dɩrɛ ɩ.
46011021	Bʋ̃ʋ n'ʋ vɛ̃, a dɩb daar na mɩ́ wa ta a, ŋa za mɩ́ maw na dɩ a ʋ dem, kɛ̀ kɔ̃ mɩ́ kpɩɛr kãw ɛ ƴẽn sob kuole.
46011022	A ɩ lɛ, nyɩ dɛ bɛ tɛr yie na mɩ́ zɩ̃ a be dɩrɛ ɛ nyuur bɩɩ? Bɩɩ a Naaŋmɩn Lãw-yir ʋ nyɩ bɛ bʋɔlɛ bom, ɛ bɔbr kɛ nyɩ tʋʋr a bɛlɩ dem na bɛ tɛr bom a? Ɩ̃ pãa yel kɛ bʋnʋ kʋ̀ nyɩ a? Ɩ̃ mʋʋrɩ nyɩ bɩɩ? Towtow! A a ŋa ƴãw a, ɩ̃ bɛ mʋʋrɛ nyɩ ɛ.
46011023	Bʋ̃ʋ n'ʋ vɛ̃, yel ŋa n'ʋ ɩ̃ páw a Sore zie ɛ mɩ̀ lʋɔrɩ kʋ̀ nyɩ: a ʋlɩ tɩ̃ɩsɔw nɛ bɛ na tɩ nyɔw a Sore Yeezu tɩr a, ʋ tɩ de nɩ dipɛ̃,
46011024	ɛ ʋ na wa pùori a Naaŋmɩn yaanɩ baar a, ʋ nyɔw ʋ na ŋma ɛ yel: «A ŋa ɩ n a ɩ̃ ƴãgan a nyɩ ƴãw, nyɩ maalɛ a a ŋa tɩɛrɛ nɩ a ɩ̃ yele.»
46011025	A dɩb pùorí, ʋ mɩ̀ tɩ ɩ n a lɛ a koli-nyuura ƴãw yere nɩ: «A koli-nyuura ŋa ɩ n a Wõ-ta-paala na bin nɩ a ɩ̃ zɩ̃ɩ a, nyɩ mɩ́ maalɛ a a ŋa tɩɛrɛ nɩ a ɩ̃ yele, lɛn daar za nyɩ na mɩ́ wa nyuur a a.»
46011026	Bʋ̃ʋ n'ʋ vɛ̃, lɛn daar za nyɩ na mɩ́ 'wɔbr a dipɛ̃ ŋa ɛ nyuur a koli-nyuura ŋa pʋɔ divɛ̃ a, a Sore kũu n'a nyɩ mɩ́ yere gùre nɩ a ʋ waa. Dipɛ̃ nɩ divɛ̃ (11.26).
46011027	Alɛ so, sob nɛ nãá wa 'wɔbr a Sore dipɛ̃, 'wɔbrʋ na bɛ sɛw a, ɛ nyuur a koli-nyuura pʋɔ divɛ̃, nyub na bɛ sɛw taa nɩ a, na ƴãw na ʋ mɩŋa ɩ sãwna sob a Sore ƴãgan nɩ a ʋ zɩ̃ɩ ƴãw.
46011028	A na ɩ a ŋa a, ŋa za mɩ́ sowr ʋ tʋɔra kaa ɛ bãw 'wɔb a dipɛ̃ ŋa, ɛ nyũ a divɛ̃ a ŋa;
46011029	bʋ̃ʋ n'ʋ vɛ̃, sob nɛ na 'wɔbr a dipɛ̃ ɛ nyuur a koli-nyuura pʋɔ divɛ̃, ɛ bɛ tɩɛrɩ bãw k'aa Sore ƴãgan n'ʋ a, a ʋ sob bɔbr ɩ ƴɛrʋ ƴãwnɛ ʋ tʋɔra.
46011030	Alɛ n'a so a baalbɛ nɩ a nɩ-kɔwr bɛ dɩ vuo a nyɩ pʋɔ ɩ, ɛ yaga kpi.
46011031	Tɩmɛ mɩ́ tɩ sowri tɩ tʋɔra kaa a, bɛ kʋ̃ʋ wa tɩ maalɛ nɩ tɩ ƴɛrʋ ɛ.
46011032	Ɛ cɛ a Sore mɩ́ maal ɩ tɩ nɩ ƴɛrʋ ɛ kpãa tɩ, kɛ́ tɩ taa wa lãw nɩ a tẽ-daa nyɛ̃ dɔwrʋ ɛ.
46011033	A na ɩ a ŋa a, yɛbr ɩ, nyɩmɛ mɩ́ wa ɓã taa a Sore dɩb ƴãw a, nyɩ mɩ́ zɩ̃ gu taa;
46011034	kɔ̃ wa kpɩɛr nɩr a, ʋ̃ʋ dɩ a ʋ yir, a nyɩ ɓã-taa ta mɩ́ ɩ a nyɩ dɔwrʋ ƴãw ɛ. Ɛ a yele al na cɛ a, ɩ̃ na maal a na mãa wa ta a nyɩ zie a.
46012001	Yɛbr ɩ, ɩ̃ bɛ bɔbr kɛ́ nyɩ ɩ zɔn a maalʋ a Vʋʋrʋ Sõw na tɩrɛ a ƴãw ɛ.
46012002	Nyɩ bãwnɩ a na, a lɛn daar nyɩ na tɩ cãa ɩ a tɩbɛ nɩbɛ a, a bɛ mɩ́ tɩ tɛr nyɩ na kʋ̃ cen a tɩbɛ na bɛ tɛr nʋɔr ƴɛrɛ a zie ɩ.
46012003	Alɛ n'a so ɩ̃ bɔbr kɛ nyɩ bãw a yel ŋa: nɩr za Naaŋmɩn Vʋʋrʋ na ƴãw ʋ ƴɛrɛ a, be yere: «A Yeezu, ʋ ɩ nɩ-ŋmɛ-ƴãwna ɩ», ɛ alɛ bɛ ɩ a Vʋʋrʋ Sõw zũú a, nɩr kʋ̃ tʋ̃ɔ yel: «A Yeezu ɩ n Sore ɩ.»
46012004	A Naaŋmɩn maalʋ ɩ n tɛɛtɛɛ, ɛ yi a Vʋʋrʋ Sõw been zie.
46012005	A tõ-nɛɛ ɩ n tɛɛtɛɛ, ɛ cɛ a Sore been n'ʋ bɛ tone.
46012006	A yele na maalɛ a ɩ n tɛɛtɛɛ, ɛ cɛ Naaŋmɩn-been n'ʋ maalɛ a za a nɩbɛ za zie.
46012007	A Vʋʋrʋ Sõw maalʋ mɩ́ sãá nɩ ŋa za zie a bɛ za vla ƴãw.
46012008	A kãw a, ƴɛrʋ na tu yã-bãwfʋ a n'ʋ a Vʋʋrʋ Sõw kʋ̀ ʋ, ɛ a kãw ƴɛrʋ tu zanʋ ʋ na zànɩ bãw a, ɛ a cãa yi a Vʋʋrʋ Sõw been nɛ zie.
46012009	Naaŋmɩn-saw-deb na bɛ tɛr ʋ tɔ a n'ʋ kãw páw a Vʋʋrʋ ŋa tɔr za zie, ɛ ƴẽn sob páw baalbɛ sanʋ maalʋ a Vʋʋrʋ Sõw been yõ ŋa zie.
46012010	Kãw páw nɩ nɔ-ɓãa-yele maalʋ fãw, ƴẽn sob páw Naaŋmɩn-ƴɛr-manɛ tome maalʋ, ŋa sob ʋl páw nɩ maalʋ mɩ́ bãw a vʋʋr-bɛlɛ-bɛlɛ nɩ a Vʋʋrʋ Sõw tɔr za; kãw páw nɩ a ƴɛr-bʋʋrɛ ƴɛrʋ fãw, ɛ kãw bãw a ƴɛrʋ a ŋa pɛɛ iru.
46012011	Ɛ cɛ a Vʋʋrʋ Sõw been yõ ŋa tɔr za n'ʋ maalɛ a a ŋa za. Ʋlɛ n'ʋ pone a maalʋ tɛɛtɛɛ kʋ̀rɛ a nɩbɛ been been, mɛ̃ a lɛ ʋ na bɔbr a.
46012012	Mɛ̃ a lɛ a ƴãgan na ɩ been ɛ tɛr ɓɛrmɛ yaga a, ɛ a ɓɛrmɛ na saa yãwmɛ̃ a, ɓã taa ɩ ƴãgan been yõ a, lɛ n'a a mɩ̀ ŋmɛ̃ a Kɩrɩta zie.
46012013	Bʋ̃ʋ n'ʋ vɛ̃, Vʋʋrʋ been pʋɔ n'a tɩ za de a suob kɛ́ tɩ tʋ̃ɔ ɩ ƴãgan been, tɩmɛ saa ɩ Zifʋ bɩɩ bɛ ɩ a Zifʋ a, gbãgbaar bɩɩ nɩbɛ na so bɛ tʋɔra a, ɛ a tɩ za a, a Vʋʋrʋ Sõw been yõ n'ʋ ɓãa a tɩ kʋ̃ɔ-nyuur.
46012014	Ɓɛrmɛ been yõ bɛ n'ʋ a ƴãgan mɩ́ tɛr ɛ, ɓɛrmɛ yaga n'a.
46012015	A gbɛ́r tɩ ɩ mɛ̃ ʋ yel a: «Ɩ̃ bɛ ɩ nũu ɛ, ɩ̃ bɛ pʋɔ a ƴãgan pʋɔ ɩ», al ƴãw n'a ʋ kʋ̃ʋ cãa pʋɔ a ƴãgan pʋɔ bɩɩ?
46012016	A tobr tɩ ɩ mɛ̃ ʋ yel a: «Ɩ̃ bɛ ɩ mimir ɛ, ɩ̃ bɛ pʋɔ a ƴãgan pʋɔ ɩ», al ƴãw n'a ʋ kʋ̃ʋ cãa pʋɔ a ƴãgan pʋɔ bɩɩ?
46012017	A ƴãgan za tɩ ɩ mimir yõ a, nyɩnɛ n'a a tobe nãá tɩ be? Ɛ ʋ za tɩ ɩ tobe a, nyɩnɛ n'a a nyʋɔr nãá be?
46012018	Ɛ cɛ Naaŋmɩn ƴãw nɩ ɓɛrmɛ been been a ƴãgan mɛ̃ a lɛ ʋ na bɔbr a.
46012019	A za tɩ ɓã taa ɩ ɓɛrmɛ been yõ tẽtẽ a, nyɩnɛ n'a a ƴãgan nãá be?
46012020	A na ɩ lɛ a, ɓɛrmɛ yaga n'a be be, ɛ ʋ ɩ ƴãgan been yõ.
46012021	A mimir kʋ̃ tʋ̃ɔ yel a nũu: «Ɩ̃ bɛ tɛr fʋ yel-ɩra ɩ», ɛ a zu mɩ̀ kʋ̃ tʋ̃ɔ yel a gbɛɛ: «Ɩ̃ bɛ tɛr nyɩ yel-ɩra ɩ.»
46012022	Mɔ̃ mɩ̀, a ƴãgan ɓɛrmɛ al na mɩ́ sãá mɛ̃ a bɛ tɛr fãw towtow a, a fɛr a kɛ a be be;
46012023	ɛ a al tɩ na mɩ́ nyɛ̃ a bɛ sɛwnɩ ƴãwfʋ yaga a, alɛ n'a tɩ nɩ̃ɛ mɩ́ ƴãwnɛ yaga; a ƴãgan ɓɛrmɛ al na ɩrɛ tɩ vĩ a, tɩ ƴãwnɛ a nɩ yaga,
46012024	a al na bɛ ɩrɛ tɩ vĩ a, ƴãwfʋ bɛ fɛrɛ ɩ. Naaŋmɩn maal ɩ a ƴãgan, kɛ́ a ɓɛrmɛ al na bɛ maal tɛr ƴãwfʋ a, nyɛrɛ ƴãwfʋ.
46012025	Ʋ ɩ n a ŋa, kɛ́ bʋ́r-taa ta be a ƴãgan pʋɔ ɩ, ɛ cɛ a ƴãgan ɓɛrmɛ lãw kaarɛ taa zie.
46012026	A ƴãgan ɓɛrmɛ kãw wa wone tuo a, a ƴãgan ɓɛrmɛ za lãw nɩ ʋ na wone a tuo; a ƴãgan ɓɛrmɛ kãw wa nyɛrɛ ƴãwfʋ a, a ƴãgan ɓɛrmɛ za pʋɔ nɩ a ʋ nʋ̃ɔ̀ pʋɔ.
46012027	Nyɩ ɩ n a Kɩrɩta ƴãgan, ɛ́ ŋa za ɩ a ƴãgan ŋa ɓɛrmɛ.
46012028	A bɛlɩ dem na be a Lãw-yir pʋɔ a, a ŋa n'a a Naaŋmɩn cɔbrɩ bɛ ƴãw: a de niwn sob a, a nɩ-toni nɛ bɛ, a ayi sob a, a Naaŋmɩn-ƴɛr-manbɛ, ɛ a ata sob ɩ a wul-wulbɛ; al pùorí a bɛlɩ dem na tɛr a nɔ-ɓãa-yele maalʋ fãw a, al pùorí a bɛl na tɛr a baalbɛ sanʋ maalʋ a, a nɩbɛ sõwfʋ nɩ a nɩbɛ kaafʋ maalʋ a, nɩ a bɛl na tɛr a ƴɛrʋ nɩr na bɛ wone a fãw a.
46012029	Bɛ za nɛ bɛ ɩ nɩ-toni bɩɩ? Bɛ za nɛ bɛ ɩ Naaŋmɩn-ƴɛr-manbɛ ɛ? Bɛ za ɩ n wul-wulbɛ ɛ? Bɛ za maalɛ nɩ nɔ-ɓãa-yele bɩɩ?
46012030	Bɛ za nɛ bɛ páw a baalbɛ sanʋ maalʋ ʋ? Bɛ za nɛ bɛ ƴɛrɛ a ƴɛrʋ nɩr na bɛ wone a bɩɩ? Bɛ za nɛ bɛ bãw a ƴɛrʋ a ŋa taabɛ pɛɛ-iru bɩɩ?
46012031	Nyɩ bɔbr a Naaŋmɩn maal-bɛrɛ bɛrɛ. Ɩ̃ɩ na cãa na wul nyɩ sɔr kãw na vɩɛl gãw a za a.
46013001	Mãa saa ɩ mɛ̃ ɩ̃ ƴɛrɛ nɩ a ƴɛr-bʋʋrɛ za a, a nɩsaalbɛ dem nɩ a malkɩ mɩnɛ dem a, ɛ mãa bɛ wa tɛr a nɔ̃wfʋ a, ɩ̃ ɩ na mɛ̃ kúre bɛ na ŋmɩɛr ʋ kone yire a, bom bɛ na ŋmɩɛr ʋ pàwr gɔmɛ̃ a.
46013002	Mãa saa páw a Naaŋmɩn-ƴɛr-manɛ maalʋ, bãw a Naaŋmɩn yel-sɔwlɩ za, ɛ mɩ́ zànɩ bom za bãw a, mãa saa tɛr a Naaŋmɩn-saw-deb ʋ za, a ʋl na na tʋ̃ɔ ɓaw a tan tɩ bin zi-yoru a, mãa bɛ wa tɛr a nɔ̃wfʋ a, ɩ̃ bɛ ɩ bom za ɩ.
46013003	Mãa saa de a ɩ̃ bʋ̃-tɛrɩ za põ kʋ̀ a kɔ̃ dem, mãa saa de a ɩ̃ ƴãgan ƴãw vũùmí a, mãa bɛ wa tɛr a nɔ̃wfʋ a, ɩ̃ bɛ páwr bom za a pʋɔ ɩ.
46013004	A nɔ̃wfʋ tɛr ɩ su-nyɔwra, ʋ sõwne nɩ nɩbɛ, ɛ bɛ kpɛ nyuur ɛ, ʋ bɛ wule ʋ tʋɔra ɩ, ʋ bɛ ɩrɛ pɔ̀lʋ ɛ,
46013005	ʋ bɛ ɩrɛ vĩ yele ɩ, bɛ bɔbr ʋl yõ tɔnɛ ɩ, ʋ bɛ nyɛrɛ suur ɛ, bɛ tɛr pʋ-bier ɛ,
46013006	ʋ bɛ cɩlɛ a yel na bɛ tu sɔr a ƴãw ɛ, yel-mɩŋa ƴãw n'a ʋ mɩ́ cɩlɛ.
46013007	A nɔ̃wfʋ mɩ́ de nɩ yel za bɛr a baarɩ, ʋ mɩ́ tɛr ɩ a Naaŋmɩn-saw-deb a yele za pʋɔ, lãw nɩ a tɩɛrʋ ʋ na ƴãw a Naaŋmɩn ƴãw a, ɛ mɩ́ nyɔw ʋ tʋɔra bom za ƴãw.
46013008	A nɔ̃wfʋ bɛ tɛr nãà tɔl ɛ. A Naaŋmɩn-ƴɛr-manɛ tome na baar ɩ bibir kãw, a ƴɛr-bʋʋrɛ ƴɛrʋ na kpiir a, a bãwfʋ na baar a.
46013009	Bʋ̃ʋ n'ʋ vɛ̃, a tɩ bãwfʋ ɩ n ŋmaarɛ ŋmaarɛ lɛ, ɛ a tɩ Naaŋmɩn-ƴɛr-manɛ tome tɛr tɛwfʋ zie.
46013010	Ɛ cɛ a vɩɛlʋ za bio wa vɩɛ a, a al na vɩɛl cɛ ŋmãa a, na baar a.
46013011	Ɩ̃ na tɩ ɩ bi-bile a, ɩ̃ tɩ ƴɛrɛ na mɛ̃ bi-bile a, ɩ̃ tɩ tɩɛrɛ na mɛ̃ bi-bile a, ɛ a ɩ̃ yã tɩ ɩ bibi-yã. Ɛ cɛ ɩ̃ na wa ɩ nɩ-kpɛ̃ɛ baar a, ɩ̃ bɛr ɩ a bi-bi-ɩb.
46013012	Ƴɛrɛ ŋa a, caala pʋɔ n'a tɩ jɩrɛ mɩ́ nyɛ̃ a bom ʋ bɛ maal sãá ɩ, ɛ cɛ a nɩdaar a, tɩ na mɩ́ caar a nyɛ̃. A ƴɛrɛ ŋa a, a ɩ̃ bãwfʋ tɛr ɩ tɛwfʋ zie, nɩdaar a, ɩ̃ na bãw nɩ a Naaŋmɩn vla mɛ̃ a lɛ ʋ na bãw mɛ̃ a.
46013013	A na ɩ a ŋa a, a ƴɛrɛ ŋa a, a Naaŋmɩn-saw-deb, a ƴãw a tɩɛrʋ a Naaŋmɩn ƴãw, nɩ a nɔ̃wfʋ be n be a za ata, ɛ cɛ a za ata pʋɔ a, a nɔ̃wfʋ n'ɩ a kpɛ̃ɛ.
46014001	Nyɩ bɔbr a nɔ̃wfʋ. Nyɩ mɩ̀ bɔbr a maalʋ a Vʋʋrʋ Sõw na tɩrɛ a, baa zuo a za a Naaŋmɩn-ƴɛr-manɛ tome maalʋ.
46014002	Bʋ̃ʋ n'ʋ vɛ̃ ʋlɩ sob na ƴɛrɛ ƴɛrʋ nɩr na bɛ wone a, nɩsaalbɛ zie bɛ n'a ʋ ƴɛrɛ ɩ, Naaŋmɩn zie n'a, nɩr za na bɛ wone a ʋ ƴɛrʋ a ƴãw. A Vʋʋrʋ Sõw mɩ́ ƴãw ʋ nɩ yã ʋ manɛ yele nɩsaal yã na kʋ̃ tʋ̃ɔ bãw tɔ a.
46014003	Ɛ cɛ sob nɛ na ƴɛrɛ Naaŋmɩn-ƴɛr-manɛ ƴɛrʋ a, ʋ ƴɛrɛ nɩ a nɩsaalbɛ zie, k'ʋʋ ɩ a bɛ Naaŋmɩn-saw-deb kɛrɛ dɔwlɛ, k'ʋʋ kpaalɩ bɛ, k'ʋʋ mɔwlɩ bɛ.
46014004	Ʋlɩ sob na ƴɛrɛ ƴɛrʋ nɩr na bɛ wone a, ʋ yõ n'ʋ nyɛrɛ a tɔnɛ, ɛ cɛ sob nɛ na ƴɛrɛ a Naaŋmɩn-ƴɛr-manɛ ƴɛrʋ a, a lãw nɩbɛ za nɛ bɛ nyɛrɛ a tɔnɛ.
46014005	Mãa zie a, ɩ̃ bɔbr a kɛ́ nyɩ za nãá ƴɛrɛ ƴɛrʋ nɩr na bɛ wone a, ɛ cɛ nyɩ ƴɛrɛ Naaŋmɩn-ƴɛr-manɛ ƴɛrʋ, alɛ n'a ɩ̃ nɔnɛ zuo. A sob nɛ na ƴɛrɛ ƴɛrʋ nɩr na bɛ wone a, ʋlɛ bɛ mɩ́ wa ír a pɛr a lãw nɩbɛ tʋ̃ɔ nyɛ̃ tɔnɛ a, a sob nɛ na ƴɛrɛ a Naaŋmɩn-ƴɛr-manɛ ƴɛrʋ a zuo ʋ na.
46014006	Yɛbr ɩ, alɛ ɩ mɛ̃ ɩ̃ wa n a nyɩ nyɛb a ƴɛrɛ ŋa, wa ta ƴɛrɛ ƴɛrʋ nɩr na bɛ wone a, bʋ̃ʋ yel-ɩra n'ʋ ɩ̃ na tɛr a nyɩ zie? A ɩ̃ ƴɛrʋ bɛ wa manɩ yel-sɔwla kãw kʋ̀ nyɩ a, ʋlɛ bɛ wa wa n bãwfʋ kãw a, bɛ ƴɛr Naaŋmɩn-ƴɛr-manɛ ƴɛrʋ kʋ̀ nyɩ bɩɩ kʋ̀ nyɩ wulu kãw a, bʋ̃ʋ yel-ɩra n'ʋ ɩ̃ na tɛr a nyɩ zie?
46014007	Lɛ n'a a mɩ̀ ŋmɛ̃ a yielu bome zie. Mɛ̃ a ŋa a, a wele nɩ a korijom kɔkɛɛ bɛ wa yire dẽdẽni a, ŋmɩŋmɩn n'a bɛ na bãw ʋlɩ bom a weli-pɛblɛ na pɛblɛ a, bɩɩ a korijom ŋmɩɛrɛ na ŋmɩɛr a?
46014008	A wɩ-pɛblɛ bɛ wa pɛblɩ a wɩɛ ʋ yi vla a, ãa n'ʋ na cɔbrɩ gu a zɛbr?
46014009	Lɛ mɩ̀ n'a a nyɩ zie. A nyɩ nʋɔr wa ƴɛrɛ ƴɛr-bie nɩr na kʋ̃ tʋ̃ɔ bãw a, ŋmɩŋmɩn n'a bɛ na bãw a nyɩ ƴɛrʋ pɛr? Nyɩ na dɛ na ƴɛrɛ bɛrɛ vuo pʋɔ.
46014010	A ƴɛr-pɛɛ bɛ tɛr nʋɔr a tẽ-daa zu ɛ, ɛ cɛ been kãw za bɛ be be a ƴɛr-bie bɛ tɛr pɛr ɛ.
46014011	Ɛ cɛ mãa bɛ wa wone ƴɛrʋ kãw a, ɩ̃ na ɩ n nɩ-bʋla a sob nɛ na ƴɛrɛ a zie, ɛ a sob nɛ na ƴɛrɛ a, ɩ nɩ-bʋla a ɩ̃ zie.
46014012	Lɛ n'a, a nyɩɩm mɩ̀, nyɩ na ƴãw fãw bɔbr a Vʋʋrʋ Sõw maalʋ a, nyɩ bɔbr kɛ nyɩ kpɛ a al na sõwne a Lãw-yir mɛb ƴãw a, naalʋ zuo a za.
46014013	Alɛ so, sob nɛ na ƴɛrɛ ƴɛrʋ nɩr na bɛ wone a, a fɛr a k'ʋʋ puore tʋ̃ɔ páw a ƴɛrʋ a ŋa pɛɛ-iru maalʋ.
46014014	Mãa wa puore ƴɛrɛ ƴɛrʋ nɩr na bɛ wone a, a ɩ̃ tɩɛrʋ mɩ́ sɩrɩ na puore, ɛ cɛ a ɩ̃ yã bɛ ɩrɛ bom za ɩ.
46014015	A na ɩ a ŋa a, ɩ̃ ɩ ŋmɩn? Ɩ̃ na puore nɩ nɩ a Vʋʋrʋ Sõw, ɛ mɩ̀ puore nɩ a ɩ̃ yã; ɩ̃ na yiele na nɩ a Vʋʋrʋ Sõw, ɛ mɩ̀ yiele nɩ a ɩ̃ yã.
46014016	Bʋ̃ʋ n'ʋ vɛ̃, a Vʋʋrʋ Sõw yõ wa n'ʋ ƴãw fʋ puore yaanɩ puoru a, ŋmɩŋmɩn n'a a lãw pʋɔ nɩ-zawlɛ na ƴãw «Amɛn» sɔw a fʋ yaanɩ puoru, bɛ na bɛ bãw a lɛ fʋ na yere a ƴãw?
46014017	A fʋ yaanɩ puoru saa vɩɛl yaga za a, ɛ cɛ a fʋ tɔ sob bɛ nyɛ̃ maalʋ a pʋɔ ɩ.
46014018	Naaŋmɩn so yaanɩ, ɩ̃ na ƴɛrɛ ƴɛrʋ nɩr na bɛ wone a zuo a nyɩ za a.
46014019	Ɛ cɛ a lãw nɩbɛ sɔgɔ, ɩ̃ mɩ́ nyɛ̃ na ƴɛr-bie anũu na tɛr wob a nɩbɛ zie a, ɩ̃ na na ƴɛr wul ɩ bɛ a, a sa ƴɛr-bie tur pie ɩ̃ na na ƴɛr ɩ ƴɛrʋ nɩr na bɛ wone a.
46014020	Yɛbr ɩ, nyɩ ta tɛr bi-bi-yã a yele bãwfʋ ƴãw ɛ; nyɩ ɩ bi-biir a yel-faa maalʋ ƴãw, ɛ cɛ a yele bãwfʋ ƴãw a, nyɩ ɩ nɩ-bɛrɛ.
46014021	Bɛ sɛb ɩ a ŋa a Naaŋmɩn-Wulu sɛbɛ pʋɔ: «A Sore yel a: nɩbɛ na ƴɛrɛ ƴɛr-yoru a nɛ bɛ ɩ̃ na ƴãw bɛ ƴɛr a nɩ-bʋʋrɛ bɛ ŋa zie, nɩ-sãanbɛ nʋɔr ʋ ɩ̃ na ƴɛr ɩ a bɛ zie, ɛ a lɛ mɩ̀ a, bɛ cãa kʋ̃ bɛr wõ a ɩ̃ ƴɛrʋ ɛ.»
46014022	A na ɩ a ŋa a, a ƴɛrʋ nɩr na bɛ wone a maalʋ bɛ ɩ bãwfʋ a Naaŋmɩn saw-dierbɛ ƴãw ɛ, ʋ ɩ n bãwfʋ a Naaŋmɩn bɛ-saw-dierbɛ ƴãw. A Naaŋmɩn-ƴɛr-manɛ maalʋ ʋl a, ʋ bɛ ɩ bãwfʋ a Naaŋmɩn bɛ-saw-dierbɛ ƴãw ɛ, ʋ ɩ n bãwfʋ a Naaŋmɩn saw-dierbɛ ƴãw.
46014023	Mɛ̃ a ŋa a, alɛ ɩ mɛ̃ a Lãw-yir nɩbɛ za ɓã n taa, ɛ́ bɛ za ƴɛrɛ ƴɛrʋ nɩr na bɛ wone a, a nɩ-zawlɛ bɩɩ a Naaŋmɩn bɛ-saw-dierbɛ wa kpɩɛr a, bɛ kʋ̃ tɩɛr kɛ nyɩ yarɛ na ɩ?
46014024	Ɛ cɛ, bɛ za nɩ̃ɛ wa ƴɛrɛ Naaŋmɩn-ƴɛr-manɛ ƴɛrʋ a, ɛ Naaŋmɩn bɛ-saw-diere bɩɩ nɩ-zawla wa kpɛ a, ʋ na nyɛ̃ nɩ a ʋ sãwna bɛ za na yere a, nɩ a ʋ yele bɛ za na bãwnɛ a.
46014025	A ʋ pʋ-tɩɛr-sɔwla na sãá na; ʋ na lo n tẽw vɔblɩ muru, ʋ na puore nɩ Naaŋmɩn nɩ ʋ tʋɔra siwru ɛ yere kɛ Naaŋmɩn sɩrɩ na be a nyɩ sɔgɔ.
46014026	Yɛbr ɩ, a na ɩ a ŋa a, ɩ̃ ɩ ŋmɩn? Nyɩ na mɩ́ wa ɓã taa a, a nyɩ kãw na mɩ́ tʋ̃ɔ na yiele yielu, kãw tɩrɛ wulu, bɩɩ yel-sɔwla kãw, kãw ƴɛrɛ ƴɛrʋ nɩr na bɛ wone a ɛ íre a pɛɛ; ɛ cɛ a a ŋa za a, a ɩrɛ a lãw ʋ kɛrɛ.
46014027	Nyɩ mɩnɛ wa ƴɛrɛ ƴɛrʋ nɩr na bɛ wone a, bɛ ɩ nɩbɛ ayi, bɛ ta zuo nɩbɛ ata ɩ, ɛ ŋa mɩ́ ƴɛr, ɛ kʋ̀ ŋa ʋ ƴɛr, ɛ nɩr be be íre a pɛɛ.
46014028	Nɩr bɛ wa ka be na íre a ƴɛrʋ nɩr na bɛ wone a pɛɛ a, a sob nɛ na ƴɛrɛ a ƴɛrʋ a ŋa a, ʋ zɩ̃ gbili a lãw pʋɔ, ʋ ƴɛrɛ nɩ ʋ tʋɔra ɛ ƴɛrɛ nɩ a Naaŋmɩn.
46014029	A Naaŋmɩn-ƴɛr-manɛ ƴɛrʋ ƴãw a, nɩbɛ ayi bɩɩ ata mɩ́ ƴɛrɛ, ɛ a ŋmaarɛ jiele a bɛ ƴɛrʋ.
46014030	Nɩr kãw na be a lãw pʋɔ wa páw yel-sɔwla kãw bãwfʋ a, a fɛr a k'aa ʋlɩ sob na tɩ ƴɛrɛ a, ŋmãa a ʋ ƴɛrʋ bɛr.
46014031	Nyɩ za na tʋ̃ɔ na ƴɛrɛ Naaŋmɩn-ƴɛr-manɛ ƴɛrʋ, ɛ cɛ, nyɩ ƴɛrɛ lɩɛrɛ taa, k'aa nɩbɛ za tʋ̃ɔ nyɛ̃ wulu nɩ mɔwlʋ.
46014032	A Naaŋmɩn-ƴɛr-manɛ so a Naaŋmɩn-ƴɛr-manɛ tɩɛrʋ na ƴãw ʋ ƴɛrɛ a.
46014033	Bʋ̃ʋ n'ʋ vɛ̃, Naaŋmɩn bɛ ɩ bʋnɛ-ɩrɛ Naaŋmɩn ɛ, ʋ ɩ n ƴã-ɓaarʋ Naaŋmɩn. Mɛ̃ a lɛ a na ɩrɛ a Kɩrɩta-nɩbɛ Lãw-yie za pʋɔ a,
46014034	a pɔwbɛ, bɛ mɩ́ zɩ̃ gbili a nyɩ lãw pʋɔ: a bɛ tɛr sɔr kɛ bɛ de ƴɛrʋ a be ɩ. Mɛ̃ a lɛ a Naaŋmɩn-Wulu na bin a, a fɛr a kɛ́ bɛ mɩ́ tɛr nʋɔr-sawfʋ ɛ zɩ̃ gbili.
46014035	Bɛlɛ wa bɔbr kɛ bɛ bãw yel kãw pɛr a, bɛ̃ɛ sowri a bɛ sɩr a yir. A bɛ sɛw kɛ pɔw ƴɛrɛ a nyɩ lãw pʋɔ ɩ.
46014036	Nyɩɩm zie n'a a Naaŋmɩn ƴɛrʋ tĩ bɩɩ? Nyɩɩm tɛwr nɛ bɛ páw ʋ bɩɩ?
46014037	Nɩr wa tɩɛr k'ʋʋ ɩ n Naaŋmɩn-ƴɛr-manɛ bɩɩ k'ʋʋ tɛr ɩ Vʋʋrʋ Sõw maalʋ kãw a, a fɛr a k'ʋʋ nyɛ̃ Sore nɔ-ƴãwna a sɛbrʋ a ŋa ɩ̃ na kʋ̀rɛ nyɩ a pʋɔ.
46014038	Nɩr bɛ wa nyɛ̃ Sore nɔ-ƴãwna a pʋɔ a, a wul a kɛ Naaŋmɩn mɩ̀ bɛ bãw ʋ ɛ.
46014039	A na ɩ lɛ a, yɛbr ɩ, nyɩ bɔbr kɛ nyɩ ɩ Naaŋmɩn ƴɛr-manbɛ, ɛ ta diwr ƴɛrʋ nɩr na bɛ wone a bɛrɛ ɩ,
46014040	ɛ cɛ a za a, a mɩ́ ɩrɛ mɛ̃ a lɛ a na sɛw a, ɛ ta bʋ̀nɛ ɩrɛ ɩ.
46015001	Yɛbr ɩ, ɩ̃ lɛb a sɩ̃wnɛ a nyɩ tɩɛrʋ a Yel-nʋ̃ɔ̀ ɩ̃ na manɩ kʋ̀ nyɩ a ƴãw, a Yel-nʋ̃ɔ̀ ŋa nyɩ na wõ ɛ saw de ʋ kpɛ̃w za a.
46015002	Ʋlɛ n'ʋ na faa nyɩ, nyɩmɛ wa tɛr ʋ vla mɛ̃ a lɛ ɩ̃ na wa wa man ʋ kʋ̀ nyɩ a; alɛ bɛ wa ɩ lɛ a, nyɩ nãà wa saw na de zawla.
46015003	A wulu ŋa mãa mɩŋa na tɩ páw a, ɩ̃ de nɩ niwn lʋɔr ʋ kʋ̀ nyɩ: Kɩrɩta kpi n a tɩ yel-bebe ƴãw, mɛ̃ a lɛ a Sɛb-son na tɩ yel a.
46015004	Bɛ ũù ʋ na, ʋ lɛb a yi a kũu pʋɔ a bibie ata sob, mɛ̃ a lɛ a Sɛb-son na yel a.
46015005	Ʋ wul ɩ ʋ tʋɔra a Pɩɛr, al pùorí ʋ wul ʋ tʋɔra a nɩ-toni pie nɩ ayi.
46015006	A pùorí, ʋ lɛb a wul ʋ tʋɔra yɛbr kɔbr anũu nɩ dɔwlɛ, bɛ za lãw nyɛ̃ ʋ. A bɛ yaga zie cãa na vʋʋrɛ, ɛ cɛ bɛ mɩnɛ kpi na.
46015007	Al pùorí ʋ wul ʋ tʋɔra Zakɩ, ɛ lɛ wul ʋ tʋɔra a nɩ-toni za.
46015008	Ʋ na wul a ʋ tʋɔra a bɛ ŋa za baar a, ʋ pãa mɩ̀ wa bɩɛr a wul ʋ tʋɔra a mãa mɩ̀, mãa na ɩ mɛ̃ bɛ dɔw mɛ̃ na ɩ̃ bɛ ta a.
46015009	Bʋ̃ʋ n'ʋ vɛ̃, ɩ̃ ɩ n a nɩ-toni za pʋɔ pʋrɩ woro, ɩ̃ mɩ̀ bɛ sɛw kɛ́ bɛ bʋɔlɛ mɛ̃ nɩ-tona ɩ, ɩ̃ na dɔwrɩ a Naaŋmɩn Lãw-yir a ƴãw.
46015010	Naaŋmɩn maalʋ n'a so ɩ̃ ŋmɛ̃ a a ŋa ɩ̃ na ŋmɛ̃ a, ɛ a ʋ maalʋ a ɩ̃ zie bɛ ɩ zawla ɩ. Ɩ̃ nɩ̃ɛ na tõ zuo bɛ za: mãa bɛ n'ʋ ɛ, a Naaŋmɩn maalʋ na be a ɩ̃ zie a n'ʋ.
46015011	A na ɩ a ŋa a, a mãa n'ʋ o, a bɛlɛ nɛ bɛ o, a yel ŋa n'ʋ tɩ hiere yere kʋ̀rɛ nyɩ, ɛ́ ʋlɛ n'ʋ nyɩ saw de.
46015012	Tɩ hiere na kɛ a Kɩrɩta lɛb a yi a kũu pʋɔ, ŋmɩŋmɩn za n'a nyɩ mɩnɛ yere kɛ kũuni lɛ-yib bɛ ka?
46015013	Kũuni lɛ-yib bɛ wa ka be a, a Kɩrɩta mɩ̀ bɛ lɛb yi a kũuni pʋɔ ɩ;
46015014	ɛ a Kɩrɩta bɛ wa lɛb yi a kũu pʋɔ a, a yele tɩ na hiere yere kʋ̀rɛ nyɩ a, ɩ n zawla, ɛ a nyɩ Naaŋmɩn-saw-deb mɩ̀ ɩ n zawla.
46015015	Lɛ waar mɩ̀, a nɩbɛ na nyɛ̃ tɩ na tɩ ɩ Naaŋmɩn dãsɩɛ-ziri dem, bʋ̃ʋ n'ʋ vɛ̃, tɩ yel a k'ʋʋ ɩ n a Kɩrɩta lɛb yi a kũu pʋɔ, zɩ̃ k'ʋʋ bɛ ɩ a lɛ ɩ, alɛ wa ɩ sɩza n'a k'aa kũuni bɛ lɛbr yire a.
46015016	Ɛ a kũuni bɛ wa lɛbr yire a, a Kɩrɩta mɩ̀ bɛ lɛb yi a kũu pʋɔ ɩ.
46015017	Ɛ a Kɩrɩta bɛ wa lɛb yi a, a nyɩ Naaŋmɩn sawfʋ ɩ n zawla, ɛ́ nyɩ cãa na be a nyɩ yel-bebe pʋɔ.
46015018	Ɛ alɛ wa ɩ a ŋa a, a bɛlɩ dem mɩ́ na saa saw de a Kɩrɩta ɛ kpi a, bɛ wɛ na.
46015019	Tɩmɛ wa ƴãw a tɩ tɩɛrʋ a Kɩrɩta ƴãw tẽw zu ka nyɔ-vʋʋrʋ ŋa tɛwr ƴãw a, tɩ yúor ɩ we a nɩsaalbɛ za pʋɔ.
46015020	Ɛ cɛ lɛ bɛ n'a ɩ! Kɩrɩta lɛb a yi a kũuni pʋɔ, wul k'aa bɛlɩ dem na kpi a, mɩ̀ na lɛb a yi.
46015021	Nɩ-been na n'ʋ so a kũu be a, nɩ-been n'ʋ mɩ̀ so a kũuni-pʋɔ-lɛ-yib be.
46015022	Mɛ̃ a lɛ a nɩsaalbɛ za na lãw nɩ a Adama kpiir a, lɛ n'a bɛ za na lãw nɩ a Kɩrɩta lɛb vʋʋrɛ,
46015023	ŋa za a ʋ pal pʋɔ: a dãw-niwn sob n'ɩ a Kɩrɩta, al pùorí a bɛlɩ dem na na ɩ a Kɩrɩta nɩ-sori a ʋ lɛb-waa daar a.
46015024	Al pùorí, a yele za nʋɔr na kʋ̀ na, a lɛn daar a Kɩrɩta nãà wa sãw nɩ-kpɛ̃ɛnʋ dɩb za bɛr a, sãw fãw za nɩ kpɛ̃w bʋʋrɛ za bɛr ɛ de a naalʋ kʋ̀ a Naaŋmɩn Sãà a.
46015025	Bʋ̃ʋ n'ʋ vɛ̃, a fɛr a k'aa Kɩrɩta dɩrɛ naalʋ ɛ gu Naaŋmɩn wa tɩ nɛb a ʋ dɔ̃ dem za bin a ʋ pile.
46015026	A dɔ̃-sob-pɛ-baara bɛ na na sãw bɛr a, n'ɩ a kũu.
46015027	Bʋ̃ʋ n'ʋ vɛ̃, a Sɛb-sõw yel a: «Naaŋmɩn nɛ̃ nɩ bom za bin a Kɩrɩta pile.» Ɛ cɛ a Sɛb-sõw ƴɛr-bie a ŋa: «Naaŋmɩn nɛ̃ nɩ bom za bin a Kɩrɩta pile», wule nɩ cãamɩ́ lɛ k'aa Naaŋmɩn, na nɛ̃ bom za bin a Kɩrɩta pile a, bɛ pʋɔ ɩ.
46015028	Ɛ a Bie wa so bom za a, a Naaŋmɩn na ƴãw ʋ so bom za a, mɩ̀ na so ʋ na, lɛ n'a Naaŋmɩn na dɩrɛ naalʋ bom za zu.
46015029	Alɛ bɛ wa ɩ a ŋa a, a bɛlɩ dem na mɩ́ ƴãw bɛ kʋ̀ bɛ a suob a kũuni ƴãw a, bʋ̃ʋ n'ʋ bɛ pãa mɩ̀ tɩɛrɛ kɛ́ bɛ na páw na? Alɛ wa ɩ sɩza n'a k'aa kũuni bɛ lɛbr yire a, bʋ̃ʋ so bɛ mɩ́ ƴãw bɛ kʋ̀ bɛ a suob a kũuni ƴãw?
46015030	Ɛ a tɩɩm tɛɛ za, bʋ̃ʋ so a kũu mɩ́ jɩɛrɛ tɩ kʋra lɛ.
46015031	Yɛbr ɩ, bibir za n'a ɩ̃ kpiir, a yel ŋa ɩ n sɩza, mɛ̃ a lɛ nyɩ na sɩrɩ ɩ a ɩ̃ dɛpaal-bom, mãa nɩ a tɩ Sore Yeezu Kɩrɩta na lãw taa a ƴãw a.
46015032	Alɛ tɩ ɩ nɩsaalʋ tɛwr ƴãw n'a a, bʋ̃ʋ ƴãw n'a ɩ̃ tɩ zɛb ɩ a wɛ-dʋn a Efɛɛzɩ? A kũuni bɛ wa lɛbr yire a, mɛ̃ a lɛ a zʋkpar na yel a: «Tɩ dɩrɛ ɛ nyúur, tɩ na na kpi bio a ƴãw.»
46015033	Nyɩ ta bɛlɛ nyɩ tʋɔra ɩ: a tu-taa na bɛ vɩɛl a, sãwnɛ nɩ a nyɔ-vʋʋr-vla bɛrɛ.
46015034	Nyɩ ƴãw fãw lɛb bãw yã ɛ bɛr a yel-bier maalʋ. Ɩ̃ yel ƴãw nyɩ vĩ: nyɩ mɩnɛ bɛ bãw a Naaŋmɩn ɛ.
46015035	Ɛ cɛ nɩbɛ na sowre na: «Ŋmɩŋmɩn n'a a kũuni lɛbr yire? Ƴãgã-buor ʋ bɛ mɩ́ lɛb yi n?»
46015036	Dãbol nɛ b! A bʋ̃-bir fʋ na mɩ́ bʋ̀r a, ʋlɛ bɛ wa kpi a, ʋ na ɩ n ŋmɩn bul?
46015037	Bʋ̃-bul bɛ n'ʋ fʋ mɩ́ bʋ̀r ɛ, bʋ̃-bir ʋ, ka-bir bɩɩ bʋ̃-kãw bir.
46015038	Pùorí n'a Naaŋmɩn mɩ́ ɩ a bʋ̃-bir bul tɛr a ƴãgan ʋl a Naaŋmɩn na bɔbr a, bʋ̃-bʋʋrɛ ŋa za mɩ́ bul a tɛr ʋ ƴãgan.
46015039	Ƴãgã-nɛn za be n ʋ tʋɔra: a nɩsaal ƴãgã-nɛn nɩ a dʋn dem, nɩ a lili dem nɩ a zʋmɛ dem bɛ ɩ been ɛ.
46015040	Salom zu bome ƴãgamɛ be n be, tẽw zu bome ƴãgamɛ mɩ̀ be be, ɛ a vɩɛlʋ bɛ ɩ been.
46015041	A mʋ̃tɔ̃w nyɩwrʋ be n ʋ tʋɔra, a cuw dem mɩ̀ be ʋ tʋɔra, ŋmar-bie dem mɩ̀ be ʋ tʋɔra, ŋmar-bir kãw mɩ́ nyɩwrɛ na zuo ʋ tɔ mɩ̀.
46015042	Lɛ mɩ̀ n'a a ŋmɛ̃ a bɛlɩ dem na na lɛb yi a kũuni pʋɔ a zie. Ƴãgã-kpiira n'ʋ bɛ mɩ́ ũù, ɛ ʋlɛ wa lɛb yi a kũuni pʋɔ a, ʋ bɛ mɩ́ lɛ tɛr kũu daar ɛ.
46015043	Ƴãgã-jewra n'ʋ bɛ mɩ́ ũù, ɛ ʋ lɛb yi n vɩɛlʋ. Bãbaalʋ ƴãgan n'ʋ bɛ mɩ́ ũù, ɛ ʋ lɛb yi tɛr fãw bɛ dɩ vuo ɩ.
46015044	Nɩsaal ƴãgan tɛwr ʋ bɛ mɩ́ ũù, ɛ ʋ lɛb yi ɩ ƴãgan Naaŋmɩn Vʋʋrʋ na so a. Nɩsaal ƴãgan tɛwr na be be a, ƴãgan Vʋʋrʋ na so a mɩ̀ be n be.
46015045	Al ƴãw n'a a Sɛb-sõw yel a ƴɛr-bie a ŋa: «A nɩsaal-dãw-niwn sob, a Adama, tɩ ɩ n bʋ̃-vʋʋra; a Adama-pɛ-baara, ɩ n Vʋʋrʋ nɩr na tɩrɛ nyɔ-vʋʋrʋ a.»
46015046	Ɛ cɛ a Vʋʋrʋ nɩr bɛ n'ɩ a dãw-niwn sob ɛ, a ʋl na ɩ nɩsaal tɛwr a n'ʋ, a Vʋʋrʋ nɩr pãa tu.
46015047	A Nɩsaal dãw-niwn sob, bɛ na maal ɩ tẽsɔw tanɛ a, ɩ n tẽsɔw bom. A nɩsaal ayi sob ʋl yi n salom zu.
46015048	A tẽsɔw bome ŋmɛ̃ na taa nɩ a ʋl bɛ na tɩ maal ɩ tẽsɔw tanɛ a, ɛ cɛ a salom zu bome mɩ̀ ŋmɛ̃ taa nɩ a ʋl na yi a salom zu a.
46015049	Mɛ̃ a lɛ tɩ na ŋmɛ̃ taa nɩ a tẽsɔw nɩr a, lɛ n'a tɩ mɩ̀ nãá ŋmɛ̃ taa nɩ a nɩr ʋl na yi a salom zu a.
46015050	Yel ŋa n'ʋ ɩ̃ bɔbr k'ɩ̃ɩ yel, yɛbr ɩ: nɩsaal na ɩ ƴãgan nɩ zɩ̃ɩ tɛwr a, kʋ̃ tʋ̃ɔ kpɛ a Naaŋmɩn-Naalʋ pʋɔ ɩ, ɛ́ bʋ̃ -kpiira kʋ̃ tʋ̃ɔ pʋɔ bʋ̃-bɛ-kpiira yele pʋɔ ɩ.
46015051	Nyɩ vɛ̃ ɩ̃ yel yel-sɔwla kãw kʋ̀ nyɩ. Tɩ za bɛ kpiir ɛ, ɛ cɛ tɩ za na lɩɛb a,
46015052	daƴẽn daadaa, tɩ na lɩɛb ɩ fɔ̃w lɛ a wɩ-pɛ-baara wa pɛblɩ a. Bʋ̃ʋ n'ʋ vɛ̃, a wɩɛ wa pɛblɩ a, a kũuni na lɛb a yi kʋ̃ lɛb kpi towtow ɛ, ɛ a tɩɩm ƴãgamɛ na lɩɛb a.
46015053	Bʋ̃ʋ n'ʋ vɛ̃, a fɛr a kɛ a nɩr ʋl na na wɛ a, su a nɩr ʋl na bɛ wɛrɛ a; a nɩr ʋl na na kpi a, su a nɩr ʋl na bɛ kpiir a.
46015054	A nɩr ʋl na na wɛ a, wa su a nɩr ʋl na bɛ wɛrɛ a, ɛ a nɩr ʋl na na kpi a, su a nɩr ʋl na bɛ kpiir a, lɛ n'a a Sɛb-sõw ƴɛr-bie a ŋa na tu: «Bɛ zɛb a tʋ̃ɔ a kũu pẽlẽpẽlẽ.
46015055	Alɛ kũu u, nyɩn lowr a fʋ zɛb tʋ̃ɔ? Alɛ kũu u, a fʋ pĩi-zɛl wa mɔ̃?»
46015056	A kũu pĩi-zɛl n'ɩ a yel-bier ɛ a yel-bier fãw n'ɩ a Mõyiir-Wulu.
46015057	Naaŋmɩn so puoru, ʋl na ɩrɛ kɛ̀ tɩ zɛbr tʋ̃ɔnɛ, ɛ a ɩ a tɩ Sore Yeezu Kɩrɩta ƴãw n'a a.
46015058	A na ɩ lɛ a, ɩ̃ yɛb-nɔnɩ ɩ, nyɩ ƴãw fãw kpɛmɛ, ɛ taa bãwnɛ damnʋ ɛ. Nyɩ kɛrɛ kʋra lɛ a Sore tome pʋɔ, ɛ bãwnɩ a, kɛ́ nyɩ bɛ hanɛ lãwnɛ nɩ a Sore zawla ɩ.
46016001	A cɩɛrʋ nyɩ na cɩɛrɛ ɓanɛ taa a Kɩrɩta-nɩbɛ ƴãw a, nyɩ mɩ̀ tuur a lɛ ɩ̃ na wul a Galasi Lãw-yie a.
46016002	Kɔsɩɛra bibir za, bom nɛ ŋa za na tʋ̃ɔ páw a ʋ yir bɛr a, ʋ mɩ́ taw ʋ bin kõkówrí, kɛ̀ bɛ ta gùre k'ɩ̃ɩ wa wa bɛ pãa cɩɛrɛ ɩ.
46016003	Mãa wa ta a, ɩ̃ na to n a bɛlɩ dem nyɩ nãá kaa ir a, bɛ tɛr sɛb-tʋɔlɩ cen nɩ a Zeruzalɛm tɩ tɩr a nyɩ cɩɛrʋ libie.
46016004	Alɛ wa sɛw k'aa mãa mɩŋa cen a, bɛ na páw mɛ̃ na tɩ cen.
46016005	Ɩ̃ na tu na tɔl a Masedʋan wa a nyɩ zie; tu-tɔlʋ tɛwr a ɩ̃ na tu tɔl a be,
46016006	ɛ a mɩnɛ kãw, ɩ̃ na kpɛ n a nyɩ zie kɔwrɩ blã; a mɩnɛ kãw mɩ̀ ɩ̃ na be n a be, a zie tɩ yi, kɛ̀ nyɩ sõw mɛ̃ ɩ̃ cãa lo a ɩ̃ sɔr.
46016007	Ɩ̃ bɛ bɔbr k'ɩ̃ɩ wa tɔlɛ nyɛ̃ nyɩ nyɛb tɛwr ɛ, ɩ̃ tɩɛrɛ na k'ɩ̃ɩ be a nyɩ zie blã, a Sore wa saw a.
46016008	Ɛ cɛ, ɩ̃ na kpɛ n a Efɛɛzɩ tɩ ta a Pãtɩkɔtɩ,
46016009	bʋ̃ʋ n'ʋ vɛ̃, ɩ̃ nyɛ̃ na ɩ̃ na tʋ̃ɔ tõ a ɩ̃ tome vla vla za a be, a dɔ̃ dem na saa bɛ dɩ vuo a.
46016010	A Timote wa wa a, nyɩ ƴãw fãw tɛr ʋ vla, ʋ ta kpɩɛr a nyɩ zie nɩ dɛ̃bɩ̃ɛ ɩ, ʋ na tone a Sore tome mɛ̃ a mãa a ƴãw.
46016011	A na ɩ lɛ a, nɩr za taa wa manɛ k'ʋʋ bɛ tɛr bir ɛ. Nyɩ sõw ʋ ʋ lɛb wa a ɩ̃ zie nɩ ƴã-ɓaarʋ, mãa nɩ a yɛbr gùre ʋ na.
46016012	Ɛ a tɩ yɛb Apɔlɔsɩ ʋl a, ɩ̃ kpaal ʋ nɩ gb'aa yaga za k'ʋʋ wa a nyɩ zie ʋlɛ nɩ a yɛbr, ɛ cɛ ʋ bɛ bɔbr towtow k'ʋʋ wa a ƴɛrɛ ŋa ɩ. Ʋlɛ wa nyɛ̃ a vuo a, ʋ na wa na.
46016013	Nyɩ bɛr gʋ̃ɔ, nyɩ kpɛmɛ a saw-deb pʋɔ, nyɩ ɩ dɛbr, nyɩ tɛr fãw.
46016014	Nyɩ ɩrɛ bom za nɩ nɔ̃wfʋ.
46016015	Yɛbr ɩ, ɩ̃ kpaalɛ nyɩ na: nyɩ bãwnɩ a na k'aa Sɩtefanasɩ nɩ a ʋ yir dem nɛ bɛ de niwn lɩɛbɩ a Kɩrɩta-nɩbɛ a Akayi ɛ saw tõ a lãw tome.
46016016	Lɛ so, nyɩ sawr a nɩbɛ bɛ ŋa taabɛ nʋɔr, nɩ a bɛlɩ dem za na lãw nɩ bɛ tone ɛ hanɛ a.
46016017	A Sɩtefanasɩ, nɩ a Fɔrtinatisi nɩ a Akayikisi waa ɩrɛ mɛ̃ nɩ nʋ̃ɔ̀ yaga. Bɛ lɩɛrɩ nyɩ nɩ a ɩ̃ zie ka.
46016018	Bʋ̃ʋ n'ʋ vɛ̃, bɛ ɩ na mãa nɩ a nyɩɩm za bɛr tɩɛrʋ. Lɛ so, nyɩ mɩ́ nɔnɛ a nɩbɛ bɛ ŋa taabɛ yele.
46016019	A Azi Lãw-yie puore nyɩ na. Akɩlasɩ nɩ Pɩrɩsɩl nɩ a Lãw-yir na mɩ́ ɓã taa a bɛ yir a, lãw nɩ nɩ a Sore puore nyɩ yaga za.
46016020	A yɛbr za puore nyɩ na. Nyɩ nyɔw taa weri pùori taa mɛ̃ yɛbr a.
46016021	A mãa Pol, mãa mɩŋa nũu n'ʋ sɛb a puoru ƴɛr-bie.
46016022	Nɩr bɛ wa nɔnɛ a Sore a, ʋ ɩ nɩ-ŋmɛ̃-ƴãwna. Marana ta (Tɩ Sore e, wa!)
46016023	A Sore Yeezu maalʋ, ʋ be a nyɩ zie.
46016024	Ɩ̃ lãw nɩ nɩ a Yeezu Kɩrɩta nɔnɛ nyɩ za.
47001001	A mãa Pol, Naaŋmɩn na nɔ̃w yã ƴãw ɩ̃ ɩ a Kɩrɩta Yeezu nɩ-tona a, nɩ a tɩ yɛb Timote, tɩmɛ nɛ bɛ kʋ̀rɛ a sɛbɛ ŋa a Naaŋmɩn Lãw-yir na be a Korɛ̃tɩ tẽw a, lãw nɩ a Kɩrɩta-nɩbɛ za na be a Akayi a.
47001002	A Naaŋmɩn tɩ Sãà nɩ a Sore Yeezu Kɩrɩta maalʋ nɩ ƴã-ɓaarʋ, a be a nyɩ zie.
47001003	A Naaŋmɩn, tɩ Sore Yeezu Kɩrɩta Sãà, su-ɓaarʋ Sãà nɩ mɔwlʋ za Naaŋmɩn tɛr ɩ puoru.
47001004	Ʋ mɩ́ mɔwlɛ tɩ nɩ a tɩ kpɩɛrʋ za pʋɔ, kɛ́ tɩ mɩ̀ tʋ̃ɔ mɔwlɛ a bɛlɩ dem za na be kpɩɛrʋ pʋɔ a, a mɔwlʋ a tɩɩm mɩŋa na páwr a Naaŋmɩn zie a ƴãw.
47001005	Mɛ̃ a lɛ tɩ na pʋɔ a Kɩrɩta tuo pʋɔ yaga za a, lɛ mɩ̀ n'a tɩ mɩ́ páw mɔwlʋ yaga za a Kɩrɩta ƴãw.
47001006	Tɩ be n kpɩɛrʋ pʋɔ bɩɩ? A nyɩ mɔwlʋ nɩ a nyɩ faafʋ ƴãw n'a. Tɩ nyɛ̃ nɩ mɔwlʋ bɩɩ? A nyɩ mɔwlʋ n'a, kɛ́ nyɩ tʋ̃ɔ saw de a tuo al tɛɛ za tɩ mɩ̀ na wone a.
47001007	Ɛ a tɩɛrʋ tɩ na tɛr a nyɩ ƴãw a bɩ na; tɩ bãwnɩ a na: nyɩ na lãw nɩ tɩ a tuo pʋɔ a, nyɩ mɩ̀ lãw nɩ tɩ nɩ a mɔwlʋ pʋɔ.
47001008	Bʋ̃ʋ n'ʋ vɛ̃, yɛbr ɩ, tɩ bɛ bɔbr kɛ́ nyɩ ɩ zɔn a kpɩɛrʋ na ta tɩ a Azi a ƴãw ɛ: a kpɛ tɩ na tɩ gãw a tɩ fãw, ɛ̀ tɩ bɛ tɩ tɩɛrɛ kɛ tɩ na cãa na vʋʋrɛ ɩ.
47001009	Tɩɩm tɛɛ za ƴãw a, tɩ tɩ yel a kɛ tɩ kpi na baarɩ, lɛ so tɩ bɛ tɩ cãa ƴãw a tɩ tɩɛrʋ a tɩɩm mɩŋa ƴãw ɛ, tɩ tɩ de nɩ a tɩ tɩɛrʋ ƴãw a Naaŋmɩn ƴãw, ʋl na mɩ́ ɩ a kũuni bɛ lɛb yi a.
47001010	Ʋlɛ n'ʋ faa tɩ a kũu ŋa tɔ ƴãw, ɛ na cãa faa tɩ; ʋl ƴãw n'a tɩ ƴãw a tɩ tɩɛrʋ, ʋ na cãa na faa tɩ.
47001011	Ɛ a nyɩɩm tɛɛ za mɩ̀ sõwne tɩ na nɩ a nyɩ puoru, k'aa maalʋ tɩ na na páw a nɩ-yaga puoru zũú a, ɩ nɩ-yaga puore a Naaŋmɩn yaanɩ a tɩ ƴãw.
47001012	A dãsɩɛ ŋa a tɩ tɩɛrʋ na dɩ a tɩ ƴãw a n'ɩ a tɩ dɛpaal-bom: a tɩ ɩb a tẽw zu a, baa zuo a za a nyɩ zie a, bɛ tɩ tɛr a mɩnɛ kãw ɛ, ɛ ɩ vɩɛlʋ tɛwr, ɛ a za yi a Naaŋmɩn zie; nɩsaal yã-bãwfʋ bɛ n'a tɩ tɩ ɩrɛ nɩ ɛ, Naaŋmɩn maalʋ n'a.
47001013	Tɩ bɛ sɛbr nyɩ bʋ̃-yoru kãw za, a bɛ ɩ a al tɔr za nyɩ na kanɛ ɛ wone a ɩ. Ɛ ɩ̃ tɩɛrɛ na kɛ́ nyɩ na tʋ̃ɔ na bãw a yel ŋa pɛr za,
47001014	ʋl nyɩ na bãw cɛ ŋmãa a ƴɛrɛ ŋa a: a tɩ Sore Yeezu waa bibir a, tɩ na ɩ n a nyɩ dɛpaal-bom, mɛ̃ a lɛ nyɩ na ɩ a tɩ dɛpaal-bom a.
47001015	A tɩɛrʋ ŋa na bɛ bʋnɛ a zũú n'a, ɩ̃ tɩ de niwn yel k'ɩ̃ɩ na wa n a nyɩ zie wa ɩ nyɩ páw maalʋ gb'aa ayi dɔwlɩ,
47001016	ɛ ɩ̃ yi a nyɩ zie cen Masedʋan, ɛ pãa tɩ yi a Masedʋan lɛb wa a nyɩ zie, nyɩ wa sõw mɛ̃ ɩ̃ cen a Zude.
47001017	A a ŋa ɩ̃ na tɩ tɩɛr k'ɩ̃ɩ ɩ a, ɩ̃ bɛ tɩ tɩɛrɩ tɔ bɩɩ? Bɩɩ a lɛ ɩ̃ na tɩɛrɩ k'ɩ̃ɩ maalɩ a, ɩ n nɩsaalbɛ pʋ-tɩɛrʋ tɛwr? A ɩ lɛ ɩ̃ mɩ́ lãw yel a «ʋ̃ʋ» nɩ a «ʋ̃ʋ'hʋ̃» ʋ?
47001018	A Naaŋmɩn dɩ n a ɩ̃ dãsɩɛ k'aa tɩ ƴɛrʋ a nyɩ zie bɛ tɩ ɩ «ʋ̃ʋ» nɩ «ʋ̃ʋ'hʋ̃» ɛ.
47001019	Bʋ̃ʋ n'ʋ vɛ̃, a Naaŋmɩn Bie Yeezu Kɩrɩta tɩ na hieri yel kʋ̀ nyɩ a, mãa nɩ a Sɩlvɛ̃ nɩ a Timote a, ʋ bɛ tɩ ɩ «ʋ̃ʋ» nɩ «ʋ̃ʋ'hʋ̃» ɛ, ʋ tɩ ɩ n «ʋ̃ʋ» tɛwr kʋra lɛ.
47001020	A maalʋ al za a Naaŋmɩn na yel k'ʋʋ na tɩr a a, a ʋ pʋɔ n'a a za «ʋ̃ʋ» be. A na ɩ lɛ a, a Yeezu Kɩrɩta n'ʋ so tɩ mɩ́ sɔw «Amɛn», a Naaŋmɩn yúor-vɩɛlʋ-danʋ ƴãw.
47001021	A sob nɛ na mɩ́ ɩ tɩ kpɛmɛ lãw nɩ nyɩ ɛ lãw nɩ a Kɩrɩta a, ɛ ʋ zɛ tɩ a kãa sõw a, a Naaŋmɩn n'ʋ,
47001022	ʋl na ŋmãa a ʋ bãwfʋ ƴãw tɩ, ɛ ƴãw a Vʋʋrʋ Sõw a tɩ socie pʋɔ, ʋ ɩ a maalʋ tɩ nãa páw a bãwfʋ a.
47001023	Mãa a, Naaŋmɩn n'ɩ a ɩ̃ dãsɩɛ sob, ʋ ɩ ɩ̃ kpi mãa wa ŋmarɛ ziri a: a nyɩ vla ƴãw n'a ɩ̃ bɛ lɛb wa a Korɛ̃tɩ ɛ.
47001024	Tɩ bɛ bɔbr kɛ tɩ fɛrɛ nyɩ a nyɩ Naaŋmɩn saw-deb pʋɔ ɩ, bʋ̃ʋ n'ʋ vɛ̃, nyɩ kpɛmɛ nɩ a saw-deb pʋɔ; ɛ cɛ tɩ bɔbr a kɛ tɩ lãw nɩ nyɩ tone kɛ̀ nyɩ wone nʋ̃ɔ̀.
47002001	A na ɩ a ŋa a, ɩ̃ yel a k'ɩ̃ɩ bɛ lɛbr waar a nyɩ zie ɩ, ɩ̃ na bɛ bɔbr kɛ́ nyɩ lɛb tɛr pʋ-sãwna a ƴãw.
47002002	Bʋ̃ʋ n'ʋ vɛ̃, mãa wa ɩ nyɩ tɛr pʋ-sãwna a, ãa n'ʋ na lɛb ɩ nʋ̃ɔ̀ kpɛ m, a bɛ ɩ a sob nɛ ɩ̃ na ɩ ʋ tɛr pʋ-sãwna a?
47002003	Alɛ so ɩ̃ sɛb nyɩ a a ŋa, k'aa bɛlɩ dem nãá tɩ ƴãw mɛ̃ nʋ̃ɔ̀ a, bɛ ta ɩ pʋ-sãwna tɛr mɛ̃ a lɛn daar ɩ̃ nãa ta a nyɩ zie a ɩ. A nyɩɩm ƴãw a, ɩ̃ bɛ bʋnɛ ɩ, a ɩ̃ nʋ̃ɔ̀ mɩ̀ na ɩ n a nyɩ za dem.
47002004	Sɩza n'a, kpɩɛrʋ nɩ pʋ-sãwna yaga tɛr mɛ̃ na, ɩ̃ sɛbr nyɩ kone nɩ marmar ƴãw pʋɔ, ɛ cɛ a bɛ ɩ k'ɩ̃ɩ ɩ nyɩ tɛr pʋ-sãwna ɩ, ɛ ɩ k'ɩ̃ɩ ɩ nyɩ bãw ɩ̃ na nɔnɛ nyɩ bɛ tɛr manʋ a.
47002005	Nɩr wa n'ʋ so pʋ-sãwna be be a, mãa bɛ n'ʋ ʋ ƴãw a pʋ-sãwna ɩ, a nyɩ za nɛ bɛ, bɩɩ, tɩ ta dɔwlɩ kʋ̃ɔ ɛ, a nyɩ mɩnɛ nɛ bɛ.
47002006	A nyɩ yaga zie wa yel k'aa nɩr ŋa tɔ sãw na a, a man ʋ na.
47002007	Ɛ cɛ nyɩ nɩ̃ɛ dɩ suur kʋ̀ ʋ ɛ mɔwl ʋ, k'ʋ taa wa mab tɛr pʋ-sãwna zuo ɛ.
47002008	Alɛ so ɩ̃ zɛlɛ nyɩ, kɛ́ nyɩ wul nɔ̃wfʋ ɩb a ʋ zie.
47002009	Bom ŋa ƴãw n'a ɩ̃ tɩ sɛb nyɩ: ɩ̃ tɩ bɔbr a k'ɩ̃ɩ ɩ nyɩ kaa nyɛ̃, nyɩ cãa na sawr a ɩ̃ nʋɔr kʋra lɛ bɩɩ.
47002010	Sob nɛ sãwna nyɩ na mɩ́ de bɛr a baarɩ a, ɩ̃ mɩ̀ mɩ́ de na bɛr a baarɩ, sãwna wa sɩrɩ be be a fɛr k'ɩ̃ɩ de bɛr a baar a. Ɛ mãa a, mãa wa de nɩr sãwna bɛr a baarɩ a, a nyɩ ƴãw n'a ɩ̃ ɩ a lɛ a Kɩrɩta niŋé,
47002011	k'aa Sɩtaana ta bɛ̀lɩ tɩ nyɔw ɛ; bʋ̃ʋ n'ʋ vɛ̃, tɩ bɛ ɩ zɔn a ʋ pʋ-tɩɛrʋ ƴãw ɛ.
47002012	Ɩ̃ na tɩ ta a Tʋrʋwasɩ a Yeezu Kɩrɩta Yel-nʋ̃ɔ̀ hieru ƴãw a, a Sore na saa tɩ saw ɩ̃ na tʋ̃ɔ tone vla vla za a,
47002013	a ɩ̃ tɩɛrʋ bɛ tɩ gã zi-been ɛ, ɩ̃ na bɛ tɩ nyɛ̃ a ɩ̃ yɛb Títɩ̀ a zũú. Lɛ so ɩ̃ tɩ bɛr a Tʋrʋwasɩ tẽw dem ɛ cen a Masedʋan.
47002014	Naaŋmɩn so yaanɩ! A Kɩrɩta ƴãw a, ʋ mɩ́ ƴãw na tɩ pʋɔ a ʋ zɛb-tʋ̃ɔfʋ nɩbɛ pʋɔ kʋra lɛ, ɛ a tɩɩm zũú, ʋ ɩ bɛ bãw a Kɩrɩta ziir za mɛ̃ tʋrali a nyũu na yi pàw a ziir za a.
47002015	Sɩza n'a a Naaŋmɩn zie a, tɩ ɩ na mɛ̃ tʋrali na nyuur vla a Kɩrɩta de kʋ̀rɛ a Naaŋmɩn a. Tɩ ɩ n a lɛ a bɛlɩ dem na be a faafʋ sɔr zu a ƴãw, nɩ a bɛlɩ dem na bɔrɛ a ƴãw.
47002016	Bɛ ŋa zie a, kũu nyũu na waar ɩ kũu a n'a, ɛ bɛ ŋa zie a ɩ nyɔ-vʋʋrʋ nyũu na waar ɩ nyɔ-vʋʋrʋ a. Ɛ ãa n'ʋ sɛw taa nɩ a ton ŋa tɔ?
47002017	Tɩɩm bɛ ŋmɛ̃ mɛ̃ a nɩbɛ yaga zie na de a Naaŋmɩn ƴɛrʋ ʋ ɩ yɛ̀rʋ́ bom a ɩ. Tɩɩm a, a Naaŋmɩn n'ʋ tõ tɩ, tɩ ƴɛrɛ a ʋ ƴɛrʋ nɩ yel-mɩŋa a ʋ niŋé, lãw nɩ a Kɩrɩta.
47003001	Tɩ lɛb a maal tĩ wule a tɩɩm mɩŋa tɩ na ɩ nɩ-vɩɛlɩ a bɩɩ? Bɩɩ a fɛr a kɛ tɩ mɩ̀ mɩ́ tɛr bãwfʋ sɛb-tʋɔlɩ wa n a nyɩ zie bɩɩ? Bɩɩ kɛ́ nyɩ mɩ́ kʋ̀ tɩ bãwfʋ sɛb-tʋɔlɩ mɛ̃ a nɩbɛ bɛ mɩnɛ a bɩɩ?
47003002	Nyɩmɛ nɛ bɛ ɩ a tɩ sɛb-tʋɔla, sɛb-tʋɔla bɛ na sɛb ƴãw a tɩ socie pʋɔ a, sɛbɛ nɩsaalbɛ za na na tʋ̃ɔ bãw ɛ kanɩ a.
47003003	Sɩza n'a, a sãá nɩ cãàmɩ lɛ kɛ́ nyɩ ɩ n a sɛb-tʋɔla a Kɩrɩta na sɛb ɛ̀ tɩ de lʋɔrɩ tɩr a. Sɛb-kʋ̃ɔ bɛ n'a bɛ sɛb ɩ ɛ, a Naaŋmɩn na vʋʋrɛ a, Vʋʋrʋ Sõw n'ʋ; kʋsɛ-pamɛ zu bɛ n'a bɛ sɛb ɛ, a nɩsaalbɛ socie pʋɔ n'a.
47003004	A ŋa n'a tɩ mɩ́ bɛr tɩɛrʋ a Naaŋmɩn niŋé a Kɩrɩta zũú.
47003005	A bɛ kaar mɛ̃ tɩ na tʋ̃ɔ na tõ a ton ŋa tɔ nɩ a tɩɩm mɩŋa fãw, a ɩ mɛ̃ tɩɩm zie n'a a yi ɛ; tɩmɛ wa tɛr fãw a, a tɩ fãw yi n Naaŋmɩn zie.
47003006	Ʋlɛ n'ʋ ɩ tɩ tʋ̃ɔ lɩɛbɩ Wõ-ta-paala tõ-tõ-biir. Sɛbrʋ Wõ-ta-paala bɛ n'ʋ ɛ, Vʋʋrʋ Wõ-ta-paala n'ʋ, bʋ̃ʋ n'ʋ vɛ̃, a sɛbrʋ kʋ́rɛ na ɛ a Vʋʋrʋ tɩrɛ nyɔ-vʋʋrʋ.
47003007	Bɛ tɩ sɛb ɩ a Naaŋmɩn-Wulu ƴɛr-bie kʋsɛ-pamɛ zu, ɛ́ a Naaŋmɩn yúor-vɩɛlʋ-danʋ tɩ sãá nyɩwrɛ a lɛn daar. A Mõyiir niwn tɩ nyɩwrɛ na k'a Ɩsɩrayɛl biir bɛ tʋɔr jɩrɛ a ʋ niwn nɩ mimie ɩ, ɛ cɛ a vɩɛlʋ ŋa tɩ ɩ n bʋ̃-tɔla. A Naaŋmɩn-Wulu a tõ-nʋɔr na tɩ n'ɩ k'ʋʋ kʋ́rɛ a, a Wulu ŋa wa sãá nɩ yúor-vɩɛlʋ-danʋ sɛw a ŋa a,
47003008	ŋmɩŋmɩn za n'a a tõ-nʋɔr, a Vʋʋrʋ Sõw na tone a, kʋ̃ tɛr yúor-vɩɛlʋ-danʋ zuo lɛ?
47003009	A tõ-nʋɔr na waar ɩ kũu a nɩsaalbɛ zie a tɩ tɛr ɩ yúor-vɩɛlʋ-danʋ; ŋmɩŋmɩn za n'a a tõ-nʋɔr, na so a nɩsaalbɛ mɩ́ ɩ nɩ-mɩn a Naaŋmɩn niŋé a, kʋ̃ tɛr yúor-vɩɛlʋ-danʋ zuo lɛ?
47003010	Mɔ̃ mɩ̀, a dãwdãw yúor-vɩɛlʋ-danʋ bɔr ɩ a ƴɛrɛ ŋa yúor-vɩɛlʋ-danʋ niŋé, ʋ na zuo ʋ polpol lɛ a ƴãw.
47003011	Bʋ̃ʋ n'ʋ vɛ̃, a bom ʋl na tɔlɛ a, wa tɩ dãw tɛr yúor-vɩɛlʋ-danʋ a, ŋmɩŋmɩn za n'a a bom nɛ na bere kʋra lɛ a kʋ̃ tɛr yúor-vɩɛlʋ-danʋ zuo lɛ?
47003012	A yel ŋa ƴãw tɩ na ƴãw a tɩ tɩɛrʋ a n'a so, tɩ ɓãa ƴãw bɛr dɛ̃bɩ̃ɛ.
47003013	Tɩ bɛ ɩrɛ mɛ̃ a Mõyiir na mɩ́ tɩ de pɛn pàw a niwn k'aa Ɩsɩrayɛl biir ta nyɛ̃ a yúor-vɩɛlʋ-danʋ ŋa, na ɩ bʋ̃-tɔla a, baarʋ ɛ.
47003014	Ɛ cɛ a bɛ tɩɛrʋ tɩ kpawl a, ɛ wa tɩ tɔ dɩ̃a a, bɛlɛ mɩ́ wa kanɛ a Wõ-ta-kʋra sɛbr a, a pɛn-been nɛ n'ʋ mɩ̀ cãa pàw a bɛ tɩɛrʋ. Bʋ̃ʋ n'ʋ vɛ̃, a Kɩrɩta cãa n'ʋ íre a pɛn ŋa bɛrɛ.
47003015	Cãa wa tɩ tɔ a dɩ̃a mɩ̀ a, a lɛn daar za bɛ na mɩ́ wa kanɛ a Mõyiir sɛbr a, pɛn mɩ́ pàw nɩ a bɛ tɩɛrʋ.
47003016	A fʋ na lɩɛbɩ a fʋ ɩb tu a Sore a pʋɔ n'a bɛ mɩ́ ír a pɛn ŋa bɛr.
47003017	Bʋ̃ʋ n'ʋ vɛ̃, a Sore n'ɩ a Vʋʋrʋ Sõw, ɛ be a Sore Vʋʋrʋ na be a, be n'a a tʋɔra-sob be.
47003018	Tɩɩm za bɛ na ír a pɛn bɛr tɩ a niwn ƴãw a, tɩ ɩrɛ nɩ a Sore yúor-vɩɛlʋ-danʋ sãanɛ mɛ̃ caala pʋɔ a, tɩ lɩɛb a ŋmɛ̃ taa nɩ a Sore, ʋl na ɩ a Vʋʋrʋ a, ʋlɛ n'ʋ mɩ́ ɩ tɩ yi yúor-vɩɛlʋ-danʋ pʋɔ kpɛ yúor-vɩɛlʋ-danʋ na vɩɛl zuo a pʋɔ.
47004001	Su-ɓaarʋ zũú na n'a Naaŋmɩn kʋ̀ tɩ a tõ-nʋɔr ŋa a, alɛ so tɩ bɛ be na bal bɛr ɛ.
47004002	Tɩ zawr ɩ ɩb za bɛ na mɩ́ sɔwlɩ ɩrɛ a, nɩ bom za na ɩrɛ vĩ a. Tɩ bɛ tɛr yã-ɩb bɛlɛ nɩ nɩbɛ ɩ, tɩ bɛ tɛwr a Naaŋmɩn ƴɛrʋ tule nɩ a nɩbɛ ɩ, tɩ nɩ̃ɛ na ɩrɛ k'aa yel-mɩŋa sãá, bɔbr ɩ k'aa nɩbɛ za nyɛ̃ kɛ́ tɩ ɩ n nɩ-mɩn a Naaŋmɩn niŋé.
47004003	Ɛ cɛ a Yel-nʋ̃ɔ̀ tɩ na manɛ a, wa cãa ɩ mɛ̃ ʋ sɔwl a a, a bɛlɩ dem na bɔrɛ a zie n'a ʋ sɔwlɩ,
47004004	a Naaŋmɩn bɛ-saw-dierbɛ, bɛl a tẽ-daa ŋa naaŋmɩn na zɔ̃w a bɛ tɩɛrʋ, kɛ́ bɛ ta nyɛ̃ a Kɩrɩta Yel-nʋ̃ɔ̀ yúor-vɩɛlʋ-danʋ cãa a, a Kɩrɩta ŋa na ɩ a Naaŋmɩn ŋmɛ̃-ta-tɔ tɔr za a.
47004005	Tɩɩm mɩŋa bɛ nɛ bɛ tɩ hiere yere kʋ̀rɛ a nɩbɛ ɩ, Sore Yeezu Kɩrɩta n'ʋ. Tɩɩm a, tɩ yere na kɛ tɩ ɩ n a nyɩ tõ-tõ-biir a Yeezu zũú.
47004006	Bʋ̃ʋ n'ʋ vɛ̃, a Naaŋmɩn ʋl na yel kɛ: «A cãa, ʋ caalɩ a lige sɔgɔ a», ʋl mɩŋa n'ʋ caalɩ a tɩ socie pʋɔ, k'ʋʋ ɩ tɩ bãw a ʋ yúor-vɩɛlʋ-danʋ cãa na caalɛ a Kɩrɩta niwn ƴãw a.
47004007	Ɛ cɛ tɩ tɛr ɩ a na-bʋ̃-sɩza ŋa mɛ̃ yawra duwli pʋɔ n'a tɩ ƴãw a, k'aa kpɛnʋ ŋa na bɛ tɛr tɔ a, ta yi tɩɩm zie ɩ, ʋ yi Naaŋmɩn zie.
47004008	Kpɩɛrʋ bʋʋrɛ za ta tɩ na, ɛ́ a bɛ dĩ tɩ kʋ́ ɛ; a mɩ́ ɩ na mɛ̃ tɩ na tɔl a gu a, ɛ́ tɩ tʋ̃ɔ tɔl;
47004009	bɛ diw tɩ na gʋɔr ɩ, ɛ́ bɛ páw tɩ ɛ; bɛ lɔb tɩ nɩ tẽw, ɛ cɛ bɛ kʋ́ tɩ ɛ.
47004010	Kʋra lɛ n'a a Kɩrɩta kũu be a tɩ ƴãganɩ́, k'aa ʋ nyɔ-vʋʋrʋ mɩ̀ tʋ̃ɔ sãá a tɩ ƴãganɩ́.
47004011	Tɩ na saa cãa vʋʋrɛ a, ɛ cɛ a kũu jɩɛrɛ tɩ nɩ kʋra lɛ a Yeezu yúor ƴãw, k'aa ʋ nyɔ-vʋʋrʋ mɩ̀ tʋ̃ɔ sãá a tɩ ƴãgan na ɩ bʋ̃-kpiira a pʋɔ.
47004012	A na ŋmɛ̃ a ŋa a, a kũu tone nɩ a tɩ zie, ɛ a nyɔ-vʋʋrʋ tone a nyɩ zie.
47004013	A Sɛb-sõw yel a: «Ɩ̃ saw na de, alɛ so ɩ̃ ƴɛr.» A tɩɩm mɩ̀, a saw-deb-been ŋa tɩɛrʋ tɩ na tɛr a n'a so tɩ mɩ̀ saw de, ɛ alɛ n'a so tɩ ƴɛrɛ.
47004014	Bʋ̃ʋ n'ʋ vɛ̃, tɩ bãwnɩ a na, a sob nɛ na ɩ a Sore Yeezu ʋ lɛb yi a kũu pʋɔ a, mɩ̀ na ɩ na tɩ lãw nɩ a Yeezu lɛb yi a kũu pʋɔ, ɛ ʋ na de tɩ na lãw nɩ nyɩ a ʋ zie.
47004015	A nyɩɩm ƴãw n'a tɩ sawr tuo za, k'aa Naaŋmɩn maalʋ tarɛ nɩ-yaga dɔwlɛ, lɛ n'a nɩ-yaga na puore a Naaŋmɩn yaanɩ a ʋ yúor-vɩɛlʋ-danʋ ƴãw.
47004016	Alɛ so tɩ bɛ be za nãa bal bɛr ɛ. A tɩ nɩsaal ʋl na sãá a, saa sãwnɛ cere a, a tɩ nɩsaal ʋl na be a pʋ̃ɔmɩ́ a, lɩɛbɛ nɩ paala bibir za.
47004017	A kpɩɛrʋ tɩ na páwr a ƴɛrɛ ŋa a, bɛ zɛ̃ bom a yúor-vɩɛlʋ-danʋ na bɛ dɩ vuo ɛ be kʋra lɛ a ƴãw ɛ. A yúor-vɩɛlʋ-danʋ ŋa ƴãw n'a a kpɩɛrʋ a ŋa cɔbrɛ tɩ.
47004018	Bom nɛ tɩ na bɔbr kɛ́ tɩ páw a, ʋ bɛ ɩ bom bɛ na mɩ́ nyɛ̃ a ɩ, bom bɛ na bɛ mɩ́ nyɛ̃ a n'ʋ. Bom bɛ na mɩ́ nyɛ̃ a be n be sɛr, ɛ cɛ a bom bɛ na bɛ mɩ́ nyɛ̃ a, be kʋra lɛ.
47005001	Tɩ bãwnɩ a na, a pɛn yir ʋl pʋɔ tɩ na be kpɩɛr a (a pɛr lɛ k'aa tɩ tẽw zu ka ƴãgan) ʋlɛ wa sãw a, Naaŋmɩn cɔbrɛ nɩ kpɛb-zie bɛrɛ tɩ a tẽ-vla pʋɔ, kpɛb-zie na bɛ ɩ nɩsaal nuru bʋ̃-maala a, ɛ be kʋra lɛ a.
47005002	Ɛ tɩ kone na bɔbr ɩ tuotuo kɛ tɩ ta a tẽ-vla pʋɔ kpɛb-zie, a ɩ mɛ̃ kparʋ tɩ na su dɔwlɩ a tẽw zu ka kpɛb-zie zu a.
47005003	Bʋ̃ʋ n'ʋ vɛ̃, tɩ na su n bom, tɩ kʋ̃ ɩ ƴãgã-zawla ɩ.
47005004	Sɩza n'a, a tɩɩm na be a pɛn yir ŋa pʋɔ a, tɩ kone na mɛ̃ nɩbɛ na tuo tuor ìre nɩ guur a. Tɩ bɛ bɔbr kɛ tɩ yaa a tẽw zu ka kpɛb-zie bɛr ɛ, tɩ bɔbr a kɛ tɩ su a tẽ-vla pʋɔ dem dɔwlɩ, k'aa nyɔ-vʋʋrʋ vɔl a ʋlɩ bom nɛ na ɩ bʋ̃-kpiira.
47005005	A sob nɛ na cɔbrɩ tɩ a a ŋa ƴãw a, ʋlɛ n'ɩ a Naaŋmɩn, na kʋ̀ tɩ a Vʋʋrʋ Sõw, ʋ ɩ a maalʋ tɩ nãa páw a bãwfʋ a.
47005006	A na ɩ a ŋa a, bʋnʋ kãw za bɛ ka a tɩ zie towtow ɛ, tɩ bãwnɩ a na, lɛn daar za tɩ na kpɩɛr a ƴãgan ŋa pʋɔ a, tɩ yi na zaa a tɩ kpɛb-zie zãá nɩ a Sore.
47005007	Bʋ̃ʋ n'ʋ vɛ̃, Naaŋmɩn saw-deb a so tɩ cere, nyɛb bɛ n'a so ɩ.
47005008	Bʋnʋ kãw za bɛ ka a tɩ zie ɩ, ɛ́ tɩ nyɛ̃ a sa kɛ tɩ yi ɛ bɛr a ƴãgan ŋa, ɛ cen tɩ be a Sore zie.
47005009	Ɛ cɛ bom nɛ tɩ na bɔbr zuo a za a, n'ɩ kɛ tɩ pɛlɩ a ʋ pʋɔ, tɩmɛ saa na be a ƴãgan ŋa pʋɔ bɩɩ yi kɛ bɛr ʋ a.
47005010	Bʋ̃ʋ n'ʋ vɛ̃, a fɛr a kɛ́ tɩ za cen a Kɩrɩta ƴɛrʋ-maalʋ zie ʋ tɩ maal ɩ tɩ a ƴɛrʋ. Lɛn daar a ŋa za na páw bom nɛ na sɛw taa nɩ ʋ a, a vla bɩɩ a faa, a tu a lɛ ʋ na vʋʋrɩ a tẽw zu a.
47005011	A na ɩ a ŋa tɩ bãw ʋlɩ bom nɛ na n'ɩ a zɔrɛ-a-Sore a, tɩ bɔbr a kɛ tɩ ɩ a nɩsaalbɛ za saw kɛ sɩza n'a. Naaŋmɩn bãw tɩ na tɩ tɔ, ɛ ɩ̃ tɩɛr kɛ nyɩ mɩ̀ bãw mɛ̃ na nɩ a nyɩ pʋɔ tɩ tɔ.
47005012	Tɩ bɛ lɛb maal tĩ wule nyɩ tɩ na ɩ nɩ-vɩɛlɩ a ɩ, tɩ bɔbr a kɛ́ tɩ ɩ nyɩ nyʋʋr a tɩ ƴãw, kɛ́ nyɩ tʋ̃ɔ mɩ́ tɛr sɔwfʋ sɔw kʋ̀ a bɛlɩ dem na nyʋʋr ɩ-ɩrɩ na sãá a ƴãw, ɛ bɛ nyʋʋr a socir pʋɔ ɩ-ɩrɩ ƴãw a ɩ.
47005013	Tɩmɛ wa ɩ dãbol-ɩb a, Naaŋmɩn ƴãw n'a tɩ ɩ a dãbol-ɩb; tɩmɛ wa ɩ yã-bãw-ɩb a, nyɩɩm ƴãw n'a.
47005014	Bʋ̃ʋ n'ʋ vɛ̃, a Kɩrɩta nɔ̃wfʋ fɩɩrɩ tɩ na tɛr, tɩɩm na bãw kɛ nɩ-been yõ kpi n a nɩbɛ za ƴãw a, ɛ k'aa na ɩ lɛ a, bɛ za lãw nɩ ʋ na kpi a.
47005015	Ɛ ʋ kpi n a bɛ za ƴãw, k'aa nɩ-vʋʋrɩ ta cãa vʋʋrɛ bɛl mɩŋa ƴãw ɛ, ɛ vʋʋrɛ a ʋlɩ sob nɛ ƴãw na kpi ɛ lɛb yi a bɛ ƴãw a.
47005016	Lɛ n'a so tɩ bɛ cãa bãw nɩr za nɩsaalʋ bãwfʋ tɛwr ɛ. Tɩmɛ saa tɩ dãw bãw a Kɩrɩta nɩsaalʋ bãwfʋ a, ƴɛrɛ ŋa a, tɩ bɛ cãa bãw ʋ a lɛ ɩ.
47005017	Lɛ so nɩr wa lãw nɩ a Kɩrɩta a, ʋ lɩɛb ɩ nɩ-paala. Bʋ̃-kʋra tɔl a ɛ bʋ̃-paala n'ʋ be be.
47005018	Naaŋmɩn zie n'a a za yi, ʋl na ɩ tɩɩm nɩ ʋl lɛ kpɛ taa a Kɩrɩta ƴãw, ɛ ʋ de ʋlɛ nɩ a nɩbɛ lɛ-kpɛ-taa tõ-nʋɔr kʋ̀ tɩ a.
47005019	Bʋ̃ʋ n'ʋ vɛ̃, a Kɩrɩta zũú, a Naaŋmɩn n'ʋ tone kɛ́ ʋlɛ nɩ a nɩsaalbɛ za lɛ kpɛ taa, lɛ so ʋ mɩ́ tɩ de a bɛ sãwna bɛr a baarɩ, ɛ ƴãw a lɛ-kpɛ-taa ƴɛr-bie a tɩ nʋɔrɩ́.
47005020	A na ɩ a ŋa a, a Kɩrɩta n'ʋ tõ n tɩ a tõ-nʋɔr ŋa a nyɩ zie, ɛ a ɩ mɛ̃ a Naaŋmɩn mɩŋa n'ʋ yere kʋ̀rɛ nyɩ nɩ a tɩ nʋɔr a: tɩ zɛlɛ nyɩ nɩ yãayãa, a Kɩrɩta yúor ƴãw, nyɩ saw kɛ̀ nyɩɩm nɩ a Naaŋmɩn lɛ kpɛ taa.
47005021	A Kɩrɩta bɛ tɩ tɛr yel-bier ɛ, ɛ a Naaŋmɩn tuo ʋ a tɩ yel-bier, kɛ́ tɩ tʋ̃ɔ lãw nɩ ʋ lɩɛbɩ nɩ-mɩn a Naaŋmɩn niŋé.
47006001	Ɛ tɩ na lãw nɩ a Naaŋmɩn tone a, tɩ zɛlɛ nyɩ na kɛ́ nyɩ ta bɛr a ʋ maalʋ nyɩ na páw a lo tẽw wɛ ɩ.
47006002	Bʋ̃ʋ n'ʋ vɛ̃, Naaŋmɩn yere na: «A daar na wa ta a, ɩ̃ saw nɩ a fʋ zɛlʋ, ɛ a faafʋ bibir na wa vɩɛ a, ɩ̃ sõw fʋ na.» Ɛ cɛ a daar ɩ a ŋa na ta a, a faafʋ bibir ɩ a ŋa na vɩɛ a.
47006003	Tɩ bɛ bɔbr k'aa tɩ tõ-nʋɔr tɛr sãwna bɛ yere ɩ, alɛ so tɩ tone kɛ́ tɩ ta ɩ nɩr kãw za maalɩ yel-bier ɛ.
47006004	Tɩ nɩ̃ɛ na bɔbr kɛ tɩ sɩrɩ sãá ɩ Naaŋmɩn tõ-tõ-biir a yele za pʋɔ: tɩ dɩrɛ nɩ kanyir yaga ɛ tɛr tʋɔra-nyɔwfʋ a kpɩɛrʋ pʋɔ, a fɛrʋ pʋɔ nɩ a pʋl-vʋ̃ɔ daar.
47006005	Bɛ pɔb tɩ na, ɛ nyɔw tɩ ƴãw gaso pʋɔ. Bɛ dam ɩ a zu-sɛbla ƴãw ʋ ìr a tɩ ƴãw, tɩ tõ na tɩ bal, tɩ bɛ ũù mimir ɛ, tɩ bɛ dɩ bom ɛ.
47006006	Tɩ bɔbr a k'aa tɩ vɩɛlʋ nɩ a tɩ bãwfʋ, a tʋɔra-nyɔwfʋ nɩ a ɩ-vɩɛlɩ, a Vʋʋrʋ Sõw tome nɩ a nɔ̃wfʋ sɩza tɩ na nɔnɛ a nɩbɛ a, tɩ bɔbr a k'aa wul a sãá kɛ tɩ ɩ n Naaŋmɩn tõ-tõ-biir;
47006007	a yel-mɩŋa tɩ na kanɛ kʋ̀rɛ a nɩbɛ a pʋɔ n'a, nɩ a Naaŋmɩn fãw zũú n'a tɩ bɔbr kɛ́ tɩ wul kɛ tɩ ɩ n Naaŋmɩn tõ-tõ-biir. A mɩnʋ ɩ-ɩrɩ a Naaŋmɩn niŋé n'ɩ a zɛbr bome tɩ na tɛr zɛbr ɩ, ɛ gùre nɩ tɩ tʋɔra a.
47006008	Bɛ mɩ́ ƴãwnɛ tɩ na bɩɩ jewre tɩ, bɛ mɩ́ pore nɩ a tɩ yúor yo-vla bɩɩ pore a tɩ yúor yo-faa. Zir-ŋmarbɛ n'ɩ tɩ a nɩbɛ zie, zɩ̃ kɛ yel-mɩŋa n'a tɩ yere;
47006009	tɩ sãá na mɛ̃ nɩbɛ bɛ na bɛ bãw a, ɛ́ tɩ ɩ nɩbɛ bɛ na bãw vla a; bɛ de tɩ na bʋɔlɛ na-kpi-bio mɩnɛ, ɛ́ tɩɩm n'ɩ bɛ ŋan vʋʋrɛ. Bɛ dɔwrɩ tɩ na, ɛ́ bɛ kʋ́ tɩ ɛ;
47006010	bɛ ƴãwnɛ tɩ nɩ pʋ-sãwna, ɛ́ nʋ̃ɔ̀ kpɩɛr tɩ bibie za; tɩ ɩ n nan dem, ɛ́ ɩrɛ nɩ-yaga lɩɛbɛ na-mɩnɛ; tɩɩm na tɛr bom za a, a sãá na mɛ̃ tɩ bɛ tɛr bom a.
47006011	Korɛ̃tɩ tẽw dem ɩ, tɩ dɔl ɩ nʋɔr ƴɛr a nyɩ zie nɩ tɩ pʋɔ za.
47006012	Tɩ nɔ̃w nyɩ na nɩ a tɩ pʋɔ za, ɛ cɛ nyɩmɛ nɛ bɛ bɛ nɔ̃w tɩ nɩ a nyɩ pʋɔ za ɩ.
47006013	Lɛ so ɩ̃ ƴɛrɛ a nyɩ zie mɛ̃ a ɩ̃ bibiir zie a: «Nyɩ mɩ̀ nɔ̃w tɩ nɩ nyɩ pʋɔ za.»
47006014	Nyɩ ta ɩ nyɩɩm nɩ a Naaŋmɩn bɛ-saw-dierbɛ lãw taa mɛ̃ nĩ-kʋɔrɩ bɛ na caw taa nɩ da-been a nyuru zu a ɩ. Ŋmɩŋmɩn za n'a a mɩnʋ nɩ a faalʋ na tʋ̃ɔ lãw taa? Ŋmɩŋmɩn za n'a cãa nɩ lige na tʋ̃ɔ lãw taa?
47006015	Bʋ̃ʋ wõ-taa n'a na tʋ̃ɔ be a Kɩrɩta nɩ a Belɩyaar cara pʋɔ? Bʋ̃ʋ n'a Naaŋmɩn saw-diere nɩ Naaŋmɩn bɛ-saw-diere na tʋ̃ɔ lãw?
47006016	Bʋ̃ʋ wõ-taa n'a na tʋ̃ɔ be a Naaŋmɩn yir nɩ a tɩbɛ cara pʋɔ? Bʋ̃ʋ n'ʋ vɛ̃, tɩmɛ nɛ bɛ ɩ a Naaŋmɩn na vʋʋrɛ a yir, mɛ̃ a lɛ a Naaŋmɩn tɔr za na yel a: «Ɩ̃ na kpɩɛr ɩ a bɛ pʋɔ, ɛ́ cere a bɛ sɔgɔ, ɩ̃ na ɩ n a bɛ Naaŋmɩn, ɛ́ bɛ ɩ a ɩ̃ nɩ-bʋʋrɛ.»
47006017	Alɛ so a Sore yere: «Nyɩ yi zaa a nɩbɛ bɛ ŋa pʋɔ, nyɩ taw zãá nɩ bɛ. Nyɩ taa tʋɔr bom za na tɛr dɛwr a ɩ, ɛ ɩ̃ na de nyɩ na.
47006018	Ɩ̃ na ɩ n sãà a nyɩ zie, ɛ́ nyɩ ɩ bi-dɛbr nɩ pɔwyaar a ɩ̃ zie, a Sore kpɛnʋ-za-sob ʋ yere.»
47007001	Ɩ̃ nɩ-nɔnɩ ɩ, a a ŋa za a Naaŋmɩn na yel k'ʋʋ na ɩ na kʋ̀ tɩ a zũú, nyɩ ɩ a tɩɩm tɛɛ za so a dɛwr za na dɛwr a ƴãgan nɩ a sɩ́ɛ a, tɩ so a za bɛr, ɛ ƴãw fãw ɩ nɩ-son ƴãwnɛ a Naaŋmɩn.
47007002	Nyɩ tɛr a tɩ tɩɛrʋ a nyɩ socie pʋɔ. Tɩ bɛ sãw nɩr kãw za ɩ, bɛ dɩ nɩr kãw za lɔb ɛ, bɛ nɛb nɩr za ɩ.
47007003	Ɩ̃ bɛ yere a a ŋa k'ɩ̃ɩ yel kɛ́ nyɩ sãw na ɩ. Bʋ̃ʋ n'ʋ vɛ̃, mɛ̃ a lɛ ɩ̃ na dãw yel a, tɩ nɔnɛ nyɩ na bɛ dɩ vuo ɩ, lãw baa bɩɩ lãw kpi n'a.
47007004	Ɩ̃ bɛr ɩ tɩɛrʋ yaga za a nyɩ ƴãw, ɛ nyʋʋr yaga za a nyɩ ƴãw. A tɩ kpɩɛrʋ za pʋɔ a, ɩ̃ nyɛ̃ nɩ mɔwlʋ yaga ɛ nʋ̃ɔ̀ kpɛ m bɛ dɩ vuo ɩ.
47007005	Tɩ na tɩ ta a Masedʋan a, tɩ bɛ nyɛ̃ pɩɛnʋ towtow ɛ, kpɩɛrʋ bʋʋrɛ za n'a tɩ nɩ̃ɛ nyɛ̃ a ziir za: zɛbr tɩ n'a a yẽw, ɛ a tɩ pʋ̃ɔmɩ́ a ɩ dɛ̃bɩ̃ɛ.
47007006	Ɛ cɛ Naaŋmɩn na mɔwlɛ a bɛlɩ dem na mɩ́ siwre bɛ tʋɔra a, mɔwlɩ tɩ nɩ a Títɩ̀ waa pʋɔ.
47007007	Ɛ cɛ a ʋ waa pʋɔ tɛwr bɛ n'a tɩ nyɛ̃ a mɔwlʋ ɛ, tɩ mɩ̀ nyɛ̃ nɩ mɔwlʋ, a mɔwlʋ ʋl mɩŋa na páw a nyɩ zie a pʋɔ. Ʋ manɩ na kʋ̀ m kɛ́ nyɩ bɔbr ɩ tuotuo kɛ́ nyɩ nãa lɛ nyɛ̃ m, ɛ manɩ a nyɩ pʋ-sãwna lãw nɩ a lɛ nyɩ na tʋlɛ a ɩ̃ ƴãw a. Alɛ n'a so nʋ̃ɔ̀ lɛb bãw kpɩɛr mɛ̃ yaga za.
47007008	A sɛb-tʋɔla ɩ̃ na sɛb nyɩ a wa ƴãw nyɩ pʋ-sãwna a, ɩ̃ bɛ yere k'ɩ̃ɩ nãá bãw kɛ lɛ ɩ. Ɩ̃ na wa nyɛ̃ ʋ ƴãw nyɩ pʋ-sãwna blã lɛ tɛwr ƴãw a, ɩ̃ yel a kɛ mãa tɩ bãw kɛ lɛ.
47007009	Ɛ cɛ ƴɛrɛ ŋa a, ɩ̃ cɩlɛ na, ɛ a bɛ kaar mɛ̃ a nyɩ pʋ-sãwna ƴãw n'a ɩ̃ cɩlɛ ɩ, ɩ̃ cɩlɛ na a pʋ-sãwna ŋa na ɩ nyɩ lɩɛbɩ a nyɩ ɩb a ƴãw. Bʋ̃ʋ n'ʋ vɛ̃, a pʋ-sãwna ŋa tu n a lɛ a Naaŋmɩn na bɔbr a. Lɛ so, tɩ bɛ sãw nyɩ bom za ƴãw ɛ.
47007010	A pʋ-sãwna na tu a Naaŋmɩn pʋ-tɩɛrʋ a waar ɩ nɩ ɩb-lɩɛbʋ na tɩrɛ faafʋ a, ɛ nãa-bãw-kɛ-lɛ kãw za bɛ ka ʋ pʋɔ ɩ. A pʋ-sãwna na tu a tẽ-daa ŋa a waar ɩ nɩ kũu.
47007011	Nyɩ nyɛ̃ bom nɛ a pʋ-sãwna na tu Naaŋmɩn a na ƴãw nyɩ ɩ a: ʋ ƴãw na nyɩ tʋlɛ, ɛ zɛlɛ a nyɩ sãwna suur; bʋ̃ʋ suur nɩ bʋ̃ʋ dɛ̃bɩ̃ɛ n'a ʋ bɛ ƴãw nyɩ! Ʋ ƴãw na nyɩ bɔbr kɛ nyɩ nãa lɛ nyɛ̃ m, nyɩ tʋlɛ a yel-fa-maalɛ kpãafʋ ƴãw. Nyɩ ɩ n bom za wul kɛ́ nyɩ bɛ tɛr sãwna a yel ŋa pʋɔ ɩ.
47007012	A na ɩ a ŋa a, a sɛb-tʋɔla ɩ̃ na sɛb nyɩ a, bɛ ɩ a yel-fa-maalɛ ƴãw ɛ, bɛ lɛ ɩ a ʋlɩ sob nɛ ʋ na sãw a ƴãw ɛ. Ɩ̃ tɩ bɔbr a, a Naaŋmɩn niŋé, kɛ́ nyɩ nyɛ̃ a lɛ nyɩ na sɩrɩ tʋlɛ a tɩ ƴãw a.
47007013	Alɛ n'a so tɩ na nyɛ̃ a mɔwlʋ a. Mɔwlʋ tɛwr bɛ n'a tɩ nyɛ̃ ɩ. A Títɩ̀ nʋ̃ɔ̀ ɩ na nʋ̃ɔ̀ kpɛ tɩ tɩ dɔwlɩ. Sɩza n'a, a nyɩ za ɩb ɩ na ʋ bɛr tɩɛrʋ.
47007014	Bʋ̃ʋ n'ʋ vɛ̃, vĩ bɛ ɩrɛ mɛ̃ ɩ̃ na nyʋʋr a nyɩ ƴãw a ʋ zie a ɩ. Ɛ cɛ mɛ̃ a lɛ tɩ na mɩ́ yel a yel-mɩŋa kʋra lɛ a, lɛ n'a a nyʋʋr, tɩ na nyʋʋr a nyɩ ƴãw a Títɩ̀ zie a, wa ɩ sɩza.
47007015	A nɔ̃wfʋ ʋ na nɔ̃w nyɩ a mɩ́ lɛb a ɩ kpɛ̃ɛ dɔwlɩ, ʋ na mɩ́ lɛ tɩɛrɩ a lɛ nyɩ za na saw a ʋ nʋɔr nɩ a lɛ nyɩ na tuori nyɔw ʋ nɩ ƴãwfʋ lãw nɩ zɔba a.
47007016	Ɩ̃ cɩlɛ na ɩ̃ na na tʋ̃ɔ bɛr tɩɛrʋ a nyɩ ƴãw a yele za pʋɔ a.
47008001	Yɛbr ɩ, tɩ bɔbr a kɛ tɩ ɩ nyɩ bãw a maalʋ a Naaŋmɩn na kʋ̀ a Masedʋan Lãw-yie a.
47008002	Kpɩɛrʋ ta n a be Kɩrɩta-nɩbɛ yaga za, ɛ cɛ bɛ tɩ cãa cɩlɛ yaga za ɛ́ tɩr a bɛ bʋ̃-tɛrɩ yaga yaga zawla lɛ, bɛ na saa bɛ tɩ tɛr a a.
47008003	Ɩ̃ dɩ n a bɛ dãsɩɛ, bɛ tɩr a mɛ̃ a lɛ bɛ na tʋ̃ɔ a, ɛ́ tɩr gãw lɛ mɔ̃ mɩ̀, ɛ́ nyɛ̃ bɛ tʋɔra tɩr.
47008004	Bɛ lɔb ɩ nuru zɛlɩ nɩ tɩ yãayãa, kɛ́ tɩ saw bɛ pʋɔ sõw kɛ̀ bɛ tɩr bom kʋ̀ a Zude tẽw Kɩrɩta-nɩbɛ.
47008005	Bɛ ɩ na gãw a lɛ tɩ na tɩ tɩɛrɛ a: bɛ de nɩ niwn de bɛ tʋɔra kʋ̀ a Naaŋmɩn, al pùorí, Naaŋmɩn saw bɛ mɩ́ de bɛ tʋɔra za kʋ̀ tɩ.
47008006	Alɛ n'a so tɩ zɛlɩ a Títɩ̀ k'ʋʋ sõw a nɔ̃wfʋ ton ŋa tʋ̃ɔ tõ vla a nyɩ zie, mɛ̃ a lɛ ʋ na tɩ tĩ ʋ a.
47008007	Ɛ́ bom za na ʋr a nyɩ zie a: a Naaŋmɩn saw-deb, a ƴɛrʋ bãwfʋ, a yele-bãwfʋ, yele ƴãw nyɩ na tʋlɛ bɛ tɛr bɛrʋ, lãw nɩ a nɔ̃wfʋ tɩ na wul nyɩ a, a a ŋa za na ʋr a nyɩ zie a, nyɩ mɩ̀ saw tɩr yaga za a yel ŋa ƴãw.
47008008	Ɩ̃ bɛ ƴãwnɛ nʋɔr kʋ̀rɛ nyɩ a ka ɩ, ɛ cɛ ɩ̃ manɛ nɩ lɛ ŋmaarɛ bɛ mɩnɛ na tʋlɛ a, k'ɩ̃ɩ zaw a nyɩ tɩɛrʋ nyɩ mɩ̀ tʋ̃ɔ wul k'aa nyɩ nɔ̃wfʋ ɩ n sɩza.
47008009	Nyɩ bãw nɩ a lɛ a tɩ Sore Yeezu Kɩrɩta na maalɩ tɩ a, ʋl na tɩ kpɛ bom za naalʋ a, ʋ lɩɛb ɩ nãw sob a nyɩɩm ƴãw, k'ʋʋ ɩ nyɩ kpɛ naalʋ nɩ a ʋ nãw.
47008010	Mãa na nyɛ̃ lɛ a n'a ɩ̃ yere kʋ̀rɛ nyɩ a yel ŋa ƴãw: a ŋa n'a sɛwnɩ nyɩ, nyɩmɛ na nɛ bɛ dɩyã de niwn tone a ton ŋa, ɛ́ mɩ̀ tɩ de niwn yel kɛ nyɩ na tõ ʋ na a.
47008011	A na ɩ a ŋa a, ƴɛrɛ ŋa a, nyɩ tõ ʋ tɩ ɓɩɩlɩ, lɛ n'a a nyɩ tɩɛr-vɩɛlɩ na man taa nɩ a ɩ-ɩrɩ nyɩ na ɩ mɛ̃ a lɛ nyɩ na tʋ̃ɔ a.
47008012	Bʋ̃ʋ n'ʋ vɛ̃, a fʋ tɩɛrʋ wa sɩrɩ vɩɛl a, Naaŋmɩn mɩ́ saw na de a bʋ̃-kʋra ɛ́ bɛ sowre bom fʋ na bɛ tɛr a ɩ, a lɛ fʋ na tɛr a n'a ʋ mɩ́ jɩrɛ.
47008013	Bɛ bɛ yel kɛ nyɩ wɩɛ a nyɩ taabɛ ɛ ƴãw nyɩ tʋɔra fɛrʋ pʋɔ ɩ, ɛ cɛ ɩ k'a sɛw taa yele n'a.
47008014	A ƴɛrɛ ŋa a, a nyɩ tɛra dɔwlɛ na sõw nɩ a bɛ bom-bɛ-tɛrʋ; lɛ n'a bibir kãw, a bɛ tɛra dɔwlɛ mɩ̀ na sõw a nyɩ bom-bɛ-tɛrʋ, lɛ n'a a tɛra na sɛw taa,
47008015	a tu a a ŋa a Sɛb-sõw na tɩ yel a: «Ʋlɩ sob na tɩ wob yaga a, bɛ tɩ tɛr a dɔwlɩ ɛ, ɛ́ sob nɛ na wob pʋrɩ a, bɛ tɩ bɔ bom gu ɛ.»
47008016	Naaŋmɩn tɛr ɩ puoru, ʋl na ƴãw a Títɩ̀ ʋ mɩ̀ tʋlɛ a nyɩ ƴãw a.
47008017	Ʋ saw nɩ a tɩ zɛlʋ, ɛ tʋlɛ a tome ƴãw tɩ zuo, lɛ so ʋ nyɛ̃ ʋ tʋɔra wa a nyɩ zie.
47008018	Tɩ tõ ʋ na, ʋlɛ nɩ a yɛb ʋl a Lãw-yie za na mʋʋrɛ a Yel-nʋ̃ɔ̀ tome ʋ na tone a zũú.
47008019	Ɛ lɛ waar, a Lãw-yie kaa na ir ʋ, k'ʋʋ lãw nɩ tɩ yi lo a sɔr a nɔ̃wfʋ ton ŋa pʋɔ, a ton ŋa tɩ na tone a Sore tɔr za yúor-vɩɛlʋ-danʋ ƴãw a, nɩ kɛ́ tɩ wul a tɩ pʋ-tɩɛr-vɩɛlɩ a.
47008020	Tɩ bɛ bɔbr kɛ́ nɩr kãw za wa yere tɩ, kɛ́ tɩ bɛ maal tɛr a libi-yaga a ŋa bɛ na kʋ̀ tɩ a ɩ.
47008021	Tɩ bɛ bɔbr a vla maalʋ Sore yõ zie ɩ, tɩ mɩ̀ bɔbr ɩ a lɛ a nɩsaalbɛ zie.
47008022	Tɩ tone nɩ a tɩ yɛb lãw nɩ bɛ; gb'a a ŋmɩn za, tɩ ɩ ʋ na kaa, ɛ ʋ wul ʋ na tʋlɛ a tome ƴãw a. Ƴɛrɛ ŋa a, ʋ tʋlɛ nɩ a tome ƴãw zuo lɛ, ʋ na de a nyɩ yele yaga za a ƴãw.
47008023	A Títɩ̀ ʋl a, ʋ ɩ n a ɩ̃ tu-ta-tɔ nɩ a ɩ̃ lãw-tõ-tɔ na be a nyɩ zie a; ɛ a yɛbr bɛl na bɩɛlɩ ʋ a, a Lãw-yie n'a tõ bɛ, ɛ́ bɛ tone k'aa Kɩrɩta páw yúor-vɩɛlʋ-danʋ.
47008024	A na ɩ a ŋa a, nyɩ wul bɛ kɛ́ nyɩ nɔnɛ bɛ nɩ yel-mɩŋa, nɩ kɛ́ nyɩmɛ nɛ bɛ ɩ a tɩ nyʋʋr-bom a bɛ zie a Lãw-yie niŋé.
47009001	A sõwfʋ nyɩ na tɛr a Zude tẽw Kɩrɩta-nɩbɛ ƴãw a, a bɛ tɛr k'ɩ̃ɩ sɛb nyɩ ɛ.
47009002	Ɩ̃ bãw nɩ a nyɩ tɩɛr-vɩɛlɩ a yel ŋa ƴãw, ɛ́ nyʋʋr a nyɩ ƴãw a Masedʋan tẽw dem zie yere nɩ: «A Akayi Kɩrɩta-nɩbɛ cɔbr ɩ a sõwfʋ baarɩ dɩyã za.» Ɛ a tʋlʋ nyɩ na tʋlɛ a tome ƴãw a, a zaw nɩ a Lãw-yie yaga zie tɩɛrʋ a mɩ̀ ƴãw fãw.
47009003	Ɩ̃ tone nɩ yɛbr a nyɩ zie, k'aa nyʋʋr ɩ̃ na nyʋʋr a nyɩ ƴãw a yel ŋa ƴãw a, ta ɩ zawla ɩ, ɛ́ nyɩ sɩrɩ cɔbrɩ baarɩ gu, mɛ̃ a lɛ ɩ̃ na dãw yel a.
47009004	Alɛ bɛ ɩ lɛ, Masedʋan tẽw nɩbɛ wa páw mɛ̃ wa, wa nyɛ̃ nyɩ bɛ cɔbrɩ baarɩ a, a tɩɛrʋ tɩ na ƴãw a nyɩ ƴãw bɛ bʋnɛ a, nãa ɩ tɩ nɩ vĩ bɛ dɩ vuo ɩ, ɛ ɩ̃ bɛ saw yere k'aa tɩ vĩ ŋa na ɩ n a nyɩ vĩ ɛ.
47009005	Alɛ so ɩ̃ nyɛ̃ k'aa fɛr a, k'ɩ̃ɩ zɛlɩ yɛbr bɛ de tɩ niwn a nyɩ zie wa cɔbrɩ a nyɩ sõwfʋ bʋ̃-tɩrɩ, nyɩ na yel kɛ nyɩ na tɩr a a. Mãa wa ta a, a na cɔbr a baarɩ, lɛ n'a a na wul kɛ́ nyɩ tɩrɛ na nɩ pʋ-pla, kɛ nyɩ bɛ kpɛ mimir a tɩrʋ ƴãw ɛ.
47009006	Nyɩ lɛ tɩɛrɩ a yel ŋa: Sob nɛ na bʋ̀r zaa pʋrɩ a, zaa pʋrɩ lɛ n'a ʋ na cɛ; ɛ sob nɛ na bʋ̀r yaga a, yaga n'a ʋ na cɛ.
47009007	A na ɩ a ŋa a, ŋa za mɩ́ tɩr mɛ̃ a lɛ ʋ na tɩɛr k'ʋʋ na tɩr a a, ʋ ta tɩrɛ nɩ pʋ-sãwna ɩ, ɛ́ a mɩ̀ ta ɩ fɛrʋ ɛ, bʋ̃ʋ n'ʋ vɛ̃, Naaŋmɩn nɔnɛ nɩ a sob nɛ na mɩ́ tɩr a bom nɩ pʋ-pla a.
47009008	Naaŋmɩn tɛr ɩ fãw na tʋ̃ɔ paalɩ nyɩ nɩ maalʋ bʋʋrɛ bʋʋrɛ za, nyɩ mɩ́ tɛr bom za na sɛw a kʋra lɛ, ɛ tɛr a dɔwlɩ yel-vla za maalʋ ƴãw.
47009009	Mɛ̃ a lɛ a Sɛb-sõw na yel a: «Ʋ põ nɩ a ʋ bome, ʋ de a na kʋ̀ nan dem a ʋ mɩnʋ be n kʋra lɛ.»
47009010	A Naaŋmɩn na kʋ̀rɛ a bʋ̃-bʋʋrɛ a bʋ̀r-bʋ̀rɛ a, ɛ kʋ̀rɛ ʋ a bʋ̃-dɩrɩ na guole ʋ a, mɩ̀ na kʋ̀ nyɩ nɩ a bʋ̃-bʋʋrɛ, ʋ na ɩ na a yɛ̀r, ɛ ɩ a nyɩ yel-mɩnʋ ɩ-vɩɛlɩ wɔmɛ yãwmɛ̃.
47009011	Ʋ na ɩ na nyɩ kpɛ naalʋ a man kʋra lɛ, kɛ̀ nyɩ tʋ̃ɔ tɩrɛ taa bɛrɛ ɩ, lɛ n'a nɩ-yaga na puore a Naaŋmɩn yaanɩ a bome tɩ na tɩr kʋ̀ bɛ a nyɩ yúor ƴãw a.
47009012	Bʋ̃ʋ n'ʋ vɛ̃, a cɩɛrʋ ton ŋa a, a Kɩrɩta-nɩbɛ yel-fɛrɩ tɛwr sõwfʋ ƴãw bɛ n'a ɩ, a fɛr a k'aa ɩ nɩ-yaga puore a Naaŋmɩn barka.
47009013	Nɩ-yaga na na nyɛ̃ a nyɩ ton ŋa vɩɛl sɛw a ŋa a, bɛ na íre nɩ a Naaŋmɩn yúor-vɩɛlʋ-danʋ, nyɩ na saw a nʋɔr a ƴãw. A nyɩ nʋɔr-sawfʋ ŋa wul a kɛ́ nyɩ de nɩ a Kɩrɩta Yel-nʋ̃ɔ̀. Bɛ mɩ̀ na íre nɩ a Naaŋmɩn yúor-vɩɛlʋ-danʋ, nyɩ na saw de a nyɩ bʋ̃-tɛrɩ tɩr bɛ põ kʋ̀ bɛ, lãw nɩ a ŋmaarɛ bɛl za na cɛ a.
47009014	Bɛ na ɩ na a sãá, a puoru bɛ na puore kʋ̀rɛ nyɩ a pʋɔ, kɛ́ bɛ nɔnɛ nyɩ na, a maalʋ na bɛ dɩ vuo a Naaŋmɩn na kʋ̀ nyɩ a zũú.
47009015	Naaŋmɩn so puoru, a maalʋ na bɛ tɛr manʋ ʋ na tɩrɛ a ƴãw.
47010001	A mãa Pol, bɛ na yel k'ɩ̃ɩ mɩ́ siwre nɩ ɩ̃ tʋɔra yaga za mãa wa be a nyɩ sɔgɔ a, ɛ́ kpɛ pʋra a lɛn daar ɩ̃ na mɩ́ wa zãá a, mãa tɔr za n'ʋ kpaalɛ nyɩ a Kɩrɩta su-baalʋ nɩ a ʋ vɩɛlʋ zũú:
47010002	ɩ̃ zɛlɛ nyɩ na, nyɩ ta saw ɩ̃ wa wul nyɩ k'ɩ̃ɩ kpɛ n pʋra mãa wa wa a nyɩ zie a ɩ. Bʋ̃ʋ n'ʋ vɛ̃, ɩ̃ bɛ tɩɛr k'ɩ̃ɩ na bɛr ɩ a bɛlɩ dem na yere k'aa tɩ ɩ-ɩrɩ tu n nɩsaalʋ tɛwr a ɩ.
47010003	Tɩ na saa ɩ nɩsaalbɛ a, tɩ bɛ zɛbr a zɛbr mɛ̃ a lɛ tɛwr nɩsaalbɛ na mɩ́ zɛbr a ɩ.
47010004	A tɩ zɛbr bome bɛ yi nɩsaalbɛ zie ɩ, Naaŋmɩn zie n'a a tɩ zɛbr bome fãw yi, k'aa tʋ̃ɔ mɩ́ ŋmɛ a yi-kpɛn lɔb. Tɩ mɩ́ ŋmɛ n a tɩɛrʋ na bɛ tu yel-mɩŋa a lɔb,
47010005	tɩ mɩ́ tʋ̃ɔ nɩ fãw za na zɛwr ʋ tʋɔra bɛ sawr kɛ́ bɛ bãw a Naaŋmɩn a ɩ. Tɩ mɩ́ tʋ̃ɔ nɩ nɩsaal tɩɛrʋ za, a ɩ mɛ̃ gaso pʋɔ n'a tɩ nyɔw ʋ ƴãw a, kɛ́ tɩ ɩ ʋ sawr a Kɩrɩta nʋɔr.
47010006	Ɛ nyɩmɛ dɛ wa sawr nʋɔr tɩ ɓɩɩlɩ a, tɩ cɔbr a baarɩ gu kɛ́ tɩ dɔwrɩ nʋɔr-zawrʋ za.
47010007	Nyɩ jɩrɛ a lɛ a yele na sɩrɩ ŋmɛ̃ a: nɩr wa bãw k'aa Kɩrɩta so ʋ a, ʋ páw bãwnɩ a: a Kɩrɩta wa so ʋ a, a Kɩrɩta mɩ̀ so tɩ.
47010008	Bʋ̃ʋ n'ʋ vɛ̃, vĩ bɛ ɩrɛ mɛ̃ mãa saa pɔrɛ nɩ a fãw a Sore na kʋ̀ tɩ a ɩ, ʋ kʋ̀ tɩ nɩ a fãw ŋa a nyɩ vla ƴãw, a nyɩ loba ƴãw bɛ n'a ɩ.
47010009	Ɩ̃ bɛ bɔbr k'ɩ̃ɩ ɩ mɛ̃ ɩ̃ ƴãwnɛ nyɩ nɩ dɛ̃bɩ̃ɛ nɩ a ɩ̃ sɛbr ɛ.
47010010	Bʋ̃ʋ n'ʋ vɛ̃, bɛ yere na: «A Pol sɛbr ƴɛr-bie mɩ́ tɩbrɛ na ɛ kpɛmɛ, ɛ cɛ a ʋl tɔr za wa be a tɩ sɔgɔ a, ʋ bɛ mɩ́ tɛr fãw ɛ, a ʋ ƴɛrʋ bɛ mɩ́ tɛr pɛr ɛ.»
47010011	A sob nɛ na yere a a ŋa a, ʋ páw bãwnɩ a: a lɛ tɩ na ƴɛrɛ a tɩ sɛbr pʋɔ tɩ na zãá a, lɛ tɔr za n'a tɩ na ŋmɛ̃ a tɩ ɩ-ɩrɩ pʋɔ, tɩmɛ wa be a nyɩ sɔgɔ a.
47010012	Tɩ kʋ̃ kpɛ pʋra yel kɛ tɩɩm nɩ a nɩbɛ bɛ mɩnɛ kãw, na mɩ́ manɛ a bɛ tʋɔra ɩ-vɩɛlɩ a, sɛw nɩ taa a ɩ, bɩɩ tɩ kʋ̃ de tɩ tʋɔra manɛ nɩ bɛ ɩ. Dãbole nɛ bɛ, bɛ na de bɛ tʋɔra bɛ lɩɛbɩ bʋ̃-mána bɛ manɛ nɩ bɛ tʋɔra a ƴãw.
47010013	Tɩɩm a, tɩ kʋ̃ pɔrɛ tɩ col ɩ ɛ. Tɩ na mɩ́ pɔ na tɩ ta n a be a Naaŋmɩn na ƴãw a tɩ tome zie tɩ tɩɛ a, ʋ na saw tɩ wa ta a nyɩ zie a ƴãw.
47010014	Bʋ̃ʋ n'ʋ vɛ̃, tɩ bɛ zuore a tɩ tʋr-bɔw bɛrɛ ɩ, mɛ̃ a lɛ nãa tɩ n'a, tɩmɛ bɛ tɩ wa a nyɩ zie a. Tɩmɛ nɛ bɛ sɩrɩ de niwn ta a nyɩ zie kʋ̀ nyɩ a Kɩrɩta Yel-nʋ̃ɔ̀.
47010015	Tɩ bɛ de tome nɩ-yoru na tõ a, pɔrɛ nɩ yaga za zuo ɛ. Ɛ cɛ, tɩ nɩ̃ɛ na tɩɛrɛ k'aa nyɩ Naaŋmɩn sawfʋ na kɛrɛ na dɔwlɛ, nɩ kɛ tɩ na tʋ̃ɔ na tõ tõ-kpɛ̃ɛ zuo lɛ a nyɩ sɔgɔ, ɛ cɛ a cãa ɩ a tɩ tome tʋr-bɔw pʋɔ.
47010016	Al pùorí, tɩ na tʋ̃ɔ na hieri yel a Yel-nʋ̃ɔ̀ ten na be a nyɩ tẽw nidaa pʋɔ, ɛ kʋ̃ pɔrɛ nɩ tome nɩ-yoru na tõ a bɛl mɩŋa tome puo pʋɔ a ɩ.
47010017	Mɛ̃ a lɛ a Sɛb-sõw na yel a: «Ʋlɩ sob wa zɛwr ʋ tʋɔra a, ʋ zɛwr ʋ tʋɔra a Sore ƴãw.»
47010018	A sob nɛ na nyɛ̃ ʋ tʋɔra ʋ ɩ nɩ-vla a, ʋ yele bɛ n'a bɛ mɩ́ de ɩ, sob nɛ a Sore na yel k'ʋʋ ɩ n nɩ-vla a n'ʋ.
47011001	Bʋ̃ʋ pãa ɩ a! Nyɩ nãa saw kʋ̀ m ɩ̃ tõ yãya-tome blã! Ʋ̃ʋ nyɩ saw kʋ̀ m!
47011002	Nyuur na yi Naaŋmɩn zie a ɩrɛ mɛ̃ nɩ a nyɩ ƴãw. Dɛb-been yõ tẽtẽ n'ʋ ɩ̃ ƴãw nɩ nyɩ a yúor, k'ɩ̃ɩ tʋ̃ɔ de nyɩ kʋ̀ a Kɩrɩta mɛ̃ pɔwsɩrale na bɛ tɛr dɛwr a.
47011003	Ɛ cɛ, mɛ̃ a lɛ a waab na tɩ bɛlɩ a Awa a, dɛ̃bɩ̃ɛ ɩrɛ mɛ̃ na, a nyɩ tɩɛrʋ nãa wa lɩɛbɛ tɩɛr-faar ɛ tawr nyɩ zãanɛ nɩ a Kɩrɩta puor-tub ʋl na bɛ bãw a mɩnɛ kãw a.
47011004	Bʋ̃ʋ n'ʋ vɛ̃, nyɩ mɩ́ saw na de nɩ-sãsara lɛ na hiere yere Yeezu-yũo na bɛ ɩ a ʋl tɩ na hieri yel kʋ̀ nyɩ a ɩ, ɛ saw de yã-yũo nɩ wul-yũo na bɛ ɩ a Vʋʋrʋ Sõw nɩ a Yel-nʋ̃ɔ̀ nyɩ na páw a tɩ zie a dem a ɩ.
47011005	Ɛ cɛ, ɩ̃ bɛ tɩɛr kɛ a nyɩ nɩ-ton-kazawr bɛ ŋa zuo mɛ̃ nɩ yel kãw za ƴãw ɛ.
47011006	Sɩza n'a, ɩ̃ tɔ̃w bɛ bãw ƴɛrʋ ɛ, ɛ cɛ a yele-bãwfʋ lowr a, a bɛ ɩ a lɛ ɩ: bom za ƴãw, yele za pʋɔ, tɩ wul nyɩ na a sãá.
47011007	Ɩ̃ na siwri ɩ̃ tʋɔra manɩ a Naaŋmɩn Yel-nʋ̃ɔ̀ kʋ̀ nyɩ mɔlɛ lɛ k'ɩ̃ɩ zɛw nyɩ a, sãwna n'a bɩɩ?
47011008	Lãw-yie a mɩnɛ n'a ɩ̃ kpow, ɩ̃ saw na bɛ kaarɛ a ɩ̃ zie k'ɩ̃ɩ tone a nyɩɩm.
47011009	Ɛ ɩ̃ na tɩ be a nyɩ zie, a wa fɛrɛ mɛ̃ a, nɩr kãw za bɛ hanɩ a ɩ̃ ƴãw ɛ, a yɛbr na tɩ yi a Masedʋan wa a tɩ kʋ̀ m ɩ a ɩ̃ bʋ̃-bɔbrɩ; a yele za pʋɔ, ɩ̃ bɛ saw nyɩ hanɩ a ɩ̃ ƴãw ɛ, ɛ́ mɩ̀ bɛ be za na saw ɛ.
47011010	A Kɩrɩta yel-mɩŋa na be a ɩ̃ pʋɔ a ƴãw, ɩ̃ yere nɩ a ŋa: nɩr za kʋ̃ tʋ̃ɔ ɩ ɩ̃ bɛ nyʋʋr a yel ŋa ƴãw a Akayi ten pʋɔ ɩ.
47011011	Ɛ bʋ̃ʋ so ɩ̃ ƴɛr a a ŋa? Ɩ̃ na bɛ nɔnɛ nyɩ a n'a bɩɩ? Naaŋmɩn yõ n'ʋ bãw!
47011012	Ɩ̃ na cãa na ɩrɛ a a ŋa ɩ̃ na ɩrɛ a, k'ɩ̃ɩ ɩ a bɛlɩ dem na pɔrɛ kɛ́ bɛ zɛ̃ tɩ na a, ta cãa tɛr pɔb bom ɛ.
47011013	A nɩbɛ bɛ ŋa a, nɩ-ton-bɛlɛ bɛlɛ mɩnɛ nɛ bɛ, tõ-tõ-biir na bɛ tɛr yel-mɩŋa a, ɛ bɛlɩ ɩ Kɩrɩta nɩ-toni a.
47011014	A a ŋa za dɛ bɛ ɩ nɔ-ɓãan ɛ: a Sɩtaana tɔr za mɩ́ bɛlɩ na ɩ cãa malkɩ.
47011015	Lɛ so a Sɩtaana tõ-tõ-biir mɩ̀ na bɛlɩ ɩ yel-mɩŋa tõ-tõ-biir a, yel-pʋrɩ n'ʋ a bɛ zie. A bɛ baarʋ na tu n a lɛ a bɛ ɩ-ɩrɩ na ŋmɛ̃ a.
47011016	Ɩ̃ lɛb a yere a yel ŋa: nɩr kãw za taa wa tɩɛr k'ɩ̃ɩ yarɛ na ɩ. Bɩɩ nɩr wa tɩɛrɛ k'ɩ̃ɩ yarɛ na a, nyɩɩm saw k'ɩ̃ɩ yarɛ na, ɩ̃ mɩ̀ tʋ̃ɔ zɛw ɩ̃ tʋɔra blã.
47011017	Sɩza n'a, a yele na wa ƴãw mɛ̃ ɩ̃ na zɛwr ɩ̃ tʋɔra a, ɩ̃ bɛ ƴɛrɛ mɛ̃ a lɛ a Sore nãa tɩ bɔbr k'ɩ̃ɩ ƴɛr a ɩ, ɩ̃ ƴɛrɛ na mɛ̃ yãyaar sob a.
47011018	Nɩ-yaga na faa pɔrɛ a bɛ nɩsaalʋ yel-vɩɛlɩ ƴãw a, mãa mɩ̀ na pɔrɛ na.
47011019	Nyɩɩm na bãw yã a, nyɩ mɩ́ nɔ̃w na saw de a dãbole.
47011020	Nyɩ mɩ́ saw na kɛ bɛ ɩrɛ nyɩ mɛ̃ gbãgbaar a, ɛ saw bɛ nɛbr nyɩ, nyɩ mɩ́ saw na bɛ farɛ a nyɩ bome za ɛ pɔrɛ a nyɩ zu, ɓarɛ nɩ nyɩ.
47011021	Vĩ ɩrɛ mɛ̃ nɩ a yelu ƴãw: tɩ wul a kɛ tɩ maal a ɩ bãbaalbɛ tɩ zuo! Ɩ̃ ƴɛrɛ na mɛ̃ yãyaar sob a, a bom nɛ ƴãw a nɩbɛ na zɛwr bɛ tʋɔra a, mãa mɩ̀ na tʋ̃ɔ na zɛw ɩ̃ tʋɔra.
47011022	Mɛ̃ bɛ taa ɩ Ebire nɩbɛ? A mãa mɩ̀! Bɛ ɩ n Ɩsɩrayɛl bʋʋrɛ yaa? A mãa mɩ̀! Bɛ ɩ n Abraham nɩ-bʋʋrɛ ɛ? A mãa mɩ̀!
47011023	Bɛ ɩ n Kɩrɩta tõ-tõ-biir yaa? A ka a, ɩ̃ na ƴɛr ɩ yãya-ƴɛrʋ: ɩ̃ ɩ ʋ na zuo bɛ. A balʋ pʋɔ n'a o, ɩ̃ zuo bɛ na, a gaso pʋɔ kpɛb ƴãw n'a o, ɩ̃ gãw bɛ na, a ŋmɩɛrʋ lowr wa n'a a, bɛ ŋmɛ mɛ̃ na zuo bɛ; gb'a a ŋmɩn za, ɩ̃ tɩ cɛ nɩ blã nãá kpi.
47011024	Gb'a anũu n'a a Zifʋ mɩnɛ ƴãw mɛ̃ a fʋba nɛɛ lɩz'a ayi for bir,
47011025	gb'a ata n'a a Ʋrɔm tẽw nɩbɛ fɔb mɛ̃, gb'a-been n'a a nɩbɛ lɔb ɩ mɛ̃ kʋsɛbɛ; gb'a ata n'a a ɩ̃ gbor tu kʋ̃ɔ, ɛ gb'aa been ɩ̃ gã a kʋ̃ɔ-kpɛ̃ɛ pʋɔ bibi-ɓil nɩ tɩ̃ɩsɔw-ɓil.
47011026	Gb'aa yaga za, gbɛɛ n'a ɩ̃ cen nɩ a ta-ten, a barʋ kʋ̃ɔ-paalʋ nɩ a nyãnyu-nɩ-kʋ́rbɛ ƴãwnɛ mɛ̃ kũu dɛ̃bɩ̃ɛ, lãw nɩ a ɩ̃ yɛbr na ɩ a ɩ̃ bʋʋrɛ nɩbɛ a, nɩ a zawlɛ bɛl na bɛ ɩ a ɩ̃ bʋʋrɛ nɩbɛ a, a tẽw pʋɔ bɩɩ a wɛ-kar pʋɔ, a kʋ̃ɔ-kpɛ̃ɛ zu bɩɩ a yɛb-bɛlɛ bɛlɛ mɩnɛ sɔgɔ.
47011027	Tõ-kpɛn ƴãw mɛ̃ nɩ balʋ nɩ hanʋ; gb'a a ŋa za, ɩ̃ bɛ ũù mimir ɛ; kɔ̃ nɩ kʋ̃ɔ-nyuur kpɛ m a; gb'a a ŋmɩn za ɩ̃ tɛr ɩ mʋta-tuo; ƴawr kpɛ m a, ɩ̃ bɛ tɩ tɛr bʋ̃-suuri ɛ.
47011028	Ɩ̃ bɛ ƴɛrɛ a al za na cɛ a ƴɛrʋ ɛ, a yel ʋl na ƴãwnɛ mɛ̃ a tɩɛrʋ bibie za a: a Lãw-yie za kaafʋ tɩɛrʋ.
47011029	Ãa n'ʋ ɩ bãbaal, ɩ̃ɩ bɛ lãw nɩ ʋ ɩ a bãbaal? Ãa n'ʋ lɛb pùor a saw-deb pʋɔ, ɛ a bɛ dɩrɛ mɛ̃ mɛ̃ vũu a?
47011030	Alɛ wa fɛr k'ɩ̃ɩ zɛwr ɩ̃ tʋɔra a, a ɩ̃ bãbaalʋ ƴãw n'a ɩ̃ na zɛwr ɩ̃ tʋɔra.
47011031	A Naaŋmɩn tɩ Sore Yeezu Sãà, na tɛr ƴãwfʋ yome yome za a, bãwnɩ a na k'ɩ̃ɩ bɛ ŋmarɛ ziri ɛ.
47011032	A Damasɩ ɩ̃ na tɩ be a, a na-kpɛ̃ɛ lɩɛrɛ ʋl na lɩɛrɩ a nãà Aretasɩ a, tɩ ƴãw na bɛ gu a tẽw kɛ́ bɛ nyɔw mɛ̃.
47011033	Ɛ cɛ zãgba pʋɔ n'a bɛ tɩ ƴãw mɛ̃ tur bɛr tokoro vʋ́ɔrɩ́, ɩ̃ lanɩ a dacin siw zɔ cɩ̃ɛ, ʋ bɛ páw mɛ̃ ɩ. A zãgba pʋɔ bɛ na ƴãw a Pol a (11.33).
47012001	A na ɩ a ŋa a, alɛ saa bɛ tɛr pɛr a, ɩ̃ mɩ̀ na zɛw nɩ ɩ̃ tʋɔra. Ƴɛrɛ ŋa a, a bʋ̃-nyɛrɩ a Sore na ƴãw ɩ̃ nyɛ̃ a, nɩ a yel-wuli ʋ na wul mɛ̃ a, al ƴɛrʋ n'a ɩ̃ na ƴɛr.
47012002	Ɩ̃ bãw nɩ Kɩrɩta-nɩr kãw, yome pie nɩ anaar ɩ dɩ̃a, bɛ na ír do n tɩ gãw nɩ a salom a. Ɩ̃ bɛ bãw a ʋ ƴãgan n'ʋ bɛ ír ɩ ʋ do n bɩɩ a ʋ ƴãgan bɛ n'ʋ a, Naaŋmɩn yõ n'ʋ bãw.
47012003	Ɩ̃ bãwnɩ a na, a nɩr ŋa a, bɛ ír ʋ na do n nɩ a ʋ ƴãgan, bɩɩ bɛ bɛ ír ʋ do n nɩ a ʋ ƴãgan a, Naaŋmɩn yõ n'ʋ bãw,
47012004	bɛ ír ʋ na do n tɩ ta n a Paradi, be n'a ʋ wõ ƴɛr-bie ʋ na kʋ̃ tʋ̃ɔ manɩ a, ɛ́ nɩsaal bɛ tɛr sɔr k'ʋʋ lɛb yel a.
47012005	A nɩr ŋa ƴãw a, ɩ̃ na zɛwr ɩ ɩ̃ tʋɔra. Ɛ cɛ, mãa a, a ɩ̃ bãbaalʋ ƴãw n'a ɩ̃ na zɛwr ɩ̃ tʋɔra.
47012006	Bʋ̃ʋ pãa ɩ? Mãa tɩ bɔbr k'ɩ̃ɩ zɛwr ɩ̃ tʋɔra a, a kʋ̃ʋ ɩ yãyaar a ɩ, a nãá ɩ n yel-mɩŋa tɛwr ɩ̃ yere, ɛ cɛ ɩ̃ bɛ ɩrɛ a lɛ ɩ, ɩ̃ na bɛ bɔbr kɛ́ bɛ tɛr tɩɛrʋ a ɩ̃ ƴãw, ʋ zuo a lɛ bɛ na nyɛ̃ m ɩ̃ ɩrɛ a, bɩɩ ʋ zuo a lɛ bɛ na wone ɩ̃ yere a ɩ.
47012007	Ɛ a yele a ŋa bɛ na wul mɛ̃ ɩ̃ nyɛ̃ a, a na tɩ ɩ nɔ-ɓãa-yele a zũú n'a, bɛ ƴãw 'wɔbrʋ kãw a ɩ̃ ƴãgánɩ́, Sɩtaana malkɩ bɛ na ƴãw k'ʋʋ ŋmɩɛr mɛ̃ k'ɩ̃ɩ taa wa nanɩ zɛwr ɩ̃ tʋɔra a.
47012008	Gb'a ata za n'a ɩ̃ zɛlɩ a Sore k'ʋʋ ír a 'wɔbrʋ ŋa bɛr mɛ̃.
47012009	Ɛ cɛ ʋ tɩ yel mɛ̃ na: «A ɩ̃ maalʋ sɛw fʋ na, a bãbaalʋ pʋɔ n'a a ɩ̃ fãw mɩ́ sãá ʋ za bɛ nyɛ̃.» Lɛ so ɩ̃ na nɩ̃ɛ zɛwr ɩ̃ tʋɔra a ɩ̃ bãbaalʋ ƴãw, k'aa Kɩrɩta fãw tʋ̃ɔ be a ɩ̃ zie.
47012010	Lɛ zũú n'a nʋ̃ɔ̀ cãa kpɩɛr mɛ̃ a bãbaalʋ, a zʋmɛ nɩ a yel-fɛrɩ pʋɔ, a dɔwrʋ nɩ a pʋl-vʋ̃ɔ pʋɔ, ɩ̃ na saw de a Kɩrɩta a ƴãw. Bʋ̃ʋ n'ʋ vɛ̃, a lɛn daar ɩ̃ na mɩ́ ɩ bãbaal a, lɛn daar a, ɩ̃ mɩ́ kpɛmɛ.
47012011	Mãa n'ɩ ŋan ƴɛrɛ yãya-ƴɛrʋ, ɛ cɛ nyɩmɛ nɛ bɛ fɛr mɛ̃ ƴãw. Nyɩmɛ nɛ bɛ a tɩ sɛw kɛ́ nyɩ manɛ a ɩ̃ ɩ-vɩɛlɩ. Bʋ̃ʋ n'ʋ vɛ̃, ɩ̃ na saa bɛ ɩ nɩr a, a nɩ-ton-kazawr bɛ ŋa kãw za bɛ zuo mɛ̃ bom kãw za ƴãw ɛ.
47012012	A yele al na wul k'ɩ̃ɩ ɩ n nɩ-tona a, maal ɩ a nyɩ sɔgɔ nɩ tʋɔra nyɔwfʋ na vɩɛl bɛ cɛ a: yele na ɩ bãwfʋ sãá a, yel-bãw-guuri nɩ nɔ-ɓãa-yele.
47012013	Bʋ̃ʋ n'ʋ a Lãw-yie al na cɛ a tɛr zuo nyɩ? Alɛ bɛ ɩ ɩ̃ na bɛ ƴãw nyɩ hanɩ a ɩ̃ ƴãw a? Nyɩ dɩ suur kʋ̀ m a yel ŋa na bɛ tu sɔr a ƴãw.
47012014	Mãa n'ɩ ŋan cɔbrɩ a nyɩ zie waa baarɩ, ɩ̃ na na wa a gb'a ata sob a, ɛ cɛ ɩ̃ cãa kʋ̃ ƴãw nyɩ hanɩ a ɩ̃ ƴãw ɛ. Bʋ̃ʋ n'ʋ vɛ̃, a nyɩ bʋ̃-tɛrɩ bɛ n'a ɩ̃ bɔbr ɛ, a nyɩɩm tɛɛ za n'a ɩ̃ bɔbr. Bibiir bɛ nɛ bɛ a fɛrɛ kɛ bɛ bɔbr bine a dɔwrbɛ ƴãw ɛ, dɔwrbɛ nɛ bɛ a fɛr kɛ bɛ ɩrɛ a lɛ a bibiir ƴãw.
47012015	Ɛ mãa a, mãa saa na sãw a ɩ̃ bʋ̃-tɛrɩ za bɛr a nyɩ ƴãw a, ɛ de ɩ̃ tʋɔra za tɩr a nyɩ ƴãw a, nʋ̃ɔ̀ na kpɩɛr mɛ̃ na. Mãa wa nɔnɛ nyɩ sɛw a ŋa a, nyɩ na saw na bɛ nɔ̃w mɛ̃ man a lɛ bɩɩ?
47012016	A na ɩ lɛ a, nyɩ saw na kɛ́ nyɩ bɛ hanɩ a ɩ̃ ƴãw ɛ. Ɛ cɛ bɛ na yel a k'ɩ̃ɩ na ɩ nɩ-bɛlɛ a, kɛ́ yã n'a ɩ̃ maalɩ nyɔw nɩ nyɩ.
47012017	A nɩbɛ bɛl ɩ̃ na tõ a nyɩ zie a, ɩ̃ ƴãw nɩ bɛ kãw nɛb nyɩ a ɩ̃ ƴãw bɩɩ?
47012018	Ɩ̃ zɛlɩ nɩ yãayãa k'aa Títɩ̀ wa a nyɩ zie, ɛ ɩ̃ tõ ʋ na ʋlɛ nɩ a yɛb ʋl ƴɛrʋ ɩ̃ na ƴɛr a. A Títɩ̀ nɛb nyɩ na bɩɩ? Yã-been bɛ n'ʋ mãa nɩ a ʋl tɩ tɛr vʋʋr ɩ a nyɩ zie ɩ? Sɔr-been bɛ n'ʋ tɩ tu ɛ?
47012019	A mɩnɛ kãw, nyɩ tɩɛrɛ nɩ koro za, kɛ tɩ bɔbr a kɛ tɩ manɩ a tɩ yel-mɩŋa a nyɩ niŋé. Lɛ bɛ n'a ɩ, Naaŋmɩn niŋé n'a tɩ lãw nɩ a Kɩrɩta ƴɛrɛ. Ɛ a a ŋa za a, ɩ̃ nɩ-nɔnɩ ɩ, a nyɩ maalʋ ƴãw n'a.
47012020	Ɩ̃ zɔrɛ nɩ dɛ̃bɩ̃ɛ ɩ̃ nãà wa ta a nyɩ zie nyɛ̃ nyɩ, nyɩ bɛ ŋmɛ̃ a lɛ ɩ̃ na bɔbr a ɩ, ɛ́ nyɩ mɩ̀ nyɛ̃ m ɩ̃ bɛ ŋmɛ̃ a lɛ nyɩ na bɔbr a ɩ. Ɩ̃ zɔrɛ nɩ dɛ̃bɩ̃ɛ ɩ̃ nãa wa ta a nyɩ zie nyɛ̃ taw-taa nɩ nyuur, suur nɩ cier-taa, tʋ-taa nɩ zu-yel-taa, nyʋʋr nɩ damnʋ a.
47012021	Ɩ̃ zɔrɛ nɩ dɛ̃bɩ̃ɛ ɩ̃ nãa lɛb wa a be, a ɩ̃ Naaŋmɩn wa ɩ ɩ̃ nyɛ̃ vĩ a nyɩ niŋé, ɛ a fɛr k'ɩ̃ɩ kõ a nyɩ yaga ƴãw a, a bɛl na dãw maalɩ a yel-bier ɛ bɛ lɩɛbɩ a bɛ ɩb so a bɛ dɛwr bɛr, ɛ́ bɛ zawrɩ a pɩ̃ɔ yele nɩ a faalʋ bɛr a.
47013001	A gb'a ata sob ɩ a ŋa ɩ̃ na waar a nyɩ zie a. Mɛ̃ a lɛ a Sɛb-sõw na yel a: «Dãsɩɛ dem ayi bɩɩ ata ƴɛrʋ zũú n'a yel za na mɩ́ maalɩ.»
47013002	Ɩ̃ tɩ dãw na yel, ɛ lɛ yel a lɛ ɩ̃ na tɩ wa nyɛ̃ nyɩ a gb'a ayi sob a, ɛ a dɩ̃a ɩ̃ na bɛ ka a nyɩ sɔgɔ a, ɩ̃ lɛb a yere kʋ̀rɛ a bɛlɩ dem na tɩ dãw maalɩ a yel-bier a, nɩ a bɛl za na cɛ a: mãa wa lɛb wa a nyɩ zie a, ɩ̃ kʋ̃ ɩrɛ a nyɩ zie nɩ mimi-ɓaar ɛ,
47013003	mɛ̃ nyɩ taa bɔbr k'ɩ̃ɩ wul k'aa Kɩrɩta ƴɛrɛ nɩ a ɩ̃ zie! A nyɩ ƴãw a, ʋ bɛ ɩ bãbaal ɛ, ʋ mɩ́ wul ɩ a ʋ fãw a sãá a nyɩ sɔgɔ.
47013004	Sɩza n'a, ʋ tɩ ɩ n bãbaal a lɛn daar bɛ na tɩ kpa ʋ a da-gara zu a, ɛ cɛ Naaŋmɩn fãw ɩ na ʋ vʋʋrɛ. Ɛ a tɩɩm na lãw nɩ ʋ a, tɩ mɩ̀ ɩ n bãbaalbɛ, ɛ cɛ tɩ na wul nyɩ na a sãá, a Naaŋmɩn fãw na ɩ na tɩ lãw nɩ ʋ ɩ nɩ-vʋʋrɩ.
47013005	A nyɩɩm tɛɛ za, nyɩ ɩ nyɩ tʋɔra kaa, nyɩ jɛl nyɩ mɩŋa nyɛ̃, nyɩmɛ wa be a Naaŋmɩn saw-deb pʋɔ a. Mɛ̃ nyɩ taa nyɛ̃ bãw kɛ a Yeezu Kɩrɩta be n a nyɩ sɔgɔ? Bɩɩ nyɩ jɛl ɩ a nyɩ tʋɔra kaa nyɛ̃ nyɩ sãw?
47013006	Ɩ̃ tɩɛr a kɛ́ nyɩ na nyɛ̃ na bãw kɛ́ tɩ bɛ guu ɛ.
47013007	Tɩ puore na kɛ́ Naaŋmɩn ta saw nyɩ maalɩ yel-faa kãw za ɩ. Tɩ bɛ bɔbr kɛ tɩ ɩ a lɛ wul tɩ na bɛ guu a ɩ, tɩ bɔbr a kɛ tɩ nyɛ̃ nyɩ, nyɩ ɩrɛ a vla, alɛ saa sãá mɛ̃ tɩ guu na a.
47013008	Bʋ̃ʋ n'ʋ vɛ̃, tɩ kʋ̃ tʋ̃ɔ ɩ bom za sãw a yel-mɩŋa ɩ, ʋl tɛwr ƴãw n'a tɩ na tʋ̃ɔ ɩ bom.
47013009	Tɩ mɩ̀ cɩlɛ na, tɩ na mɩ wa ɩ bãbaalbɛ ɛ cɛ nyɩ tɛr fãw a. Lɛ so tɩ mɩ́ puore kɛ́ nyɩ vɩɛl bɛ cɛ ɩ.
47013010	Alɛ n'a so ɩ̃ zãá nɩ nyɩ ɛ sɛbr nyɩ a yel ŋa; ɩ̃ bɛ bɔbr k'ɩ̃ɩ wa ta mʋ̃ɔ mimir ƴãw nyɩ ɛ, mɛ̃ a lɛ a Sore na kʋ̀ m a fãw a ɩ. A nyɩ maalʋ ƴãw n'a ʋ kʋ̀ m a fãw ŋa, a nyɩ loba ƴãw bɛ n'a ɩ.
47013011	Ƴɛrɛ ŋa a, yɛbr ɩ, nyɩ cɩlɛ, nyɩ ƴãw fãw ɩrɛ kɛ́ nyɩ vɩɛl tɩ tɔ, nyɩ kpaalɛ taa, nyɩ lãw-taa tɩɛrʋ, nyɩ tɛr a ƴã-ɓaarʋ, ɛ a nɔ̃wfʋ nɩ a ƴã-ɓaarʋ Naaŋmɩn na be n a nyɩ zie.
47013012	Nyɩ nyɔw taa weri pùori taa mɛ̃ yɛbr a. A Kɩrɩta-biir za puore nyɩ na.
47013013	A Sore Yeezu Kɩrɩta maalʋ, a Naaŋmɩn nɔ̃wfʋ nɩ a lãw-taa na yi a Vʋʋrʋ Sõw zie a, a be a nyɩ za zie.
48001001	A mãa Pol na ɩ nɩ-tona a, ɛ a bɛ ɩ nɩsaalbɛ nɛ bɛ so, bɩɩ nɩsaal zie n'a a yi a, ɛ ɩ a Yeezu Kɩrɩta zie nɩ a Naaŋmɩn Sãà, na ɩ a Yeezu Kɩrɩta ʋ lɛb yi a kũuni pʋɔ a zie n'a a,
48001002	mãa nɩ a yɛbr za na be a ɩ̃ zie ka a, tɩmɛ nɛ bɛ sɛbr a sɛbɛ ŋa kʋ̀rɛ a Galasi tẽw Lãw-yie:
48001003	a Naaŋmɩn tɩ Sãà nɩ a Sore Yeezu Kɩrɩta, bɛ kʋ̀ nyɩ maalʋ nɩ ƴã-ɓaarʋ.
48001004	A Kɩrɩta de nɩ ʋ tʋɔra tɩr, a tɩ yel-bebe ƴãw, k'ʋʋ tʋ̃ɔ faa tɩ a dɩ̃a zie ŋa na bɛ vɩɛl a pʋɔ, mɛ̃ a lɛ a Naaŋmɩn tɩ Sãà na bɔbr a.
48001005	A Naaŋmɩn so yúor-vɩɛlʋ-danʋ yome yome za. Amɛn.
48001006	Nʋɔr ɓãa mɛ̃ na, nyɩ na gùr pùor fɔ̃w lɛ kʋ̀ a Naaŋmɩn na bʋɔlɩ nyɩ a Kɩrɩta maalʋ zũú a, ɛ tu Yel-nʋ̃ɔ̀ yũo pùor a.
48001007	A bɛ kaar mɛ̃ Yel-nʋ̃ɔ̀ kãw lɛb a be be ɩ, nɩbɛ bɛ mɩnɛ kãw nɛ bɛ be be damnɛ nyɩ, ɛ bɔbr kɛ bɛ lɩɛbɩ a Kɩrɩta Yel-nʋ̃ɔ̀.
48001008	Ɛ cɛ nɩr wa ɩ mɛ̃ ʋ manɛ nɩ Yel-nʋ̃ɔ̀ kʋ̀rɛ nyɩ, na bɛ ɩ a ʋl tɩ na manɩ kʋ̀ nyɩ a, tɩmɛ saa nɛ bɛ bɩɩ malkɩ na yi salom zu a saa n'ʋ a, a Naaŋmɩn ŋmɛ-ƴãw a tuur ʋ!
48001009	Tɩ tɩ dãw na yel kʋ̀ nyɩ, ɛ ɩ̃ lɛb yere kʋ̀rɛ nyɩ a ƴɛrɛ ŋa: nɩr wa manɛ Yel-nʋ̃ɔ̀ kʋ̀rɛ nyɩ na bɛ ɩ a ʋl nyɩ na wõ a, a Naaŋmɩn ŋmɛ-ƴãw a tuur ʋ!
48001010	A ƴɛrɛ ŋa a, nɩsaalbɛ nɛ bɛ ɩ̃ bɔbr kɛ́ bɛ kpɛ m bɩɩ Naaŋmɩn n'ʋ? Nɩsaalbɛ nɛ bɛ ɩ̃ bɔbr k'ɩ̃ɩ ɩrɛ nʋ̃ɔ̀ kpɩɛr bɩɩ? Mãa tɩ cãa ɩ mɛ̃ ɩ̃ bɔbr a k'ɩ̃ɩ ɩrɛ nʋ̃ɔ̀ kpɩɛr a nɩsaalbɛ a, ɩ̃ kʋ̃ʋ ɩ a Kɩrɩta tõ-tõne ɩ.
48001011	Yɛbr ɩ, ɩ̃ yere na kʋ̀rɛ nyɩ, a Yel-nʋ̃ɔ̀ ɩ̃ na manɩ kʋ̀ nyɩ a bɛ yi nɩsaal zie ɩ.
48001012	Ɩ̃ mɩ̀ bɛ páw ʋ nɩsaal zie ɩ, ɛ́ nɩsaal mɩ̀ bɛ n'ʋ zànɩ nɩ mɛ̃ ɩ̃ bãw ʋ ɛ, a Yeezu Kɩrɩta mɩŋa n'ʋ wul mɛ̃.
48001013	Nyɩ wõ na bɛ na manɩ a ɩ̃ ɩb, a lɛn daar ɩ̃ na tɩ cãa be a Zifʋ mɩnɛ puoru pʋɔ a: a lɛ ɩ̃ na tɩ dɔwrɛ a Naaŋmɩn Lãw-yir bɛ dɩ vuo a, ɛ ƴãw fãw ɩrɛ k'ʋʋ lo a.
48001014	Ɩ̃ tɩ gãw nɩ a ɩ̃ yɛbr yaga zie na ɩ a ɩ̃ lãw-dɔw-taabɛ a, a Zifʋ mɩnɛ puoru yele pʋɔ. Ɩ̃ tɩ tʋlɛ na gãw bɛ a tɩ sãakʋ̃-kore yele pʋɔ.
48001015	Ɛ cɛ, a Naaŋmɩn na kaa ir mɛ̃ bʋɔlɩ mɛ̃ a ʋ maalʋ zũú a ʋ tome ƴãw a, ɩ̃ɩ cãa a ɩ̃ mã pùorí a, ʋ na tɩ nyɛ̃ a sɛw
48001016	k'ʋʋ wul mɛ̃ a ʋ Bie, ɩ̃ tʋ̃ɔ manɛ ʋ kʋ̀rɛ a nɩ-bʋʋr-yoru a, ɩ̃ bɛ tɩ sowri bom nɩsaal kãw za ɩ;
48001017	ɩ̃ mɩ̀ bɛ tɩ do a Zeruzalɛm a bɛl na tɩ de niwn ɩ nɩ-toni a ɩ̃ ƴãw a zie ɩ; ɛ cɛ ɩ̃ tɩ ìr ɩ daadaa lɛ cen a Arabi, a pùorí ɩ̃ lɛb wa a Damasɩ.
48001018	Yome ata pùorí n'a, ɩ̃ tɩ do a Zeruzalɛm k'ɩ̃ɩ tɩ bãw a Pɩɛr, ɛ ɩ̃ tɩ maal ɩ bibie pie nɩ anũu a ʋ zie.
48001019	Ɩ̃ bɛ tɩ nyɛ̃ nɩ-tona kãw za ƴãw pʋɔ, ʋ bɛ ɩ a Sore yɛb Zakɩ ɛ.
48001020	A a ŋa ɩ̃ na sɛbr nyɩ a ɩ n sɩza, Naaŋmɩn niŋé n'a ɩ̃ yere, ɩ̃ bɛ ŋmarɛ ziri ɛ.
48001021	Al pùorí, ɩ̃ cen a Siiri nɩ a Silisi ten voru pʋɔ.
48001022	Ɛ cɛ a Zude tẽw Kɩrɩta Lãw-yie nɩbɛ bɛ tɩ caarɩ bãw mɛ̃ ɩ.
48001023	Wob tɛwr a bɛ tɩ wõ bɛ yere kɛ: «A sob nɛ na tɩ dãw dɔwrɛ tɩ a, a ƴɛrɛ ŋa a, ʋ manɛ nɩ a Naaŋmɩn-saw-deb ʋ na tɩ ɩrɛ k'ʋʋ lo a.»
48001024	Ɛ́ bɛ tɩ danɛ nɩ a Naaŋmɩn a ɩ̃ ƴãw.
48002001	Yome pie nɩ anaar pùorí, ɩ̃ tɩ lɛb a cen a Zeruzalɛm, mãa nɩ Banabasɩ. Ɩ̃ mɩ̀ tɩ tɛr ɩ Títɩ̀ ƴãw pʋɔ.
48002002	Yel-wula Naaŋmɩn na ɩ ɩ̃ bãw a n'a so ɩ̃ tɩ do. Ɩ̃ tɩ man nɩ a Yel-nʋ̃ɔ̀ ɩ̃ na hiere a nɩ-bʋʋr-yoru sɔgɔ a kʋ̀ a Kɩrɩta-nɩbɛ, al pùorí, ɩ̃ man ʋ kʋ̀ a nɩ-bɛrɛ bɛ tɛwr zie. Ɩ̃ bɛ tɩ bɔbr k'aa tome ɩ̃ na tõ, ɛ cãa tone a, ɩ zawla ɩ.
48002003	Ɛ cɛ a Títɩ̀ na bɩɛlɛ mɛ̃, ɛ ɩ Gɩrɛkɩ a, bɛ bɛ tɩ fɛr ʋ k'ʋʋ ɩ bɛ ŋmãa a ʋ yʋɔr ɛ,
48002004	yɛb-bɛlɛ-bɛlɛ bɛ mɩnɛ kãw na saa tɩ kpɛ jɛr a tɩ pʋɔ, ɛ́ bɔbr kɛ bɛ ŋmãa ʋ a yʋɔr a. A nɩbɛ bɛ ŋa tɩ sɔwl a kpɛ a tɩ pʋɔ, kɛ́ bɛ piwre a so-tɩ-tʋɔra tɩ na páw a Yeezu Kɩrɩta zie a, ɛ lɛ tɛr tɩ tɩ ƴãw a Naaŋmɩn-Wulu sawfʋ gbãgbaalʋ pʋɔ.
48002005	Tɩ bɛ tɩ saw kʋ̀ a nɩbɛ bɛ ŋa ɛ a ɩ zaa pʋrɩ lɛ ɩ, k'aa Yel-nʋ̃ɔ̀ yel-mɩŋa cãa be be a nyɩ ƴãw.
48002006	Ɛ cɛ a nɩ-bɛrɛ ƴãw a, - bɛlɩ nɩbɛ nɛ bʋʋrɛ bɛ na tɩ ɩ a lɛn daar a, ɩ̃ bɛ cɛlɛ a ɩ, bʋ̃ʋ n'ʋ vɛ̃, Naaŋmɩn bɛ jɩrɛ nɩr niwn ɛ - a nɩ-bɛrɛ bɛ ŋa bɛ tɩ ƴãw mɛ̃ fɛrʋ kãw dɔwlɩ ɛ.
48002007	Bɛ nɩ̃ɛ na tɩ nyɛ̃ k'aa Naaŋmɩn kʋ̀ m ɩ a Yel-nʋ̃ɔ̀ hieru bon a bɛl na bɛ ɩ Zifʋ a ƴãw, mɛ̃ a lɛn tɔr za ʋ na tɩ kʋ̀ a Yel-nʋ̃ɔ̀ hieru ton a Pɩɛr a Zifʋ mɩnɛ ƴãw a.
48002008	Bʋ̃ʋ n'ʋ vɛ̃, a Naaŋmɩn na ƴãw a Pɩɛr ʋ ɩ a nɩ-tona a Zifʋ mɩnɛ zie a, lɛ mɩ̀ n'a ʋ ƴãw ɩ̃ ɩ a nɩ-tona a nɩ-bʋʋr-yoru zie.
48002009	A Zakɩ, Pɩɛr, nɩ Zã, bɛl a nɩbɛ na tɩ nyɛ̃ bɛ ɩ mɛ̃ a Lãw-yir kpule a, tɩ nyɔw tɩ nɩ nũú pùori, mãa nɩ a Banabasɩ, a wul kɛ tɩɩm nɩ bɛl lãw nɩ taa. A ŋa n'a tɩ za lãw wõ taa, kɛ́ tɩɩm na cen nɩ a nɩ-bʋʋr-yoru zie, ɛ bɛl cen a Zifʋ mɩnɛ zie.
48002010	A bɛ zɛlʋ tɛwr tɩ n'ɩ kɛ tɩ tɛr a Zeruzalɛm Lãw-yir nan dem tɩɛrʋ, ɛ́ lɛn tɔr za n'a ɩ̃ ƴãw fãw ɩ.
48002011	Ɛ cɛ, a Pɩɛr na tɩ wa a Ãtɩɔsɩ a, ɩ̃ tɩ zɛb ɩ ʋ nɩ cãàmɩ́ lɛ, ʋ na tɩ sãw a ƴãw.
48002012	Bʋ̃ʋ n'ʋ vɛ̃, a nɩbɛ a Zakɩ na tɩ tõ a, na bɛ tɩ ta sɛr a, a Pɩɛr mɩ́ tɩ lãw na dɩrɛ nɩ a Kɩrɩta-nɩbɛ bɛl na bɛ ɩ a Zifʋ mɩnɛ a; ɛ cɛ bɛ na wa ta baar a, ʋ taw na yi pùor bɛ cãa lãwnɛ nɩ bɛ ɩ; a bɛl na tu a yʋɔr-ŋmãafʋ pùor a dɛ̃bɩ̃ɛ n'a ʋ tɩ zɔrɛ.
48002013	A Zifʋ ŋmãa bɛl na cɛ a, mɩ̀ na tɩ ɩrɛ a lɛ a Pɩɛr na ɩ a, a Banabasɩ tɔr za mɩ̀ tɩ bɛr ɩ a bɛ nɩsaal-libelibe ɩb a ŋa bɛlɩ nyɔw ʋ, ʋ mɩ̀ ɩrɛ mɛ̃ a bɛl a.
48002014	Ɛ cɛ ɩ̃ na wa nyɛ̃ k'aa bɛ ɩb bɛ tori tu a Yel-nʋ̃ɔ̀ yel-mɩŋa a, ɩ̃ yel ɩ a Pɩɛr a nɩbɛ za niŋé: «Fʋ̃ʋ na ɩ Zifʋ a, fʋ bɛ ɩrɛ mɛ̃ Zifʋ a ɩ, ɛ ɩrɛ mɛ̃ nɩ-bʋʋr-yoru nɩr a, ŋmɩŋmɩn za n'a, fʋ na tʋ̃ɔ fɛr nɩ-bʋʋr-yoru nɩbɛ ƴãw bɛ ɩrɛ mɛ̃ Zifʋ mɩnɛ a?»
48002015	A tɩɩm a, tɩ dɔw na ɩ Zifʋ mɩnɛ, tɩ bɛ yi nɩ-bʋʋr-yoru pʋɔ ɩ, bɛl na bɛ bãw a Naaŋmɩn-Wulu a.
48002016	Ɛ cɛ, tɩ bãwnɩ a na a nɩsaal na bɛ mɩ́ ɩ nɩ-mɩŋa a Naaŋmɩn niŋé a Mõyiir-Wulu sawfʋ ɩ-ɩrɩ zũú a, a Yeezu Kɩrɩta saw-deb tɛwr zũú mɩ́ n'a. A tɩɩm a, tɩ saw na de a Yeezu Kɩrɩta kɛ́ tɩ tʋ̃ɔ páw a mɩnʋ a Kɩrɩta saw-deb zũú, ɛ a ta ɩ Wulu sawfʋ ɩ-ɩrɩ ƴãw n'a ɩ. Bʋ̃ʋ n'ʋ vɛ̃, nɩr za bɛ be na ɩ nɩ-mɩŋa a Wulu sawfʋ ɩ-ɩrɩ zũú ɛ.
48002017	Ɛ cɛ tɩɩm na bɔbr kɛ́ tɩ ɩ nɩ-mɩn a Kɩrɩta ƴãw a, tɩmɛ wa sãá ɩ yel-bebe dem mɩ̀ a, a wul a k'aa Kɩrɩta tone nɩ yel-bier tome bɩɩ? Lɛ bɛ n'a towtow ɛ!
48002018	Bʋ̃ʋ n'ʋ vɛ̃, mãa wa lɛb de a Wulu ɩ̃ na zawrɩ bɛr a, mãa mɩŋa n'ʋ wul k'ɩ̃ɩ ɩ n nɔ-zawrɛ.
48002019	Bʋ̃ʋ n'ʋ vɛ̃, alɛ wa ɩ a Naaŋmɩn-Wulu ƴãw a, ɩ̃ kpi na, ɛ a ɩ̃ kũu yi a Naaŋmɩn-Wulu zie, k'ɩ̃ɩ tʋ̃ɔ vʋʋrɛ a Naaŋmɩn ƴãw. Bɛ kpa m ɩ a da-gara zu lãwnɩ a Kɩrɩta.
48002020	Ɩ̃ vʋʋrɛ na, ɛ cɛ mãa bɛ cãa n'ʋ vʋʋrɛ ɩ, Kɩrɩta n'ʋ vʋʋrɛ a ɩ̃ pʋɔ. Bʋ̃ʋ n'ʋ so, a ɩ̃ nɩsaal nyɔ-vʋʋrʋ a ƴɛrɛ ŋa a, ɩ̃ vʋʋrɛ ʋ na a Naaŋmɩn Bie saw-deb pʋɔ, ʋl na nɔ̃w mɛ̃ ɛ de ʋ tʋɔra tɩr a ɩ̃ ƴãw a.
48002021	Ɩ̃ bɛ zawrɛ a Naaŋmɩn maalʋ bɛrɛ ɩ; bʋ̃ʋ n'ʋ vɛ̃, alɛ wa ɩ a Wulu sawfʋ zũú n'a a nɩsaal mɩ́ páw a mɩnʋ a Naaŋmɩn niŋé a, a Kɩrɩta kpi n zawla lɛ.
48003001	'Woi Galasi tẽw dãbole bɛ ŋan ɩ! Ãa n'ʋ ɩ a ʋ sɔ-ɩb nyɔw nɩ nyɩ? Nyɩɩm na wõ a Yeezu Kɩrɩta yele vla, a ɩ mɛ̃ a nyɩ mímié n'a bɛ kpa ʋ a da-gara zu a?
48003002	Nyɩ caalɩ mɛ̃ niwn a yel ŋa tɛwr ƴãw: a Naaŋmɩn-Wulu sawfʋ zũú n'a nyɩ páw a Vʋʋrʋ Sõw bɩɩ nyɩ na bɛr wõ ɛ saw de a Yel-nʋ̃ɔ̀ a ƴãw n'a?
48003003	A ŋa n'a nyɩ bol sɛw ɩ? A yel nyɩ na tĩ nɩ a Naaŋmɩn Vʋʋrʋ a, ƴɛrɛ ŋa nyɩ bɔbr a kɛ́ nyɩ baar ʋ nɩ nyɩ mɩŋa fãw ʋ?
48003004	Zawla lɛ ƴãw n'a nyɩ bãw a yele sɛw a ŋa bɩɩ? A kʋ̃ tʋ̃ɔ ɩ zawla lɛ ɩ.
48003005	A Naaŋmɩn na kʋ̀rɛ nyɩ a ʋ Vʋʋrʋ ɛ maalɛ a nɔ-ɓãa-yele a nyɩ sɔgɔ a, a Wulu sawfʋ zũú n'a bɩɩ nyɩ na bɛr wõ ɛ saw de a Yel-nʋ̃ɔ̀ a n'a so?
48003006	A ŋa n'a a tɩ ŋmɛ̃ a Abraham zie. Bʋ̃ʋ n'ʋ vɛ̃, a Sɛb-sõw yel a: «A Abraham tɩ saw na de a Naaŋmɩn, a Naaŋmɩn saw k'ʋʋ ɩ n nɩ-mɩŋa, a ʋ Naaŋmɩn-saw-deb zũú.»
48003007	A na ɩ a ŋa a, nyɩ bãw vla: a bɛlɩ dem na saw de a Naaŋmɩn a, bɛlɛ nɛ bɛ sɩrɩ ɩ a Abraham bibiir.
48003008	A Sɛb-sõw na tɩ bãw kɛ Naaŋmɩn na ɩ n a nɩ-bʋʋr-yoru bɛ ɩ nɩ-mɩn a bɛ Naaŋmɩn-saw-deb zũú a, ʋ tɩ de nɩ niwn yel a yel-vla ŋa kʋ̀ a Abraham: «A nɩ-bʋʋrɛ za na páw nɩ maalʋ a fʋ ƴãw.»
48003009	A Abraham tɩ saw na de ɛ́ páw a maalʋ, lɛ mɩ̀ n'a a bɛlɩ dem na saw de a, mɩ́ páw a maalʋ mɛ̃ a Abraham.
48003010	Ɛ cɛ a bɛlɩ dem na ɩrɛ ƴãwn a Naaŋmɩn-Wulu sawfʋ ƴãw tɛwr a, ŋmɛ-ƴãw tuur bɛ na; mɛ̃ a Sɛb-sõw taa yel a ŋa: «Sob nɛ za na bɛ tuur a al za na sɛb a Wulu sɛbɛ pʋɔ kʋra lɛ a, ŋmɛ-ƴãw a páw ʋ.»
48003011	A mɔ̃ mɩ̀ ɩ n cãa kɛ́ nɩr kʋ̃ tʋ̃ɔ ɩ nɩ-mɩŋa a Naaŋmɩn-Wulu sawfʋ tɛwr zũú ɛ. Bʋ̃ʋ n'ʋ vɛ̃, bɛ sɛb ɩ a ŋa: «Sob nɛ na ɩ nɩ-mɩŋa a, a saw-deb zũú a, na vʋʋrɛ na.»
48003012	Ɛ cɛ a Naaŋmɩn-Wulu bɛ yi a Naaŋmɩn-saw-deb pʋɔ ɩ, bɛ nɩ̃ɛ na mɩ̀ cãa sɛb: «Sob nɛ na tuur a Wulu nɛ-ƴãwnɩ a, a na ɩ na ʋ vʋʋrɛ.»
48003013	A Kɩrɩta ya na ír tɩ bɛr a Naaŋmɩn-Wulu ŋmɛ-ƴãw pʋɔ, ʋl mɩŋa na lɩɛbɩ nɩ-ŋmɛ-ƴãwna a tɩ ƴãw a. Bʋ̃ʋ n'ʋ vɛ̃, a Sɛb-sõw yel ɩ a ŋa: «Nɩr za na yawlɩ daa zu a ɩ n nɩ-ŋmɛ-ƴãwna.»
48003014	A ŋa n'a a ɩ, k'aa maalʋ a Naaŋmɩn na yel k'ʋʋ na kʋ̀ n a Abraham a, mɩ̀ ta a nɩ-bʋʋr-yoru a Yeezu Kɩrɩta ƴãw, ɛ́ a saw-deb zũú, tɩ za páw a Vʋʋrʋ a Naaŋmɩn na yel k'ʋʋ na tɩr a a.
48003015	Yɛbr ɩ, ɩ̃ na de nɩ manʋ a nɩsaalbɛ ɩ-ɩrɩ pʋɔ: nɩr na maalɩ a ʋ kũu daar pʋ-tɩɛrʋ sɛbɛ mɛ̃ a lɛ a na tu sɔr a, nɩr kʋ̃ tʋ̃ɔ sãw a sɛbɛ ŋa bɛr bɩɩ ƴãw bom dɔwlɩ ɛ.
48003016	Ɛ cɛ, a Abraham nɩ a ʋ bʋ̃-dɔwra nɛ bɛ a Naaŋmɩn tɩ ƴãw a ʋ maalʋ nɛɛ kʋ̀. A Sɛb-sõw bɛ yel kɛ nɩ a ʋ bʋ̃-dɔwrɩ ɛ, mɛ̃ nɩ-yaga nɛ bɛ bɛ yere a ɩ, ʋ yel a kɛ: «Nɩ a fʋ bʋ̃-dɔwra», a wul kɛ nɩ-been yõ n'ʋ bɛ yere, a Kɩrɩta.
48003017	A ŋa n'a ɩ̃ bɔbr k'ɩ̃ɩ yel: Naaŋmɩn tɩ de nɩ niwn maalɩ Wõ-taa ɛ yel k'ʋʋ na maal a tɛr ʋ. A Naaŋmɩn-Wulu na wa wa yome kɔbr anaar dɔwlɩ lɩzɛr nɩ pie pùorí a, kʋ̃ tʋ̃ɔ sãw a wõ-taa bɛr ɛ ír a maalʋ nʋɔr a Naaŋmɩn na ƴãw a bɛr ɛ.
48003018	Ɛ cɛ, a gbã-dɩ-bom pawfʋ wa yi Naaŋmɩn-Wulu sawfʋ zie a, a bɛ cãa ɩ nʋɔr Naaŋmɩn na ƴãw a zũú n'a ɩ; ɛ cɛ nʋɔr Naaŋmɩn na ƴãw a zũú n'a ʋ kʋ̀ a ʋ maalʋ a Abraham.
48003019	A na ɩ a ŋa a, a Naaŋmɩn-Wulu yel-ɩra tɩ n'ɩ bo? Bɛ ƴãw ʋ na dɔwlɩ k'ʋʋ tʋ̃ɔ mɩ́ wul a nʋɔr-zawrʋ ɩ-ɩrɩ a sãá, gùre nɩ a Abraham bʋ̃-dɔwra ʋl bɛ na ƴãw a maalʋ nʋɔr kʋ̀ a. Malkɩ mɩnɛ nɛ bɛ tu lɔ̃lʋɔrɛ ƴãw a Wulu ŋa.
48003020	Ɛ cɛ lɔ̃lʋɔrɛ bɛ dãw lɔ̃ nɩ-been yele ɩ. Ɛ a yele caar ɩ Naaŋmɩn yõ.
48003021	A pãa ɩ lɛ a Wulu diwr a maalʋ nɛɛ a Naaŋmɩn na ƴãw a bɛrɛ bɩɩ? Lɛ bɛ n'a towtow ɛ! Alɛ tɩ ɩ mɛ̃ bɛ tɩr ɩ wulu kãw na na kʋ̀ a nɩsaalbɛ a nyɔ-vʋʋrʋ a, wulu sawfʋ pʋɔ sɩrɩ n'a a nɩsaal nãa mɩ́ ɩ nɩ-mɩŋa a Naaŋmɩn niŋé.
48003022	Ɛ cɛ a Sɛb-sõw yel a k'aa yel-bier fãw so nɩ a tẽ-daa za, k'aa maalʋ a Naaŋmɩn na yel k'ʋʋ na tɩr a a, tʋ̃ɔ ta a bɛlɩ dem na saw de a, bɛ na saw de a Yeezu Kɩrɩta a zũú.
48003023	A Naaŋmɩn-saw-deb na bɛ tɩ wa sɛr a, a Naaŋmɩn-Wulu tɩ tɛr tɩ nɩ a ʋ gaso pʋɔ gùre nɩ a Naaŋmɩn-saw-deb bɛ nãa wa wul ʋ sãá a.
48003024	A na ɩ a ŋa a, a Naaŋmɩn-Wulu n'ʋ tɩ piwre tɩ, tɩ ta n a Kɩrɩta waa daar, kɛ́ tɩ ɩ nɩ-mɩn a Naaŋmɩn niŋé, a Naaŋmɩn-saw-deb ƴãw.
48003025	Ɛ cɛ a Naaŋmɩn-saw-deb na wa wa baar a, a sob nɛ na tɩ piwre tɩ a bɛ cãa so tɩ ɛ.
48003026	Bʋ̃ʋ n'ʋ vɛ̃, nyɩ za ɩ n Naaŋmɩn bibiir, a Naaŋmɩn-saw-deb na ɩ nyɩ lãw nɩ a Yeezu Kɩrɩta a ƴãw.
48003027	Nyɩ za na sɩrɩ lãw nɩ a Kɩrɩta a suob deb pʋɔ a, nyɩ su n a Kɩrɩta.
48003028	Nyɩ za lãw nɩ nɩ a Kɩrɩta ɩ nɩ-been, a na ɩ lɛ a, Zifʋ nɩ nɩ-bʋʋr-yoru yele bɛ cãa be ɩ, gbãgbaa nɩ nɩr na so ʋ tʋɔra a yele bɛ cãa be ɩ, dɛb nɩ pɔw yele bɛ cãa be ɩ.
48003029	Ɛ a Kɩrɩta wa so nyɩ a, nyɩ ɩ n a Abraham bʋ̃-dɔwrɩ, ɛ́ nyɩ na páw nɩ a gbã-dɩ-bom a Naaŋmɩn na yel k'ʋʋ na tɩr a a.
48004001	A na ɩ a ŋa a, a ɩ̃ tɩɛrʋ n'ɩ ŋa: lɛn daar za a gbã-dɩrɛ na cãa ɩ bibile a, ʋlɛ nɩ a gbãgbaa za ɩ n been, ʋ na saa so bom za a.
48004002	Ɛ cɛ nɩbɛ na kaarɛ a ʋ zie ɛ kaarɛ a ʋ bome zie a, mɩ́ so ʋ tɩ ta n a daar ʋl a ʋ sãà na ƴãw a.
48004003	Lɛ n'a a mɩ̀ ŋmɛ̃ a tɩ zie, a lɛn daar tɩ na tɩ cãa ɩ mɛ̃ bibiir a, tɩ tɩ ɩ n a tẽ-daa bʋ̃-balɛ gbãgbaar.
48004004	Ɛ cɛ a daar ʋl, a Naaŋmɩn na ƴãw a, na wa ta a, ʋ to n a ʋ Bie, pɔw dɔw ʋ, ɛ a Naaŋmɩn-Wulu sawfʋ fɛrɛ ʋ,
48004005	k'ʋʋ tʋ̃ɔ ya de a bɛlɩ dem na be a Naaŋmɩn-Wulu fɛrʋ pʋɔ a, ɩ tɩ lɩɛbɩ Naaŋmɩn bibiir.
48004006	A Naaŋmɩn na bɔbr k'ʋʋ wul kɛ́ nyɩ sɩrɩ na ɩ a ʋ bibiir a, ʋ to n a ʋ Bie Vʋʋrʋ a tɩ socie pʋɔ, ʋ mɩ́ cɩɩrɛ yere: «Aba, ɩ̃ Sãà a!»
48004007	A na ɩ a ŋa a, fʋ bɛ cãa ɩ gbãgbaa ɩ, bie nɛ b; ɛ fʋ na ɩ a ʋ bie a, Naaŋmɩn na kʋ̀ b ɩ a gbã-dɩ-bom ʋ na bin a ʋ bibiir ƴãw a.
48004008	A dãwdãw nyɩ na bɛ tɩ bãw a Naaŋmɩn a, nyɩ tɩ ɩ n naaŋmɩmɛ na bɛ ɩ naaŋmɩmɛ a gbãgbaar.
48004009	Ɛ cɛ ƴɛrɛ ŋa nyɩ na bãw a Naaŋmɩn a, bɩɩ a Naaŋmɩn na nɩ̃ɛ n'ʋ bãw nyɩ a, ŋmɩŋmɩn za n'a nyɩ lɛb cere a bome a ŋa na bɛ tɛr fãw, bɛ tɛr bom za a zie, bɔbr kɛ́ nyɩ ɩ a gbãgbaar?
48004010	Nyɩ bɛ ƴãwnɛ dere a bibie a mɩnɛ, a cuwr a mɩnɛ, a voru a mɩnɛ, nɩ a yome a mɩnɛ ƴãw ɛ.
48004011	Nyɩ ɩ na ɩ̃ zɔrɛ dɛ̃bɩ̃ɛ ɩ̃ nãa wa bal ɩ̃ tʋɔra a nyɩ ƴãw zawla lɛ a.
48004012	Yɛbr ɩ, ɩ̃ zɛlɛ nyɩ na, nyɩ lɩɛbɩ ŋmɛ̃ taa nɩ mɛ̃, mɛ̃ a lɛ ɩ̃ na saw ŋmɛ̃ taa nɩ nyɩ a. Nyɩ bɛ sãw mɛ̃ yel kãw za ƴãw ɛ.
48004013	Nyɩ bãwnɩ a na, bàalʋ n'a tɩ so ɩ̃ hieri a Yel-nʋ̃ɔ̀ kʋ̀ nyɩ a dãw-niwn sob daar.
48004014	A ɩ̃ ƴãgan-baal nyɛ́b tɩ ɩ n kpɩɛrʋ a nyɩ zie, ɛ cɛ nyɩ bɛ jewri mɛ̃ ɩ, bɛ pĩ m ɛ; nyɩ nɩ̃ɛ na de m mɛ̃ Naaŋmɩn malkɩ bɩɩ a Kɩrɩta Yeezu tɔr za a.
48004015	A nʋ̃ɔ̀ na tɩ dãw ɩrɛ nyɩ a, nyɩnɛ n'a ʋ cen mɔ̃? Bʋ̃ʋ n'ʋ vɛ̃, ɩ̃ dɩrɛ nɩ a dãsɩɛ ŋa a nyɩ ƴãw: nyɩmɛ tɩ tʋ̃ɔ a, nyɩ nãa lowr ɩ a nyɩ mimie ƴãw mɛ̃.
48004016	Ƴɛrɛ ŋa ɩ̃ na yel a yel-mɩŋa kʋ̀ nyɩ a, ɩ̃ lɩɛb ɩ a nyɩ dɔ̃ sob bɩɩ?
48004017	Bɛ mɩnɛ kãw miine nɩ a nyɩ ƴãw, ɛ cɛ a bɛ tɩɛrʋ bɛ vɩɛl ɛ. Bom nɛ bɛ na bɔbr a n'ɩ kɛ bɛ bʋ́r mãa nɩ a nyɩɩm, nyɩ tʋ̃ɔ miine a bɛ ƴãw.
48004018	Fʋ na miine a vla ƴãw a, bʋ̃-vla n'ʋ, ɛ cɛ a mɩ́ ɩ kʋra lɛ, ɛ ta ɩ ɩ̃ na mɩ́ wa be a nyɩ sɔgɔ a tɛwr ɛ.
48004019	Ɩ̃ bibiir i, ɩ̃ lɛb a wone tuo a nyɩ ƴãw mɛ̃ pɔw na dɔwr a, ɛ gu a wa tɩ ɩ cãa k'aa Kɩrɩta be n a nyɩ sɔgɔ.
48004020	Bʋ̃ʋ pãa ɩ ɩ̃ bɛ be a nyɩ zie a ƴɛrɛ ŋa a! Ɩ̃ nãa ƴɛr a gaalɩ a kɔkɔr. Bʋ̃ʋ n'ʋ vɛ̃, ɩ̃ bɛ mɩ́ bãw a lɛ ɩ̃ na na ɩ a nyɩ zie a ɩ.
48004021	Nyɩɩm na bɔbr k'aa Wulu so nyɩ a, nyɩ bɛ wone a lɛ a Wulu ŋa na yere a ɩ?
48004022	Bɛ sɛb a k'aa Abraham tɩ tɛr ɩ bibiir ayi, kãw ɩ a pɔw-gbãgbaa Agaar bie, ɛ kãw ɩ a pɔw na bɛ ɩ gbãgbaa a, a Saara bie.
48004023	Ɛ cɛ a pɔw-gbãgbaa tɩ dɔw nɩ a ʋ bie nɩsaal dɔwfʋ, ɛ a pɔw na bɛ ɩ gbãgbaa a dɔw a ʋ bie a tu a lɛ a Naaŋmɩn na yel a.
48004024	Zʋkpar ɩ a ŋa bɛ na lɔb a: a pɔwbɛ bɛ ŋa ayi ɩ n wõ-taar ayi: a kãw, a Agaar na wule a, ɩ n a Sinayi tãw zu wõ-taa; gbãgbaar a ʋ dɔwr.
48004025	A Agaar ɩ a Sinayi tãw na be Arabi a, ʋ ŋmɛ̃ na taa nɩ a ƴɛrɛ ŋa Zeruzalɛm na ɩ gbãgbaa, ʋlɛ nɩ a ʋ bibiir za a.
48004026	Ɛ cɛ a Zeruzalɛm na be a saa zu a bɛ ɩ gbãgbaa ɩ, ɛ ʋlɛ n'ɩ a tɩ mã.
48004027	Bʋ̃ʋ n'ʋ vɛ̃, bɛ sɛb a yel: «Pɔw-ãan ɩ, cɩlɛ, fʋ̃ʋ na bɛ tɩ dɔw a, ŋmɩɛr nʋ̃ɔ̀ cɛlsɩ, fʋ̃ʋ na bɛ wõ a dɔwfʋ 'wɔbrʋ a ; a pɔw-zaw-bɛra bibiir na yãwmɛ̃ na zuo a pɔw na tɛr sɩr a bibiir.»
48004028	Nyɩɩm, yɛbr ɩ, nyɩ dɔw na mɛ̃ Ɩzaakɩ a, a tu a nʋɔr Naaŋmɩn na ƴãw a.
48004029	Ɛ cɛ mɛ̃ a lɛ a koro za, a bie ʋl na tɩ dɔw a dɔwfʋ tu nɩsaal dɔwfʋ a, na tɩ dɔwrɛ a bie ʋl na dɔw a tu Vʋʋrʋ Sõw a, lɛ n'a a mɩ̀ cãa ŋmɛ̃ a ƴɛrɛ ŋa.
48004030	Ɛ cɛ a Sɛb-sõw yel a kɛ bo? Ɛ «Fʋ diw a pɔw-gbãgbaa nɩ a ʋ bie bɛr; bʋ̃ʋ n'ʋ vɛ̃, a bɛ tɛr sɔr k'aa pɔw-gbãgbaa bie nɩ a pɔw na bɛ ɩ gbãgbaa a bie lãw a gbã-dɩ-bom ɛ.»
48004031	Yɛbr ɩ, a na ɩ a ŋa a, tɩ bɛ ɩ pɔw gbãgbaa bibiir ɛ, tɩ ɩ n pɔw na bɛ ɩ gbãgbaa a bibiir.
48005001	A Kɩrɩta ír tɩ na bɛr a gbãgbaalʋ pʋɔ, kɛ́ tɩ sɩrɩ so tɩ tʋɔra. A na ɩ a ŋa a, nyɩ ƴãw fãw ta lɛb de a gbãgba-mie ɩ.
48005002	Nyɩ nyɛ̃, a mãa Pol, ɩ̃ yere na kʋ̀rɛ nyɩ: nyɩmɛ wa ƴãw bɛ ŋma nyɩ a yɛɛ a, a Kɩrɩta kʋ̃ cãa tɛr yel-ɩra kãw za a nyɩ zie ɩ.
48005003	Ɛ ɩ̃ lɛb a maal yere kʋ̀rɛ nɩsaal za na ƴãw bɛ ŋmãa ʋ a yʋɔr a, k'aa fɛr a ʋ sawr a Wulu ʋ za.
48005004	Nyɩɩm na bɔbr k'aa Wulu ɩ nyɩ ɩ nɩ-mɩn a, a baar a nyɩɩm nɩ a Kɩrɩta cara pʋɔ, ɛ́ nyɩ mɩ̀ kʋ̃ lɛ páw a Naaŋmɩn maalʋ ɛ.
48005005	Ɛ cɛ a tɩɩm a, tɩ ƴãw nɩ a tɩ tɩɛrʋ a Naaŋmɩn ƴãw, ʋl na na ɩ tɩ ɩ nɩ-mɩn a ʋ niŋé a; a yel ŋa n'ʋ tɩ gùre nɩ a Vʋʋrʋ Sõw fãw, ʋl na tone a tɩ Naaŋmɩn-saw-deb pʋɔ a.
48005006	Bʋ̃ʋ n'ʋ vɛ̃, sob nɛ na lãw nɩ a Yeezu Kɩrɩta a, a yʋɔr-ŋmãafʋ bɩɩ a bɛ-ŋmãafʋ bɛ ɩ bom za ɩ, a bom n'ɩ a Naaŋmɩn-saw-deb na tɛr nɔ̃wfʋ ɩ-ɩrɩ a.
48005007	Nyɩ tɩ tĩ na zɔrɛ vla za! Ãa n'ʋ wa piw nyɩ a sɔr, bɛ bɔbr kɛ nyɩ tuur a yel-mɩŋa?
48005008	A a ŋa bɛ na ƴɛr nyɩ saw a, a bɛ yi a Naaŋmɩn na bʋɔlɛ nyɩ a zie ɩ.
48005009	Mɛ̃ a lɛ bɛ na mɩ́ yel a: «Dãbɩl blã mɩ́ ɩ n a zɔ̃-bura za ír.»
48005010	Mãa a, a Sore ɩ na ɩ̃ bɛr tɩɛrʋ a nyɩ ƴãw: ɩ̃ bãwnɩ a na nyɩ na kʋ̃ tɩɛrɛ bʋ̃-yoru a. Ɛ cɛ sob nɛ na ƴãwnɛ a damnʋ a nyɩ pʋɔ a na páw nɩ dɔwrʋ, ʋlɛ saa ŋmɛ̃ ŋmɩŋmɩn a.
48005011	Mãa ƴãw a, yɛbr ɩ, mãa tɩ ɩ mɛ̃ ɩ̃ cãa na kanɛ k'aa fɛr a kɛ bɛ mɩ́ ŋmãa a yʋɔr a, bʋ̃ʋ ƴãw n'a bɛ nãá cãa dɔwrɛ mɛ̃? A lɛ pʋɔ a, a Kɩrɩta da-gara zu kũu ƴɛrʋ kʋ̃ʋ damnɛ nɩr za ɩ.
48005012	A bɛlɩ dem na ƴãwnɛ a damnʋ a nyɩ pʋɔ a, bɛ nãa mɩ́ tɛr lɛɛɛ tɩ ír a bɛ lamɛ mɩ̀.
48005013	Yɛbr ɩ, a nyɩɩm a, a tʋɔra-sob ƴãw n'a bɛ bʋɔlɩ nyɩ. Ɛ cɛ nyɩ taa wa yel kɛ a tʋɔra-sob ŋa ƴãw ɛ́ tuur a nyɩ nɩsaal yel-bɔbrɩ na bɛ vɩɛl a ɩ. Nyɩ nɩ̃ɛ mɩ́ kaarɛ taa zie a nɔ̃wfʋ zũú.
48005014	Bʋ̃ʋ n'ʋ vɛ̃, a Naaŋmɩn-Wulu za zu n'ɩ: «Fʋ na nɔnɛ nɩ a fʋ tɔ sob mɛ̃ a fʋ mɩŋa a.»
48005015	Ɛ cɛ, nyɩmɛ wa dʋnɛ taa ɛ vɔlɛ taa mɛ̃ wɛ-dʋn-faar a, nyɩ gu vla, nyɩ na baarɩ taa.
48005016	A na ɩ a ŋa a, yel ŋa n'ʋ ɩ̃ bɔbr k'ɩ̃ɩ yel kʋ̀ nyɩ: nyɩ bɛr a nyɩ nyɔ-vʋʋrʋ kʋ̀ a Vʋʋrʋ Sõw ɛ nyɩ kʋ̃ ɩrɛ a lɛ a nyɩ nɩsaalʋ na bɔbr a ɩ.
48005017	Bʋ̃ʋ n'ʋ vɛ̃, a tɩ nɩsaalʋ yel-bɔbrɩ nɩ a Vʋʋrʋ Sõw dem bɛ lãw taa ɩ, ɛ a Vʋʋrʋ Sõw yel-bɔbrɩ nɩ a tɩ nɩsaalʋ dem mɩ̀ bɛ lãw taa ɩ, mɔb a be a za ayi cara pʋɔ. Alɛ n'a so, nyɩ bɛ tʋɔr ɩrɛ a lɛ nyɩ na bɔbr a ɩ.
48005018	A Vʋʋrʋ Sõw wa n'ʋ wule nyɩ a, a Mõyiir-Wulu bɛ cãa fɛrɛ nyɩ ɛ.
48005019	A nɩsaalʋ tõ-toni sãá nɩ nyɩraa lɛ, alɛ n'ɩ a ŋa: pɩ̃ɔ yele, dɛwr, faalʋ,
48005020	tɩbɛ maalʋ, sʋɔlʋ, dɔ̃, zɛb-taa, nyúur, suur, cier-taa, bɛ-wõ-taa, bʋ́r-taa,
48005021	nyɛ̃ a fʋ tɔ bom bɔbr, dãa kuolu, dɩ tɩ gã nɩ taa, nɩ a yele a ŋa taabɛ. Nyɩ páw bãwnɩ a, mɛ̃ a lɛ ɩ̃ na tɩ dãw yel kʋ̀ nyɩ a, a bɛlɩ dem na tɛr a ɩ-ɩrɩ a ŋa taabɛ a, kʋ̃ nyɛ̃ zie a Naaŋmɩn-Naalʋ pʋɔ ɩ.
48005022	Ɛ cɛ a Vʋʋrʋ Sõw bom ɩ: nɔ̃wfʋ, nʋ̃ɔ̀, ƴã-ɓaarʋ, su-nyɔwra, vɩɛlʋ, nɩ-vla-ɩb, Naaŋmɩn-saw-deb,
48005023	nɩsaal baalʋ-ɩb, tʋɔra-nyɔwfʋ; a Mõyiir-Wulu bɛ diwr a yele a ŋa taabɛ bɛrɛ ɩ.
48005024	A bɛlɩ dem a Kɩrɩta na so a, bɛ kpa n a nɩsaalʋ a da-gara zu lãw nɩ a ʋ vʋla bʋʋrɛ na mɩ́ be a ʋ zie a, nɩ a ʋ yel-bɔbrɩ.
48005025	A Vʋʋrʋ na n'ʋ so tɩ vʋʋrɛ a, tɩ mɩ̀ bɛr tɩ tʋɔra kʋ̀ ʋ.
48005026	Tɩ ta mɩ́ pɔrɛ ɩ, a nɔ-haarʋ nɩ a nyu-ɩb, a ta be a tɩ cara pʋɔ ɩ.
48006001	Yɛbr ɩ, alɛ wa ɩ mɛ̃ bɛ nyɔw nɩ nɩr sãwna pʋɔ a, a nyɩɩm na tɛr a Naaŋmɩn Vʋʋrʋ a, nyɩ tɛr ʋ lɛb wa ƴãw a sɔr vla pʋɔ; ɛ cɛ nyɩ ɩrɛ bɛl bɛl a ʋ zie. Ɛ a fʋ̃ʋ mɩ̀ a, gurè fʋ tʋɔra vla: fʋ tɩɛr kɛ bɛ mɩ̀ kʋ̃ tʋ̃ɔ bɛlɩ fʋ bɩɩ?
48006002	Nyɩ tuore taa tuor, lɛ n'a nyɩ na saw a Kɩrɩta Wulu.
48006003	Bʋ̃ʋ n'ʋ vɛ̃, nɩr na tɩɛr k'ʋʋ ɩ n nɩr, ɛ nɩ̃ɛ bɛ ɩ nɩr a, ʋ bɛlɛ nɩ ʋ tʋɔra.
48006004	Ŋa za mɩ́ jɩr a ʋ tome kaa, alɛ wa sɛw k'ʋʋ nyʋʋr a, ʋl ƴãw n'a ʋ na nyʋʋr, a kʋ̃ ɩ ʋ na de ʋ tʋɔra man nɩ nɩr a ƴãw n'a ɩ.
48006005	Bʋ̃ʋ n'ʋ vɛ̃, ŋa za na mɩ́ tuo nɩ a ʋ mɩŋa tuor.
48006006	A sob nɛ bɛ na zanɛ nɩ a Naaŋmɩn ƴɛrʋ a, a fɛr a k'ʋʋ mɩ́ ɩ a ʋ bʋ̃-tɛrɩ kʋ̀ a sob nɛ na zanɛ nɩ ʋ a.
48006007	Nyɩ ta bɛlɛ nyɩ tʋɔra ɩ: Naaŋmɩn bɛ sawr bɛ ɩrɛ ʋ laar ɛ. Ʋlɩ bom nɛ a nɩsaal na bʋ̀r a, ʋlɛ n'ʋ ʋ na cɛ.
48006008	Sob nɛ na bʋ̀rɛ a alɩ bome nɛ a nɩsaalʋ na bɔbr a, na cɛ n a wɔ̃mɛ a nɩsaalʋ na waar ɩ a, a pɛr lɛ k'aa kũu. Ɛ cɛ sob nɛ na bʋ̀rɛ a alɩ bome nɛ a Vʋʋrʋ Sõw na bɔbr a, ʋ na cɛ n a wɔ̃mɛ a Vʋʋrʋ na waar ɩ a, a pɛr lɛ k'aa nyɔ-vʋʋrʋ na be kʋra lɛ a.
48006009	Nyɩ ɩ tɩ taa balɛ a vla maalʋ ƴãw ɛ; bʋ̃ʋ n'ʋ vɛ̃, tɩmɛ bɛ wa bal tɩɛ bɛr a, ɛ a daar wa ta a, tɩ na cɛ na.
48006010	A na ɩ a ŋa vuo cãa be a yaa, nyɩ ɩ tɩ ɩrɛ vla a nɩbɛ za zie, ɛ baa zuo a za a bɛl na ɩ a tɩ yɛbr a saw-deb pʋɔ a zie.
48006011	A kan-bi-bɛrɛ a ŋa nyɩ na nyɛ̃ a, mãa mɩŋa nũu n'ʋ ɩ̃ sɛb ɩ nyɩ.
48006012	A bɛlɩ dem na bɔbr kɛ́ bɛ fɛr nyɩ nyɩ ŋma a nyɩ yɛɛ a, bɛ ɩ n nɩbɛ na bɔbr kɛ́ bɛ sãá nɩ-vɩɛlɩ a nɩsaalʋ yele pʋɔ a. A bɛ bʋ̃-bɔbra tɛwr n'ɩ kɛ́ bɛ ta mɩ́ páw dɔwrʋ a Kɩrɩta da-gara ƴãw ɛ.
48006013	Bʋ̃ʋ n'ʋ vɛ̃, a bɛl tɛɛ za na mɩ́ ƴãw bɛ ŋma bɛ a yɛɛ a, bɛ mɩ́ tuur a Naaŋmɩn-Wulu ɛ; bɛ mɩ́ bɔbr a kɛ́ nyɩ ŋma a yɛɛ bɛ tʋ̃ɔ zɛwr bɛ tʋɔra, bɛ na fɛr nyɩ ƴãw nyɩ tɛr a bãwfʋ ŋa a nyɩ ƴãgánɩ́ a.
48006014	Mãa ƴãw a, a tɩ Sore Yeezu Kɩrɩta da-gara yõ ƴãw n'a ɩ̃ bɔbr k'ɩ̃ɩ zɛwr ɩ̃ tʋɔra. Ʋlɛ n'ʋ so a tẽ-daa kpi a ɩ̃ zie, ɛ ɩ̃ mɩ̀ kpi a tẽ-daa zie.
48006015	Bʋ̃ʋ n'ʋ vɛ̃, fʋ na ŋmãa a yʋɔr bɩɩ fʋ na bɛ ŋmãa a, bɛ ɩ bom ɛ, fʋ na ɩ Naaŋmɩn bʋ̃-ir-paala a, ʋlɛ n'ʋ ɩ bom.
48006016	A Naaŋmɩn ƴã-ɓaarʋ nɩ a ʋ nɩ-baal-zɔba, a be a bɛlɩ dem za na tuur a wulu pɔl ŋa a zie, ɛ mɩ̀ be a ʋ nɩ-bʋurɛ za zie.
48006017	Dɩ̃a na ta a, nɩr za taa lɛ sɔbr mɛ̃ niwn ɛ; bʋ̃ʋ n'ʋ vɛ̃, a fɩlɛ na be a ɩ̃ ƴãgánɩ́ a wule na k'aa Yeezu so m.
48006018	Yɛbr ɩ, a tɩ Sore Yeezu Kɩrɩta maalʋ, ʋ be a nyɩ za zie. Amɛn.
49001001	A mãa Pol, Naaŋmɩn na nɔ̃w yã ƴãw ɩ̃ ɩ a Yeezu Kɩrɩta nɩ-tona a, mãa n'ʋ sɛbr a Kɩrɩta-nɩbɛ na be a Efɛɛzɩ tẽw a, ɛ́ saw de a Yeezu Kɩrɩta bɛ lɛbr pùor a.
49001002	A Naaŋmɩn tɩ Sãà nɩ a Sore Yeezu Kɩrɩta kʋ̀ nyɩ maalʋ nɩ ƴã-ɓaarʋ.
49001003	A Naaŋmɩn, tɩ Sore Yeezu Kɩrɩta Sãà, tɛr ɩ puoru. Tɩ na lãw nɩ a Kɩrɩta a, ʋ maalɩ tɩ nɩ a tẽ-vla pʋɔ, nɩ maal-pɛ-bʋʋrɛ za Vʋʋrʋ Sõw na tɩrɛ a.
49001004	Ʋ bɛ tɩ ír a tẽ-daa sɛr ɛ, ɛ de niwn kaa ir tɩ a Kɩrɩta ƴãw, kɛ́ tɩ wa lɩɛbɩ nɩ-son na bɛ tɛr sãwna bɛ yere a, a ʋ nɔ̃wfʋ pʋɔ, a ʋ niŋé.
49001005	Ʋ tɩ de nɩ niwn bãwnɩ tɩ, k'ʋʋ wa de tɩ tɩ ɩ a ʋ bibiir a Yeezu Kɩrɩta ƴãw. A ŋa n'a ʋ tɩ nɔnɛ ɛ bɔbr.
49001006	A na ɩ a ŋa a, nyɩ ɩ tɩ danɛ a Naaŋmɩn na ƴãw a ʋ Bi-nɔna kʋ̀ tɩ a maalʋ sɛw a ŋa zawla lɛ a.
49001007	A Kɩrɩta zɩ̃ɩ n'a cir yaarɩ faa tɩ, ɛ̀ tɩ páw a tɩ sãwna suur. A ŋa n'a a Naaŋmɩn wul k'aa ʋ maalʋ bɛ tɛr manʋ ɛ.
49001008	A ʋ maalʋ ŋa pʋɔ n'a a Naaŋmɩn paalɩ tɩ nɩ a yã-bãwfʋ za, nɩ a yã za:
49001009	ʋ ɩ na tɩ bãw a ʋ yel-sɔwla za ʋ na tɩ dãw nɔnɛ cɔbrɩ, k'aa Kɩrɩta wa tu
49001010	a tɩ faafʋ tome daar nãà wa ta a. Ʋ tɩ tɩɛrɛ na k'ʋʋ ɓã bom za na be a salom zu nɩ tẽw zu a taa, ʋ ɓã a za taa na-kpɛ̃ɛ been pile na ɩ a Kɩrɩta a.
49001011	Tɩ na lãw nɩ a Kɩrɩta a, tɩ páw nɩ a bom ʋl a Naaŋmɩn na ƴãw nʋɔr k'ʋʋ na kʋ̀ tɩ na a: bʋ̃ʋ n'ʋ vɛ̃, ʋ tɩ de nɩ niwn kaa ir tɩ a tu a lɛ ʋ na cɔbrɩ a yele bin a; ɛ a Naaŋmɩn mɩ́ maal ɩ a yele za mɛ̃ a lɛ ʋ na yel ɛ bɔbr a.
49001012	A na ɩ a ŋa a, nyɩ ɩ tɩ danɛ a Naaŋmɩn yúor-vɩɛlʋ-danʋ, tɩɩm na ɩ a de niwn dem na ƴãw a tɩ tɩɛrʋ a Kɩrɩta ƴãw a.
49001013	A Kɩrɩta nyɩ na lãw nɩ a ƴãw n'a nyɩ wõ a yel-mɩŋa ƴɛrʋ, a Yel-nʋ̃ɔ̀ na faarɛ nyɩ a. A ʋl nyɩ na lãw nɩ a ƴãw mɩ̀ cãa n'a nyɩ saw de, ɛ́ bɛ ŋmãa a Vʋʋrʋ a Naaŋmɩn na tɩr a bãwfʋ ƴãw nyɩ, a Vʋʋrʋ Sõw na ɩ
49001014	a tɩ gbã-dɩ-bom bʋ̃-dãw tɩ páw sɛr, gùre nɩ a faafʋ za tɩ nãà wa páw a Naaŋmɩn yúor-vɩɛlʋ-danʋ ƴãw a.
49001015	Alɛ n'a so, a mãa mɩ̀ na wõ kɛ́ nyɩ saw na de a Sore Yeezu ɛ nɔnɛ a Kɩrɩta-biir za a,
49001016	ɩ̃ puore a Naaŋmɩn yaanɩ kʋra lɛ, ɩ̃ na mɩ́ wa tɛr a nyɩ tɩɛrʋ a ɩ̃ puoru pʋɔ a.
49001017	A tɩ Sore Yeezu Kɩrɩta Naaŋmɩn, ʋl na ɩ Sãà so yúor-vɩɛlʋ-danʋ za a, ʋ kʋ̀ nyɩ yã-bãwfʋ nɩ yel-sɔwlɩ bãwfʋ yã, kɛ̀ nyɩ tʋ̃ɔ bãw ʋ sɩza.
49001018	Ʋ saw caalɩ a nyɩ socie nɩ a ʋ cãa, nyɩ tʋ̃ɔ bãw a tɩɛrʋ ʋl a ʋ bʋɔlʋ na ɩ kɛ nyɩ tɛr a, nɩ a ʋ gbã-dɩ-bom na vɩɛl bɛ tɛr tɔ, ʋ na cɔbrɩ cɛlɛ nɩ a ʋ nɩ-sori a.
49001019	Ʋ ɩ nyɩ bãw a ʋ kpɛnʋ ʋl na ɩ kpɛ̃ɛ bɛ tɛr manʋ a, ʋ na wul ʋ sãá a tɩɩm na saw de a ƴãw a. A ʋ fãw tome a, a ʋ kpɛnʋ na bɛ dɩ vuo a, ʋ ɩ na a sãá a Kɩrɩta zie,
49001020	a lɛn daar ʋ na ɩ a Kɩrɩta lɛb yi a kũuni pʋɔ, ɛ ʋ ƴãw ʋ zɩ̃ a ʋ dʋrʋ lowr a tẽ-vla pʋɔ,
49001021	do gãw a naalʋ-dɩb za, fãw za, kpɛnʋ za nɩ zie-sób za, nɩ bom za na tɛr yúor bɛ pore a dɩ̃a zie ŋa pʋɔ nɩ a nɩdaar zie pʋɔ a.
49001022	Naaŋmɩn dĩ nɩ bom za bìn a Kɩrɩta pile, ɛ ƴãw ʋ do tɩ be bom za zu-sɔw, ɩ a Lãw-yir zu,
49001023	a Lãw-yir na ɩ a ʋ ƴãgan a Kɩrɩta paalɩ ʋ za kpɛ̃lɛ̃kpɛ̃lɛ̃ a, a Kɩrɩta na paalɩ bom za a.
49002001	A nyɩɩm a, nyɩ tɩ dãw na ɩ nɩ-kũuni a nyɩ sãwna nɩ a nyɩ yel-bebe zũú.
49002002	A lɛn daar a, nyɩ tɩ ɩrɛ nɩ a tẽ-daa ŋa zu ɩb, nyɩ tɩ tuur ɩ a vʋʋrʋ ʋl na ɩ a salom zu kpɛnʋ bʋʋrɛ za tɩ na bɛ nyɛrɛ a nɩ-kpɛ̃ɛ a, a vʋʋrʋ ŋa na damnɛ a nɩ-gaarɩ ƴãwn bɛ ɩrɛ a nɩ-garɩ ɩb a.
49002003	A tɩɩm za mɩ̀ tɩ pʋɔ nɩ a nɩbɛ bɛ ŋa pʋɔ, tɩɩm na tɩ tu a nɩsaal ƴãgan yel-bɔbrɩ na bɛ vɩɛl a, pùor tɛwr a: tɩ tɩ maalɛ nɩ a nɩsaal ƴãgan pʋ-tɩɛrʋ ɛ tuur a ʋ yã-faa. A ŋa n'a a tɩ nɩsaal ŋmɛ̃a ɩ tɩ ɩ nɩbɛ Naaŋmɩn suur nãà wa ìr a tɩ ƴãw, mɛ̃ a ŋmaarɛ bɛ ŋa ƴãw a.
49002004	Ɛ cɛ a Naaŋmɩn na dɩrɛ su-ɓaarʋ naalʋ a, ɛ nɔ̃w tɩ nɩ nɔ̃wfʋ na bɛ dɩ vuo a,
49002005	al ƴãw n'a ʋ ɩ tɩ lɛb vʋʋrɛ lãw nɩ a Kɩrɩta, tɩɩm na tɩ kpi baarɩ a tɩ sãwna ƴãw a. Naaŋmɩn maalʋ zũú sɩrɩ n'a nyɩ nyɛ̃ a faafʋ.
49002006	A Yeezu Kɩrɩta tɩ na lãw nɩ a, ʋl pʋɔ n'a a Naaŋmɩn ɩ tɩ lɛb yi a kũu pʋɔ lãw nɩ ʋ, ɛ ʋ ɩ tɩ lãw nɩ ʋ zɩ̃ a tẽ-vla pʋɔ.
49002007	A Naaŋmɩn vɩɛlʋ ɩb ʋ na ɩ a tɩ ƴãw a sãá a Yeezu Kɩrɩta zie a zũú n'a, ʋ tɩ bɔbr k'aa yome na tuur taa a pʋɔ, ʋ wul a ʋ maalʋ na bɛrmɛ̃ bɛ tɛr vuo a.
49002008	Sɩza, a Naaŋmɩn maalʋ ƴãw n'a nyɩ nyɛ̃ a faafʋ, nyɩ na saw de ʋ a zũú. A faafʋ ŋa bɛ yi nyɩ zie ɩ, Naaŋmɩn maalʋ n'ʋ ʋ kʋ̀ nyɩ zawla lɛ.
49002009	Ʋ bɛ yi a nyɩ ɩ-ɩrɩ zie ɩ, kɛ́ nɩr za taa wa dier ʋ pɔrɛ nɩ ɛ.
49002010	Naaŋmɩn mɩŋa n'ʋ maalɩ tɩ, ʋlɛ n'ʋ ír tɩ tɩ lãw nɩ a Yeezu Kɩrɩta, kɛ́ a tɩ ɩ-ɩrɩ tʋ̃ɔ vɩɛl, a ɩ-ɩrɩ a ŋa a Naaŋmɩn na cɔbrɩ bɛr a koro za kɛ́ tɩ wa ɩrɛ a.
49002011	Nyɩ lɛb tɩɛrɩ a lɛ nyɩ na tɩ ŋmɛ̃ a koro za a. Nyɩ tɩ tɛr ɩ a nɩ-bʋʋr-yoru bãwfʋ a nyɩ ƴãgan pʋɔ; a bɛlɩ dem na tɩ yel kɛ bɛ ŋmã n a bɛ yɛɛ a, tɩ bʋɔlɛ nyɩ nɩ nɩbɛ bɛ na bɛ ŋma a, bɛl na tɛr a ŋmãafʋ ŋa bãwfʋ a bɛ ƴãgan pʋɔ a zũú.
49002012	Nyɩ lɛ tɩɛrɩ bãwnɩ a k'aa lɛn daar nyɩ bɛ tɩ bãw Kɩrɩta ɩ, bɛ bɛ tɩ sɔr nyɩ ƴãw a Ɩsɩrayɛl bʋʋrɛ pʋɔ ɩ, nyɩ tɩ ɩ n sãanbɛ a Wõ-taa ƴãw a Naaŋmɩn na ƴãw nʋɔr maal ɩ a ʋ nɩ-bʋʋrɛ a, nyɩ bɛ tɩ ƴãw a nyɩ tɩɛrʋ bom kãw za ƴãw ɛ, ɛ́ bɛ tɛr Naaŋmɩn a tẽw zu ɛ.
49002013	Ɛ cɛ ƴɛrɛ ŋa nyɩ na lãw nɩ a Yeezu Kɩrɩta a, nyɩɩm na tɩ be zi-zãana a, a ʋ zɩ̃ɩ ɩ na nyɩ taw pɩɛlɩ.
49002014	A Kɩrɩta mɩŋa n'ʋ ɩ a tɩ ƴã-ɓaarʋ. A Ɩsɩrayɛl nɩ a nɩ-bʋʋr-yoru na tɩ ɩ bʋʋrɛ ayi a, ʋ ɓã bɛ nɩ taa bɛ ɩ bʋʋr-been. A ʋ ƴãgan pʋɔ, ʋ daa nɩ a dɔnʋ dacin ʋl na tɩ bʋ́r bɛ a lɔb.
49002015	Ʋ sãw nɩ a Mõyiir-Wulu nɩ a ʋ nɛ-ƴãwnɩ lãw nɩ a tub bɛr. A ŋa n'a ʋ ɩ, bɔbr k'ʋʋ ɓã a bʋʋrɛ bɛ ŋa ayi taa, ɛ ɩ bɛ lɩɛbɩ nɩ-paala been lãw nɩ ʋ.
49002016	Ʋ tɩ bɔbr a kɛ́ bɛlɛ nɩ a Naaŋmɩn lɛ kpɛ taa, a ʋ da-gara zu kũu ƴãw, ɛ k'aa bʋʋrɛ bɛ za ayi tʋ̃ɔ lãw taa ɩ ƴãw-been. A ʋl mɩŋa pʋɔ n'a ʋ kʋ́ a dɔnʋ.
49002017	Ʋ wa na wa hieri yel a ƴã-ɓaarʋ kʋ̀ a nyɩɩm na tɩ zãá a, nɩ a bɛlɩ dem na tɩ pɩɛlɩ a.
49002018	Ɛ ʋlɛ n'ʋ so a tɩ bʋʋrɛ bɛ ŋa ayi, tɩ mɩ́ tʋ̃ɔ taw pɩɛlɩ a Naaŋmɩn Sãà, a Vʋʋrʋ been yõ ƴãw.
49002019	A na ɩ a ŋa a, a nyɩɩm nɩ-bʋʋr-yoru bɛ cãa ɩ nɩ-sãanbɛ nɩ nʋʋrɩ ɛ, nyɩ ɩ n a Naaŋmɩn nɩ-bʋʋrɛ tẽ-bi-taabɛ, nyɩ pʋɔ nɩ a ʋ yir nɩbɛ pʋɔ.
49002020	Bɛ de nyɩ na ƴãw a yir mɩɛrʋ pʋɔ, a ʋl bɛ na sʋ̃ɔ́ a pɛr a nɩ-toni nɩ a Naaŋmɩn-ƴɛr-manbɛ zu, ɛ a Yeezu Kɩrɩta mɩŋa ɩ a yir pɛr kʋsɩɛr a.
49002021	Ʋlɛ n'ʋ mɩ́ so a mɩɛrʋ za mɩ́ kpɛmɛ ɛ kɛrɛ duor tɩ ɩ Ŋmɩn-yi-sõw a Sore ƴãw.
49002022	Nyɩ na lãw nɩ ʋ a n'a, nyɩ mɩ̀ pʋɔ a mɩɛrʋ pʋɔ, kɛ́ nyɩ wa ɩ Naaŋmɩn kpɛb zie a Vʋʋrʋ Sõw ƴãw.
49003001	Alɛ n'a so a mãa, Pol, ɩ̃ puore a Naaŋmɩn. Ɩ̃ be n a gaso pʋɔ a Yeezu Kɩrɩta tome ɩ̃ na tone a nyɩɩm nɩ-bʋʋr-yoru ƴãw a zũú.
49003002	Nyɩ bãw nɩ a maalʋ a Naaŋmɩn na kʋ̀ m a nyɩ ƴãw a ʋ pʋ-tɩɛrʋ maalʋ ƴãw a,
49003003	a lɛ ʋ na wul mɛ̃ ɩ̃ bãw a ʋ yel-sɔwla a, mɛ̃ a lɛ ɩ̃ na sɛb ŋmãa-ŋmãa kʋ̀ nyɩ a.
49003004	Nyɩmɛ wa kanɛ a ɩ̃ sɛbɛ a, nyɩ na nyɛ̃ nɩ a lɛ ɩ̃ na bãw a yel-sɔwla na caarɩ a Kɩrɩta sɛw a.
49003005	A Naaŋmɩn yel-sɔwla ŋa a, ʋ bɛ tɩ wul ʋ a koro za nɩbɛ mɛ̃ a lɛ ʋ na ƴãw a Vʋʋrʋ Sõw wul ʋ a ƴɛrɛ ŋa a ʋ nɩ-toni na ɩ son a, nɩ a ʋ ƴɛr-manbɛ a ɩ.
49003006	A Naaŋmɩn yel-sɔwla ʋl n'ɩ ŋa: a Yel-nʋ̃ɔ̀ zũú, a Yeezu Kɩrɩta pʋɔ, ʋ ɩ na a nɩ-bʋʋr-yoru mɩ̀ pʋɔ a gbã-dɩ-bʋ̃-been nɛ pʋɔ, bɛ pʋɔ a ƴãgã-been nɛ pʋɔ, nɩ a nɔ-been nɛ ʋ na ƴãw a pʋɔ.
49003007	Ɩ̃ lɩɛb ɩ a Yel-nʋ̃ɔ̀ tõ-tõ-bie, a maalʋ a Naaŋmɩn na kʋ̀ m nɩ fãw a zũú.
49003008	A mãa na ɩ a pʋrɩ woro a Kɩrɩta-nɩbɛ za pʋɔ a, mãa n'ʋ a Naaŋmɩn kʋ̀ a maalʋ ŋa, k'ɩ̃ɩ hieri yel a Kɩrɩta Naalʋ na bɛ vʋʋr a Yel-nʋ̃ɔ̀ kʋ̀ a nɩ-bʋʋr-yoru,
49003009	ɛ ɩ a ɩ cãa a nɩsaalbɛ za zie, a lɛ a Naaŋmɩn na mɩ́ ɩ a ʋ yel-sɔwla tu a ʋ tub a; ʋl na ɩ bome za íre a, ʋ ɩ n a ʋ yel-sɔwla ŋa gã koro za a ʋl mɩŋa pʋɔ.
49003010	A ŋa n'a a ƴɛrɛ ŋa, a Lãw-yir ƴãw, a salom zu naalʋ-dɩrbɛ nɩ fãw dem bãw a Naaŋmɩn yã-bãwfʋ pɔlɛ za.
49003011	A a ŋa za tu n a lɛ a Naaŋmɩn na tɩ cɔbrɩ a yele bìn kʋra lɛ a, a yele ʋ na maalɩ a tɩ Sore Yeezu Kɩrɩta pʋɔ a.
49003012	A Kɩrɩta tɩ na saw de ɛ lãw nɩ a ƴãw n'a, tɩ mɩ́ sʋ̃ɔmɩ saw bɛr dɛ̃bɩ̃ɛ ɛ ar a Naaŋmɩn niŋé.
49003013	A na ɩ a ŋa a, ɩ̃ zɛlɛ nyɩ na, nyɩ ta saw a kpɩɛrʋ ɩ̃ na sawr dier a nyɩ ƴãw a tʋ̃ɔ nyɩ ɛ, a ɩ n a nyɩ yúor-vɩɛlʋ-danʋ.
49003014	Alɛ n'a so ɩ̃ gbine dume a Naaŋmɩn Sãà niŋé,
49003015	ʋl zie dɔwlʋ za na yi, a salom zu nɩ a tẽw zu ka a.
49003016	Ʋl na kpɛ yúor-vɩɛlʋ-danʋ naalʋ a, ɩ̃ zɛlɛ na k'ʋʋ ɩ a Vʋʋrʋ kʋ̀ nyɩ a fãw, k'aa nyɩ pʋ̃ɔmɩ́ nɩr tɛr fãw.
49003017	Ʋ saw a Kɩrɩta kpɩɛr a nyɩ socie pʋɔ, a nyɩ Naaŋmɩn-sawfʋ zũú, nyɩ tɛ nyɩgɛ ɛ kpɛmɛ a nɔ̃wfʋ pʋɔ.
49003018	Lɛ n'a nyɩ na tʋ̃ɔ bãw, lãw nɩ a Kɩrɩta-nɩbɛ za, a lɛ a Kɩrɩta nɔ̃wfʋ na yɛlmɛ̃ ɛ wõwme a, na kɛrɩ ɛ zulme a,
49003019	ɛ́ bãw a Kɩrɩta nɔ̃wfʋ na gãw bãwfʋ za a, lɛ n'a a Naaŋmɩn na paalɩ nyɩ ʋ za.
49003020	A Naaŋmɩn, na na tʋ̃ɔ mɩ́ maalɩ yel za tɩ zuo nɩ a lɛ tɩ na zɛlɛ bɩɩ tɩɛrɛ a, a ʋ fãw na tone a tɩ pʋɔ a zũú a,
49003021	ʋlɛ so yúor-vɩɛlʋ-danʋ a Lãw-yir pʋɔ a Yeezu Kɩrɩta yúor ƴãw, kʋra lɛ nɩ yome yome za. Amɛn.
49004001	A mãa na be a gaso pʋɔ a Sore yúor ƴãw a, ɩ̃ zɛlɛ nyɩ na, nyɩɩm a Naaŋmɩn na bʋɔlɩ a, kɛ́ nyɩ vʋʋrɛ nyɔ-vʋʋrʋ na sɛw taa nɩ a bʋɔlʋ ŋa nyɩ na wõ a.
49004002	Nyɩ tɛr nyɩ tʋɔra siwru yaga, nyɩ tɛr su-baalʋ nɩ su-nyɔwra, nyɩ dier taa sãwna bɛrɛ nɩ nɔ̃wfʋ.
49004003	A lãw-taa a Vʋʋrʋ Sõw na tɩrɛ a, nyɩ ƴãw fãw tɛr ʋ vla, a ƴã-ɓaarʋ na lãw nyɩ taa a zũú.
49004004	Mɛ̃ a lɛ a nyɩ bʋɔlʋ na bʋɔlɩ nyɩ tɩɛr-been pawfʋ ƴãw a, lɛ n'a ƴãgã-been yõ be, Vʋʋrʋ been yõ mɩ̀ be.
49004005	Sore been yõ n'ʋ be, Naaŋmɩn-sawfʋ been yõ, suob been yõ,
49004006	Naaŋmɩn been yõ na ɩ a bɛ za Sãà a, na so bɛ za a, na tone bɛ za zie a, ɛ lãw nɩ bɛ za a.
49004007	Ɛ cɛ a maalʋ al a Kɩrɩta na tɩr a, tɩ za been been páw nɩ maalʋ kãw a pʋɔ.
49004008	Lɛ so a Sɛb-sõw ƴɛr-bir ŋa yel: «Ʋ na do a sa-zu a, ʋ nyɔw nɩ nɩbɛ bɛ ɩ gaso nɩbɛ, ɛ ʋ kʋ̀ bʋ̃-kʋrɩ a nɩsaalbɛ.»
49004009	A «ʋ do na» ŋa pɛr ɩ bo? Alɛ bɛ ɩ k'ʋʋ mɩ̀ siw nɩ a tẽw pʋɔ̃mɩ́ za?
49004010	A sob nɛ na siw a, mɩ̀ cãa n'ɩ a sob nɛ na do tɩ gãw bom za a sa-zu, k'ʋʋ tʋ̃ɔ paalɩ bom za a.
49004011	Ɛ a bʋ̃-kʋrɩ ʋ na tɩr a n'ɩ a nɩ-toni nɩ a Naaŋmɩn-ƴɛr-manbɛ, a Yel-nʋ̃ɔ̀ hierbɛ nɩ a nɩbɛ kaarbɛ nɩ a wul-wulbɛ,
49004012	k'ʋʋ tʋ̃ɔ cɔbrɩ a Kɩrɩta-biir vla a bɛ tome ƴãw: a Kɩrɩta ƴãgan mɛb ƴãw,
49004013	gùre nɩ a lɛn daar tɩ za na na lãw taa ɩ been a Naaŋmɩn-sawfʋ pʋɔ ɛ bãw a Naaŋmɩn Bie a, a lɛn daar tɩ na na ɩ nɩ-bɛrɛ, ta mɛ̃ a Kɩrɩta na ta a ʋ tab za a.
49004014	Lɛ n'a tɩ kʋ̃ cãa ɩ bibiir wul-pɛ-bʋʋrɛ za sɛsɛb-pɩl nɩ kʋ̃ɔ-mie na darɛ viire nɩ, ɛ a nɩsaalbɛ nɩ a bɛ cɩbɛ bɛlɛ ƴãwn tulu pʋɔ a ɩ.
49004015	Tɩmɛ nɩ̃ɛ wa yere a yel-mɩŋa nɩ nɔ̃wfʋ a, tɩ na kɛrɛ nɩ a yele za pʋɔ tarɛ a Kɩrɩta na ɩ a zu a.
49004016	A ʋl zũú n'a a ƴãgan ɓã taa ɩ been ɛ kpɛmɛ, a kɔbɛ tuor-taa ziir na ɩ a ziir za nyɔw taa vla vla a ƴãw. A na ɩ a ŋa a, a ƴãgan ɓɛrmɛ̃ za wa tone vla a, a nɩr ƴãgan za mɩ́ bɩrɛ na ɛ tarɛ a nɔ̃wfʋ zũú.
49004017	A na ɩ a ŋa a, bom ŋa n'ʋ ɩ̃ yere kʋ̀rɛ nyɩ lãw nɩ kpaalʋ a Sore yúor ƴãw: nyɩ ta cãa ɩrɛ mɛ̃ a nɩ-bʋʋr-yoru na tuur a bɛ tɩɛr-zawlɛ a ɩ.
49004018	Lige liw na pàw a bɛ yã, bɛ bɛ pʋɔ a nyɔ-vʋʋrʋ a Naaŋmɩn na tɩrɛ a pʋɔ ɩ, bʋ̃ʋ n'ʋ vɛ̃, a bɛ zɔnʋ kpawl ɩ a bɛ socie.
49004019	Bɛ bɛ cãa bãw bʋ̃ʋ n'ɩ vĩ ɛ, alɛ so bɛ so pɩ̃ɔ yele tɛwr maalɛ, mɩ́ nyɔw bɛ tʋɔra gu ɩ-fa-bʋʋrɛ za maalʋ ƴãw.
49004020	A nyɩɩm a, a ŋa bɛ n'a bɛ wul nyɩ a Kɩrɩta nyɩ bãw ɛ.
49004021	A ʋ yele n'a nyɩ wõ, ɛ ʋlɛ n'ʋ bɛ wul nyɩ a tu a yel-mɩŋa na be a Yeezu pʋɔ a.
49004022	A koro za ɩ-ɩrɩ n'a a fɛr kɛ́ nyɩ bɛr, ɛ ír a nɩsaal kʋra bɛr, a ʋ bɛlʋ tɩɛrʋ ɩ na ʋ wɩɛr a loba.
49004023	Nyɩ saw bɛ ɩ nyɩ lɩɛbɩ nɩ-paalɛ a nyɩ yã pʋɔ nɩ a nyɩ tɩɛrʋ pʋɔ;
49004024	nyɩ de a nɩ-paala ɩ-ɩrɩ, a ʋl a Naaŋmɩn na ír ʋ ŋmɛ̃ taa nɩ ʋ, ɛ mɩ́ sãá nyɔ-vʋʋrʋ na tu sɔr ɛ ɩ sõw a pʋɔ, ɛ yi yel-mɩŋa zie a.
49004025	A na ɩ a ŋa a, nyɩ bɛr a ziri: ŋa za mɩ́ yel a yel-mɩŋa kʋ̀ ʋ tɔ-sob, tɩ za na ɩ ƴãgã-been ɓɛrmɛ̃ a ƴãw.
49004026	Nyɩ ya nyɛ̃ nɩ suur bɩɩ? Nyɩ taa maalɛ yel-bier ɛ; mʋ̃tɔ̃w ta kpɛ ɛ a nyɩ suur cãa bɛ ɓãa ɩ.
49004027	Nyɩ ta bɛr vuo kʋ̀ a Gɛgɛra ʋ so nyɩ ɛ.
49004028	Sob nɛ na tɩ dãw zure a, ʋ bɛr a nyãnyuwlu ɛ nɩ̃ɛ ƴãw fãw tone nɩ a ʋ nuru, mɛ̃ a lɛ a na sɛw a, tʋ̃ɔ mɩ́ páw bom ɩ kʋ̀ sob nɛ na bɛ tɛr a.
49004029	Ƴɛr-faa za bɛ sɛw k'ʋʋ yi a nyɩ nʋɔrɩ́ ɛ, ɛ cɛ nyɩ ƴɛrɛ ƴɛr-bie na tɛr yel-ɩra a, na na tʋ̃ɔ sõw ɛ wa n maalʋ a bɛlɩ dem na bɛrɛ wone nyɩ a zie.
49004030	Nyɩ ta ɩ a Vʋʋrʋ Sõw tɛr pʋ-sãwna ɩ, ʋlɛ n'ɩ a bãwfʋ a Naaŋmɩn na ƴãw nyɩ, gùre nɩ a faafʋ bibir nãa wa vɩɛ a.
49004031	Bom nɛ za na ɩ pʋ-sãwna, suur, su-ɩb, zɛbr-gɔmɛ̃ bɩɩ zʋmɛ a, nyɩ ɩ a za bɔr a nyɩ zie, lãw nɩ a po-tuolu bʋʋrɛ za.
49004032	Nyɩ ɩ nɩ-vɩɛlɩ a nyɩ cara pʋɔ, ɛ zɔrɛ taa nɩ-baalʋ dɩrɛ nɩ suur kʋ̀rɛ taa, mɛ̃ a lɛ a Naaŋmɩn na dɩ suur kʋ̀ nyɩ a Kɩrɩta ƴãw a.
49005001	A na ɩ a ŋa a, nyɩ cɔwrɛ a Naaŋmɩn, nyɩ na ɩ a ʋ bi-nɔnɩ a ƴãw.
49005002	Nyɩ tɛr nɔ̃wfʋ ɩ-ɩrɩ mɛ̃ a Kɩrɩta a, ʋ nɔ̃w tɩ na, ɛ de ʋ tʋɔra tɩr a tɩ ƴãw, ɩ dekʋb-bom nɩ bawr-maal-bom na nyuur nʋ̃ɔ̀ nʋ̃ɔ̀ a Naaŋmɩn zie a.
49005003	Nyɩ pʋɔ nɩ a Naaŋmɩn nɩ-bʋʋrɛ pʋɔ, lɛ so a bɛ sɛw kɛ́ bɛ lɛ por pɩ̃ɔ yele nɩ nɩ-fa-ɩb bʋʋrɛ kãw za lãw nɩ nyuur yúor a nyɩ pʋɔ ɩ.
49005004	A mɩ̀ bɛ sɛw kɛ́ ƴɛr-pɔmɛ bɩɩ dãbol-ƴɛrʋ bɩɩ dɩɛnʋ ƴɛr-faar yire a nyɩ nʋɔrɩ́ ɛ. Nyɩ mɩ́ vɛ̃ kɛ puore a Naaŋmɩn barka.
49005005	Nyɩ bãwnɩ a vla, pɩ̃ɔ yel-maalɛ za a, ɩ-fa-maalɛ za nɩ mimir sob, na ɩ tɩɩb-maalɛ a, bɛ kãw za bɛ pʋɔrɛ a Kɩrɩta nɩ a Naaŋmɩn Naalʋ gbã-dɩ-bom pʋɔ ɩ.
49005006	Nyɩ ta saw nɩr kãw za bɛlɩ nyɩ nɩ ƴɛr-zawlɛ ɩ, a a ŋa za n'a mɩ́ sɩrɩ ɩ a Naaŋmɩn suur ìr a nɩ-gaarɩ ƴãw.
49005007	Nyɩ ta pʋɔ a bɛ ɩ-faar maalʋ pʋɔ ɩ.
49005008	Nyɩ tɩ dãw na be lige pʋɔ; ƴɛrɛ ŋa a, nyɩ lãw nɩ nɩ a Sore be cãa pʋɔ, nyɩ ɩrɛ mɛ̃ cãa pʋɔ bibiir a.
49005009	Ɛ a cãa wɔ̃mɛ dɩ na kɛ vɩɛlʋ, mɩnʋ, nɩ yel-mɩŋa.
49005010	Nyɩ mɩ́ ƴãw fãw bãw bom nɛ na pɛlɩ a Sore pʋɔ a.
49005011	Nyɩ taa pʋɔrɛ a lige tõ-toni pʋɔ towtow ɛ, a bɛ tɛr tɔnɛ kãw za ɩ, nyɩ nɩ̃ɛ vɛ̃ kɛ wore a.
49005012	A alɩ bome nɛ a nɩbɛ bɛ ŋa na mɩ́ sɔwlɛ ɩrɛ a, a manʋ mɩ́ ɩrɛ nɩ vĩ.
49005013	Ɛ cɛ bom nɛ na yi cãa pʋɔ a, a cãa mɩ́ wul ɩ a bom nɛ ŋmɛ̃a za.
49005014	Ɛ bom za na sãá cãàmɩ́ a ɩ n cãa. Alɛ so bɛ mɩ́ yel: «Ìr, fʋ̃ʋ na gúre a, lɛb ìr a kũuni pʋɔ, ɛ a Kɩrɩta na caalɩ fʋ na.»
49005015	A na ɩ a ŋa a, nyɩ tɛr maal-ɩb a nyɩ cenu pʋɔ: nyɩ ta cere mɛ̃ dãbole a ɩ, nyɩ cere mɛ̃ yã-bãwnbɛ
49005016	na tɛr maal-ɩb a vuo ŋa pʋɔ a, a dɩ̃a zie ŋa sɩrɩ bɛ vɩɛl ɛ.
49005017	A na ɩ a ŋa a, nyɩ ta ɩrɛ dãbol-ɩb ɛ, nyɩ ƴãw fãw bãw a Sore pʋ-tɩɛrʋ vla.
49005018	Nyɩ ta kuole dãa ɩ, alɛ n'a waar ɩ a faalʋ; ɛ cɛ nyɩ ɩ a Vʋʋrʋ Sõw paalɩ nyɩ.
49005019	Nyɩ lãw yiele Sɛb-sõw yielu, nɩ danʋ yielu nɩ yielu na yi Vʋʋrʋ Sõw zie a. Nyɩ yiele danɛ nɩ a Sore nɩ nyɩ pʋɔ za.
49005020	Nyɩ puore a Naaŋmɩn Sãà yaanɩ kʋra lɛ bom za ƴãw, a tɩ Sore Yeezu Kɩrɩta yúor ƴãw.
49005021	Nyɩɩm na ƴãwnɛ a Kɩrɩta a, nyɩ sawr taa nɛɛ.
49005022	Pɔwbɛ ɛ, nyɩ sawr a nyɩ sɩrbɛ nʋɔr, mɛ̃ a lɛ nyɩ na sawr a Sore nʋɔr a.
49005023	Bʋ̃ʋ n'ʋ vɛ̃, a sɩr n'ɩ a pɔw nɩ-kpɛ̃ɛ mɛ̃ a lɛn tɔr za a Kɩrɩta na ɩ a Lãw-yir nɩ-kpɛ̃ɛ a, ʋl na ɩ a ʋ ƴãgan faarɛ a.
49005024	Ɛ cɛ mɛ̃ a lɛ a Lãw-yir na sawr a Kɩrɩta nʋɔr a, a pɔwbɛ, bɛ sawr a bɛ sɩrbɛ nʋɔr a yele za pʋɔ.
49005025	Sɩrbɛ ɛ, nyɩ nɔnɛ a nyɩ pɔwbɛ mɛ̃ a lɛ a Kɩrɩta na nɔ̃w a Lãw-yir tɩ de ʋ tʋɔra tɩr a ʋ ƴãw a.
49005026	Ʋ ɩ n a ŋa bɔbr k'ʋʋ pɛw ʋ nɩ a kʋ̃ɔ nɩ a Naaŋmɩn ƴɛrʋ, ʋ ɩ sõw.
49005027	Ʋ tɩ bɔbr a kɛ́ a Lãw-yir ar a ʋ niŋé vɩɛl nyɩwrɛ, ɛ ta tɛr dɛwr ɛ, ta vár ƴãgan ɛ, ta tɛr faalʋ za ɩ, ʋ tɩ bɔbr a k'aa Lãw-yir ɩ sõw ɛ ta tɛr sãwna nɩr yere ɩ.
49005028	A ŋa n'a a fɛr kɛ a sɩrbɛ nɔnɛ a bɛ pɔwbɛ, mɛ̃ a bɛ mɩŋa ƴãgan a. Ʋlɩ sob na nɔnɛ a ʋ pɔw a, ʋ tʋɔra n'ʋ ʋ nɔnɛ.
49005029	Nɩr za bɛ dãw hɩɛn a ʋ mɩŋa ƴãgan ɛ, ʋ nɩ̃ɛ na mɩ́ vɛ̃ kɛ guole ʋ, ɛ kaarɛ a ʋ zie vla, mɛ̃ a lɛ a kɩrɩta na ɩrɛ a ʋ Lãw-yir ƴãw a,
49005030	a Lãw-yir na ɩ a ʋ ƴãgan, ɛ tɩ za ɩ a ʋ ƴãgan ŋa ɓɛrmɛ a.
49005031	Alɛ n'a so, mɛ̃ a lɛ a Sɛb-sõw na yel a: « A dɛb na mɩ́ bɛr a ʋ sãà nɩ a ʋ mã, ɛ tɩ lãw nɩ a ʋ pɔw, bɛ za ayi lɩɛbɩ nɩ-been.»
49005032	A yel ŋa, na bɛ tɛr bãw baarʋ a, ɩ n yel kpɛ̃ɛ: mãa yere na k'ʋʋ caar ɩ a Kɩrɩta nɩ a Lãw-yir.
49005033	Alɛ saa ŋmɛ̃ ŋmɩŋmɩn a, a fɛr a kɛ nyɩ kãw za mɩ́ nɔnɛ a ʋ pɔw mɛ̃ a ʋl mɩŋa a, ɛ pɔw za ƴãwnɛ a ʋ sɩr.
49006001	Bibiir i, nyɩ sawr a nyɩ dɔwrbɛ nʋɔr a Sore niŋé, a ŋa n'a sɛw.
49006002	«Ƴãwnɛ fʋ sãà nɩ fʋ mã» n'ɩ a Naaŋmɩn nɔ-ƴãwna dãw-niwn sob, a Naaŋmɩn na ƴãw lãw nɩ maalʋ nʋɔr ŋa a:
49006003	«Kɛ́ fʋ tʋ̃ɔ wõne nʋ̃ɔ̀ ɛ páw nyɔ-vʋʋr-wogo a tẽw zu.»
49006004	Nyɩɩm dɔwrbɛ ɛ, nyɩ ta gaarɛ a nyɩ bibiir bɛrɛ ɩ, nyɩ guole bɛ nɩ wulu nɩ kpaalʋ na yi a Sore zie a.
49006005	Gbãgbaar ɩ, nyɩ sawr a nyɩ tẽw zu ka nɩbɛ na so nyɩ a nʋɔr, nɩ ƴãwfʋ nɩ zɔba, nɩ nyɩ pʋɔ za mɛ̃ a Kɩrɩta nʋɔr ʋ nyɩ sawr a.
49006006	Nyɩ ta ɩrɛ a a ŋa bɛ na piwre nyɩ a zũú ɛ, mɛ̃ nyɩ bɔbr a kɛ nyɩ ɩrɛ a pɛlɩ nɩsaalbɛ pʋɔ a ɩ; ɛ cɛ nyɩ ɩrɛ mɛ̃ Kɩrɩta gbãgbaar na páwr a Naaŋmɩn pʋ-tɩɛrʋ maalʋ ƴãw a.
49006007	Nyɩ tone nɩ pʋ-pla, mɛ̃ a Sore mɩŋa n'ʋ nyɩ tone, ɛ a bɛ ɩ nɩsaalbɛ nɛ bɛ a ɩ.
49006008	Nyɩ bãwnɩ a na, bʋ̃-vla nɛ ŋa za na maalɩ a, ʋ ɩ n gbãgbaa bɩɩ nɩr na so ʋ tʋɔra a, ʋ na lɛb a páw ʋ a Sore zie.
49006009	Ɛ nyɩɩm na so a gbãgbaar a, nyɩ mɩ̀ ɩrɛ a lɛ a bɛ zie. Nyɩ bɛr a bɛ tanʋ. Nyɩ bãwnɩ a na, nyɩɩm nɩ a bɛl za Sore be n a sa-zu, ɛ ʋl bɛ tɛr owru kãw za a nɩsaalbɛ ƴãw ɛ.
49006010	A al na cɛ a n'ɩ kɛ́ nyɩ tɛr fãw na yi nyɩɩm nɩ a Sore lãw taa pʋɔ a, nyɩ tɛr fãw na yi a ʋ fãw na kpɛmɛ bɛ tɛr tɔ a pʋɔ.
49006011	Nyɩ de a Naaŋmɩn zɛbr bome, tʋ̃ɔ zɛb tʋ̃ɔ nɩ a Gɛgɛra yã-maalʋ.
49006012	Nɩsaal bɛ n'ʋ tɩ zɛbr ɩ ɛ, niwn-dierbɛ nɩ kpɛnʋ dem a, a bɛlɩ dem na so a lige tẽ-daa ŋa a, nɩ a kɔ̃tɔ̃-faar na be a salom zu a, bɛlɛ nɛ bɛ tɩ zɛbr ɩ.
49006013	A lɛ so, nyɩ de a Naaŋmɩn zɛbr bome, lɛ n'a a bibi-faa-bibir, nyɩ kʋ̃ saw bɛ tʋ̃ɔ nyɩ ɛ, ɛ cãa tʋ̃ɔ ar sa-ƴẽwn a a ŋa za pùorí.
49006014	A na ɩ lɛ a, nyɩ ìr cɔbrɩ gu: nyɩ de a yel-mɩŋa sɛ sɩ̃ɛmɩ́ mɛ̃ kpawr a, ɛ su a mɩnʋ mɛ̃ zɛbr nyãa-kpale a.
49006015	Ɛ a ƴã-ɓaarʋ Yel-nʋ̃ɔ̀ hieru ton na faarɛ a, ɩ nafawr nyɩ ƴãw.
49006016	Ɛ baa zuo a za, nyɩ de a Naaŋmɩn-sawfʋ ʋ ɩ a kur-pãgala, ʋ na sõw nyɩ na nyɩ kpiiri a pime vũu a Faalʋ-sob na tɛbr ɩ nyɩ a.
49006017	Nyɩ saw de a faafʋ mɛ̃ kpawɔ-kpow nyɩ na vɔblɩ a, ɛ tɛr a Vʋʋrʋ Sõw zɛbr sɔ-kpɛ̃ɛ, a pɛr lɛ kɛ a Naaŋmɩn ƴɛrʋ. A zɛbr bome (6.14-17).
49006018	Nyɩ puore zɛlɛ a a ŋa za a Naaŋmɩn zie. A Vʋʋrʋ Sõw, ʋ sõwne nyɩ, nyɩ puore kʋra lɛ. A lɛ ƴãw a, nyɩ bɛr gʋ̃ɔ ɛ taa lɛbr pùor ɛ. Nyɩ puore kʋ̀rɛ a Naaŋmɩn nɩ-bʋʋrɛ za;
49006019	nyɩ mɩ̀ puore kʋ̀rɛ mɛ̃, kɛ́ Naaŋmɩn ƴãw a ƴɛr-bie al na sɛw a a ɩ̃ nʋɔrɩ́, k'ɩ̃ tʋ̃ɔ ɓãa ƴãw manɩ a Yel-nʋ̃ɔ̀ yel-sɔwla wul ʋ sãá.
49006020	Ɩ̃ na saa be a gaso pʋɔ a, ɩ̃ cãa na ɩ nɩr bɛ na tõ a Yel-nʋ̃ɔ̀ ŋa yúor ƴãw a. Lɛ so, nyɩ puore kʋ̀rɛ mɛ̃, k'ɩ̃ tʋ̃ɔ ɓãa ƴãw manɛ ʋ mɛ̃ a lɛ a na fɛr k'ɩ̃ɩ ɩrɛ a.
49006021	A tɩ yɛb-nɔna Tɩsɩkɩ mɩ̀ na lãw nɩ mɛ̃ tone a Sore bɛ lɛbr pùor a, na manɩ nɩ a ɩ̃ yele za kʋ̀ nyɩ, nyɩ tʋ̃ɔ bãw lɛ a na ŋmɛ̃ a ɩ̃ zie a, nɩ bom nɛ ɩ̃ na ɩrɛ a.
49006022	Ɩ̃ sʋ̃ɔm a tõ ʋ a nyɩ zie, k'ʋʋ wa manɩ a tɩ yele kʋ̀ nyɩ ɛ mɔwlɩ nyɩ.
49006023	A Naaŋmɩn Sãà nɩ a Sore Yeezu Kɩrɩta kʋ̀ a yɛbr za ƴã-ɓaarʋ, nɔ̃w-taa nɩ Naaŋmɩn-sawfʋ.
49006024	A bɛlɩ dem za na nɔnɛ a tɩ Sore Yeezu Kɩrɩta nɩ nɔ̃wfʋ na bɛ tɛr sãwfʋ a, a Naaŋmɩn maalʋ, ʋ be a bɛ zie.
50001001	Pol nɩ Timote, na ɩ a Yeezu Kɩrɩta tõ-tõ-biir a, nɛ bɛ kʋ̀rɛ a sɛbɛ ŋa a Filib tẽw nɩbɛ bɛl za a Yeezu Kɩrɩta na ɩ bɛ pʋɔ a Naaŋmɩn nɩ-bʋʋrɛ pʋɔ a, bɛlɛ nɩ a bɛ kaarbɛ nɩ a bɛ dɩakɩr mɩnɛ.
50001002	A Naaŋmɩn tɩ Sãà nɩ a Sore Yeezu Kɩrɩta maalʋ nɩ ƴã-ɓaarʋ, a be a nyɩ zie.
50001003	Mãa mɩ́ wa lɛ tɩɛrɛ a nyɩ yele a, ɩ̃ mɩ́ puore nɩ a ɩ̃ Naaŋmɩn yaanɩ.
50001004	Kʋra lɛ mãa wa puore kʋ̀rɛ nyɩ a, ɩ̃ mɩ́ puore nɩ nɩ nʋ̃ɔ̀,
50001005	nyɩ na lãw nɩ mɛ̃ a Yel-nʋ̃ɔ̀ hieru ƴãw a zũú, a pɛr tib daar za wa tɩ tɔ a dɩ̃a a.
50001006	Ɩ̃ bɛ bʋnɛ nɩ a yel ŋa ɩ: a Naaŋmɩn na tĩ a tõ-vla ʋl a nyɩ zie a, na cãa na cow ʋ tɩ baarɩ a Yeezu Kɩrɩta lɛ-waa bibir.
50001007	A sɛw na k'ɩ̃ɩ tɛr a tɩɛrʋ a ŋa taabɛ a nyɩ za ƴãw. Ɩ̃ tɛr ɩ a nyɩ za tɩɛrʋ a ɩ̃ socir pʋɔ; bʋ̃ʋ n'ʋ vɛ̃, nyɩ za pʋɔ nɩ a maalʋ a Naaŋmɩn na kʋ̀ m a pʋɔ, a ƴɛrɛ ŋa ɩ̃ na be a gaso pʋɔ a, nɩ a lɛn daar ɩ̃ na mɩ́ zɛbr a Yel-nʋ̃ɔ̀ yel-mɩŋa zɛbr a.
50001008	Naaŋmɩn dɩ n a ɩ̃ dãsɩɛ, k'ɩ̃ɩ nɔnɛ nyɩ na nɩ a Yeezu Kɩrɩta nɔ̃wfʋ tɔr za.
50001009	Ɛ a ɩ̃ puoru n'ɩ ŋa: kɛ́ a nyɩ nɔ̃wfʋ kɛrɛ dɔwlɛ nɩ bãwfʋ mɩŋa nɩ nyɛrʋ na vɩɛl ʋ za a,
50001010	nyɩ tʋ̃ɔ mɩ́ bãw bom nɛ na vɩɛl a. Lɛ n'a nyɩ na vɩɛl nyɩ za, ɛ́ bɛ tɛr sãwna a Kɩrɩta waa bibir ɛ.
50001011	A yel-mɩnʋ yel-vɩɛlɩ a Yeezu Kɩrɩta na maalɩ a nyɩ zie a, na ɩ na nyɩ kpɛ naalʋ, a Naaŋmɩn yúor zɛwfʋ nɩ a ʋ danʋ ƴãw.
50001012	Yɛbr ɩ, ɩ̃ bɔbr a kɛ́ nyɩ bãwnɩ a: a yele za na ta m a, nɩ̃ɛ na ɩ a Yel-nʋ̃ɔ̀ hieri tɔl nĩdaa.
50001013	A Ʋrɔm tẽw na-kpɛ̃ɛ lɩɛrɛ yir za pʋɔ nɩ a ziir za a, nɩr za bãwnɩ a nɩ ƴɛrɛ ŋa, kɛ́ a Kɩrɩta ƴãw n'a ɩ̃ be a gaso pʋɔ.
50001014	A ɩ̃ gaso pʋɔ pawfʋ ɩ na yɛbr yaga zie ɓãa ƴãw bɛr tɩɛrʋ a Sore ƴãw, bɛ lɛb bãw ƴãw fãw bɛr dɛ̃bɩ̃ɛ za ɛ hiere a Naaŋmɩn ƴɛrʋ.
50001015	Sɩza n'a, nyuur a bɛ mɩnɛ ɩrɛ nɩ mɛ̃ hiere a Kɩrɩta, tɛr ɩ cier-taa tɩɛrʋ a ɩ̃ zie; ɛ cɛ bɛ mɩnɛ hiere a Kɩrɩta nɩ tɩɛrʋ na vɩɛl a.
50001016	A bɛ ŋa tone na nɩ nɔ̃wfʋ, bɛ bãw na k'ɩ̃ɩ be n a ka k'ɩ̃ɩ zɛb faa a Yel-nʋ̃ɔ̀.
50001017	Ɛ a bɛl a, cier-taa yã n'a bɛ hiere nɩ a Kɩrɩta. A bɛ tɩɛrʋ bɛ vɩɛl ɛ, bɛ tɩɛr kɛ lɛ n'a bɛ na ɩ a ɩ̃ gaso pʋɔ pawfʋ lɛ bãw wone mɛ̃.
50001018	Ɛ cɛ, a na ɩ m ɩ ŋmɩn? Alɛ saa ŋmɛ̃ ŋmɩŋmɩn za a, tɩɛr-faar a bɛ tɛr, bɩɩ yel-mɩŋa pʋɔ n'a bɛ be a, bɛ hier ɩ a Kɩrɩta, ɛ nʋ̃ɔ̀ kpɩɛr mɛ̃ a al ƴãw; mɔ̃ mɩ̀, ɩ̃ na cãa na cɩlɛ a al ƴãw.
50001019	Bʋ̃ʋ n'ʋ vɛ̃, ɩ̃ bãw kɛ a na wa n nɩ faafʋ a ɩ̃ ƴãw a nyɩ puoru zũú, nɩ a Yeezu Kɩrɩta Vʋʋrʋ na sõwne mɛ̃ a zũú.
50001020	Mɛ̃ a lɛ ɩ̃ na tɩɛrɛ kpɛ̃w za gùre nɩ a, ɩ̃ kʋ̃ nyɛ̃ vĩ towtow ɛ; ɩ̃ bãwnɩ a na, bɛ bʋnɛ zaa pʋrɩ mɩ̀ ɛ, a ƴɛrɛ ŋa nɩ kʋra lɛ, a Kɩrɩta na nyɛ̃ nɩ danʋ a ɩ̃ nɩr ɩb za pʋɔ, alɛ saa ɩ a ɩ̃ cãafʋ pʋɔ n'a, bɩɩ a ɩ̃ kũu pʋɔ n'a a.
50001021	Bʋ̃ʋ n'ʋ vɛ̃, mãa ƴãw a, a nyɔ-vʋʋrʋ n'ɩ a Kɩrɩta, ɛ a kũu bɛ ɩ loba a ɩ̃ zie ɩ.
50001022	Ɛ cɛ, mãa na na cãa tɛr yel-ɩra kãw a ɩ̃ cãafʋ pʋɔ a, a ka n'a ɩ̃ pãa bɛ bãw bʋ̃ʋ n'ʋ ɩ̃ na kaa ir ɛ.
50001023	Ziir a ayi n'a ɩ̃ ar ɩ dɛ bɛ bãw ɛ: ɩ̃ bɔbr a k'ɩ̃ɩ nãá kpi cen tɩ lãw nɩ a Kɩrɩta, lɛ n'a nãá vɩɛl tɩ zuo;
50001024	ɛ cɛ a nyɩɩm ƴãw a, a cãa vʋʋrɛ a tẽw zu ka n'a fɛrɛ zuo.
50001025	Ɩ̃ mɩŋa za bãwnɩ a na, ɩ̃ bãw na k'ɩ̃ɩ na be n be, ɩ̃ na be n be pɩɛlɩ nyɩ za, cãa sõwne nyɩ, nyɩ kɛrɛ dɔwlɛ ɛ tɛr nʋ̃ɔ̀ a nyɩ Naaŋmɩn sawfʋ pʋɔ.
50001026	Lɛ n'a mãa wa lɛb wa be a nyɩ zie a, a danʋ nyɩ na tɛr lãw nɩ a Kɩrɩta a, na kɛrɛ a mãa ƴãw.
50001027	Alɛ saa ŋmɛ̃ ŋmɩŋmɩn a, nyɩ ɩ a nyɩ nyɔ-vʋʋrʋ tuur a Kɩrɩta Yel-nʋ̃ɔ̀, kɛ̀ mãa wa wa a nyɩ nyɛb bɩɩ mãa bɛ wa ka be a, mãa wone kɛ́ nyɩ lãw nɩ taa tɛr tɩɛr-been kpɛ̃w za, kɛ́ nyɩ lãw nɩ soci-been zɛbr a Naaŋmɩn sawfʋ na yi a Yel-nʋ̃ɔ̀ pʋɔ a zɛbr,
50001028	ɛ́ bɛ saw a nyɩ dɔ̃ dem vʋ̃ɔ nyɩ pʋ̀lá zaa pʋrɩ ɛ, lɛ n'a a na wul bɛ kɛ́ bɛ bɔrɛ na, ɛ cɛ a nyɩɩm be a faafʋ sɔr zu, ɛ a za yi Naaŋmɩn zie.
50001029	Bʋ̃ʋ n'ʋ vɛ̃, ʋ kʋ̀ nyɩ nɩ a maalʋ ŋa kɛ́ nyɩ tone a Kɩrɩta tome, na bɛ ɩ a ʋ saw-deb tɛwr a, ɛ́ mɩ̀ cãa ɩ a tuo nyɩ na wone a ʋ ƴãw a,
50001030	zɛbr ɩ a zɛb-been nɛ nyɩ na nyɛ̃ ɩ̃ zɛb, ɛ́ nyɩ bãwnɩ ɩ̃ cãa zɛbr a.
50002001	A na ɩ a ŋa a, nyɩmɛ wa sɩrɩ mɔwlɛ taa, nyɩmɛ nɩ a Kɩrɩta na lãw taa a zũú a, nyɩmɛ wa kpaalɛ taa a nɔ̃wfʋ pʋɔ a, lãw-taa wa be be a Vʋʋrʋ Sõw pʋɔ a, nɔ̃wfʋ nɩ nɩ-baal-zɔba wa be be a,
50002002	nyɩɩm ɩ a ɩ̃ nʋ̃ɔ̀ paalɩ tɩ tɔ. Nyɩ ɩ a nyɩ socie lãw taa, a nyɩ nɔ̃wfʋ nɩ a nyɩ tɩɛrʋ a ɩ been. Nyɩ bɔbr kɛ́ nyɩ lãw taa ɩ been.
50002003	Nyɩ ta ɩrɛ bom nɩ cier-taa yã, bɔbr ɩ yúor ɛ. Ɛ cɛ, nyɩ ɩrɛ nɩ tʋɔra-siwru, ɛ́ mɩ́ saw kɛ a nyɩ taabɛ zuo nyɩ na.
50002004	Ŋa za ta mɩ́ tɩɛrɛ ʋl yõ yele ɩ, ʋ mɩ̀ mɩ́ tɩɛrɛ a ʋ taabɛ yele.
50002005	Nyɩ ɩrɛ a a ŋa a nyɩ cara pʋɔ, mɛ̃ a lɛ bɛ na mɩ́ ɩrɛ bɛlɛ wa lãw nɩ a Yeezu Kɩrɩta a.
50002006	Ʋl na tɛr a naaŋmɩnʋ a pɛr tib daar za a, ʋ bɛ tɩ fɩɩrɩ ʋlɛ nɩ a Naaŋmɩn sɛw-taa ŋa tɛr bɛ sawr ɩ ɛ.
50002007	Ʋ nɩ̃ɛ na tɩ yàalɩ ʋ tʋɔra, ɛ de tõ-tõ-bie ŋmɛ̃a, ŋmɛ̃ mɛ̃ nɩsaal a, ɛ a tɩ sãá a ʋ ŋmɛ̃a pʋɔ k'ʋʋ ɩ n nɩsaal.
50002008	Ʋ siwr ɩ ʋ tʋɔra lɩɛbɩ nɔ-sawrɛ tɩ kpi n, tɩ kpi n a da-gara zu kũu.
50002009	Al zũú n'a Naaŋmɩn zɛw ʋ yaga za, ɛ por ʋ yúor na yi zuo a yée za a,
50002010	kɛ a Yeezu yúor ƴãwfʋ ƴãw, bʋ̃-vʋʋrɩ za gbine dume a salom zu, a tẽw zu nɩ a tẽw pile,
50002011	ɛ́ bɛ za saw yere kɛ a Yeezu Kɩrɩta n'ɩ a Sore, a Naaŋmɩn sãà yúor-vɩɛlʋ-danʋ ƴãw.
50002012	A na ɩ a ŋa a, ɩ̃ nɩ-nɔnɩ ɩ, nyɩɩm na sawr a ɩ̃ nʋɔr kʋra lɛ a, nyɩ cãa ɩrɛ a lɛ, ɩ̃ na mɩ́ wa be a nyɩ sɔgɔ a, ɛ mɩ̀ ɩrɛ gãw lɛ a ƴɛrɛ ŋa ɩ̃ na bɛ ka be a. Nyɩ tɛr zɔba nɩ mawfʋ, tone nɩ a nyɩ faafʋ tome.
50002013	Bʋ̃ʋ n'ʋ vɛ̃, Naaŋmɩn be n a nyɩ sɔgɔ tone, ʋlɛ n'ʋ mɩ́ ƴãw nyɩ bɔbr ɛ maalɛ bom nɛ na tu a ʋ pʋ-tɩɛrʋ a.
50002014	Bom nɛ za nyɩ na ɩrɛ a, nyɩ ta ɩrɛ zɛbr ɩ bɩɩ ŋmɩɛr ɩ nɔkpɛn ɛ;
50002015	lɛ n'a nyɩ kʋ̃ tɛr sãwna bɛ yere ɩ, ɛ vɩɛl, ɩ Naaŋmɩn bibiir na bɛ tɛr faalʋ a, vʋʋrɛ nɩ a tẽ-daa zu nɩbɛ sɔgɔ, na fa ɛ sãw bɛ za a, nyɩwrɛ a bɛ sɔgɔ mɛ̃ ŋmar-bie salom zu a,
50002016	nyɩɩm na tɛr a nyɔ-vʋʋrʋ ƴɛrʋ a: a ŋa n'a nyɩ na zɛw a ɩ̃ yúor a Kɩrɩta waa bibir, bʋ̃ʋ n'ʋ vɛ̃, a ɩ̃ tome nɩ a ɩ̃ hanʋ kʋ̃ ɩ zawla ɩ.
50002017	Ɛ́ alɛ mɩ̀ saa na fɛr a ɩ̃ zɩ̃ɩ cir mɛ̃ dekʋb-bom, ƴãw pʋɔ a bawr ƴãw a nyɩ Naaŋmɩn-saw-deb na maalɛ kʋ̀rɛ a Naaŋmɩn a, ɩ̃ cɩlɛ na, ɛ́ cɩlɛ lãw nɩ a nyɩ za.
50002018	Lɛ mɩ̀ n'a, a nyɩɩm, nyɩ cɩlɛ, ɛ́ lãw nɩ mɛ̃ cɩlɛ.
50002019	A Sore Yeezu wa saw a, ɩ̃ tɩɛrɛ na kɛ ka nɩ blã blã a, ɩ̃ na tõ n a Timote a nyɩ zie, kɛ́ ʋlɛ wa lɛb wa n a nyɩ yele wa manɩ kʋ̀ m a, mãa mɩ̀ tʋ̃ɔ nyɛ̃ mɔwlʋ a pʋɔ.
50002020	Alɛ bɛ ɩ a ʋl yõ a, ɩ̃ bɛ nyɛ̃ nɩr na tɩɛrɛ a nyɩ yele mɛ̃ a mãa a ɩ:
50002021	bɛ za tɩɛrɛ nɩ a bɛl tɛwr yele, ɛ bɛr a Yeezu Kɩrɩta dem.
50002022	Ɛ cɛ, nyɩɩm tɛɛ za bãw nɩ lɛ a Timote na ŋmɛ̃ a: ʋ lãw nɩ mɛ̃ na tone a Yel-nʋ̃ɔ̀ hieru tome mɛ̃ bie na be ʋ sãà zie a.
50002023	Ʋlɛ n'ʋ ɩ̃ tɩɛrɛ k'ɩ̃ɩ tõ a nyɩ zie, mãa dɛ wa nyɛ̃ a ɩ̃ yele tɛr niwn a.
50002024	Mɔ̃ mɩ̀, ɩ̃ bãwnɩ a na, a Sore wa saw a, ka nɩ blã a, ɩ̃ mɩŋa na wa n a nyɩ zie.
50002025	Ɛ cɛ, ɩ̃ nyɛ̃ na a sɛw k'ɩ̃ɩ lɛb bɛr a tɩ yɛb Epafoditɩ kʋ̀ nyɩ, ʋ ɩ n a ɩ̃ lãw-tõ-tɔ, ɛ lãw nɩ mɛ̃ a zɛbr pʋɔ, ʋl nyɩ na tɩ tɩr kʋ̀ m k'ʋʋ sõwne mɛ̃, a lɛn daar ɩ̃ na tɩ bɔbr ʋ a.
50002026	Ʋ tɩ bɔbr ɩ yaga za k'ʋʋ lɛ nyɛ̃ nyɩ za; ʋ zɩ̃nɛ na guur, nyɩ na wõ a ʋ bàalʋ a ƴãw.
50002027	Sɩza n'a, ʋ tɩ ɩ n baal cɛ blã na kpi. Ɛ cɛ Naaŋmɩn zɔ n a ʋ nɩ-baalʋ, ɛ a bɛ ɩ ʋl yõ n'ʋ ɛ, ʋ mɩ̀ zɔ n a ɩ̃ nɩ-baalʋ, k'ɩ̃ɩ ta páw pʋ-sãwna dɔwlɩ pʋ-sãwna zu ɛ.
50002028	Alɛ n'a so ɩ̃ páw lɛ bɛrɛ ʋ kʋrɛ nyɩ, kɛ́ nyɩ tʋ̃ɔ nyɛ̃ ʋ cɩlɛ a ʋ ƴãw, ɛ a ɩ̃ pʋ-sãwna siwri blã.
50002029	A na ɩ a ŋa a, nyɩ tuori nyɔw ʋ nɩ nʋ̃ɔ̀ a Sore ƴãw, ɛ nɔnɛ a nɩbɛ bɛ ŋa taabɛ,
50002030	ʋ na tɩ cɛ blã na kpi a Kɩrɩta tome ƴãw a; ʋ saw nɩ a kũu, k'ʋʋ lɩɛrɩ nyɩ tõ a tome nyɩɩm mɩŋa nãá kʋ̃ʋ tʋ̃ɔ tõ a ɩ̃ ƴãw a.
50003001	Ƴɛrɛ ŋa a, yɛbr ɩ, nyɩ cɩlɛ nyɩ na lãw nɩ a Sore a. A bɛ kpɩɛr mɛ̃ ɩ̃ na sɛbr a alɩ bʋ̃-been nɛ kʋ̀rɛ nyɩ a ɩ, a na ɩ na nyɩ lɛ kpɛmɛ.
50003002	Nyɩ gùre nyɩ tʋɔra a nɩsaal-baar ƴãw! Nyɩ gùre nyɩ tʋɔra a Yel-nʋ̃ɔ̀ tõ-tõ-bi-faar ƴãw! Nyɩ gùre nyɩ tʋɔra a bɛlɩ dem na bɛlɩ ŋma a yɛɛ a ƴãw!
50003003	Tɩmɛ nɛ bɛ sɩrɩ ŋma a yɛɛ, tɩɩm a Vʋʋrʋ sõw na ƴãw tɩ puore a Naaŋmɩn a, tɩɩm na zɛwr tɩ tʋɔra tɩ na lãw nɩ a Yeezu Kɩrɩta a, ɛ́ bɛ de a tɩ tɩɛrʋ ƴãw a tɩɩm tɛɛ za ƴãw a.
50003004	Ɛ cɛ ɩ̃ mɩ̀ na tʋ̃ɔ na ƴãw a ɩ̃ tɩɛrʋ a mãa mɩŋa ƴãw. Nɩ-yũo wa tɩɛrɛ k'ʋʋ na tʋ̃ɔ na ƴãw a ʋ tɩɛrʋ ʋl mɩŋa ƴãw a, ɩ̃ na tʋ̃ɔ na ɩ a lɛ zuo.
50003005	Ɩ̃ dɔw na maalɩ bibie anĩ, ɛ́ bɛ ŋmãa a ɩ̃ yʋɔr; Ɩsɩrayɛl bʋʋrɛ nɩr nɛ m, Bɛ̃zamɛ yir dɔwlʋ pʋɔ n'a ɩ̃ yi, Ebire, a ɩ̃ sãà nɩ ɩ̃ mã ɩ Ebire; a Naaŋmɩn-Wulu tub ƴãw ɩ̃ ɩ Farizɩ̃ɛ,
50003006	tʋlɛ a Naaŋmɩn yele ƴãw tɩ dɔwrɛ nɩ a Lãw-yir; ɛ a mɩnʋ a Naaŋmɩn-Wulu na wule a ƴãw, ɩ̃ bɛ tɛr sãwna bɛ yere ɩ.
50003007	Ɛ cɛ, a tɔnɛ a ŋa za ɩ̃ na tɩ ɩ mɛ̃ ɩ̃ páw na a, ɩ̃ nyɛ̃ a na a ɩ loba a Kɩrɩta zũú.
50003008	Sɩza n'a, ɩ̃ nyɛ̃ a na a ɩ loba, a yel-vla ŋa na zuo bom za a ƴãw: a ɩ̃ Sore Yeezu Kɩrɩta bãwfʋ. A ʋl ƴãw n'a ɩ̃ bɛ lɛ cãa tɛr bom za ɩ, ɛ bom za ɩ mɛ̃ sagɛ a, a ɩ̃ zie, k'ɩ̃ɩ tʋ̃ɔ páw a Kɩrɩta;
50003009	a ʋl ɩ̃ na lãw nɩ a ƴãw n'a a Naaŋmɩn na nyɛ̃ m ɩ̃ ɩ nɩ-mɩŋa. A mɩnʋ ŋa bɛ yi mãa zie ɩ, ʋ bɛ yi Naaŋmɩn-Wulu sawfʋ pʋɔ ɩ, ʋ yi n a Kɩrɩta ɩ̃ na saw de a zie; mɩnʋ na yi Naaŋmɩn zie a n'ʋ, ɛ a ʋ pɛr sʋ̃ɔ́ a Naaŋmɩn sawfʋ pʋɔ.
50003010	A Kɩrɩta n'ʋ ɩ̃ bɔbr k'ɩ̃ɩ bãw, k'ɩ̃ɩ nyɛ̃ a lɛ a ʋ kũu-pʋɔ-lɛ-yib kpɛnʋ na sɛw a, k'ɩ̃ɩ lãw nɩ a tuo ʋ na wõ a pʋɔ, k'ɩ̃ɩ ŋmɛ̃ taa nɩ a ʋ kũu-pʋɔ,
50003011	kɛ̀ alɛ wa tʋ̃ɔ a, mãa mɩ̀ lɛb yi a kũu pʋɔ.
50003012	Ɩ̃ bɛ ta a tab zie sɛr ɛ, ɛ mɩ̀ bɛ lɛ vɩɛl baarɩ sɛr ɛ; ɛ cɛ, ɩ̃ cãa na ƴãw fãw zɔrɛ k'ɩ̃ɩ tɩ páw a ɩ̃ zɔba bom nyɔw, bʋ̃ʋ n'ʋ vɛ̃, a Yeezu Kɩrɩta tɔr za n'ʋ nyɔw a mãa mɩŋa.
50003013	Yɛbr ɩ, ɩ̃ bɛ tɩɛrɛ k'ɩ̃ɩ nyɔw ʋ na baarɩ sɛr ɛ. Bʋ̃-been yõ n'ʋ ɩ̃ bɔbr: k'ɩ̃ɩ yiiri a pùorí yele bɛr, ɛ tori niwn a nidaa dem ƴãw;
50003014	ɩ̃ zɔrɛ na wɩɛr a tab zie, k'ɩ̃ɩ tɩ tʋ̃ɔ páw a sã-ya ʋl a Naaŋmɩn na bʋɔlɛ tɩ kɛ tɩ wa páw a Kɩrɩta ƴãw a sa-zu a.
50003015	A na ɩ a ŋa a, tɩɩm za na bɩ nɩbɛ baarɩ a Kɩrɩta sɔr pʋɔ a, tɩ ɩrɛ a a ŋa; ɛ́ yel kãw ƴãw nyɩmɛ bɛ wa ɩrɛ a a ŋa a, Naaŋmɩn na cãa na caalɩ a nyɩ yã a al ƴãw.
50003016	Alɛ saa ŋmɛ̃ ŋmɩŋmɩn a, nyɩ ɩ tɩ cãa lo a ʋlɩ sɔr-been nɛ.
50003017	Yɛbr ɩ, nyɩ za nyɩ cɔwrɛ mɛ̃, ɛ tori niwn jɩrɛ a bɛlɩ dem na ɩrɛ mɛ̃ a lɛ tɩ na ɩ wul nyɩ a.
50003018	Ɩ̃ tɩ yel a kʋ̀ nyɩ gb'aa ŋmɩn za, ɛ lɛ yere kʋ̀rɛ nyɩ a dɩ̃a kone nɩ, nɩbɛ yaga be n be ɩrɛ mɛ̃ a Kɩrɩta da-gara dɔ̃ dem a.
50003019	A bɛ kũu na ɩ n wɛb bɛ wɛ; a bɛ nyagɛ n'a ɩ a bɛ Naaŋmɩn, ɛ a yele na sɛw k'aa mɩ́ ɩrɛ bɛ vĩ a, alɛ n'a ɩ a bɛ yúor bom, tẽw zu ka yele tɛwr ƴãw n'a bɛ ƴãw a bɛ tɩɛrʋ.
50003020	Ɛ a tɩɩm a, a tɩ tẽ-kpɩɛra n'ɩ a tẽ-vla, be n'a tɩ gùre k'aa Sore Yeezu Kɩrɩta yi wa mɛ̃ a faarɛ a,
50003021	ʋl na na lɩɛbɩ a tɩ bãbaalʋ ƴãgamɛ a ŋmɛ̃ taa nɩ a ʋ yúor-vɩɛlʋ-danʋ ƴãgan a, nɩ a fãw ʋ na tɛr na mɩ́ tʋ̃ɔ dɩ naalʋ bom za zu a.
50004001	A na ŋmɛ̃ a ŋa a, ɩ̃ yɛb-nɔnɩ ɩ̃ na bɔbr k'ɩ̃ɩ lɛb nyɛ̃ tuo tuo a, nyɩɩm na ɩ a ɩ̃ nʋ̃ɔ̀ nɩ a ɩ̃ dɛpaal-bom a, nyɩ ƴãw fãw tɛr nyɩ tʋɔra vla a a ŋa lãw nɩ a Sore, ɩ̃ nɩ-nɔnɩ ɩ.
50004002	Ɩ̃ zɛlɛ nɩ a Evodi nɩ a Sɛ̃tɩsi yãayãa, kɛ́ bɛ tɛr wõ-taa lãw nɩ a Sore.
50004003	Ɛ a fʋ̃ʋ, na ɩ a ɩ̃ lãw-tõ-tɔ mɩŋa a, ɩ̃ zɛlɛ fʋ na: sõw bɛ, bʋ̃ʋ n'ʋ vɛ̃, bɛ lãw nɩ mɛ̃ na tɩ zɛb a Yel-nʋ̃ɔ̀ ƴãw, lãw nɩ a Kilimã nɩ a ɩ̃ lãw-tõ-taabɛ bɛl za na cɛ a. A bɛ yée sɛb a ƴãw a nyɔ-vʋʋrʋ sɛbɛ pʋɔ.
50004004	Nyɩ cɩlɛ kʋra lɛ nyɩ na lãw nɩ a Sore a, ɩ̃ lɛb a yere: nyɩ cɩlɛ.
50004005	Nyɩ ɩ a nyɩ nɔ̃wfʋ ɩb sãá nɩbɛ za nyɛ̃. A Sore pɩɛl a.
50004006	Nyɩ ɓãa ƴãw bɛr tɩɛrʋ, ɛ a yele za pʋɔ a, nyɩ mɩ́ puore zɛlɛ nɩ a Naaŋmɩn yãayãa ɛ lãw nɩ barka puoru, ʋ tʋ̃ɔ mɩ́ bãw a nyɩ bʋ̃-bɔbra.
50004007	Lɛ n'a a Naaŋmɩn ƴã-ɓaarʋ, na zuo a nɩsaal yã a, na gu a nyɩ socie nɩ a nyɩ tɩɛrʋ, a lãw nɩ a Yeezu Kɩrɩta.
50004008	Alɛ saa ŋmɛ̃ ŋmɩŋmɩn za a, yɛbr ɩ, bom za na ɩ sɩza ɛ sɛw taa nɩ a, bom za na tu yel-mɩŋa ɛ bɛ tɛr dɛwr a, bom za na sɛw nɩ nɔ̃wfʋ nɩ ƴãwfʋ a, bom nɛ za bɛ na bʋɔlɛ ɩ-vɩɛlɩ-ɩb ɛ ʋ maal ɩ danʋ a, nyɩ tɛr a al za tɩɛrʋ.
50004009	Bom nɛ nyɩ na zànɩ ɛ páw a ɩ̃ zie a, bom nɛ nyɩ na nyɛ̃ a ɩ̃ zie ɛ wõ a, nyɩ tɛr a ɩrɛ, ɛ a ƴã-ɓaarʋ Naaŋmɩn na be n a nyɩ zie.
50004010	A ɩ m ɩ nʋ̃ɔ̀ yaga za ɩ̃ na lãw nɩ a Sore a, nyɩ na ɩ a ɩ̃ tɩɛrʋ nyɩ na tɛr a, ʋ pãa lɛb sãá a ƴãw. Sɩza, nyɩ tɛr ɩ a ɩ̃ tɩɛrʋ, ɛ cɛ vuo n'ʋ nyɩ bɛ tɩ nyɛ̃ na ɩ ʋ sãá ɩ.
50004011	A bɛ kaar mɛ̃ fɛrʋ n'a ƴãw ɩ̃ ƴɛrɛ ɩ, ɩ̃ bãw nɩ ɩ̃ tʋɔra tɛrʋ a yele za pʋɔ.
50004012	Ɩ̃ bãw nɩ ɩ̃ tʋɔra tɛrʋ a nãw pʋɔ nɩ a tɛra pʋɔ. A yele za pʋɔ nɩ ziir za, ɩ̃ bãw nɩ a tɩwr nɩ a kɔ̃ tɛrʋ, a bʋ̃-dɩrɩ na ʋr a, nɩa na bɛ nyɛrɛ a.
50004013	Ɩ̃ mɩ́ tʋ̃ɔ nɩ bom za, a Kɩrɩta na kʋ̀rɛ mɛ̃ a fãw a zũú.
50004014	Ɛ cɛ a mɩ̀ cãa na vɩɛl, nyɩ na lãw nɩ mɛ̃ a ɩ̃ kpɩɛrʋ pʋɔ a.
50004015	A nyɩɩm Filib tẽw Kɩrɩta-biir, nyɩ mɩŋa za bãwnɩ a na, a Yel-nʋ̃ɔ̀ hieru tib daar, a lɛn daar ɩ̃ na tɩ bɛr a Masedʋan tẽw a, Lãw-yir kãw za bɛ tɩ sõw a ɩ̃ wʋɔ ʋ kpɛ bɩɩ ʋ bɛ kpɛ ɩ, a bɛ ɩ a nyɩɩm tɛwr ɛ.
50004016	A lɛn daar ɩ̃ na tɩ be a Tesaloniki a, gb'a a ŋa za, nyɩ tɩr ɩ a ɩ̃ bʋ̃-bɔbrɩ kʋ̀ m.
50004017	A bɛ kaar mɛ̃ ɩ̃ bɔbr a kɛ́ nyɩ kʋ̀rɛ mɛ̃ bome ɩ. Bom nɛ ɩ̃ na bɔbr a n'ɩ kɛ bɛ sɔr a ɩ-vɩɛlɩ wɔmɛ̃ a ŋa ƴãw a nyɩ tɛra pʋɔ.
50004018	Mɔ̃ mɩ̀, ɩ̃ tɛr ɩ bom za na sɛw k'ɩ̃ɩ tɛr a, ɛ tɛr dɔwlɩ mɩ̀. Bom bɛ cɛ mɛ̃ ɩ, ɩ̃ na páw a bom ʋl nyɩ na kʋ̀ a Epafoditɩ k'ʋʋ wa kʋ̀ m a. A ɩ na mɛ̃ tʋrali na nyùur vla vla a, ɛ ɩ bawr na nʋmɛ Naaŋmɩn zie ʋ saw de a.
50004019	A ɩ̃ Naaŋmɩn na sõw nyɩ nɩ vla za nɩ a ʋ maalʋ na yi a Yeezu Kɩrɩta zie a, nyɩ páw a nyɩ bʋ̃-bɔbrɩ za kpɛ̃lɛ̃kpɛ̃lɛ̃.
50004020	A Naaŋmɩn tɩ Sãà so yúor-vɩɛlʋ-danʋ a yome yome za, amɛn.
50004021	Nyɩ pùori a Kɩrɩta-nɩbɛ za been been a Yeezu Kɩrɩta yúor ƴãw. A yɛbr na be a ɩ̃ zie a, puore nyɩ na.
50004022	A Kɩrɩta-nɩbɛ za puore nyɩ na, baa zuo a za a bɛl na tone a Ʋrɔm tẽw na-kpɛ̃ɛ tome a.
50004023	A Sore Yeezu Kɩrɩta maalʋ, ʋ be a nyɩ za zie.
51001001	A mãa Pol, Naaŋmɩn na nɔ̃w yã ƴãw ɩ̃ ɩ Yeezu Kɩrɩta nɩ-tona a, nɩ a tɩ yɛb Timote,
51001002	tɩmɛ nɛ bɛ kʋ̀rɛ a sɛbɛ ŋa, a nyɩɩm, Kɔlɔsɩ tẽw Kɩrɩta-biir na ɩ a tɩ yɛbr na lãw nɩ a Kɩrɩta bɛ lɛbr pùor a. A Naaŋmɩn tɩ Sãà, ʋ kʋ̀ nyɩ maalʋ nɩ ƴã-ɓaarʋ.
51001003	A puoru tɩ na mɩ́ puore kʋ̀rɛ nyɩ a kʋra lɛ a, tɩ mɩ́ pùor ɩ a Naaŋmɩn, a tɩ Sore Yeezu Kɩrɩta Sãà, yaanɩ.
51001004	Tɩ wõ n a lɛ nyɩ na saw de a Yeezu Kɩrɩta a, nɩ a nɔ̃wfʋ nyɩ na tɛr a Kɩrɩta-biir za ƴãw a,
51001005	ɛ a ɩ nyɩ na tɩɛrɛ a ʋlɩ bom nɛ na gùre nyɩ a tẽ-vla pʋɔ a ƴãw n'a a. A Yel-nʋ̃ɔ̀ na ɩ yel-mɩŋa ƴɛrʋ a, ʋl na lʋɔrɩ wa ta nyɩ a, ʋl pʋɔ n'a nyɩ páw a tɩɛrʋ ŋa.
51001006	A Yel-nʋ̃ɔ̀ manɛ na yaarɛ ɛ́ wɔnɛ wɔmɛ̃ a tẽ-daa za zu, mɛ̃ a lɛ ʋ na tɩ ɩ a nyɩ sɔgɔ a ʋlɩ bibir nɛ za nyɩ na wõ bɛ ƴɛr a Naaŋmɩn maalʋ ƴɛrʋ, ɛ́ nyɩ nyɛ̃ lɛ ʋ na sɩrɩ ŋmɛ̃ a.
51001007	A tɩ ba Epafarasɩ, na ɩ a tɩ lãw-tõ-tɔ a, ʋlɛ n'ʋ wul nyɩ a a ŋa. Ʋ lɩɛrɩ tɩ na tone a nyɩ ƴãw, mɛ̃ Kɩrɩta tõ-tone na bɛ lɛbr pùor towtow a.
51001008	Ʋlɛ n'ʋ manɩ kʋ̀ tɩ a nɔ̃wfʋ a Vʋʋrʋ Sõw na ɩ nyɩ tɛr a.
51001009	A lɛ n'a so a ʋlɩ bibir za tɩ na wõ a nyɩ yele wa tɩ tɔ a dɩ̃a a, tɩ mɩ̀ bɛ bɛr a nyɩ puor-kʋ̀b ɛ. Tɩ zɛlɛ na kɛ a Naaŋmɩn ɩ nyɩ bãw a ʋ pʋ-tɩɛrʋ za. Al ƴãw n'a a Vʋʋrʋ Sõw kʋ̀rɛ nyɩ a yã-bãwfʋ nɩ a yã.
51001010	A ŋa n'a nyɩ na maalɛ a Naaŋmɩn yã-nɔn za, ɛ vʋʋrɛ nyɔ-vʋʋrʋ na sɛw taa nɩ ʋ a. Nyɩ na maalɛ nɩ ɩ-vɩɛlɩ bʋʋrɛ bʋʋrɛ za, ɛ lɛ bãwnɛ a Naaŋmɩn dɔwlɛ.
51001011	A Naaŋmɩn na ɩ n a ʋ yúor-vɩɛlʋ-danʋ fãw nyuwli nyɩ a yele za ƴãw, nyɩ mɩ́ dɩ kanyir saw de bom za.
51001012	Nyɩ puore a Naaŋmɩn Sãà yaanɩ nɩ nʋ̃ɔ̀, ʋl na ɩ nyɩ na tʋ̃ɔ páw a na-bʋ̃-vɩɛlɩ ʋ na cɔbrɩ bin a tẽ-vla cãa pʋɔ cɛlɛ nɩ a ʋ nɩ-sori a.
51001013	Ʋ faa tɩ nɩ a lige kpɛnʋ pʋɔ, tɩ ƴãw a ʋ Bi-nɔna naalʋ pʋɔ.
51001014	Ʋl zũú n'a a Naaŋmɩn faa tɩ ɛ dɩ a tɩ yel-bebe suur kʋ̀ tɩ.
51001015	A Kɩrɩta n'ɩ a Naaŋmɩn tɩ na bɛ nyɛrɛ a, ŋmɛ̃-ta-tɔ, ɛ lɛ ɩ a Naaŋmɩn bi-dãw-dɔwra na de niwn a ʋ bʋ̃-iri za pʋɔ a.
51001016	Bʋ̃ʋ n'ʋ vɛ̃, ʋlɛ n'ʋ Naaŋmɩn ƴãw k'ʋ ír a bome za, a sa-zu nɩ a tẽw zu, a bʋ̃-nyɛrɩ nɩ a bʋ̃-bɛ-nyɛrɩ, a al na zɩnɛ naalʋ da-kɔwr zuru a, nɩ a al na so a ziir a, a na-dɩrbɛ nɩ fãw bʋʋrɛ za. Ʋlɛ n'ʋ Naaŋmɩn ƴãw ʋ ír a za a ʋl mɩŋa ƴãw.
51001017	Ʋ de nɩ niwn be bom za ƴãw, ɛ ʋlɛ n'ʋ ɩ a bome za a ar.
51001018	Ʋlɛ n'ʋ ɩ a ʋ Lãw-yir ƴãgan zu, ʋlɛ n'ɩ a bome za pɛr-tib zie, a bi-dãw-dɔwra na de niwn lɛb yi a kũuni pʋɔ a, k'ʋʋ tʋ̃ɔ ɩ a niwn-diere a yele za pʋɔ a.
51001019	Bʋ̃ʋ n'ʋ vɛ̃, a Naaŋmɩn nɔ̃w na paalɩ ʋ nɩ a naaŋmɩnʋ za,
51001020	k'aa ʋl zũú, Naaŋmɩn ɩ ʋlɛ nɩ bom za lɛ kpɛ taa, a tẽw zu nɩ a sa-zu. A ʋ Bie zɩ̃ɩ na cir a da-gara zu a ƴãw n'a, a Naaŋmɩn ɩ a ƴã-ɓaarʋ be.
51001021	Ɛ nyɩɩm na tɩ dãw zãá nɩ a Naaŋmɩn a, nyɩɩm na tɩ dãw ɩ a ʋ dɔ̃ nɩbɛ a nyɩ ɩ-faar zũú a,
51001022	ƴɛrɛ ŋa a, a kũu a ʋ Bie nɩsaal ƴãgan na kpi a zũú n'a, Naaŋmɩn ɩ nyɩɩm nɩ ʋl lɛ kpɛ taa, k'ʋʋ tʋ̃ɔ ɩ nyɩ ar a ʋ niŋé ɩ nɩ-son na bɛ tɛr dɛwr kãw za, ɛ́ bɛ tɛr sãwna nɩr yere a.
51001023	Ɛ cɛ a fɛr a kɛ a nyɩ Naaŋmɩn sawfʋ ɩ nyɩ kpɛmɛ, bà gbɛr ar, ta saw bom za taw nyɩ zãá nɩ a nyɩ tɩɛrʋ ʋl nyɩ na tɛr a ɩ, a lɛn daar za nyɩ na tɩ wõ a Yel-nʋ̃ɔ̀ a. A Yel-nʋ̃ɔ̀ ŋa hier a ta bʋ̃-ira za a tẽw zu, ɛ a mãa Pol, ɩ̃ lɩɛb ɩ a Yel-nʋ̃ɔ̀ ŋa tõ-tone.
51001024	A ƴɛrɛ ŋa a, ɩ̃ cɩlɛ na ɩ̃ na be a tuo pʋɔ a nyɩɩm ƴãw a. A Kɩrɩta tuo al na cɛ a, ɩ̃ nyɛrɛ a na a mãa mɩŋa ƴãgan pʋɔ, a Kɩrɩta ƴãgan ƴãw na ɩ a Lãw-yir a.
51001025	Ɩ̃ lɩɛb ɩ a Lãw-yir tõ-tõ-bie, a tõ-nʋɔr a Naaŋmɩn na kʋ̀ m a nyɩ ƴãw a zũú. Ɛ a tõ-nʋɔr ŋa n'ɩ k'ɩ̃ɩ hieri a Naaŋmɩn ƴɛrʋ ʋ za kʋ̀ nyɩ,
51001026	a pɛr lɛ kɛ a yel na sɔwlɩ a dɩta-pɛ-yome za a nɩbɛ na dɔwr tuur taa zie a, ɛ a ƴɛrɛ ŋa a Naaŋmɩn wul ʋ sãá a ʋ nɩ-sori zie a.
51001027	Naaŋmɩn saw na ɩ bɛ bãw, a tɩbɛ dem sɔgɔ, a naalʋ nɩ a yúor-vɩɛlʋ-danʋ na bɛ tɛr tɔ, a yel ŋa na waar ɩ a: a Kɩrɩta be n a nyɩ sɔgɔ, ʋl na só nyɩ tɩɛrɛ a yúor-vɩɛlʋ-danʋ a.
51001028	A Kɩrɩta ŋa yele n'a tɩ manɛ, kpaalɛ nɩ nɩr za, wule nɩ nɩr za nɩ yã-bãwfʋ, kɛ́ tɩ tʋ̃ɔ ɩ nɩr za vɩɛl ʋ za lãw nɩ a Kɩrɩta.
51001029	A a ŋa ƴãw n'a ɩ̃ tone ɛ mʋɔr, nɩ a fãw ɩ̃ na páw a Yeezu Kɩrɩta zie a, ɛ a fãw ŋa tone a ɩ̃ pʋɔ kpɛ̃w kpɛ̃w za a.
51002001	Sɩza n'a, ɩ̃ bɔbr a kɛ́ nyɩ bãwnɩ a, k'ɩ̃ɩ mʋɔr ɩ mɔb na ɩ mɔb a, a nyɩ ƴãw, a Lawdise tẽw dem ƴãw, nɩ a ŋmaarɛ yaga bɛl za na bɛ dãw nyɛ̃ m towtow a ƴãw.
51002002	Ɩ̃ bɔbr a k'ɩ̃ɩ ɩ a ŋa bɛ kpɛ socir yaga za, bɛ lãw taa nɔnɛ taa, tʋ̃ɔ páw a yã za naalʋ kpɛ, tʋ̃ɔ bãw a Naaŋmɩn yel-sɔwla na ɩ a Kɩrɩta a.
51002003	Ʋl zie n'a a yã-bãwfʋ na-bome nɩ a yele bãwfʋ na-bome sɔwlɩ gã.
51002004	Ɩ̃ yere nɩ a ŋa kɛ́ nɩr za ta tʋ̃ɔ bɛlɩ nyɩ nɩ nɔ-kãa ƴɛrʋ ɛ.
51002005	Mãa saa bɛ be a nyɩ sɔgɔ a, a ɩ̃ tɩɛrʋ za be n a nyɩ zie, ɛ nʋ̃ɔ̀ kpɩɛr mɛ̃ na, ɩ̃ na nyɛ̃ nyɩ bɛ lɛb pùor ɛ cãa kpɛmɛ a nyɩ Kɩrɩta saw-deb pʋɔ a.
51002006	A na ɩ a ŋa nyɩ saw de kɛ a Yeezu Kɩrɩta n'ɩ a Sore a, nyɩ lãw nɩ ʋ vʋʋrɛ.
51002007	Nyɩ tɛ nyɩgɛ a ʋ pʋɔ, ɛ ƴãw a nyɩ nyɔ-vʋʋrʋ yele za tɩɛrʋ a ʋ ƴãw, lɛ n'a nyɩ na kpɛmɛ a Naaŋmɩn sawfʋ pʋɔ, mɛ̃ a lɛ bɛ na wul nyɩ a, ɛ puore Naaŋmɩn yaanɩ bɛ dɩ vuo ɩ.
51002008	Nyɩ gu vla nɩr za taa bɛlɛ nyɩ nyɔwr nɩ a nɩsaalbɛ yã-bãwfʋ nɩ a bɛ bãw-voru na mɩ́ tu sãakʋ̃-kore yele nɩ a tẽ-daa bʋ̃-balɛ, ɛ bɛ tu a Kɩrɩta a ɩ.
51002009	Bʋ̃ʋ n'ʋ vɛ̃, a Kɩrɩta ƴãgan pʋɔ a, naaŋmɩnʋ za be n be,
51002010	ɛ a ʋ pʋɔ n'a nyɩ páw bom za, ʋl na ɩ na-dɩrbɛ za nɩ fãw bʋʋrɛ za yib zie a.
51002011	Nyɩ na lãw nɩ ʋ a, bɛ ŋmãa nyɩ nɩ a yʋɔr, ŋmãafʋ kãw bʋʋrɛ nɩsaal nũu na bɛ pʋɔ a, ɛ a ŋmãafʋ ŋa ɩ nyɩ bɛ cãa ɩ yel-bier nɩbɛ a. A ŋa n'a a ŋmãafʋ na yi a Kɩrɩta zie a ŋmɛ̃.
51002012	Nyɩ na de a suob a, bɛ ũù nyɩ na lãw nɩ a Kɩrɩta a bɔw pʋɔ. Bɛ mɩ̀ ɩ na nyɩ lãw nɩ ʋ lɛb yi, a nyɩ na saw kɛ a Naaŋmɩn tɛr ɩ fãw a zũú, a fãw ŋa na ɩ a Kɩrɩta ʋ lɛb yi a kũuni pʋɔ a.
51002013	Ɛ a nyɩɩm na tɩ dãw ɩ kũuni a nyɩ yel-bebe zũú, nɩ bɛ na bɛ tɩ ŋma a nyɩ yɛɛ a, a Naaŋmɩn kʋ̀ nyɩ nɩ nyɔ-vʋʋrʋ lãw nɩ a Kɩrɩta: ʋ dɩ n a tɩ yel-bebe za suur kʋ̀ tɩ.
51002014	A sãn-sɛbɛ ʋl na tɩ fɛrɛ tɩ, a lɛ a nɛ-ƴãwnɩ na tɩ dĩ tɩ a, a Naaŋmɩn sãw nɩ a ʋlɩ sãn-sɛbɛ bɛr: ʋ ɩ na ʋ bɔr, ʋ kpa ʋ nɩ a da-gara zu.
51002015	Ʋ zɛb a tʋ̃ɔ a na-dɩrbɛ bʋʋrɛ za nɩ a fãw za, ʋ ɩ na a lɩɛbɩ bʋ̃-ɩ-làarɩ́ a nɩbɛ niŋé, a ɩ a gbãgbaar a ʋ Bie na zɛb tʋ̃ɔ, bɛ cɔrɩ tuur ʋ a.
51002016	A na ɩ a ŋa a, nyɩ ta saw nɩr za tɛrɛ nɩ nyɩ ƴɛrʋ bʋ̃-dɩra bɩɩ bʋ-nyuura kãw ƴãw ɛ, cuw kãw ƴãw, cuw-paala ƴãw bɩɩ pɩɛnʋ bibir ƴãw ɛ.
51002017	A a ŋa za ɩ n a nɩdaar yele dasule, ɛ cɛ a lɛ a yele na sɩrɩ ŋmɛ̃ a, Kɩrɩta zie n'a a yi.
51002018	Nyɩ ta saw a bɛlɩ dem na nɔnɛ tʋɔra-siwru ɩ-ɩrɩ a nɩbɛ niŋé a, bɩɩ na tɛr a malkɩ mɩnɛ ƴãwfʋ a, ɛ́ mɩ́ nyɛ̃ a bɛ yel-nyɛrɩ a ɩ bʋ̃-sɩza zuo a, nyɩ ta saw bɛ wa yel kɛ nyɩ sãw na ɩ. A nɩbɛ bɛ ŋa taabɛ mɩ́ ɩrɛ nɩ pɔl-ɩb zawla, bɛ na mɩ́ tɩɛrɛ a yele mɛ̃ nɩsaal tɛwr a ƴãw.
51002019	Bɛ bɛ lãw nɩ a Kɩrɩta na ɩ a ƴãgan zu a ɩ. Ɛ cɛ a Kɩrɩta zũú n'a a ƴãgan za páwr a dɩb, ɛ a kɔbɛ tuor-taa ziir nɩ a jiile ɩ ʋ nyɔw taa, ɛ kɛrɛ mɛ̃ a lɛ a Naaŋmɩn na bɔbr a.
51002020	A na ɩ lɛ nyɩ lãw nɩ a kɩrɩta kpi yi zaa a tẽ-daa bʋ̃-balɛ pʋɔ a, bʋ̃ʋ ƴãw n'a nyɩ fɛrɛ nyɩ tʋɔra tuur a nɛɛ a ŋa taabɛ, mɛ̃ a tẽ-daa n'ʋ cãa so a nyɩ nyɔ-vʋʋrʋ a:
51002021	ta de bom ŋa ɩ, ta lɛm bom ŋa ka a ɩ, ta tɔ bom ŋa ɩ?
51002022	Ɛ a a ŋa za caar ɩ bome na kʋ̃ cãa be, bɛlɛ wa tone nɩ a a. Nɩsaalbɛ nɛ-ƴãwnɩ nɩ a bɛ wulu sɩrɩ n'ɩ a a ŋa.
51002023	Sɩza n'a, a mɩ́ sãá na mɛ̃ yã-bãwfʋ be n a nɛɛ a ŋa pʋɔ a, bʋ̃ʋ n'ʋ vɛ̃, a mɩ́ ƴɛrɛ nɩ ŋa za nɩ ʋ puoru ƴɛrʋ, tʋɔra-siwru ƴɛrʋ, ƴãgan dɔwrʋ ƴɛrʋ, ɛ cɛ a bɛ tɛr tɔnɛ kãw za ɩ, nɩsaal ƴãgan yã-nɔn tɛwr a a maalɛ.
51003001	Nyɩ na lãw nɩ a Kɩrɩta lɛb yi a kũu pʋɔ a, nyɩ bɔbr a sa-zu bome, be a Kɩrɩta na be zɩ̃ a Naaŋmɩn dʋrʋ lowr a.
51003002	Nyɩ bɔbr a sa-zu bome, nyɩ ta bɔbr tẽw zu ka dem ɛ.
51003003	Nyɩ sɩrɩ na lãw nɩ a Kɩrɩta kpi, ɛ a nyɩ nyɔ-vʋʋrʋ lãw nɩ ʋ sɔwlɩ be a Naaŋmɩn zie.
51003004	A Kɩrɩta na ɩ a nyɩ nyɔ-vʋʋrʋ a, ʋlɛ wa sãá a lɛn daar a, nyɩ mɩ̀ na lãw nɩ ʋ na sãá a yúor-vɩɛlʋ-danʋ pʋɔ.
51003005	A na ɩ a ŋa a, nyɩ kʋ́ bom nɛ za na ɩ tẽw zu yele a, a nyɩ pʋɔmɩ́: a pɩ̃ɔ yele, a faalʋ, a ƴãgan nʋ̃ɔ̀-faar, a yel-faar vʋla, nɩ a mimir na ɩ tɩbɛ ƴãwfʋ a.
51003006	A yel-faar a ŋa taabɛ n'a mɩ́ ɩ a Naaŋmɩn suur ìr.
51003007	A ŋa n'a nyɩ tɩ dãw ɩrɛ, a ŋa n'a nyɩ tɩ dãw vʋʋrɛ.
51003008	A na ɩ a ŋa a, a ƴɛrɛ ŋa a, nyɩ ír a a ŋa za bɛr a nyɩ nyɔ-vʋʋrʋ pʋɔ: a suur, a jɛb, a po-tuolu, a zʋmɛ, nɩ ƴɛr-faa za na yire a nyɩ nʋ̀ɔrɩ́ a.
51003009	Nyɩ ta cãa ŋmarɛ ziri ƴãwnɛ taa ɩ, bʋ̃ʋ n'ʋ vɛ̃, nyɩ yaa nɩ a nɩsaal-kʋra nɩ a ʋ ɩ-ɩrɩ za bɛr,
51003010	ɛ su a nɩ-paala ʋl a ʋ Íre na maalɛ kʋra lɛ ʋ ɩrɛ paala, ɛ ŋmɛ̃ taa nɩ ʋ a, k'ʋʋ tʋ̃ɔ bãw ʋ vla za a.
51003011	A lɛ pʋɔ a, Zifʋ nɩ nɩr na bɛ ɩ Zifʋ a bɛ cãa be ɩ, nɩr na ŋmãa yʋɔr nɩ nɩr na bɛ ŋmãa a, bɛ cãa be ɩ, nasa-zɔ̃w daar nɩr nɩ tẽ-kor daar nɩr bɛ ka be ɩ, gbãgbaa nɩ nɩr na so ʋ tʋɔra a, bɛ cãa be ɩ; Kɩrɩta yõ n'ʋ be, ɩ bom za a bɛ za pʋɔ.
51003012	Nyɩ na ɩ a Naaŋmɩn nɩ-kaa-iri a zũú, ɛ ʋ ɩ nyɩ ɩ son, ɛ ʋ nɔ̃w nyɩ a, nyɩ ɩ su-ɓaarʋ nɩbɛ, nɩsaal-pɔwlbɛ, nyɩ siwre nyɩ tʋɔra, nyɩ ɩ su-nʋ̃ɔ̀ nɩ su-zãanɩ nɩbɛ.
51003013	Nyɩ saw dier taa ɩ-ɩrɩ ɛ dɩrɛ suur kʋrɛ taa, kãw wa sãw a ʋ tɔ a: mɛ̃ a lɛ a Sore na dɩ suur kʋ̀ nyɩ a, nyɩ mɩ̀ dɩrɛ suur kʋrɛ taa.
51003014	Ɛ cɛ baa zuo a za, nyɩ de a nɔ̃w-taa bin a nyɩ sɔgɔ, ʋlɛ n'ʋ mɩ́ kʋ́ a yele za nʋɔr a vɩɛl bɛ cɛ ɩ.
51003015	A Kɩrɩta ƴã-ɓaarʋ, ʋ dɩ naalʋ a nyɩ socie pʋɔ, a ƴã-ɓaarʋ ŋa pʋɔ n'a ʋ bʋɔlɩ nyɩ kɛ́ nyɩ wa lãw taa mɛ̃ ƴãw-been a. Nyɩ tɛr barka puoru tɩɛrʋ a nyɩ nyɔ-vʋʋrʋ pʋɔ.
51003016	A Kɩrɩta ƴɛrʋ, ʋ be a nyɩ pʋɔ yaga za. Nyɩ wule taa ɛ kpaalɛ taa nɩ yã-bãwfʋ. Nyɩ yiele puore nɩ a Naaŋmɩn yaanɩ nɩ nyɩ pʋɔ za, nɩ Sɛb-sõw yielu, nɩ danʋ yielu, nɩ yielu Vʋʋrʋ Sõw na waalɩ kʋ̀ nyɩ a.
51003017	Bom nɛ za nyɩ na ɩrɛ a, a nyɩ nʋɔr ƴɛrʋ pʋɔ n'a bɩɩ a nyɩ ɩ-ɩrɩ pʋɔ n'a a, a mɩ́ ɩ a Sore Yeezu yúor ƴãw n'a, nyɩ ɩrɛ a lɛ puore nɩ a Naaŋmɩn Sãà barka a Sore Yeezu zũú.
51003018	Pɔwbɛ ɛ, nyɩ sawr a nyɩ sɩrbɛ nʋɔr mɛ̃ a lɛ a na sɛw a Sore zie a.
51003019	Sɩrbɛ ɛ, nyɩ nɔnɛ a nyɩ pɔwbɛ, nyɩ ta mɩ́ sãwnɛ niwn ƴãwnɛ bɛ ɩ.
51003020	Bibiir i, nyɩ sawr a nyɩ dɔwrbɛ nʋɔr a yele za pʋɔ, lɛ n'a vɩɛl a Sore zie.
51003021	Sãà mɩnɛ ɛ, nyɩ ta ɩrɛ a nyɩ bibiir nyɛrɛ suur ɛ, nyɩ nãa mab a ɩ bɛ bal.
51003022	Gbãgbaar ɩ, nyɩ sawr a nyɩ tẽw zu ka nɩ-bɛrɛ nʋɔr a yele za pʋɔ. Nyɩ ta tone bɛ, bɛ na piwre nyɩ a ƴãw ɛ, a ɩ mɛ̃ nyɩ bɔbr a kɛ nyɩ ɩrɛ a pɛlɩ nɩsaalbɛ pʋɔ a ɩ; nyɩ tone nɩ a nyɩ pʋɔ za, mɛ̃ a lɛ a bɛlɩ dem na zɔrɛ a Sore a na mɩ́ ɩrɛ a.
51003023	Ton za nyɩ na tone a, nyɩ tone nɩ nyɩ pʋɔ za mɛ̃ a Sore ƴãw n'a a, a ta ɩ a nɩsaalbɛ ƴãw ɛ,
51003024	ɛ bãwnɩ a kɛ nyɩ na páw nɩ a sã-ya na ɩ a gbã-dɩ-bom a, a Sore zie. A Nɩ-kpɛ̃ɛ za n'ɩ a Kɩrɩta, nyɩɩm be n a ʋ tome ƴãw.
51003025	Nɩr za na maalɛ faa a, na páw nɩ a faa sã-ya, owru bɛ ka be ɩ.
51004001	Nɩ-bɛrɛ ɛ, nyɩ kaarɛ a nyɩ gbãgbaar zie nɩ yel-mɩnʋ nɩ lɛ a na sɛw a, ɛ mɩ̀ bãwnɩ a nyɩ na tɛr Nɩ-kpɛ̃ɛ a salom zu a.
51004002	Nyɩ su zu a puoru ƴãw, a ɩ nyɩ bɛr gʋ̃ɔ ɛ puore a Naaŋmɩn barka.
51004003	Nyɩ mɩ̀ cãa puore kʋrɛ tɩ: kɛ́ a Naaŋmɩn saw tɩ nyɛ̃ vo-vla hiere a ʋ ƴɛrʋ, k'ɩ̃ɩ manɛ a Kɩrɩta saw-deb yel-sɔwla, a ʋl ƴãw n'a ɩ̃ be a gaso pʋɔ.
51004004	Nyɩ puore k'ɩ̃ɩ manɛ a yel-sɔwla ŋa pàwr a ziir za mɛ̃ a lɛ a na fɛr k'ɩ̃ɩ ɩrɛ a.
51004005	Nyɩ ɩrɛ a yẽw dem zie nɩ yã-bãwfʋ, nyɩ taa bɛrɛ vo-vla za ʋ tɔlɛ ɩ.
51004006	Nyɩ mɩ́ ɩ a nyɩ ƴɛrʋ nʋmɛ kʋra lɛ, mɛ̃ bom bɛ na ƴãw nyaarʋ a, ɛ sõwne a nɩbɛ. Nyɩ mɩ́ bãw a sɔwfʋ, sɔw vla kʋ̀ ŋa za.
51004007	A ɩ̃ yɛb-nɔna Tɩsɩkɩ, na ɩ tõ-tõ-bi-dẽdẽle nɩ ɩ̃ lãw-tõ-tɔ a Sore tome pʋɔ a, na manɩ nɩ a ɩ̃ yele za kʋ̀ nyɩ.
51004008	Ɩ̃ sʋ̃ɔm a bul tone ʋ a nyɩ zie, k'ʋʋ wa manɩ a tɩ yele kʋ̀ nyɩ ɛ mɔwlɩ nyɩ.
51004009	A tɩ yɛb tɔr za nɩ tɩ bá Onezim, na ɩ a nyɩ nɩr a, bɩɛlɛ ʋ na. Bɛ na manɩ nɩ bom za na ɩrɛ a ka a kʋ̀ nyɩ.
51004010	Arɩsɩtakɩ, mãa nɩ ʋl na be a gaso pʋɔ a, puore nyɩ na lãw nɩ a Banabasɩ yɛb Markɩ. Bɛ yel a kʋ̀ nyɩ a lɛ nyɩ na na ɩrɛ a Markɩ ƴãw a: ʋlɛ wa wa a nyɩ zie a, nyɩ de ʋ vla.
51004011	A Yeezu bɛ na bʋɔlɛ Zitisɩ a, mɩ̀ puore nyɩ na. A Zifʋ mɩnɛ pʋɔ a, bɛl tɛwr nɛ bɛ lãw nɩ mɛ̃ tõ a Naaŋmɩn Naalʋ tome. Bɛ mɔwlɩ mɛ̃ nɩ yaga.
51004012	A Epafarasɩ na ɩ a nyɩ nɩr a, mɩ̀ puore nyɩ na. A Yeezu Kɩrɩta tõ-tõ-bie ŋa tʋlɛ nɩ a puoru ƴãw, puore kʋrɛ nyɩ kʋra lɛ, kɛ́ nyɩ tʋ̃ɔ tɛ nyɩgɛ ɛ bɩ nɩbɛ baar a Kɩrɩta sɔr pʋɔ, maalɛ a Naaŋmɩn pʋ-tɩɛrʋ za.
51004013	Ɩ̃ dɩrɛ nɩ a ʋ dãsɩɛ ʋ na wone tuo a nyɩ ƴãw bɛ dɩ vuo a, nɩ a Lawdise dem nɩ a Ierapolisi dem ƴãw a.
51004014	A tɩ ba Luka na ɩ a dɔwta a, nɩ Demasɩ puore nyɩ na.
51004015	Nyɩ pùori a yɛbr na be a Lawdise a, nɩ a Nɛ̃fa, lãw nɩ a Lãw-yir na ɓanɛ taa a ʋ yir a.
51004016	Nyɩmɛ wa kanɩ a ɩ̃ sɛbɛ baar a, nyɩɩm ɩ ʋ ta a Lawdise Lãw-yir pʋɔ bɛ mɩ̀ kanɩ ʋ. Ɛ nyɩ mɩ̀ kanɩ a Lawdise Lãw-yir sɛbɛ bɛ na na tɩr kʋ̀ nyɩ a.
51004017	Nyɩ yel a ŋa kʋ̀ a Arsɩpʋ: «Kaarɛ a Sore ton fʋ na páw a zie vla, ɛ ƴãw fãw tone ʋ vla.»
51004018	A mãa Pol nũu, na sɛb a yaanɩ puoru a, n'ɩ ŋa: nyɩ taa yiire ɩ̃ na be a gaso pʋɔ a ɩ. A Naaŋmɩn maalʋ, ʋ be a nyɩ zie.
52001001	A mãa Pol, nɩ Sɩlvɛ̃, de nɩ a Timote, tɩ tɩrɛ nɩ a sɛbɛ ŋa kʋ̀rɛ a nyɩɩm Tesaloniki tẽw Lãw-yir, a Naaŋmɩn Sãà nɩ a Sore Yeezu Kɩrɩta na so a. A maalʋ nɩ a ƴã-ɓaarʋ, a be a nyɩ zie.
52001002	Tɩ mɩ́ puore nɩ Naaŋmɩn yaanɩ kʋra lɛ a nyɩ za ƴãw, ɛ tɩɛrɛ a nyɩ yele kʋra lɛ a tɩ puoru pʋɔ.
52001003	Bʋ̃ʋ n'ʋ vɛ̃, a Naaŋmɩn tɩ Sãà niŋé a, tɩ mɩ́ lɛb a bãwnɩ a nyɩ Naaŋmɩn-saw-deb tome, a nyɩ nɔ̃wfʋ na nyɛrɛ balʋ a, nɩ a tɩɛrʋ nyɩ na ƴãw kpɛ̃w za a tɩ Sore Yeezu Kɩrɩta ƴãw a.
52001004	Tɩ bãwnɩ a na, yɛbr ɩ, a Naaŋmɩn na nɔ̃w nyɩ ɛ kaa ir nyɩ a.
52001005	Bʋ̃ʋ n'ʋ vɛ̃, a Yel-nʋ̃ɔ̀ tɩ na wa manɩ kʋ̀ nyɩ a, bɛ tɩ ɩ ƴɛrʋ tɛwr tɩ ƴɛr ɛ, a tɩ lãw nɩ nɩ kpɛnʋ nɩ sõwfʋ na yi a Vʋʋrʋ Sõw zie a, bʋnʋ mɩ̀ bɛ tɩ ka be ɩ. Ɛ nyɩ bãw nɩ a lɛ tɩ na ɩ a nyɩ sɔgɔ a nyɩ vla ƴãw a.
52001006	Ɛ a nyɩɩm a, nyɩ cɔwrɩ tɩ na, tɩɩm nɩ a Sore, nyɩ tɩ be n kpɩɛrʋ na bɛ dɩ vuo a pʋɔ, ɛ saw de a Naaŋmɩn ƴɛrʋ, nɩ nʋ̃ɔ̀ na yi a Vʋʋrʋ Sõw zie a.
52001007	Lɛ n'a nyɩ lɩɛbɩ nɩbɛ a Masedʋan nɩ a Akayi ten Naaŋmɩn saw-dierbɛ za na cɔwrɛ a.
52001008	Bʋ̃ʋ n'ʋ vɛ̃, a Masedʋan nɩ a Akayi ten tɛwr bɛ n'a a Sore ƴɛrʋ yi a nyɩ zie ɛ hieri tɩ tɔ ɩ, a nyɩ Naaŋmɩn saw-deb yele ta n a ziir za, a dɛ bɛ lɛ tɛr tɩ na ƴɛrɛ a ƴɛrʋ ɛ.
52001009	A nɩbɛ za na ƴɛrɛ a tɩ ƴɛrʋ a, mɩ́ manɛ nɩ a lɛ nyɩ na de tɩ a sãanʋ a lɛn daar tɩ na tɩ wa a nyɩ zie a, nɩ a lɛ nyɩ na tɩ zawrɩ a tɩbɛ bɛr ɛ tu a Naaŋmɩn, kɛ́ nyɩ tone ʋ, ʋl na ɩ Naaŋmɩn-vʋʋra nɩ Naaŋmɩn-sɩza a.
52001010	Nyɩ gùre nɩ a Yeezu, a ʋ Bie na na yi a tẽ-vla pʋɔ lɛb wa a, ʋl ʋ na ɩ k'ʋ lɛb yi a kũuni pʋɔ a, ʋl na faarɛ tɩ a Naaŋmɩn ƴɛrʋ maalʋ bibir na pɩɛl a ƴãw a.
52002001	Yɛbr ɩ, nyɩɩm mɩŋa za bãwnɩ a na: tɩ bɛ wa a nyɩ zie zawla lɛ ɩ.
52002002	Nyɩ mɩ̀ bãwnɩ a na, a daar yɩ̃ɛ ŋa bɛ na tʋ tɩ ɛ dɔwrɩ tɩ a Filib tẽw a. Ɛ cɛ Naaŋmɩn tɩ kʋ̀ tɩ nɩ fãw tɩ manɩ a ʋ Yel-nʋ̃ɔ̀ kʋ̀ nyɩ, a na saa tɩ ɩ mɔb yaga a.
52002003	A kpaalʋ tɩ na kpaalɛ a nɩbɛ za a, a bɛ ɩ ziri ɛ, bɛ yi tɩɛr-faar pʋɔ ɩ, ɛ́ tɩ mɩ̀ bɛ bɛ̀lɛ nɩr za ɩ.
52002004	Tɩ nɩ̃ɛ na mɩ́ ƴɛrɛ kʋra lɛ mɛ̃ a lɛ a Naaŋmɩn na bɔbr a, bʋ̃ʋ n'ʋ vɛ̃, ʋ ɩ tɩ na kaa ɛ de a Yel-nʋ̃ɔ̀ kʋ̀ tɩ. Nɩsaalbɛ bɛ nɛ bɛ tɩ bɔbr kɛ tɩ ɩrɛ nʋ̃ɔ̀ kpɩɛr ɛ, Naaŋmɩn n'ʋ tɩ bɔbr kɛ tɩ ɩrɛ nʋ̃ɔ̀ kpɩɛr, ʋlɛ na n'ʋ mɩ́ ɩ a tɩ socie kaa bãw a ŋmɛ̃a.
52002005	Nyɩ mɔ̃ mɩ̀ bãwnɩ a na, tɩ bɛ dãw ƴɛr nɔ-kãa a nyɩ zie ɩ, Naaŋmɩn dɩ n a tɩ dãsɩɛ.
52002006	Tɩ na ɩ a Kɩrɩta nɩ-toni a ƴãw, tɩ nãá tʋ̃ɔ na dɩ nɩ-kpɛ̃ɛnʋ a nyɩ zu. Ɛ cɛ tɩ bɛ dãw bɔ yúor nɩr za zie ɩ, a nyɩɩm zie bɩɩ nɩ-yoru zie ɩ. Tɩ nɩ̃ɛ na tɛr su-baalʋ yaga a nyɩ sɔgɔ, mɛ̃ mã na kaarɛ a ʋ bibiir zie nɩ nɔ̃wfʋ a.
52002008	Tɩ na tɩ nɔnɛ nyɩ yaga za a n'a so, tɩ bɛ tɩ bɔbr kɛ́ tɩ manɩ a Naaŋmɩn Yel-nʋ̃ɔ̀ tɛwr kʋ̀ nyɩ ɛ, tɩ mɩ̀ tɩ bɔbr a kɛ́ tɩ nãá lãw de nɩ tɩ tʋɔra za kʋ̀ nyɩ, nyɩ na lɩɛbɩ tɩ nɩ-nɔnɩ za a ƴãw.
52002009	Yɛbr ɩ, nyɩ lɛ tɩɛrɩ a tɩ kpɩɛrʋ nɩ a tɩ balʋ: tɩ tɩ tone nɩ mʋ̃tɔ̃w nɩ tɩ̃ɩsɔw za, ɛ cãa hiere a Yel-nʋ̃ɔ̀ kʋ̀rɛ nyɩ, kɛ́ nyɩ kãw za ta balɛ ʋ tʋɔra a tɩ ƴãw ɛ.
52002010	Nyɩ dɩ n a tɩ dãsɩɛ, Naaŋmɩn mɩ̀ dɩ a dãsɩɛ k'aa tɩ ɩb a nyɩɩm Naaŋmɩn saw-dierbɛ zie tɩ tu n sonu, mɩnʋ, ɛ bɛ tɛr sãwna bɛ yere ɩ.
52002011	Ɛ́ nyɩ bãw na kɛ tɩ ɩ n a nyɩ been been zie mɛ̃ lɛ sãà na mɩ́ ɩrɛ a ʋ bibiir zie a.
52002012	Tɩ kpaalɩ nyɩ na, tɩ yel a kɛ́ nyɩ ƴãw fãw, tɩ zɛlɩ nyɩ nɩ yãayãa k'aa nyɩ cenu sɛw taa nɩ a Naaŋmɩn na bʋɔlɛ nyɩ kɛ́ nyɩ wa pʋɔ a ʋ naalʋ pʋɔ nɩ a ʋ yúor-vɩɛlʋ-danʋ pʋɔ a.
52002013	Lɛ so tɩ mɩ́ puore a Naaŋmɩn yaanɩ kʋra lɛ. Nyɩ na tɩ wõ a Naaŋmɩn ƴɛrʋ a tɩ nʋ̀ɔrɩ́ ɛ saw de a, nyɩ bɛ saw de ʋ mɛ̃ nɩsaalbɛ ƴɛrʋ a ɩ, nyɩ saw na de ʋ mɛ̃ a lɛ tɔr za ʋ na ɩ a, Naaŋmɩn ƴɛrʋ na tone a nyɩɩm na saw de a zie a.
52002014	Sɩza, yɛbr ɩ, nyɩ cɔwr ɩ a Naaŋmɩn Lãw-yie na be a Zude tẽw ɛ saw de a Kɩrɩta Yeezu a. Bʋ̃ʋ n'ʋ vɛ̃, a dɔwrʋ a na nyɛ̃ a Zifʋ mɩnɛ zie a, nyɩ mɩ̀ nyɛ̃ a nɩ a nyɩ tẽ-bi-taabɛ tɛɛ za zie.
52002015	A Zifʋ mɩnɛ nɛ bɛ kʋ́ a Sore Yeezu nɩ a Naaŋmɩn ƴɛr-manbɛ, ɛ mɩ̀ dɔwrɩ tɩ, bɛ bɛ ɩrɛ a pɛlɛ a Naaŋmɩn pʋɔ ɩ, ɛ ɩ a nɩsaalbɛ za dɔ̃ dem.
52002016	Bɛ bɛ sawr tɩ na ƴɛrɛ a Naaŋmɩn ƴɛrʋ kʋ̀rɛ a nɩ-bʋʋr-yoru bɛ nyɛ̃ a faafʋ ɛ, a ŋa n'a bɛ ɩ a yel-bebe bɛ na maalɛ kʋra lɛ a, a nʋɔr paalɩ. Ɛ cɛ a Naaŋmɩn suur wa lo n a bɛ zu a baarʋ daar.
52002017	Tɩɩm ƴãw a, yɛbr ɩ, tɩɩm nɩ nyɩɩm bʋ́r ɩ taa blã lɛ ƴãw, a ƴãgamɛ zãá taa ɛ a tɩɛrʋ bɛ zãá taa ɩ. A nyɩ nyɛ́b vʋla tɩ kpɩɛr tɩ na bɛ dɩ vuo ɩ, so tɩ lɛb tɩ bãw ƴãw fãw ɩrɛ kɛ́ tɩ tʋ̃ɔ nyɛ̃ nyɩ.
52002018	Al ƴãw n'a tɩ tɩ bɔbr kɛ tɩ wa a nyɩ zie, ɛ a mãa Pol a, ɩ̃ ɩ na kaa gb'a ŋmɩn za, ɛ cɛ a Sɩtaana tɩ piw tɩ nɩ a sɔr.
52002019	Bʋ̃ʋ n'ʋ vɛ̃, a nyɩɩm a, nyɩmɛ nɛ bɛ ɩ a tɩ tɩɛrʋ, a tɩ nʋ̃ɔ̀, nɩ a tɩ zɛb-tʋ̃ɔfʋ bãwfʋ, na na ɩ a tɩ pɔ̀lʋ bom a tɩ Sore Yeezu Kɩrɩta niŋé a ʋ lɛ-waa daar a. Nyɩmɛ nɛ bɛ, nɩ-yũo kãw za bɛ n'ʋ ɛ.
52002020	Sɩza n'a, nyɩmɛ nɛ bɛ zɛwr a tɩ yúor, ɛ ɩ a tɩ nʋ̃ɔ̀.
52003001	Lɛ so, tɩ wa vʋʋrɩ gu, ɛ nyɛ̃ a sa kɛ́ tɩ be a Atɛn a tɩ yõ,
52003002	ɛ tõ a tɩ yɛb Timote a nyɩ zie, k'ʋʋ wa ɩ nyɩ kpɛmɛ ɛ ƴãw fãw a nyɩ Naaŋmɩn saw-deb ƴãw, ʋl na ɩ Naaŋmɩn lãw-tõ-tɔ a Kɩrɩta Yel-nʋ̃ɔ̀ hieru tome pʋɔ a,
52003003	k'aa kpɩɛrʋ tɩ na nyɛrɛ a ƴɛrɛ ŋa a, taa wa damnɛ nyɩ kãw za ɩ. Bʋ̃ʋ n'ʋ vɛ̃, nyɩɩm mɩŋa za bãwnɩ a na tɩ na be a kpɩɛrʋ a ŋa ƴãw a.
52003004	A lɛn daar tɩ na tɩ cãa be a nyɩ zie a, tɩ tɩ de niwn yel kʋ̀ nyɩ k'aa na fɛr a tɩ nyɛ̃ kpɩɛrʋ, alɛ n'ɩ a a ŋa na ta a, nyɩ bãwnɩ a na.
52003005	Al ƴãw n'a, ɩ̃ tɩ vʋʋrɩ gu ɛ tõ kɛ́ bɛ wa nyɛ̃ a lɛ a nyɩ Naaŋmɩn saw-deb na ɩ a, k'aa Bɛl-bɛlɛ taa wa mab bɛlɩ nyɔw nyɩ, ɛ́ tɩ hanɩ zawla lɛ ɩ.
52003006	Ƴɛrɛ ŋa a, a Timote yi n a nyɩ zie be lɛb wa ta a tɩ zie ka, ɛ yel a nyɩ Naaŋmɩn-saw-deb nɩ a nyɩ nɔ̃wfʋ na vɩɛl a yele kʋ̀ tɩ. Ʋ yel a kʋ̀ tɩ kɛ́ nyɩ cãa na tɩɛrɛ a tɩ yele vla, ɛ bɔbr kɛ nyɩ lɛb nyɛ̃ tɩ, mɛ̃ a lɛ tɩ mɩ̀ na bɔbr kɛ́ tɩ lɛb nyɛ̃ nyɩ a.
52003007	A ŋa n'a, a tɩ kpɩɛrʋ nɩ a tɩ wʋʋr za pʋɔ, tɩ nyɛ̃ mɔwlʋ a nyɩ ƴãw, yɛbr ɩ, a nyɩ Naaŋmɩn saw-deb zũú.
52003008	Ɛ́ ƴɛrɛ ŋa a, tɩ lɛb a vʋʋrɛ, nyɩ na ƴãw fãw lãw nɩ a Sore a ƴãw.
52003009	Ŋmɩŋmɩn n'a tɩ na tʋ̃ɔ pùori a Naaŋmɩn yaanɩ a nyɩ ƴãw k'a sɛw, a nʋ̃ɔ̀ al za nyɩ na ɩrɛ tɩ nyɛrɛ a ʋ niŋé a ƴãw?
52003010	Mʋ̃tɔ̃w nɩ tɩ̃ɩsɔw za, tɩ mɩ́ zɛlɛ nɩ a Naaŋmɩn kpɛ̃w kpɛ̃w za, k'ʋʋ saw tɩ lɛb nyɛ̃ nyɩ tʋ̃ɔ kʋ̀ nyɩ a alɩ bome nɛ za na cãa cɛ a nyɩ Naaŋmɩn-saw-deb ƴãw a.
52003011	A tɩ Sãà Naaŋmɩn mɩŋa, nɩ a tɩ Sore Yeezu, bɛ bɩɛlɩ a tɩ gbɛɛ wa ta n a nyɩ zie.
52003012	A Sore, ʋ ɩ a nɔ̃wfʋ nyɩ na nɔnɛ taa ɛ mɩ̀ nɔnɛ a nɩbɛ za a, ʋ ɩ ʋ kɛrɛ dɔwlɛ mɛ̃ a nɔ̃wfʋ tɩ na nɔnɛ nyɩ a.
52003013	A Sore, ʋ ɩ a nyɩ socie kpɛmɛ, nyɩ tʋ̃ɔ ɩ nɩ-son nɩ nɩbɛ na bɛ tɛr sãwna bɛ yere a Naaŋmɩn tɩ Sãà niŋé a, a lɛn daar a tɩ Sore Yeezu nãa wa lɛb wa nɩ a ʋ nɩ-son za a ɩ.
52004001	Lɛ waar mɩ̀, yɛbr ɩ, tɩ zie n'a nyɩ wõ a lɛ a na fɛr kɛ́ nyɩ ɩrɛ pɛlɩ a Naaŋmɩn pʋɔ a, ɛ lɛ n'a nyɩ ɩrɛ. Ɛ cɛ a ƴɛrɛ ŋa a, tɩ zɛlɛ nyɩ na ɛ kpaalɛ nyɩ a Sore Yeezu yúor ƴãw: nyɩ cãa ɩrɛ vla dɔwlɛ.
52004002	Bʋ̃ʋ n'ʋ vɛ̃, nyɩ bãw nɩ a wulu al a Sore Yeezu na ƴãw tɩ wul nyɩ a.
52004003	A Naaŋmɩn pʋ-tɩɛrʋ n'ɩ kɛ́ nyɩ ɩ nɩ-son, kɛ́ nyɩ bɛr a pɩ̃ɔ yele.
52004004	Kɛ́ ŋa za a nyɩ pʋɔ mɩ́ bãw a pɔw deb, mɩ́ de nɩ sonu nɩ ƴãwfʋ,
52004005	ɛ ta saw a tɩɛr-faar so ʋ mɛ̃ a nɩ-bʋʋr-yoru na bɛ bãw a Naaŋmɩn a ɩ.
52004006	A yel ŋa ƴãw a, nɩr za taa wa sãwnɛ a ʋ yɛb, bɩɩ nɛbr ʋ ɛ; bʋ̃ʋ n'ʋ vɛ̃, mɛ̃ a lɛ tɩ na yel kʋ̀ nyɩ ɛ kpãa nyɩ a, a Sore na dɔwr ɩ a bɛlɩ dem na ɩrɛ a ɩ-faar a ŋa taabɛ a.
52004007	Naaŋmɩn bɛ bʋɔlɩ tɩ faalʋ ƴãw ɛ, sonu ƴãw n'a ʋ bʋɔlɩ tɩ.
52004008	Lɛ so, sob nɛ na zawrɛ a wulu a ŋa bɛrɛ a, nɩsaal bɛ n'ʋ ʋ zawrɛ bɛrɛ ɩ, a Naaŋmɩn na kʋ̀rɛ nyɩ a Vʋʋrʋ Sõw a n'ʋ.
52004009	A yɛbr nɔ̃wfʋ ƴãw a, a bɛ tɛr kɛ́ bɛ sɛbr nyɩ ɛ, bʋ̃ʋ n'ʋ vɛ̃, nyɩɩm mɩŋa zànɩ nɩ a Naaŋmɩn zie a lɛ nyɩ na na nɔnɛ taa a,
52004010	ɛ lɛ n'a nyɩ ɩrɛ a yɛbr za zie a Masedʋan tɛ̃w za pʋɔ; yɛbr ɩ, tɩ kpaalɛ nyɩ na, kɛ́ nyɩ cãa ɩrɛ a vɩɛl dɔwlɛ.
52004011	Nyɩ ƴãw fãw be ƴã-ɓaarʋ pʋɔ, nyɩ kaarɛ a nyɩ mɩŋa yele zie, ɛ tone nɩ a nyɩ nuru mɛ̃ a lɛ tɩ na yel kʋ̀ nyɩ a.
52004012	Lɛ n'a, a nyɩ cenu na mɩ́ ɩ a yẽw dem ƴãwnɛ nyɩ, ɛ́ nyɩ kʋ̃ ɩ nɩr za hanɛ a nyɩ ƴãw ɛ.
52004013	Yɛbr ɩ, tɩ bɔbr a kɛ́ nyɩ bãw a yel-mɩŋa na caarɩ a bɛlɩ dem na mɩ́ kpi a, kɛ̀ nyɩ ta tɛr pʋ-sãwna mɛ̃ a bɛlɩ dem na bɛ ƴãw a bɛ tɩɛrʋ a Naaŋmɩn ƴãw a ɩ.
52004014	Tɩ saw na de k'aa Yeezu kpi na ɛ lɛb yi a kũu pʋɔ; lɛ n'a tɩ mɩ̀ saw k'aa bɛlɩ dem na lãw nɩ a Yeezu a bɛ kũu pʋɔ a, Naaŋmɩn na de bɛ na lãw nɩ ʋ.
52004015	A Sore wulu zũú n'a tɩ yere a ŋa kʋ̀rɛ nyɩ: a tɩɩm nɩ-vʋʋrɩ na na cãa be tɩ ta a Sore waa daar a, tɩ bɛ be za na de a bɛlɩ dem na kpi a niwn ɛ.
52004016	Bʋ̃ʋ n'ʋ vɛ̃, a cɛl wa ŋmɛ a, a malkɩ kpɛ̃ɛ kɔkɔr wa yi a, a Naaŋmɩn wɩɛ wa pɛblɩ a, a Sore mɩŋa na yi n a salom zu siw; lɛ n'a a kũuni bɛl na lãw nɩ a Kɩrɩta a, na de niwn lɛb yi a kũu pʋɔ.
52004017	Al pùorí, a tɩɩm na na cãa vʋʋrɛ a lɛn daar a, bɛ na ɓaw tɩ na lãw nɩ bɛ a zũzuge pʋɔ, tɩ tuori a Sore a salom zu, ɛ lɛ n'a tɩ na tɩ be a Sore zie kʋra lɛ.
52004018	A na ɩ a ŋa a, nyɩ mɔwlɛ taa nɩ a ƴɛr-bie a ŋa.
52005001	A daar ʋl tɔr za, nɩ a vuo ʋl pʋɔ a yele a ŋa za na na ɩ a, yɛbr ɩ, a bɛ tɛr kɛ́ bɛ sɛbr nyɩ a al ƴãw ɛ.
52005002	Bʋ̃ʋ n'ʋ vɛ̃, nyɩ mɩŋa za bãwnɩ a nɩ vla vla a Sore bibir na na vɩɛ mɛ̃ nyãnyuge na mɩ́ wa tɩ̃ɩsɔw a.
52005003	A lɛn daar a nɩbɛ nãà wa yere: «Ƴã-ɓaarʋ bɔkɔɔ! Damnʋ za yee!» Lɛn daar a a yele na ur sãw a bɛ zie mɛ̃ 'wɔbrʋ na nyɔw pɔw-pʋɔ a, ɛ́ bɛ kʋ̃ tʋ̃ɔ zɔ cɩ̃ɛ ɩ.
52005004	Ɛ cɛ nyɩɩm a, yɛbr ɩ, nyɩ bɛ be lige pʋɔ ɩ, a bibir ŋa nãà wa ur nyɩ mɛ̃ nyãnyuge a ɩ.
52005005	Bʋ̃ʋ n'ʋ vɛ̃, nyɩ za ɩ n cãa bibiir nɩ mʋ̃tɔ̃w daarɩ bibiir, tɩ̃ɩsɔw nɩ lige bɛ so tɩ ɛ.
52005006	A na ɩ a ŋa a, tɩ ta gúre mɛ̃ a bɛl na cɛ a ɩ, tɩ bɛr gʋ̃ɔ ɛ tɛr maal-ɩrɛ a dɩb nɩ a nyub ƴãw.
52005007	A gʋ̃ɔ-gurbɛ a, tɩ̃ɩsɔw n'a bɛ mɩ́ gúre, ɛ a dã-kuolbɛ a, tɩ̃ɩsɔw n'a bɛ mɩ́ kuoli a dãa.
52005008	Ɛ cɛ tɩɩm na ɩ mʋ̃tɔ̃w daarɩ nɩbɛ a, nyɩ ɩ tɩ mɩ́ nyɔw tɩ tʋɔra a dɩb nɩ a nyub ƴãw. Tɩ de a Naaŋmɩn-saw-deb nɩ a nɔ̃wfʋ a ɩ mɛ̃ a zɛbr-kparʋ na mɩ́ pàw a nyãá tɩ tɔ a sɩɛ a, ɛ de a faafʋ tɩɛrʋ mɛ̃ zɛbr kpawɔ-kpow a.
52005009	Bʋ̃ʋ n'ʋ vɛ̃, a Naaŋmɩn bɛ ír tɩ ƴãw a ʋ suur ƴãw ɛ, ʋ ír tɩ na ƴãw kɛ́ tɩ wa páw a faafʋ a tɩ Sore Yeezu Kɩrɩta ƴãw.
52005010	A Kɩrɩta kpi n a tɩ ƴãw k'ʋʋ ɩ tɩ lãw nɩ ʋ vʋʋrɛ, tɩmɛ saa kpi bɩɩ cãa vʋʋrɛ a.
52005011	Lɛ so nyɩ mɔwlɛ taa a saw-deb pʋɔ, mɛ̃ a lɛ nyɩ na ɩrɛ baar a.
52005012	Yɛbr ɩ, tɩ zɛlɛ nyɩ na, nyɩ ƴãwnɛ a bɛlɩ dem na hanɛ a nyɩ sɔgɔ, ɛ a Sore mɩ́ ƴãw bɛ kaarɛ a nyɩ zie ɛ kpãanɛ nyɩ a.
52005013	Nyɩ de a bɛ yele vla, ɛ nɔnɛ bɛ a bɛ tõ-nʋɔr zũú. Nyɩ tɛr ƴã-ɓaarʋ a nyɩ cara pʋɔ.
52005014	Yɛbr ɩ, tɩ kpaalɛ nyɩ na: nyɩ kpãanɛ a ƴã-to-dem, nyɩ mɩ́ yel a bɛlɩ dem na zɔrɛ dɛ̃bɩ̃ɛ a, kɛ́ bɛ ƴãw fãw bɛr a dɛ̃bɩ̃ɛ, nyɩ sõwne a bãbaalbɛ, nyɩ tɛr su-nyɔwra a nɩbɛ za zie.
52005015	Nyɩ gu vla, nɩr za taa mɩ́ wa maalɛ faa ƴaarɛ nɩ a faa san ɛ. Ɛ cɛ nyɩ nɩ̃ɛ mɩ́ ƴãw fãw maalɛ a vla kʋra lɛ, a nyɩ cara pʋɔ nɩ a nɩbɛ za zie.
52005016	Nyɩ cɩlɛ kʋra lɛ,
52005017	nyɩ puore kʋra lɛ,
52005018	nyɩ puore Naaŋmɩn yaanɩ bom za ƴãw; a Naaŋmɩn pʋ-tɩɛrʋ n'ɩ a ŋa a nyɩ zie, nyɩ na lãw nɩ a Yeezu Kɩrɩta a.
52005019	Nyɩ ta piwr a Vʋʋrʋ Sõw tome ɩ;
52005020	nyɩ ta dier a Naaŋmɩn ƴɛr-manbɛ ƴɛrʋ a ɩ bʋ̃-zawlɛ ɩ.
52005021	Ɛ cɛ, nyɩ mɩ́ jɛl bom za kaa ɛ kaa ir a ʋl na vɩɛl a tɛr,
52005022	ɛ gùre nyɩ tʋɔra vla yel-faa-bʋʋrɛ kãw za ƴãw.
52005023	A ƴã-ɓaarʋ Naaŋmɩn tɔr za, ʋ ɩ nyɩ ɩ son nyɩ za, ʋ gu a nyɩ nɩɩlʋ za, a tɩɛrʋ, a sɩ́ɛ nɩ a ƴãgan, ʋ taa wa tɛr sãwna bɛ yere a tɩ Sore Yeezu Kɩrɩta waa daar ɛ.
52005024	A sob nɛ na bʋɔlɛ nyɩ a, ŋmɛ̃ n ʋ ŋmɛ̃a, ʋ na maal ɩ a a ŋa za.
52005025	Yɛbr ɩ, nyɩ mɩ̀ puore kʋ̀rɛ tɩ.
52005026	Nyɩ weri a yɛbr za pùori bɛ.
52005027	Ɩ̃ zɛlɛ nyɩ nɩ yãayãa a Sore yúor ƴãw, nyɩ kanɩ a sɛbɛ ŋa kʋ̀ a yɛbr za.
52005028	A tɩ Sore Yeezu Kɩrɩta maalʋ, ʋ be a nyɩ zie.
53001001	A mãa Pol, nɩ Sɩlvɛ̃ de nɩ Timote, tɩmɛ nɛ bɛ tɩrɛ a sɛbɛ ŋa kʋ̀rɛ a nyɩɩm Tesaloniki Lãw-yir, a Naaŋmɩn tɩ Sãà nɩ a tɩ Sore Yeezu Kɩrɩta na so a.
53001002	A Naaŋmɩn tɩ Sãà nɩ a Sore Yeezu Kɩrɩta, bɛ kʋ̀ nyɩ a maalʋ nɩ a ƴã-ɓaarʋ.
53001003	Yɛbr ɩ, a fɛr a kɛ́ tɩ mɩ́ puore a Naaŋmɩn yaanɩ kʋra lɛ a nyɩ ƴãw. Ɛ a mɩ̀ sɛw na kɛ́ tɩ ɩrɛ a lɛ, bʋ̃ʋ n'ʋ vɛ̃, a nyɩ Naaŋmɩn-saw-deb kɛrɛ na dɔwlɛ bɛ dɩ vuo ɩ, ɛ a nɔ̃wfʋ nyɩ na nɔnɛ taa a, kɛrɛ dɔwlɛ a nyɩ za been been zie.
53001004	Lɛ so, tɩ mɩ́ nyʋ̀ʋr a nyɩ ƴãw a Naaŋmɩn Lãw-yie sɔgɔ, nyɩ na mɩ́ dɩ kanyir ɛ tɛr a Naaŋmɩn-saw-deb, a nyɩ dɔwrʋ za, nɩ a nyɩ kpɩɛrʋ za nyɩ na nyɛrɛ a ƴãw a.
53001005	Naaŋmɩn ƴɛrʋ maalʋ na tu yel-mɩŋa a bãwfʋ n'ɩ a ŋa, bʋ̃ʋ n'ʋ vɛ̃, a kanyir nyɩ na mɩ́ dɩ a, na ɩ na nyɩ sɛw taa nɩ a Naaŋmɩn Naalʋ, a Naalʋ ŋa ƴãw nyɩ na wone a tuo a.
53001006	A sɛw na kɛ́ Naaŋmɩn mɩ́ ɩ kpɩɛrʋ páw a bɛlɩ dem na ɩrɛ a kpɩɛr nyɩ a, yaa a san,
53001007	ɛ́ kʋ̀ pɩɛnʋ a nyɩɩm na wone a tuo lãw nɩ a tɩɩm, a lɛn daar ʋ na na sãá a salom zu nɩ a ʋ kpɛnʋ malkɩ mɩnɛ a;
53001008	ʋ na wa n vũu zɛlɛ pʋɔ, k'ʋʋ wa dɔwrɩ a bɛlɩ dem na bɛ bãw a Naaŋmɩn a, ɛ́ bɛ tuur a tɩ Sore Yeezu Yel-nʋ̃ɔ̀ a.
53001009	A bɛ dɔwrʋ na ɩ n wɛb bɛ wɛ kʋra lɛ, zãá nɩ a Sore niwn nɩ a ʋ kpɛnʋ yúor-vɩɛlʋ-danʋ,
53001010	a lɛn daar ʋ na na lɛb wa wa nyɛ̃ yúor-vɩɛlʋ-danʋ a ʋ nɩ-son zie, ɛ bɛlɩ dem za na saw de ʋ a, uore a ʋ niwn vɩɛlʋ a ʋlɩ bibir nɛ a; ɛ a nyɩɩm a, nyɩ saw na de a dãsɩɛ tɩ na dɩ a.
53001011	Alɛ so tɩ puore kʋ̀rɛ nyɩ kʋra lɛ, k'aa tɩ Naaŋmɩn ɩ nyɩ sɛw taa nɩ a nyɔ-vʋʋrʋ ʋl ƴãw ʋ na bʋɔlɩ nyɩ a, k'ʋʋ sõwne nyɩ nɩ a ʋ fãw, nyɩ mɩ́ maalɩ a vla za nyɩ na bɔbr a, ʋʋ ɩ a nyɩ saw-deb tone vla vla za.
53001012	A ŋa n'a nyɩ na íre a tɩ Sore Yeezu yúor, ɛ mɩ̀ nyɛrɛ yúor a ʋ zie, a tu a tɩ Naaŋmɩn nɩ a tɩ Sore Yeezu Kɩrɩta maalʋ.
53002001	Yɛbr ɩ, a tɩ Sore Yeezu Kɩrɩta waa, nɩ tɩ na na ɓã taa a ʋ zie a ƴãw a, tɩ zɛlɛ nyɩ na:
53002002	nɩr wa yel k'aa Sore bibir ta na a, nyɩ ta saw a nyɩ tɩɛrʋ dam nyɩ fɔ̃w lɛ ɩ, ɛ́ nyɩ ta zɔrɛ dɛ̃bɩ̃ɛ ɩ; bɛlɛ saa yel kɛ tɩmɛ nɛ bɛ ƴɛr Naaŋmɩn-ƴɛr-manɛ ƴɛrʋ bɩɩ ƴɛr ƴɛrʋ kãw bɩɩ tɩr sɛbɛ a, nyɩ taa sawr ɛ.
53002003	Nyɩ ta saw nɩr kãw za bɛlɩ nyɔw nyɩ nɩ bɛl-bʋʋrɛ kãw za ɩ. Bʋ̃ʋ n'ʋ vɛ̃, a fɛr a kɛ́ a Naaŋmɩn jɛ-bɛrʋ ta baarɩ, kɛ́ a Faalʋ nɩr, na ɩ nɩ-wɛra a, sãá baarɩ, ɛ a bibir ŋa bãw ta.
53002004	Bom nɛ za a nɩsaalbɛ na bʋɔlɛ kɛ ŋmɩn a, ɛ puore ʋ a, a Faalʋ nɩr na ìr ɩ nɩ pɔ̀lʋ ɩ a ʋ dɔ̃ sob, ɛ ʋ na tɛr ɩ lɛɛɛ tɩ kpɛ zɩ̃ a Naaŋmɩn yi-kpɛ̃ɛ pʋɔ, ɛ yel k'ʋʋ ɩ n Naaŋmɩn.
53002005	Nyɩ yiir a ɩ̃ na tɩ yel a yel ŋa kʋ̀ nyɩ, a lɛn daar ɩ̃ na tɩ be a nyɩ zie a bɩɩ?
53002006	Ɛ ƴɛrɛ ŋa a, nyɩ bãwnɩ bom nɛ na n'ʋ nyɔw a Faalʋ nɩr tɛr sɛr, ɛ gu k'ʋʋ wa sãá a ʋ daar a.
53002007	Bʋ̃ʋ n'ʋ vɛ̃, a faalʋ kpɛnʋ na sɔwl a tĩ na tone baarɩ; ɛ cɛ a sob nɛ na nyɔw ʋ tɛr a, wa bɛr ʋ vuo a, ʋ na yi n cãàmɩ́ ʋ za.
53002008	Lɛ n'a a Faalʋ nɩr na sãá, a Sore Yeezu pɛbl ʋ kʋ́, ɛ ɩ ʋ bɔr nɩ a ʋ waa cãa.
53002009	A Faalʋ nɩr na wa n nɩ a Sɩtaana kpɛnʋ za, wa maalɛ nɩ nɔ-ɓãa-yel-bʋʋrɛ za nɩ yel-bãw-guuri na tule nɩbɛ a;
53002010	a ɩ-fa-pɛ-bʋʋrɛ za n'a ʋ na bɛlɛ nɩ a bɛlɩ dem na bɔrɛ a, bɛ na bɛ saw de ɛ bɛ nɔnɛ a yel-mɩŋa a ƴãw, ɛ cɛ a yel-mɩŋa n'ʋ nãá tʋ̃ɔ faa bɛ.
53002011	Lɛ so Naaŋmɩn kʋ̀rɛ bɛ bɔrʋ fãw, na mɩ́ ɩ bɛ saw de a ziri a,
53002012	k'aa bɛlɩ dem za nãà bɛ wa saw de a yel-mɩŋa ɛ nɔ̃w a faalʋ a, bɛ nyɛ̃ dɔwrʋ.
53002013	Yɛbr ɩ, tɩɩm ƴãw a, a fɛr a kɛ́ tɩ mɩ́ puore a Naaŋmɩn yaanɩ a nyɩ ƴãw kʋra lɛ, nyɩɩm a Sore na nɔnɛ a. Bʋ̃ʋ n'ʋ vɛ̃, Naaŋmɩn kaa na ir nyɩ a pɛr tib daar, k'aa Vʋʋrʋ Sõw na tɩrɛ a sonu a zũú, nɩ a yel-mɩŋa nyɩ na saw de a ƴãw, nyɩ nyɛ̃ a faafʋ.
53002014	A yel ŋa ƴãw n'a ʋ bʋɔlɩ nyɩ, a tɩ Yel-nʋ̃ɔ̀ tɩ na manɩ kʋ̀ nyɩ a zũú; ʋ bʋɔlɩ nyɩ na kɛ́ nyɩ wa tɛr a tɩ Sore Yeezu Kɩrɩta yúor-vɩɛlʋ-danʋ.
53002015	A na ɩ a ŋa a, yɛbr ɩ, nyɩ ƴãw fãw, ɛ maal tɛr a wulu al tɩ na lʋɔrɩ kʋ̀ nyɩ nɩ a tɩ nʋɔr ƴɛrʋ bɩɩ nɩ a tɩ sɛbɛ a.
53002016	A tɩ Sore Yeezu Kɩrɩta mɩŋa nɩ a tɩ Sãà Naaŋmɩn na nɔ̃w tɩ, ɛ a ʋ maalʋ zũú ʋ kʋ̀ tɩ mɔwlʋ na be kʋra lɛ nɩ tɩɛr-vla tɩ na ƴãw a ʋ ƴãw a,
53002017	bɛ mɔwlɛ nyɩ ɛ kʋ̀rɛ nyɩ fãw a vla maalʋ ƴãw kʋra lɛ a nyɩ ɩ-ɩrɩ pʋɔ, nɩ a nyɩ nʋɔr ƴɛrʋ pʋɔ.
53003001	Lɛ waar mɩ̀, yɛbr ɩ, nyɩ puore kʋ̀rɛ tɩ, k'aa Sore ƴɛrʋ yɛ̀rɛ fɔ̃wfɔ̃w ɛ nyɛrɛ ƴãwfʋ, mɛ̃ a lɛ ʋ na nyɛ̃ ƴãwfʋ a nyɩ zie a.
53003002	Nyɩ mɩ̀ puore k'aa Naaŋmɩn faa tɩ a nɩ-faar nɩ a poto-dem nuru pʋɔ; bʋ̃ʋ n'ʋ vɛ̃, a nɩbɛ za bɛ nɛ bɛ tɛr a Naaŋmɩn-saw-deb ɛ.
53003003	Ɛ cɛ a Sore ŋmɛ̃ n ʋ ŋmɛ̃a: ʋ na kʋ̀ nyɩ nɩ fãw ɛ piw nyɩ tɛr a Faalʋ-sob ƴãw.
53003004	A nyɩɩm ƴãw a, tɩ ɓãa nɩ ƴãw bɛr tɩɛrʋ a Sore zie: bom nɛ za tɩ na mɩ́ yel kɛ́ nyɩ maalɩ a, nyɩ mɩ́ maal a, ɛ na cãa maalɛ.
53003005	A Sore, ʋ ɩ a nyɩ socie a tɛr a Naaŋmɩn nɔ̃wfʋ nɩ a Kɩrɩta kanyir.
53003006	Yɛbr ɩ, a Sore Yeezu Kɩrɩta yúor ƴãw, tɩ yere na kʋ̀rɛ nyɩ: nyɩ ta pɩɛlɛ yɛb na kpɛ ƴã-tuo, ɛ bɛ tuur a wulu tɩ na lʋɔrɩ kʋ̀ nyɩ a ɩ.
53003007	A nyɩɩm a, nyɩ bãw nɩ a lɛ a na fɛr kɛ́ nyɩ cɔwrɛ tɩ a: bʋ̃ʋ n'ʋ vɛ̃, tɩ bɛ ɩ ƴã-to-ɩb a nyɩ sɔgɔ ɩ.
53003008	Tɩ bɛ ƴãw nɩr kãw za kʋ̀ tɩ bʋ̃-dɩrɩ mɔlɛ ɩ, tɩ nɩ̃ɛ na tɩ saw a hanʋ nɩ a balʋ ɛ tõ mʋ̃tɔ̃w nɩ tɩ̃ɩsɔw, k'aa nyɩ been kãw za taa wa balɛ ʋ tʋɔra a tɩ ƴãw ɛ.
53003009	A bɛ kaar mɛ̃ tɩ bɛ tɛr sɔr a nyɩ sõwfʋ bom ƴãw ɛ, ɛ cɛ tɩ tɩ bɔbr a kɛ́ tɩ ɩ a lɛ wul nyɩ kɛ̀ nyɩ cɔwrɛ tɩ.
53003010	Bʋ̃ʋ n'ʋ vɛ̃, a lɛn daar tɩ na tɩ be a nyɩ zie a, tɩ yel ɩ a ŋa kʋ̀ nyɩ: nɩr bɛ wa bɔbr k'ʋʋ tone a, ʋ mɩ̀ ta dɩrɛ ɩ.
53003011	Ɛ cɛ tɩ wone na bɛ yere kɛ́ nɩbɛ be n a nyɩ pʋɔ ɩrɛ ƴã-to-ɩb, bɛ ɩrɛ bom za ɩ, ɛ bãwnɛ a bɛ taabɛ yele.
53003012	Tɩ yere na kʋ̀rɛ a nɩbɛ bɛ ŋa, ɛ kpaalɛ bɛ a Sore Yeezu Kɩrɩta yúor ƴãw, kɛ́ bɛ tone zoom lɛ, ɛ dɩrɛ a bɛ nuru bome.
53003013	Ɛ a nyɩɩm, yɛbr ɩ, nyɩ taa wa balɛ a vla maalʋ ƴãw ɛ.
53003014	Nɩr bɛ wa tuur a wulu tɩ na kʋ̀rɛ nyɩ a sɛbɛ ŋa pʋɔ a, nyɩ bãw ʋ bɛr, ɛ ta cãa lãwnɛ nɩ ʋ ɛ, kɛ̀ vĩ kpɛ ʋ.
53003015	Ɛ cɛ nyɩ ta ɩrɛ a ʋ zie mɛ̃ nyɩ dɔ̃ sob ʋ a ɩ, nyɩ kpãanɛ ʋ mɛ̃ yɛb a.
53003016	A Sore na ɩ a ƴã-ɓaarʋ yib zie a, ʋl mɩŋa, ʋ kʋ̀rɛ nyɩ a ƴã-ɓaarʋ kʋra lɛ, alɛ saa ŋmɛ̃ ŋmɩŋmɩn a.
53003017	A mãa Pol, mãa mɩŋa nũu n'ʋ sɛb a puoru ŋa. A ŋa n'a ɩ̃ mɩ́ ƴãw a ɩ̃ bãwfʋ a sɛbɛ za zu: a ɩ̃ sɛbrʋ n'a.
53003018	A tɩ Sore Yeezu Kɩrɩta maalʋ, ʋ be a nyɩ za zie.
54001001	A mãa Pol, a Naaŋmɩn tɩ Faarɛ nɩ a tɩ tɩɛrʋ-nɩr Kɩrɩta Yeezu, na ƴãw ɩ̃ ɩ a Kɩrɩta Yeezu nɩ-tona a,
54001002	mãa n'ʋ sɛbr a fʋ̃ʋ Timote, na sɩrɩ ɩ a ɩ̃ bie a Naaŋmɩn-saw-deb pʋɔ a. A Naaŋmɩn tɩ Sãà nɩ a Kɩrɩta Yeezu tɩ Sore, bɛ kʋ̀ b maalʋ nɩ su-ɓaarʋ nɩ ƴã-ɓaarʋ.
54001003	Mɛ̃ a lɛ ɩ̃ na tɩ yel kʋ̀ b ɛ cere a Masedʋan a, kpɩɛr a Efɛɛzɩ tẽw be, tʋ̃ɔ mɩ́ yel kʋ̀ a bɛ mɩnɛ kãw, kɛ́ bɛ ta wule wul-yoru a nɩbɛ ɩ,
54001004	kɛ́ bɛ bɛr a suolu a ŋa nɩ a sãakʋm mɩnɛ dɔw-tu-taa na bɛ tɛr tɛwfʋ zie a manʋ; a waar ɩ nɩ nɔkpɛn tɛwr, ɛ́ bɛ sõwne a Naaŋmɩn pʋ-tɩɛrʋ bãwfʋ na mɩ́ tu a ʋ tub a saw-deb pʋɔ a ɩ.
54001005	Yel a a ŋa, k'aa nɩbɛ tʋ̃ɔ tɛr nɔ̃wfʋ na yi soci-pla parpar pʋɔ a, nɩ tɩɛr-vla nɩ Naaŋmɩn-saw-deb na tori dẽdẽ a pʋɔ.
54001006	Bɛ mɩnɛ na bɛr a sɔr ŋa a, a bɛ ƴɛr-foli bɔr ɩ bɛ na.
54001007	Bɛ mɩ́ yel a kɛ a Naaŋmɩn Wulu-bãw-bãw-karɩ nɛ bɛ, zɩ̃ kɛ bɛ bɛ bãw bom nɛ bɛ na yere a ɩ, nɩ bom nɛ ƴɛrʋ bɛ na ƴɛrɛ mɩrɛ nɩ zu a ɩ.
54001008	Tɩ bãwnɩ a na, a Naaŋmɩn-Wulu vɩɛl a, tɩmɛ wa de ʋ ɩrɛ nɩ mɛ̃ a lɛ ʋ na wul a.
54001009	Tɩ bãw a yel ŋa pɛr vla: nɩ-mɩŋa ƴãw bɛ n'a a Naaŋmɩn-Wulu be ɩ; bɛ-wonbɛ nɩ nɩ-gaarɩ ƴãw n'a, nɩbɛ na bɛ zɔrɛ Naaŋmɩn a, nɩ yel-bier maalbɛ, bɛlɩ dem na bɛ ƴãwnɛ Naaŋmɩn nɩ a bʋ̃-son a ƴãw n'a, sãà-kʋ́rbɛ nɩ mã-kʋ́rbɛ, nɩ-kʋ́rbɛ,
54001010	pɩ̃ɔ yel-maalbɛ, dɛb-bɛrɛ na gánɛ nɩ dɛbli a, nɩbɛ na kʋɔrɛ gbãgbaar a, zir-ŋmarbɛ ƴãw n'a, nɩbɛ na mɩ́ pɔ ɛ bɛ ír a bɛ pɔɛ a ƴãw n'a, nɩ bom za na bɛ tu a wul-vla a.
54001011	A wulu ŋa be n a Yel-nʋ̃ɔ̀ bɛ na kʋ̀ m a pʋɔ; a Yel-nʋ̃ɔ̀ ŋa yi n a yúor-vɩɛlʋ-danʋ Naaŋmɩn zie, ʋl na ɩ a nʋ̃ɔ̀ yib zie a.
54001012	Barka yaga za n'a ɩ̃ puore a sob ŋa na kʋ̀ m a fãw a, a tɩ Sore Kɩrɩta Yeezu: ʋ bɛr ɩ tɩɛrʋ a ɩ̃ ƴãw, ɛ de m ɩ̃ tone a ʋ tome,
54001013	a mãa na tɩ dãw sãwnɛ a ʋ yúor, dɔwrɛ ʋ ɛ tʋʋr ʋ a. Bɛ-bãwfʋ n'a tɩ so a a ŋa za ɩ̃ na tɩ ɩrɛ a, a Naaŋmɩn-saw-deb bɛ tɩ be a ɩ̃ zie ɩ. Ɛ cɛ, a Naaŋmɩn zɔ n ɩ̃ nɩbaalʋ.
54001014	Sɩza, a tɩ Sore maalʋ siw nɩ a ɩ̃ zu yaga za, lãw nɩ a Naaŋmɩn-saw-deb nɩ a nɔ̃wfʋ na be a Kɩrɩta Yeezu pʋɔ a.
54001015	A ƴɛrʋ na bɛ tɛr bʋnʋ towtow, ɛ sɛw kɛ́ nɩbɛ za saw de daadaa a n'ɩ ŋa: a Kɩrɩta Yeezu wa n a tẽ-daa zu k'ʋʋ wa faa a yel-bebe dem, ɛ mãa n'ʋ kpɛ faa zuo bɛ za.
54001016	Ɛ cɛ, Naaŋmɩn zɔ n a ɩ̃ nɩ-baalʋ, k'aa Kɩrɩta Yeezu tʋ̃ɔ de niwn tĩ a ɩ̃ zie, mãa na kpɛ faa zuo a nɩbɛ za a, wul a ʋ su-bɛ-páwra ɩb za, a sãá ɩ bãwfʋ a bɛlɩ dem za nãá wa saw de a Naaŋmɩn, kɛ́ bɛ tʋ̃ɔ páw a nyɔ-vʋʋrʋ na be kʋra lɛ a.
54001017	A yome za Nãa, a Naaŋmɩn been yõ tẽtẽ na bɛ tɛr kũu daar, ɛ́ nɩr kʋ̃ tʋ̃ɔ nyɛ̃ nɩ mimir a, ʋlɛ so ƴãwfʋ nɩ yúor-vɩɛlʋ-danʋ, a yome yome za. Amɛn.
54001018	Ɩ̃ bie Timote e, a wulu n'ɩ ŋa ɩ̃ na kʋ̀rɛ fʋ tu n a Naaŋmɩn-ƴɛr-manbɛ ƴɛr-bie bɛ na tɩ dãw ƴɛr a fʋ ƴãw a. A ƴɛr-bie a ŋa a, a ɩ fʋ kpɛmɛ tʋ̃ɔ zɛb a zɛb-vla,
54001019	nɩ Naaŋmɩn-saw-deb nɩ tɩɛr-vla. Bɛ mɩnɛ zawr ɩ a bɛ tɩɛr-vla ŋa tub, a bɛ Naaŋmɩn-saw-deb tu kʋ̃ɔ.
54001020	Imene nɩ Alɛsãdɩr pʋɔ nɩ a nɩbɛ bɛ ŋa pʋɔ; ɩ̃ de bɛ na ƴãw Sɩtaana nuru pʋɔ kɛ́ bɛ zànɩ yã, taa lɛb tʋʋr Naaŋmɩn zʋm ɛ.
54002001	A yele za pʋɔ a, ɩ̃ zɛlɛ na kɛ́ bɛ mɩ́ de niwn tɛr zɛlʋ puoru, yãayãa zɛlʋ nɩ barka puoru a nɩsaalbɛ za ƴãw,
54002002	a na-mɩnɛ nɩ a bɛlɩ dem za na dɩ nɩ-kpɛ̃ɛnʋ a ƴãw: kɛ̀ tɩ taa nyɛrɛ damnʋ ɛ, ɛ tɛr ƴã-ɓaarʋ a tɩ nyɔ-vʋʋrʋ pʋɔ, ƴãwnɛ a Naaŋmɩn ɛ tɛr ɩb na sɛw taa nɩ a.
54002003	A ŋa n'a vɩɛl ɛ pɛlɩ a Naaŋmɩn tɩ Faarɛ pʋɔ,
54002004	ʋl na bɔbr kɛ a nɩsaalbɛ za tʋ̃ɔ nyɛ̃ a faafʋ, ɛ páw a yel-mɩŋa bãw a.
54002005	Bʋ̃ʋ n'ʋ vɛ̃, Naaŋmɩn been yõ n'ʋ be, lɔ̃lʋɔrɛ been yõ n'ʋ mɩ̀ be, a Naaŋmɩn nɩ a nɩsaalbɛ cará: ʋlɛ n'ɩ a Kɩrɩta Yeezu na ɩ nɩsaal a,
54002006	ʋlɛ n'ʋ de ʋ tʋɔra tɩr k'ʋʋ ya de a nɩsaalbɛ za. A daar na wa ta a, ʋ dɩ n a dãsɩɛ ŋa
54002007	bɛ na ír mɛ̃ k'ɩ̃ɩ hiere yere, ɛ ɩ a nɩ-tona a, ɛ ɩ a nɩ-bʋʋr-yoru wul-wule, kɛ́ bɛ tʋ̃ɔ saw de a Naaŋmɩn ɛ bãw a yel-mɩŋa a. Yel-mɩŋa n'a ɩ̃ yere, ziri bɛ n'a ɩ.
54002008	Lɛ so, ɩ̃ bɔbr kɛ a ziir za, a dɛbr mɩ́ zɛw nũ-vɩɛlɩ cɔw a salom ɛ puore, ɛ bɛr a suur nɩ a taw-taa.
54002009	Ɩ̃ mɩ̀ bɔbr a k'aa pɔwbɛ mɩ́ su suuru na sɛw taa nɩ a, ɛ ƴãw a pɩɛmɛ a man: ta 'lẽ zu tɩ ƴãw bʋ̃-ƴãwnɩ ɛ, ta ƴãw salmɛ̃ tokpamɛ bɩɩ lɛw-vɩɛlɩ ɛ, ta su dɛpaal-kpar-vɩɛlɩ vɩɛlɩ ɛ.
54002010	Ɛ cɛ a bɛ ɩ-vɩɛlɩ, a nɩ̃ɛ mɩ́ ɩ a bɛ pɩɛmɛ, mɛ̃ a lɛ a na sɛw taa nɩ pɔwbɛ na yel kɛ bɛ ƴãwnɛ nɩ Naaŋmɩn a.
54002011	A fɛr a kɛ a pɔw mɩ́ saw bom za ɛ zɩ̃ gbili a wulu daar.
54002012	Ɩ̃ bɛ sawr kɛ pɔw wule nɩbɛ ɩ, bɩɩ ʋ dɩrɛ nɩ-kpɛ̃ɛnʋ a dɛb zu ɛ. A na ɩ a ŋa a, a pɔw, ʋ mɩ́ zɩ̃ gbili.
54002013	Bʋ̃ʋ n'ʋ vɛ̃, Adama n'ʋ bɛ de niwn ír, ɛ wa ír a Awa a pùorí.
54002014	Ɛ Adama bɛ n'ʋ bɛ bɛlɩ nyɔw ɛ, a pɔw n'ʋ bɛ bɛlɩ nyɔw ʋ zawrɩ a Naaŋmɩn nʋɔr.
54002015	Ɛ cɛ ʋlɛ wa dɔw bibiir a, ʋ na nyɛ̃ nɩ faafʋ, ʋlɛ wa sɩrɩ saw be a Naaŋmɩn-saw-deb pʋɔ, a nɔ̃wfʋ nɩ a sonu pʋɔ nɩ tʋɔra siwru a.
54003001	A ƴɛrʋ ŋa ɩ n sɩza: nɩr wa bɔbr k'ʋʋ tone a Lãw-yir kaafʋ tome a, ton vla n'ʋ ʋ bɔbr.
54003002	A lɛ ƴãw, a fɛr a kɛ a Lãw-yir-kaarɛ ta tɛr sãwna bɛ yere ɩ, ʋ kul pɔw been yõ, ɛ́ mɩ́ nyɔw ʋ tʋɔra a dɩb nɩ a nyub ƴãw, ʋ bãw yã, ɛ bãw ʋ tʋɔra maal-tɛrʋ, ʋ nɔnɛ a sãanbɛ tɛrʋ, ɛ́ ɩ nɩr na na tʋ̃ɔ wule a nɩbɛ a;
54003003	ʋ ta ɩ dã-nyuure ɩ, ɛ ta ɩ nɔ-haa-bɔbrɛ ɩ. Ʋ ɩ nɩsaal baalʋ, ʋ ta ɩ zɛb-ŋmarɛ nɩ libi-nɔ̃wnɛ ɩ.
54003004	Ʋ bãw a ʋ mɩŋa yir kaafʋ, ɛ ɩ a ʋ bibiir bɛ ɩ nɔ-sawrbɛ na ƴãwnɛ ʋ yaga za a.
54003005	Bʋ̃ʋ n'ʋ vɛ̃, nɩr na bɛ bãw a ʋ mɩŋa yir kaafʋ a, ŋmɩŋmɩn za n'a ʋ na tʋ̃ɔ kaa Naaŋmɩn Lãw-yir zie?
54003006	Ʋ ta ɩ nɩr na saw de Naaŋmɩn paalʋ a ɩ, alɛ bɛ ɩ lɛ, ʋ nãa ɩrɛ nɩ pɔ̀lʋ tɩ nyɛ̃ nɩ dɔwrʋ mɛ̃ a Gɛgɛra a.
54003007	Ɛ lɛ waar mɩ̀, a fɛr a kɛ a yẽw dem dɩrɛ dãsɩ-vla a ʋ ƴãw, lɛ n'a a nɩbɛ kʋ̃ ɩrɛ ʋ laar ɛ, ɛ ʋ kʋ̃ kpɛ a Gɛgɛra bɛrɩ pʋɔ ɩ.
54003008	A dɩakɩr mɩnɛ mɩ̀ a, a sɛw na kɛ́ bɛ ɩ nɩbɛ na ƴãwnɛ bɛ tʋɔra a, bɛ ta tɛr ƴɛr- nɛɛ ayi ɛ, ta nɔnɛ dãa ɩ, ɛ ta tu tɛra na waar ɩ vĩ a pùor ɛ;
54003009	Bɛ maal tɛr a Naaŋmɩn-saw-deb yel-sɔwla tɩɛr-vla pʋɔ.
54003010	A fɛr a kɛ́ bɛ mɩ́ de niwn ɩ bɛ kaa, bɛlɛ bɛ wa nyɛ̃ yel-faa kãw za a bɛ zie a, bɛ na tʋ̃ɔ na tone a dɩakɩr tome.
54003011	A bɛl na ɩ a pɔwbɛ a, a mɩ̀ sɛw na kɛ bɛ ƴãwnɛ bɛ tʋɔra; bɛ ta manɛ a nɩbɛ yel-faar ɛ, ɛ mɩ́ nyɔw bɛ tʋɔra a dɩb nɩ a nyub ƴãw, ɛ tu a yele za vla taa lɛbr pùor ɛ.
54003012	A dɩakɩr mɩnɛ, bɛ kul pɔw be-ƴẽni ɛ kaarɛ a bɛ bibiir nɩ a bɛ yir zie vla.
54003013	A bɛlɩ dɩakɩrɩ na tone a bɛ tome vla a, bɛ mɩ́ nyɛrɛ nɩ ƴãwfʋ a nɩbɛ za zie, ɛ mɩ́ ɓãa ƴãw ƴɛrɛ a saw-deb na ɩ tɩ lãw nɩ a Kɩrɩta Yeezu a ƴɛrʋ.
54003014	Ɩ̃ sɛbr ɩ a a ŋa kʋ̀rɛ fʋ, tɩɛrɛ nɩ kɛ ka nɩ blã a, ɩ̃ na wa na wa páw fʋ.
54003015	Ɛ cɛ, mãa wa ɩ mɛ̃ ɩ̃ kɔwrɛ na a, fʋ na bãwnɩ a lɛ a na sɛw kɛ fʋ ɩrɛ a Naaŋmɩn yir pʋɔ na ɩ a Naaŋmɩn na vʋʋrɛ a Lãw-yir a, a Lãw-yir ŋa na ɩ a yel-mɩŋa kpul ɛ tɩɛ a yel-mɩŋa tɛr a.
54003016	Yel-mɩŋa sɩza, bʋnʋ bɛ ka be ɩ, a tɩ Naaŋmɩn-saw-deb yel-sɔwla ɩ n kpɛ̃ɛ. A Kɩrɩta wa na mɛ̃ nɩsaal a, Vʋʋrʋ Sõw wul a a sãá k'ʋʋ ɩ n nɩ-mɩŋa, malkɩ mɩnɛ nyɛ̃ ʋ na, bɛ hier a yel a ʋ yele a nɩ-bʋʋr-yoru zie, yaga saw na de a ʋ yele a tẽ-daa zu, bɛ zɛw ʋ na do n a sa-zu yúor-vɩɛlʋ-danʋ pʋɔ.
54004001	A Vʋʋrʋ yel ɩ a ŋa cãamɩ́ lɛ: a yele za baarʋ vuo pʋɔ a, bɛ mɩnɛ na zawr ɩ a Naaŋmɩn-saw-deb bɛr, ɛ tuur bɛl-bɛlbɛ dier ɩ wulu na yi kɔ̃tɔmɛ zie a.
54004002	A zir-ŋmarbɛ na mɩ́ sɔwlɛ a bɛ pʋ-tɩɛrʋ a, na taw bɛ na bɔr ɩ, a zir-ŋmarbɛ bɛ ŋa tɩɛrʋ bɛ na cɩr bãwfʋ ƴãw nɩ kure na mʋ̃ɔ vũùmí a.
54004003	A nɩbɛ bɛ ŋa na diwr ɩ a kul-taa bɛrɛ, ɛ yel kɛ a bʋ̃-dɩrɩ a mɩnɛ ciir a. Ɛ cɛ Naaŋmɩn ír a na, kɛ a bɛlɩ dem na saw de ʋ a, bɛl na bãw a yel-mɩŋa a, bɛ mɩ́ dɩrɛ a puore nɩ ʋ barka.
54004004	Bʋ̃ʋ n'ʋ vɛ̃, bom za Naaŋmɩn na ír a, ɩ n bʋ̃-vla, ɛ bom za bɛ ɩ bʋ̃-ciira ɩ, bɛlɛ wa dier ʋ puore nɩ Naaŋmɩn barka a.
54004005	A Naaŋmɩn ƴɛrʋ nɩ a puoru mɩ́ ɩ na ʋ lɩɛbɩ bʋ̃-sõw.
54004006	Manɩ a a ŋa za kʋ̀ a yɛbr, lɛ n'a fʋ na ɩ a Kɩrɩta Yeezu tõ-tõ-bi-vla, a Naaŋmɩn-saw-deb ƴɛr-bie nɩ a wul-vla na guoli a, a wul-vla ŋa pùor fʋ na tu a.
54004007	A suolu al na bɛ tu a Naaŋmɩn-saw-deb ɛ ɩ dãbol-ƴɛrʋ a, zawr a bɛr. Nɩ̃ɛ ƴãw fãw ƴãwnɛ a Naaŋmɩn.
54004008	A ƴãgan bɛ na mɩ́ damnɛ k'ʋʋ kpɛmɛ a, a mɩ́ tɛr ɩ yel-ɩra yel-pʋrɩ ƴãw; ɛ cɛ a Naaŋmɩn fʋ na zɔrɛ a, a tɛr yel-ɩra a yele za ƴãw. A nyɔ-vʋʋrʋ a Naaŋmɩn na ƴãw a nʋɔr k'ʋʋ na tɩr a a, a ƴɛrɛ ŋa nyɔ-vʋʋrʋ nɩ a nɩdaar nyɔ-vʋʋrʋ, Naaŋmɩn fʋ na ƴãwnɛ a pʋɔ n'a a be.
54004009	A ƴɛrʋ ŋa ɩ n sɩza, ɛ sɛw kɛ nɩr za saw de ʋ sɩza.
54004010	Bʋ̃ʋ n'ʋ vɛ̃, tɩmɛ wa hanɛ ɛ mʋɔr a, tɩ na ƴãw a tɩ tɩɛrʋ a Naaŋmɩn na vʋʋrɛ a ƴãw a n'a so, ʋl na ɩ a nɩsaalbɛ za faarɛ a, baa zuo a za a bɛl na saw de ʋ a.
54004011	Kpaalɛ ɛ wule a yele a ŋa za.
54004012	Nɩr za ta ɩrɛ fʋ laar fʋ na ɩ pɔl-bile a ƴãw ɩ. Nɩ̃ɛ ɩ a bɛlɩ dem na saw de a Naaŋmɩn a cɔwrɛ fʋ, a fʋ ƴɛrʋ pʋɔ, a fʋ cenu pʋɔ, a fʋ nɔ̃wfʋ pʋɔ, a fʋ Naaŋmɩn-saw-deb pʋɔ, a fʋ vɩɛlʋ pʋɔ.
54004013	Tori niwn kanɛ a Sɛb-sõw kʋ̀rɛ a nɩbɛ, kpaalɛ bɛ, wule bɛ gùre nɩ a ɩ̃ waa daar.
54004014	Maal tɛr a Vʋʋrʋ Sõw maalʋ fʋ na páw a, Naaŋmɩn-ƴɛr-manbɛ ƴɛr-bie n'a ɩ fʋ páw ʋ, nɩ a nɩ-kore lãw nɩbɛ na tɩ ír nuru dɔwlɩ a fʋ zu a.
54004015	Kaarɛ a a ŋa za zie nɩ fʋ pʋɔ za, ɛ ƴãw fãw a al ƴãw. Lɛ n'a a nɩbɛ za na nyɛ̃ a fʋ yele na vɩɛl dɔwlɛ a.
54004016	Gu fʋ tʋɔra vla ɛ mɩ̀ gu a fʋ wulu vla. Su zu a al ƴãw. Fʋ̃ʋ wa sɩrɩ ɩrɛ a a ŋa a, fʋ na faa nɩ fʋ mɩŋa lãw nɩ a bɛlɩ dem na bɛrɛ wone a fʋ wulu a.
54005001	Dɛb-nyãw wa sãw a, ta yere ʋ tanɛ nɩ ʋ ɛ, ɛ cɛ kpaalɛ ʋ mɛ̃ fʋ sãà n'ʋ a. Ɩrɛ a pɔl-bili zie mɛ̃ yɛbr nɛ bɛ a,
54005002	a pɔw-bɛrɛ zie mɛ̃ mã mɩnɛ a, a pɔwsɩrali zie mɛ̃ yeepuuli a, nɩ tɩɛr-vɩɛlɩ tɛwr.
54005003	Ƴãwnɛ a pɔw-kɔbɛ, a bɛl na sɩrɩ bɛ tɛr nɩr a.
54005004	Pɔw-kʋɔr wa tɛr bibiir bɩɩ yãn a, bɛlɛ nɛ bɛ a fɛrɛ kɛ́ bɛ de niwn tɛr a Naaŋmɩn bɛ na ƴãwnɛ a ɩ-ɩrɩ, a bɛ mɩŋa yir ƴãw, ɛ maalɩ a bɛ dɔwrbɛ yaa a san. A ŋa n'a sɩrɩ vɩɛl a Naaŋmɩn zie.
54005005	Ɛ a pɔw-kʋɔr ʋl na sɩrɩ ɩ a pɔw-kʋɔr a, a ʋl na cɛ be ʋ yõ tẽtẽ a, ʋ ƴãw nɩ a ʋ tɩɛrʋ za a Naaŋmɩn ƴãw, ɛ ƴãw fãw lɔbr nuru puore mʋ̃tɔ̃w nɩ tɩ̃ɩsɔw za zɛlɛ nɩ a ʋ sõwfʋ.
54005006	Ɛ cɛ a ʋl na tɩɛrɛ a nʋ̃ɔ̀ wob tɛwr a, ʋlɛ saa cãa vʋʋrɛ a, ʋʋ kpi na.
54005007	A yele a ŋa n'a a fɛr kɛ fʋ kpaalɛ bɛ, bɛ ta tɛr sãwna bɛ yere ɩ.
54005008	Nɩr bɛ wa kaarɛ a ʋ nɩbɛ zie a, baa zuo a za a bɛl na kpɩɛr a ʋ yir pʋɔ a, ʋ zawr ɩ a Naaŋmɩn-saw-deb bɛr, ʋ kpɛ n faa zuo sob nɛ na bɛ tɛr a Naaŋmɩn-saw-deb a.
54005009	Pɔw-kʋɔr na bɛ tɛr yome lɩz'a ata nɩ dɔwlɛ, ɛ kul dɛb been a, a bɛ tɛr sɔr kɛ́ bɛ sɛb a ʋ yúor ƴãw a pɔw-kɔbɛ pʋɔ ɩ.
54005010	A fɛr a kɛ bɛ bãw ʋ, a ʋ ɩ-vɩɛlɩ zũú: ʋ na guoli bibiir a, ʋ na kaa sãanbɛ zie a, ʋ na pɛw a Kɩrɩta-nɩbɛ gbɛɛ a, ʋ na mɔwlɩ a bɛlɩ dem na be kpɩɛrʋ pʋɔ a, ʋ na ƴãw fãw tu ɩ-vɩɛlɩ za pùor a.
54005011	Ɛ a pɔw-kɔ-pɔ́lɛ́ a, ta ƴãw bɛ a pɔw-kɔbɛ lãw pʋɔ ɩ. Bʋ̃ʋ n'ʋ vɛ̃, a dɛb vʋla na mɩ́ wa taw bɛ zãá nɩ a Kɩrɩta a, bɛ mɩ́ bɔbr ɩ sɩr lɛb-kulu,
54005012	a ŋa n'a bɛ mɩ́ ɩ ƴãw a ƴɛrʋ-maalʋ lo a bɛ zu, bɛ na sãw a bɛ nɔ-dãw-niwn sob bɛ na ƴãw a bɛr a.
54005013	Ɛ lɛ waar mɩ̀, bɛ na bɛ tɛr yel-ɩra a, bɛ mɩ́ zɔrɛ na cɔlɛ a nɩbɛ yie. A bɛ kaar mɛ̃ yel-ɩra yõ n'a bɛ bɛ tɛr ɛ, bɛ nɔnɛ nɩ ƴɛrʋ ƴãw pʋɔ, nɩ yele na bɛ jɩrɛ bɛ a, ɛ bʋnɛ ƴɛrɛ sãsara lɛ.
54005014	A na ɩ a ŋa a, ɩ̃ bɔbr a kɛ a pɔw-kɔ-pɔ́lɛ́ mɩ́ lɛb kul sɩrbɛ dɔw bibiir, kɛ́ bɛ kaarɛ a bɛ yir zie, a tɩ dɔ̃ dem ta tʋ̃ɔ nyɛ̃ yel-faa kãw za yel ɛ.
54005015	Bʋ̃ʋ n'ʋ vɛ̃, bɛ mɩnɛ be n be tu a Sɩtaana bɔr baarɩ.
54005016	Pɔw na saw de Naaŋmɩn a, wa tɛr pɔw-kɔbɛ a ʋ nɩbɛ pʋɔ a, ʋ sõwne bɛ, a Lãw-yir ta so a bɛ kaafʋ ɛ, lɛ n'a a Lãw-yir na tʋ̃ɔ sõwne a bɛl na sɩrɩ ɩ a pɔw-kɔbɛ a.
54005017	A nɩ-kore na tone a nɩ-kpɛ̃ɛnʋ tome vla a, sɛwnɩ nɩ ƴãwfʋ gb'a ayi, baa zuo a za, a bɛl na hanɛ a Naaŋmɩn ƴɛrʋ ƴãw nɩ a wulu ƴãw a.
54005018	A Sɛb-sõw yel a: «A naab na varɛ a fʋ ci a, fʋ kʋ̃ 'lẽ a ʋ nʋɔr pàw ɛ», nɩ kɛ: «A tõ-tõ-bie sɛwnɩ nɩ a ʋ sã-ya.» A naab na varɛ a ci a (5.18).
54005019	Nɩbɛ ayi bɩɩ ata bɛ wa dɩ nɩ-kʋra sãwna dãsɩɛ a, fʋ̃ʋ taa sawr dier kɛ́ sɩza n'a ɩ.
54005020	Mɩ́ yel a sãwna dem sãwna a nɩbɛ za niŋé, kɛ́ a bɛl na cɛ a, tʋ̃ɔ zɔrɛ dɛ̃bɩ̃ɛ.
54005021	Ɩ̃ zɛlɛ fʋ nɩ yãayãa a Naaŋmɩn nɩ a Kɩrɩta Yeezu niŋé, lãw nɩ a malkɩ mɩnɛ a Naaŋmɩn na kaa ir a niŋé, tuur a nɛɛ a ŋa za ɛ ta owre a tub pʋɔ, maalɛ bɛ mɩnɛ ɛ sãwnɛ bɛ mɩnɛ a fʋ ɩ-ɩrɩ pʋɔ ɩ.
54005022	Ta zɛ̃zɛ̃ ír nuru dɔwlɩ nɩr kãw za zu kʋ̀ ʋ tõ-nʋɔr kãw a Lãw-yir pʋɔ ɩ, ta pʋɔ fʋ tɔ yel-bebe pʋɔ ɩ. Ɛ a fʋ̃ʋ mɩŋa a, ƴãw fãw tɛr a fʋ vɩɛlʋ.
54005023	Ta cãa nyuur kʋ̃ɔ tɛwr ɛ. Mɩ́ nyũ divɛ̃ blã, a fʋ pʋ-'wɔbɛ nɩ fʋ na bɛ mɩ́ yaa kɛ lo bàalʋ a ƴãw.
54005024	Nɩbɛ bɛ mɩnɛ be n be a bɛ yel-bebe mɩ́ sãá cãàmɩ́, ɛ́ bɛ bɛ maal ɩ bɛ a ƴɛrʋ sɛr ɛ; ɛ bɛ mɩnɛ a, a ƴɛrʋ maalʋ pùorí n'a a bɛ yel-bebe mɩ́ sãá cãàmɩ́.
54005025	Lɛ mɩ̀ n'a, a ɩ-vɩɛlɩ mɩ́ sãá nɩ cãàmɩ́, ɛ a al na saa bɛ mɩ́ sãá sɛr a, kʋ̃ tʋ̃ɔ sɔwlɩ gã ɩ.
54006001	A bɛlɩ dem za na ɩ gbãgbaar a, a fɛr a kɛ́ bɛ bãwnɩ a, a bɛ nɩ-bɛrɛ na sɛw nɩ ƴãwfʋ yaga za a, a Naaŋmɩn yúor nɩ a wulu ta nyɛ̃ zʋmɛ ɩ.
54006002	A bɛlɩ gbãgbaar nɛ a nɩ-bɛrɛ na saw de Naaŋmɩn a, bɛ ta yel kɛ bɛ na ɩ yɛbr a zũú, ɛ́ bɛ tɛr ƴãwfʋ a bɛ zie ɩ. Bɛ nɩ̃ɛ ƴãw fãw tone vla kʋ̀rɛ bɛ, bɛ na bãw kɛ nɩbɛ na saw de Naaŋmɩn nɩ yɛb-nɔnɩ nɛ bɛ bɛ tone kʋ̀rɛ a. A a ŋa n'a a fɛr kɛ fʋ wule ɛ kpaalɛ.
54006003	Nɩr wa wule wul-yũo a, ʋlɛ bɛ wa tu a tɩ Sore Yeezu Kɩrɩta ƴɛr-bi-vɩɛlɩ nɩ a wulu na tu a tɩ Naaŋmɩn ƴãwfʋ a,
54006004	a ʋ nyʋ̀ʋ́r ɩ na ʋ zɔ̃w. Ʋ bɛ bãw bom za ɩ, nɔkpɛn nɩ ƴɛr-foli bàalʋ nyɔw ʋ na. Alɛ n'a waar ɩ a nyuur, a taw-taa, a zʋmɛ, a tɩɛr-faar a tɔ sob ƴãw,
54006005	a nɔkpɛn-faa na bɛ tɛr baarʋ daar a yã-faar dem zie, na bɛ bãw a yel-mɩŋa ɛ tɩɛr kɛ a Naaŋmɩn ƴãwfʋ ɩ n tɔnɛ bɔb zie a.
54006006	Sɩza, a Naaŋmɩn ƴãwfʋ tɛr ɩ tɔnɛ yaga sob nɛ na saw tɛr a bom nɛ tɛwr ʋ na tɛr a zie.
54006007	Tɩ bɛ wa n bom za a tẽ-daa zu ɛ; lɛ mɩ̀ n'a, tɩ kʋ̃ tʋ̃ɔ de bom a tẽ-daa zu lɛb ɩ ɛ.
54006008	A na ɩ a ŋa a, tɩmɛ wa tɛr bʋ̃-dɩrɩ nɩ bʋ̃-suuri a, a na sɛw tɩ na.
54006009	Ɛ cɛ a bɛlɩ dem na bɔbr kɛ́ bɛ kpɛ naalʋ a, bɛ mɩ́ lo n a bɛlʋ pʋɔ, ɛ kpɛ dãbol-yel-bɔbrɩ na bɛ vɩɛl a bɛrɩ pʋɔ, a yel-bɔbrɩ a ŋa na lore a nɩsaalbɛ ɛ ɩrɛ bɛ bɔrɛ a.
54006010	A faalʋ za nyɩwr sɩrɩ n'ɩ a libi-nɔ̃w. Bɛ mɩnɛ na tu a pùor a, bɛ bɔr a zãá nɩ a Naaŋmɩn-saw-deb ɛ ƴãw bɛ tʋɔra kpɩɛrʋ yaga pʋɔ.
54006011	Fʋ̃ʋ a, Naaŋmɩn nɩr ɩ, zɔrɛ dɛrɛ a yele a ŋa. Tu a mɩnʋ pùor, a Naaŋmɩn ƴãwfʋ, a Naaŋmɩn-saw-deb, a nɔ̃wfʋ, a kanyir nɩ a su-baalʋ pùor.
54006012	Zɛbr a Naaŋmɩn-saw-deb zɛb-vla; ƴãw fãw páw a nyɔ-vʋʋrʋ na be kʋra lɛ a, a ʋ pawfʋ ƴãw n'a Naaŋmɩn bʋɔlɩ fʋ, a lɛn daar fʋ na hieri a fʋ Naaŋmɩn-saw-deb vla, yel-mɩn dem yaga niŋé a.
54006013	Ɩ̃ zɛlɛ fʋ nɩ a Naaŋmɩn niŋé, ʋl na kʋ̀rɛ nyɔ-vʋʋrʋ a bome za a, nɩ a Kɩrɩta Yeezu niŋé, ʋl na dɩ a dãsɩ-vla a Pɔ̃sɩ Pɩlatɩ niŋé, a Naaŋmɩn-saw-deb ʋ na hieri a pʋɔ a, ɩ̃ zɛlɛ fʋ na:
54006014	tɛr a Naaŋmɩn nɔ-ƴãwna vla, ʋ taa sãwnɛ ɩ, a ta lɛ tɛr nɩr ƴɛrʋ ɛ, ɛ gu a lɛn daar a tɩ Sore Yeezu Kɩrɩta na na lɛb wa a.
54006015	A ʋlɩ sob na na wul a Kɩrɩta a daar nãà wa ta a, ʋlɛ n'ɩ a Na-kpɛ̃ɛ been na ɩ zu-nʋ̃ɔ̀ sob a, a na-mɩnɛ za Nãa nɩ a sorbɛ za Sore,
54006016	a ʋl yõ na bɛ tɛr kũu daar a, ɛ kpɩɛr cãa na bɛ tɛr tab a pʋɔ a, ʋl nɩsaal kãw za na bɛ nyɛ̃ ɛ kʋ̃ tʋ̃ɔ nyɛ̃ a. Ʋlɛ so ƴãwfʋ nɩ kpɛnʋ kʋra lɛ. Amɛn.
54006017	Yel kʋ̀ a tẽw ŋa zu tɛra dem, kɛ́ bɛ ta zɛwr bɛ tʋɔra ɩ, kɛ́ bɛ ta ƴãw a bɛ tɩɛrʋ a na-bome a ŋa na na tɔl a ƴãw ɛ, kɛ́ bɛ ƴãw a bɛ tɩɛrʋ Naaŋmɩn ƴãw, ʋl na kʋ̀rɛ tɩ bʋ̃-vɩɛlɩ za bɛ dɩ vuo kɛ́ tɩ wone nɩ nʋ̃ɔ̀ a.
54006018	Yel kʋ̀ bɛ kɛ́ bɛ maalɛ a vla, ɛ kpɛ ɩ-vɩɛlɩ naalʋ, kɛ́ bɛ saw tɩrɛ yaga ɛ pone a bɛ bome kʋ̀rɛ a bɛ taabɛ.
54006019	Lɛ n'a bɛ na páw na-bʋ̃-vɩɛlɩ na kʋ̃ sãw a gbõ taa, a bɛl mɩŋa ƴãw a nɩdaar ƴãw, kɛ́ bɛ wa tʋ̃ɔ páw a nyɔ-vʋʋrʋ tɔr za.
54006020	Fʋ̃ʋ Timote e, maal tɛr a bom bɛ na kʋ̀ b a; gùr pùor cɔw a ƴɛr-zawlɛ na bɛ tu Naaŋmɩn-saw-deb a, mɩ̀ gur pùor cɔw a nɔkpɛn, a bɛlɩ dem na yel kɛ bɛ bãw na a, na mɩ́ ŋmɩɛr a.
54006021	Bɛ mɩnɛ na tu a bãwfʋ ŋa tɔ pùor a, bɛ bɔr a zãá nɩ a Naaŋmɩn-saw-deb. A Naaŋmɩn maalʋ, ʋ be a nyɩ zie!
55001001	A mãa Pol, Naaŋmɩn na nɔ̃w yã ƴãw ɩ̃ ɩ a Kɩrɩta Yeezu nɩ-tona a, a tu a lɛ ʋ na yel k'ʋʋ na kʋ̀ tɩ nɩ a nyɔ-vʋʋrʋ a Kɩrɩta Yeezu ƴãw a,
55001002	mãa n'ʋ sɛbr a fʋ̃ʋ ɩ̃ bi-nɔna Timote. A Naaŋmɩn Sãà nɩ a tɩ Sore Kɩrɩta Yeezu, bɛ kʋ̀ b maalʋ, su-ɓaarʋ nɩ ƴã-ɓaarʋ.
55001003	Ɩ̃ na mɩ́ wa pore a fʋ yúor a ɩ̃ puoru pʋɔ, mʋ̃tɔ̃w nɩ tɩ̃ɩsɔw za a, ɩ̃ mɩ́ puore nɩ a Naaŋmɩn barka yaga za, a Naaŋmɩn ɩ̃ na tone nɩ tɩɛr-vla mɛ̃ a ɩ̃ sãakʋ̃-kore a.
55001004	Mãa wa lɛ tɩɛrɛ a fʋ mʋ̃ta-kʋ̃ɔ a, ɩ̃ mɩ́ bɔbr a nɩ ɩ̃ pʋɔ za k'ɩ̃ɩ nãá lɛb nyɛ̃ b kɛ̀ nʋ̃ɔ̀ kpɛ m.
55001005	Ɩ̃ lɛb a bãwnɩ a Naaŋmɩn saw-deb mɩŋa fʋ na tɛr a. A fʋ mãkʋm Loyisɩ nɩ a fʋ mã Enisɩ nɛ bɛ de niwn tɛr a Naaŋmɩn saw-deb ŋa, ɩ̃ na bãwnɩ fʋ mɩ̀ tɛr a.
55001006	Alɛ n'a so ɩ̃ kpaalɛ fʋ, kɛ́ fʋ lɛb sɩ̃w a maalʋ a Naaŋmɩn na kʋ̀ b, a lɛn daar ɩ̃ na ír a nuru dɔwlɩ a fʋ zu a.
55001007	Bʋ̃ʋ n'ʋ vɛ̃, dɛ̃bɩ̃ɛ vʋʋrʋ bɛ n'ʋ a Naaŋmɩn kʋ̀ tɩ ɛ, fãw nɩ nɔ̃wfʋ nɩ tʋɔra-nyɔwfʋ vʋʋrʋ n'ʋ.
55001008	Lɛ so, ta zɔrɛ vĩ a tɩ Sore dãsɩɛ dɩb ƴãw ɛ; a mãa mɩ̀ na be a gaso pʋɔ a ʋ yúor ƴãw a, a ta ɩrɛ fʋ vĩ ɛ. Nɩ̃ɛ vɛ̃ kɛ saw lãw nɩ mɛ̃ wone a tuo, nɩ Naaŋmɩn fãw, a Yel-nʋ̃ɔ̀ ƴãw.
55001009	A Naaŋmɩn faa tɩ na, ɛ bʋɔlɩ tɩ nɩ bʋɔl-sõw. Ɛ cɛ a bɛ kaar mɛ̃ a tɩ ɩ-vɩɛlɩ n'a so ɩ, a ʋ pʋ-tɩɛrʋ nɩ a ʋ maalʋ na tu a lɛ a n'a. A maalʋ ŋa a, a Kɩrɩta Yeezu n'ʋ ʋ kʋ̀ n tɩ, ɛ a dɩta-pɛ-yome za wa bãw be.
55001010	Ƴɛrɛ ŋa a, a maalʋ ŋa pãa sãá na, a tɩ Faarɛ Kɩrɩta Yeezu na wul ʋ tʋɔra a zũú. Ʋlɛ n'ʋ ɩ a kũu kpɛnʋ baarɩ, ɛ ɩ a nyɔ-vʋʋrʋ na bɛ tɛr kũu a, ʋ sãá a Yel-nʋ̃ɔ̀ manʋ pʋɔ.
55001011	A Yel-nʋ̃ɔ̀ ŋa n'ʋ Naaŋmɩn ƴãw k'ɩ̃ɩ hiere, ɩ̃ na ɩ nɩ-tona nɩ wul-wule a.
55001012	Alɛ n'a so ɩ̃ wone a tuo a ŋa. Ɛ cɛ vĩ bɛ ɩrɛ mɛ̃ ɩ, ɩ̃ bãw nɩ sob nɛ ƴãw ɩ̃ na ƴãw a ɩ̃ tɩɛrʋ a, ɛ ɩ̃ bɛ bʋnɛ ɩ, ɩ̃ bãwnɩ a na k'ʋʋ tɛr ɩ fãw na tɛr a bom ʋ na kʋ̀ m k'ɩ̃ɩ tɛlɛ a, tɩ ta a n ƴɛrʋ-maalʋ bibir.
55001013	Tuur a yel-mɩŋa ƴɛr-bie al ɩ̃ na ƴɛr kʋ̀ b a Kɩrɩta Yeezu saw-deb nɩ a ʋ nɔ̃wfʋ pʋɔ a.
55001014	Maal tɛr a bʋ̃-vla ŋa bɛ na kʋ̀ b a, nɩ a Vʋʋrʋ Sõw fãw, ʋl na kpɩɛr a tɩ pʋɔ a.
55001015	Fʋ bãwnɩ a na, a Azi tẽw dem za zawrɩ mɛ̃ na bɛr, Fɩzɛl nɩ Ɛrmozɛn mɩ̀ pʋɔ nɩ a bɛ pʋɔ.
55001016	A Sore, ʋ tɛr su-ɓaarʋ ɩb yaga za a Onezifɔɔr yir dem ƴãw. Gb'a a yaga za, a Onezifɔɔr ɓaal ɩ a ɩ̃ tɩɛrʋ, ɛ bɛ zɔ a ɩ̃ gaso bamɛ vĩ ɛ.
55001017	Ɛ cɛ ʋ na wa tarɛ a Ʋrɔm tẽw wa baarɛ a, ʋ ƴãw nɩ fãw bɔ tɩ nyɛ̃ m.
55001018	A Sore, ʋ ɩ ʋ páw su-ɓaarʋ a Naaŋmɩn zie a ƴɛrʋ-maalʋ bibir. Ɛ a tome al za, ʋ na tõ kʋ̀ m a Efɛɛzɩ tẽw a, fʋ bãw a nɩ vla zuo nɩr za.
55002001	A na ɩ a ŋa a, fʋ̃ʋ ɩ̃ bie e, ƴãw fãw kpɛmɛ a maalʋ na yi a Kɩrɩta Yeezu zie a pʋɔ.
55002002	A bom nɛ fʋ na wõ a ɩ̃ zie, dãsɩɛ dem yaga niŋé a, man ʋ kʋ̀ nɩbɛ bɛl ƴãw fʋ na bɛr tɩɛrʋ a, ɛ́ bɛ mɩ̀ na na tʋ̃ɔ wul ʋ nɩ-yoru a.
55002003	Lãw nɩ mɛ̃ wone a tuo mɛ̃ Kɩrɩta Yeezu soja-vla a.
55002004	Nɩr za na kpɛ sojarɩ tome pʋɔ a, mɩ́ bɛr ɩ a nɩ-zawlɛ nyɔ-vʋʋrʋ yele, ʋlɛ wa bɔbr k'ʋʋ pɛlɩ a ʋ nɩ-kpɛ̃ɛ pʋɔ a.
55002005	Ɛ lɛ mɩ̀ n'a a dɩɛnʋ mɔb pʋɔ. A sob nɛ na mʋɔr a, mɩ́ páw nɩ a mɔ̃-tʋ̃ɔfʋ bom, ʋlɛ wa mɔ̃ mɛ̃ a lɛ a nɛɛ na bin a.
55002006	A ka-kʋɔra na tõ hanɩ nɩ a, ʋlɛ n'ʋ a sɛw k'ʋʋ mɩ́ de niwn de a ʋ bʋ̃-dieri.
55002007	Bãw a a ŋa ɩ̃ na ƴɛrɛ a pɛr. Mɔ̃ mɩ̀, a Sore na ɩ na fʋ bãw a za pɛr.
55002008	Lɛb tɩɛrɩ a Yeezu Kɩrɩta yele, ʋl na ɩ Daviir bʋʋrɛ nɩr a: ʋ lɛb a yi a kũuni pʋɔ mɛ̃ a lɛ a ɩ̃ Yel-nʋ̃ɔ̀ na yere a.
55002009	A Yel-nʋ̃ɔ̀ ŋa ƴãw n'a ɩ̃ wone a tuo, bɛ tɩ nyɔw mɛ̃ 'lẽ nɩ bamɛ mɛ̃ yel-fa-maalɛ a. Ɛ cɛ bɛ bɛ 'lẽ a Naaŋmɩn ƴɛrʋ ɛ!
55002010	Alɛ n'a so ɩ̃ saw de a tuo za, a bɛlɩ dem a Naaŋmɩn na kaa ir a ƴãw, kɛ́ a bɛl mɩ̀, bɛ tʋ̃ɔ páw a faafʋ a Kɩrɩta Yeezu ƴãw, lãw nɩ a yúor-vɩɛlʋ-danʋ na be kʋra lɛ a.
55002011	A ƴɛrʋ ŋa ɩ n sɩza: «Tɩmɛ wa lãw nɩ ʋ kpi a, tɩ mɩ̀ na lãw nɩ ʋ na vʋʋrɛ;
55002012	tɩmɛ wa dɩ kanyir a, tɩ mɩ̀ na lãw nɩ ʋ na dɩ naalʋ; tɩmɛ wa zawr ʋ bɛr a, ʋ mɩ̀ na zawrɩ tɩ na bɛr;
55002013	tɩmɛ wa tɩɛ ʋ bɛr a, ʋl ŋmɛ̃ n ʋ ŋmɛ̃a, ʋ na kʋ̃ tʋ̃ɔ zawrɩ ʋ tʋɔra bɛr a ƴãw.»
55002014	Lɛb sɩ̃w bɛ za tɩɛrʋ a yele a ŋa ƴãw, ɛ́ zɛlɩ bɛ yãayãa Naaŋmɩn niŋé, kɛ́ bɛ ta zɛbr taa ƴɛr-bie ƴãw ɛ, a zɛbr a ŋa taabɛ bɛ tɛr yel-ɩra za ƴãw pʋɔ a bɔrʋ a ƴɛr-bie a ŋa na mɩ́ bɔr ɩ a nɩbɛ na bɛrɛ wone a ɩ.
55002015	Ɩ fãw ar a Naaŋmɩn niŋé mɛ̃ nɩr bɛ na ɩ kaa a, mɛ̃ tõ-tõ-bie na bɛ zɔrɛ a ʋ tome vĩ a ɩ, ɩ mɛ̃ tõ-tõ-bie na manɛ a yel-mɩŋa ƴɛrʋ vla vla za a.
55002016	Ɛ a ƴɛr-zawlɛ na bɛ tu Naaŋmɩn-saw-deb a, nɩɩrɛ a bɛrɛ. Bɛlɩ dem na ƴɛrɛ a ƴɛr-zawlɛ a ŋa a, Naaŋmɩn-bɛ-ƴãwfʋ ɩb a bɛ na ɩrɛ dɔwlɛ cere nɩ.
55002017	A bɛ ƴɛrʋ ɩ na mɛ̃ gbõtor na luwr cere a. A ŋa n'a a Ɩmene nɩ a Filetɔsɩ ŋmɛ̃.
55002018	Bɛ bɔr a zãá nɩ a yel-mɩŋa, bɛ na yere kɛ tɩ lɛb a yi a kũu pʋɔ baarɩ a, a ŋa n'a bɛ ɩrɛ sãwnɛ nɩ-yaga Naaŋmɩn-saw-deb.
55002019	Ɛ cɛ yir pɛr na kpɛmɛ ɛ Naaŋmɩn bin a, cãa nɩ be. Ƴɛr-bie a ŋa n'a bɛ wi ƴãw a ʋ zu: «A Sore bãw nɩ a ʋ nɩbɛ», lɛ nɩ: «Sob nɛ za na bʋɔlɛ a Sore yúor a, ʋ taw zãá nɩ a ɩ-faar.»
55002020	Yi-kpɛ̃ɛ pʋɔ a, a pɔw-bome bɛ mɩ́ ɩ salm-pɛlɛ nɩ salm-zɩɩr tɛwr ɛ, daar dem nɩ yawra dem mɩ̀ mɩ́ be n be. A mɩnɛ a bibi-bɛrɛ ƴãw, ɛ a mɩnɛ a bibie za ƴãw.
55002021	Sob nɛ na sò a faalʋ a ŋa dɛwr bɛr a, na ɩ na mɛ̃ a bibi-bɛrɛ pɔw-bome a, ʋ vɩɛlɩ ʋ za, a Sore tɛr ʋ yel-ɩra, ɛ́ ʋ cɔbrɩ gu yel-vla za maalʋ.
55002022	Dɛrɛ a fʋ pɔ̀lʋ daar bʋ̃-nɔnɩ; ɛ lãw nɩ a bɛlɩ dem na bʋɔlɛ a Sore nɩ soci-pla parpar a, tu a mɩnʋ pùor, a Naaŋmɩn-saw-deb, a nɔ̃wfʋ nɩ a ƴã-ɓaarʋ pùor.
55002023	Ɛ cɛ, bɛr a nɔkpɛn zawlɛ na bɛ tɛr pɛr a ŋmɛb. Fʋ bãwnɩ a na kɛ́ alɛ n'a waar ɩ a zɛbr.
55002024	Ɛ cɛ Sore tõ-tõ-bie bɛ sɛw kɛ ʋlɛ nɩ nɩr zɛbr taa ɩ. A sɛw na k'ʋʋ tɛr nɔ̃wfʋ a nɩbɛ za ƴãw, k'ʋʋ tʋ̃ɔ wule a nɩbɛ, ɛ sawr dier a nɩbɛ poto-yele.
55002025	Baalʋ baalʋ lɛ n'a a sɛw k'ʋʋ mɩ́ wule a bɛlɩ dem na mɩ́ ŋmɛ a ʋ ƴɛrʋ lɔb a. Ãa bãw, Naaŋmɩn nãà ɩ na bɛ lɩɛbɩ a bɛ ɩb, bãw a yel-mɩŋa,
55002026	ɛ lɛb bãw yã yi zaa a Gɛgɛra bɛrɩ pʋɔ, ʋl na tɩ nyɔw bɛ ƴãw bɛ maalɛ a ʋ pʋ-tɩɛrʋ a.
55003001	Bãw a yel ŋa vla vla: a bibi-pɛ-baarɩ daar, a zie na kpɛmɛ na.
55003002	Bʋ̃ʋ n'ʋ vɛ̃, a nɩbɛ na tɩɛrɛ nɩ bɛl tɛwr yele, ɛ ɩ libi-nɔ̃wnbɛ; bɛ na pɔrɛ nɩ zaa lɛ ɛ ɩrɛ pɔ̀lʋ, bɛ na tʋʋr ɩ Naaŋmɩn zʋmɛ, ɛ bɛ sawr a bɛ dɔwrbɛ nʋɔr ɛ; fʋ na mɩ́ maalɩ bɛ na, ɛ́ bɛ bɛ ŋmɛlɩ kaa fʋ ɛ, bɛ na sãwnɛ nɩ a bʋ̃-son bɛrɛ.
55003003	Bɛ kʋ̃ tɛr nɔ̃wfʋ ɛ, ɛ bɛ tɛr nɩ-baal-zɔba ɩ. Bɛ na ɩ n gɛgɛrɩ, ɛ kʋ̃ tuur nʋɔr kãw za ɩ, poto-faar nɩbɛ na ciir yel vla a.
55003004	Bɛ na mɩlɛ nɩ taa, ɛ ɩ suur tɛwr, pɔ̀lʋ tɛwr nɩbɛ, ɛ́ nɔnɛ a ƴãgan nʋ̃ɔ̀ ɛ nɩ̃ɛ bɛr a Naaŋmɩn.
55003005	Bɛ na sãá nɩ nɩbɛ na ƴãwnɛ Naaŋmɩn a, ɛ cɛ bɛ na zawr ɩ a Naaŋmɩn ƴãwfʋ fãw bɛr. Ŋmɛlɩ kpaar cɔw a nɩbɛ bɛ ŋa mɩ̀!
55003006	A bɛ nɩbɛ n'ɩ a bɛl na mɩ́ kpɛ a yie pʋɔ bɛlɩ nyɔw pɔwbɛ na bɛ tɛr fãw, na tuo yel-bebe ɛ tu a bɛ pʋ-tɩɛr-bʋʋrɛ za pùor a;
55003007	a pɔwbɛ bɛ ŋa taabɛ be n a zanʋ zu kʋra lɛ, ɛ bɛ be za na tʋ̃ɔ bãw a yel-mɩŋa ɩ.
55003008	Mɛ̃ a lɛ a Zanɛsɩ nɩ a Zãbɩrɛsɩ na bɛ tɩ saw de a Mõyiir ƴɛrʋ a, lɛ n'a a nɩbɛ bɛ ŋa mɩ̀ bɛ saw de a yel-mɩŋa ɩ. Yã-faar nɩbɛ nɛ bɛ, a bɛ Naaŋmɩn-saw-deb bɛ tɛr bir ɛ.
55003009	Ɛ cɛ bɛ kʋ̃ tɔl yɩ̃ɛ ɩ, a bɛ dãbolu na sãá na nɩbɛ za nyɛ̃, mɛ̃ a lɛ a nɩbɛ ayi bɛ ŋa dem na tɩ sãá a.
55003010	Ɛ cɛ a fʋ̃ʋ a, fʋ tu mɛ̃ nɩ vla a ɩ̃ wulu pʋɔ, nɩ a ɩ̃ cenu pʋɔ, a lɛ ɩ̃ na mɩ́ tɩɛr k'ɩ̃ɩ ɩ a, nɩ a ɩ̃ Naaŋmɩn-saw-deb pʋɔ, a ɩ̃ tʋɔra-nyɔwfʋ pʋɔ nɩ a nɔ̃wfʋ pʋɔ, a kanyir pʋɔ,
55003011	a dɔwrʋ pʋɔ nɩ a kpɩɛrʋ pʋɔ ɩ̃ na páw a Ãtɩɔsɩ a, a Ɩkonɩɔm nɩ a Lɩsɩtɩr tẽw a. Bʋ̃ʋ dɔwrʋ n'a ɩ̃ bɛ nyɛ̃! Ɛ a Sore faa mɛ̃ a za pʋɔ!
55003012	Mɔ̃ mɩ̀, a bɛlɩ dem za na bɔbr kɛ́ bɛ vʋʋrɛ nɩ Naaŋmɩn ƴãwfʋ lãw nɩ a Kɩrɩta Yeezu a, bɛ na nyɛ̃ nɩ dɔwrʋ.
55003013	Ɛ a nɩ-faar nɩ a nɩ-bɛlbɛ a, ɩ-faar a bɛ na ɩrɛ dɔwlɛ cere nɩ, tule nɩ a bɛ taabɛ ɛ tule a bɛl tɛɛ za.
55003014	Ɛ cɛ a fʋ̃ʋ a, a yele al fʋ na zànɩ ɛ nyɛ̃ a ɩ sɩza a, maal tɛr a kpɛ̃w za. Fʋ bãw nɩ a bɛlɩ dem zie fʋ na zànɩ a yele a ŋa a.
55003015	A fʋ bibile daarɩ za n'a fʋ bãw a Sɛb-son. A tɛr ɩ fãw na kʋ̀ b a yã-bãwfʋ na na ɩ fʋ páw a faafʋ a Kɩrɩta Yeezu saw-deb pʋɔ a.
55003016	Sɛb-sõw za a, Naaŋmɩn Vʋʋrʋ n'ʋ mɩ́ ƴãw bɛ sɛb, ʋ tɛr yel-ɩra a wulu ƴãw, a ziri gɔb ƴãw, a yele lɛ dɛnʋ ƴãw, a mɩnʋ sɔr wulu ƴãw,
55003017	k'aa Naaŋmɩn nɩr mɩ́ cɔbrɩ ʋ za yel-vla za maalʋ ƴãw.
55004001	Ɩ̃ zɛlɛ na kpaalɛ nɩ fʋ, a Naaŋmɩn niŋé nɩ a Kɩrɩta Yeezu niŋé, ʋl na na lɛb wa, wa maal ɩ a nɩ-vʋʋrɩ nɩ a nɩ-kũuni ƴɛrʋ a, a ʋ lɛb-waa nɩ a ʋ naalʋ zũú,
55004002	hiere yere a Naaŋmɩn ƴɛrʋ, alɛ saa ŋmɛ̃ ŋmɩŋmɩn a, manɛ ʋ, mɩ́ man ʋ wul a bɛlɩ dem na yel kɛ ziri n'a a, ƴãwnɛ bɛ dɛ̃bɩ̃ɛ, mɩ́ nyɔw fʋ tʋɔra kpaalɛ bɛ, tɛr ɩ a wulu tɩɛrʋ kʋra lɛ.
55004003	Daar kãw sɩrɩ na waar na ta, bɛ mɩnɛ kʋ̃ cãa sawr a wul-vla ɩ, ɛ cɛ mɛ̃ a lɛ bɛ na bɔbr a, bɛ na tɛr ɩ wul-wulbɛ yaga yaga bɛ manɛ yele na nʋmɛ a bɛ tobe wob ƴãw a.
55004004	Bɛ na fur ɩ a bɛ tobe a yel-mɩŋa ƴãw, ɛ tu suolu pùor.
55004005	Ɛ cɛ a fʋ̃ʋ a, nyɔw fʋ tʋɔra a yele za pʋɔ, saw de a tuo, tone a Yel-nʋ̃ɔ̀ hieru tome, tone a fʋ Naaŋmɩn tõ-tõ-bie tome za vla.
55004006	Mãa a, bɛ maal ɩ mɛ̃ nɩ a bawr baarɩ, a ɩ̃ kulu daar ta na.
55004007	Ɩ̃ zɛb ɩ a zɛb-vla, ɩ̃ zɔ na ta a dãw-taa zɔ-tab zie, ɩ̃ maal a tɛr a Naaŋmɩn saw-deb.
55004008	Ƴɛrɛ ŋa a, a mɩnʋ sã-ya gùre mɛ̃ na; a ƴɛrʋ-maalʋ bibir wa vɩɛ a, a Sore na ɩ ƴɛr-maalɛ na tuur yel-mɩŋa a, na de ʋ na kʋ̀ m; ɛ cɛ mãa yõ kʋ̃ n'ʋ ɛ, ʋ mɩ̀ na de ʋ na kʋ̀ a bɛlɩ dem za na gùre nɩ nɔ̃wfʋ a daar ʋl ʋ nãà wa sãá a.
55004009	Ƴãw fãw wa fɔ̃w wa páw mɛ̃.
55004010	Bʋ̃ʋ n'ʋ vɛ̃, Demasɩ zawrɩ mɛ̃ na bɛr ɛ tɔl cen Tesaloniki, ʋ na nɔ̃w a tẽw ŋa zu yele a ƴãw. Kɩrɛsãsɩ cen nɩ Galasi, Títɩ̀ cen Dalmasɩ.
55004011	Luka yõ n'ʋ be a ɩ̃ zie. Tɛr a Markɩ wa n, ʋ na sõw mɛ̃ nɩ a ɩ̃ tome pʋɔ bɛ dɩ vuo ɩ.
55004012	Ɩ̃ tõ n Tɩsɩkɩ Efɛɛzɩ tẽw.
55004013	Fʋ̃ʋ wa waar a, fʋ̃ʋ tɛr a kpar-kpɛ̃ɛ ɩ̃ na bɛr a Karpɔsɩ zie a Tʋrʋwasɩ a, waar ɩ, lãw nɩ a sɛbr, baa zuo a za a gamɛ sɛbr.
55004014	A sãa-kpɩɛrɛ Alɛsãdɩr ɩ na a kpɛ m yaga. «A Sore na ya ʋ na man nɩ a ʋ ɩ-ɩrɩ.»
55004015	A fʋ̃ʋ mɩ̀, gu fʋ tʋɔra a ʋ ƴãw. Ʋ bɛ saw de a tɩ ƴɛrʋ towtow ɛ.
55004016	Ɩ̃ na tɩ cen a ƴɛrʋ zie a dãw-niwn sob, k'ɩ̃ɩ tɩ ƴɛr faa ɩ̃ tʋɔra a, nɩr za bɛ tɩ tu a ɩ̃ pùor ɛ, bɛ za tɩ zawrɩ mɛ̃ na bɛr. Naaŋmɩn taa wa sowre bɛ bom ɛ.
55004017	A Sore ʋl sõw mɛ̃ na. Ʋ kʋ̀ m ɩ fãw yaga k'ɩ̃ɩ tʋ̃ɔ hieri yel a Yel-nʋ̃ɔ̀, ɛ ɩ a nɩ-bʋʋr-yoru za wõ ʋ. Ʋ faa mɛ̃ nɩ a gbẽw nʋɔrɩ́.
55004018	A Sore na cãa na lɛ faa mɛ̃ yel-faa za pʋɔ. Ʋ na faa mɛ̃ na ɛ ƴãw ɩ̃ kpɛ a ʋ tẽ-vla Naalʋ pʋɔ. Ʋlɛ so yúor-vɩɛlʋ-danʋ a yome yome za. Amɛn.
55004019	Puori a Pɩrɩsɩl nɩ Akɩlasɩ kʋ̀ m, lãw nɩ a Onezifɔɔr yir dem.
55004020	Erasɩ cãa na be a Korɛ̃tɩ. Torofim ɩ n baal, ɩ̃ bɛr ʋ a Mɩlɛtɩ.
55004021	Ɩ fãw wa ɛ a ũon-yi-paala wa bãw ta. Ebul nɩ Pidãsɩ nɩ Lɛ̃ puore fʋ na, de nɩ Kulodɩa nɩ a yɛbr za.
55004022	A Sore ʋ be a fʋ zie. A Naaŋmɩn maalʋ, ʋ be a nyɩ zie.
56001001	Pol, na ɩ Naaŋmɩn tõ-tõ-bie nɩ Yeezu nɩ-tona a, bɛ ƴãw na k'ɩ̃ɩ ɩ a Naaŋmɩn nɩ-kaa-iri tɛr Naaŋmɩn-saw-deb, ɛ bãw a yel-mɩŋa na tu a Naaŋmɩn ƴãwfʋ a,
56001002	kɛ́ bɛ tɩɛrɛ a nyɔ-vʋʋrʋ na be kʋra lɛ a. A Naaŋmɩn na bɛ ŋmarɛ ziri a, tɩ ƴãw nɩ nʋɔr k'ʋʋ na kʋ̀ bɛ nɩ a nyɔ-vʋʋrʋ ŋa, ɛ a dɩta-pɛ-yome za wa bãw be.
56001003	A daar na wa ta a, ʋ ɩ n a ʋ ƴɛrʋ sãá hieru ʋ na tõ m k'ɩ̃ɩ hiere a pʋɔ, mɛ̃ a lɛ a Naaŋmɩn tɩ Faarɛ na ƴãw a nʋɔr a.
56001004	Mãa n'ʋ kʋrɛ fʋ a sɛb-tʋɔla ŋa, Títɩ̀ ɩ, fʋ̃ʋ na ɩ ɩ̃ bie tɔr za a Naaŋmɩn-saw-deb tɩ na lãw a pʋɔ a. A Naaŋmɩn Sãà nɩ a tɩ Faarɛ Kɩrɩta Yeezu, bɛ kʋ̀ b maalʋ nɩ ƴã-ɓaarʋ.
56001005	Mãa wa bɛr fʋ a Kɩrɛtɩ tẽw a, ɩ̃ bɔbr a kɛ fʋ baa cɔbrɩ a yele a be, ɛ zɩɩlɩ nɩ-kore tẽw-kpɛ̃ɛ za pʋɔ, mɛ̃ a lɛ ɩ̃ na wul fʋ a.
56001006	A fɛr a kɛ bɛ za been been ta tɛr sãwna bɛ yere ɩ, bɛ kul pɔw beƴẽni, tɛr bibiir na tɛr Naaŋmɩn-saw-deb a, ɛ́ nɩr kʋ̃ tʋ̃ɔ yel kɛ bɛ bɛ ɩrɛ vla a, bɩɩ bɛ ɩ n bɛ-wonbɛ a.
56001007	Bʋ̃ʋ n'ʋ vɛ̃, a fɛr a k'aa Lãw-yir-kaarɛ ta tɛr sãwna bɛ yere ɩ, ʋ na kaarɛ a Naaŋmɩn yele zie a ƴãw: ʋ ta ɩrɛ pɔ̀lʋ ɛ, ta ɩ suur sob ɛ, ʋ ta ɩ dã-nyuure nɩ nɔ-haa-bɔbrɛ ɩ, ʋ ta ɩrɛ nyãnyu-ɩb ɛ.
56001008	A fɛr a k'ʋʋ nɔnɛ a sãanbɛ nyɔwfʋ, ʋ nɔnɛ a vla, ʋ bãw yã, ɛ ɩ nɩ-mɩŋa nɩ nɩ-sõw, bãw ʋ tʋɔra tɛrʋ;
56001009	a fɛr a k'ʋʋ tu a ƴɛrʋ na sɛwnɩ saw deb a pùor sɩza, mɛ̃ a lɛ a wulu na bin a. A ŋa n'a ʋ na tʋ̃ɔ kpaalɛ a nɩbɛ a wul-vla pʋɔ, ɛ wule a bɛ tulu a bɛlɩ dem na ŋmɩɛr a ʋ ƴɛrʋ lɔbr a.
56001010	Bɛ-wonbɛ sɩrɩ bɛ dɩ vuo ɩ, baa zuo a za a Zifʋ mɩnɛ bɛl na lɩɛbɩ a Kɩrɩta-nɩbɛ a pʋɔ; bɛ nɔnɛ nɩ ƴɛr-zawlɛ tule nɩ a nɩbɛ.
56001011	A fɛr a kɛ fʋ ɩ bɛ pàw a bɛ nɛɛ, bʋ̃ʋ n'ʋ vɛ̃, yi-ɓile nɩbɛ tɩɛrʋ n'a bɛ damn nyawr taa, bɛ na mɩ́ wule lɛ a na bɛ sɛw kɛ bɛ wule a, ɛ a ɩ nyãnyu-tɛra ƴãw a.
56001012	A bɛ pʋɔ a, bɛl mɩŋa ƴɛr-manɛ kãw tɩ yel a: «A Kɩrɛtɩ tẽw nɩbɛ ɛ, zir-ŋmarbɛ nɛ bɛ kʋra lɛ, wɛ-dʋn-faar nɛ bɛ, yã-to dem na gu dɩb tɛwr a.»
56001013	Ɛ́ yel-mɩŋa n'ɩ a a ŋa ʋ na yel a. Alɛ so, kpãa bɛ sɩza bɛ tʋ̃ɔ tɛr Naaŋmɩn-saw-deb na tori a,
56001014	ɛ ta tuur a Zifʋ mɩnɛ suolu pùor ɛ, nɩ nɩsaalbɛ na gùr pùor cɔw a yel-mɩŋa a nɛ-ƴãwnɩ ɛ.
56001015	Bom za vɩɛl ɩ parpar, bɛlɩ dem na vɩɛl parpar a zie. Ɛ cɛ bɛlɩ dem dɛwr na mar, ɛ́ bɛ bɛ tɛr saw-deb a, bom za bɛ vɩɛl parpar a bɛ zie ɩ, a bɛ yã nɩ a bɛ tɩɛrʋ nɩ̃ɛ na mar dɛwr.
56001016	Bɛ mɩ́ yel a kɛ bɛ bãw nɩ a Naaŋmɩn, ɛ cɛ a bɛ ɩ-ɩrɩ wule kɛ lɛ bɛ n'a ɩ. Bɛ kpɛ n faa bɛ pɩɛl ɛ, zu-kpɛn dem na kʋ̃ tʋ̃ɔ yel-vla kãw za maalɩ a nɛ bɛ.
56002001	Ɛ a fʋ̃ʋ a, wule a nɩbɛ a lɛ na tu a wul-vla a.
56002002	Yel a dɛb-nyamɛ kɛ́ bɛ mɩ́ nyɔw bɛ tʋɔra a dɩb nɩ a nyub pʋɔ, kɛ́ bɛ ƴãwnɛ bɛ tʋɔra, kɛ́ bɛ bãw yã, ɛ tɛr Naaŋmɩn-saw-deb na vɩɛl a, nɩ nɔ̃wfʋ nɩ kanyir.
56002003	Lɛ mɩ̀ n'a, yel kʋ̀ a pɔw-nyamɛ kɛ́ bɛ vʋʋrɛ mɛ̃ nɩ-son a; bɛ ta ɩ gɛgɛrɩ ɛ, ɛ ta ɩ dã-nyuurbɛ ɩ. Kɛ́ bɛ wule a vla,
56002004	lɛ n'a bɛ na wul a pɔw-pɔ́lɛ́ bɛ nɔnɛ a bɛ sɩrbɛ nɩ a bɛ bibiir,
56002005	bɛ bãw yã, ɛ ta tɛr pɩ̃ɔ ɩ-ɩrɩ ɛ, bɛ ɩ nɩ-vɩɛlɩ ɛ ƴãw fãw kaarɛ a bɛ yir zie, sawr a bɛ sɩrbɛ nʋɔr, kɛ́ nɩr za ta tʋ a Naaŋmɩn ƴɛrʋ zʋm ɛ.
56002006	Mɩ̀ kpaalɛ a pɔ́lɛ́ kɛ́ bɛ bãw yã
56002007	a yele za pʋɔ. Ɛ a fʋ̃ʋ tɔr za a, ɩ a nɩbɛ cɔwrɛ fʋ, a fʋ ɩ-vɩɛlɩ zũú: a fʋ wulu, ʋ vɩɛl ɛ sɛw taa nɩ.
56002008	A fʋ ƴɛrʋ, a vɩɛl, nɩr ta tʋ̃ɔ nyɛ̃ yel-faa a pʋɔ ɩ, lɛ n'a a dɔ̃-sob na nyɛ̃ vĩ, ʋ na kʋ̃ nyɛ̃ yel-faa kãw za ƴɛrʋ ƴɛr a tɩ ƴãw a.
56002009	A gbãgbaar, bɛ sawr a bɛ nɩ-bɛrɛ nɛɛ a yele za pʋɔ. Bɛ ɩrɛ nʋ̃ɔ̀ kpɩɛr a bɛ nɩ-bɛrɛ: ta ƴɛrɛ lɩɛrɛ nɩ bɛ ɩ,
56002010	ta zure bɛ bom kãw za ɩ. Bɛ ɩrɛ vla kʋra lɛ taa lɛbr pùor towtow ɛ; lɛ n'a bɛ na tɛr ƴãwfʋ a Naaŋmɩn tɩ Faarɛ wulu ƴãw a yele za pʋɔ.
56002011	Bʋ̃ʋ n'ʋ vɛ̃, Naaŋmɩn ɩ n a ʋ maalʋ, na ɩ a nɩsaalbɛ za faafʋ yib zie a, ʋ sãá.
56002012	Ʋ wule tɩ na kɛ tɩ zawrɩ a ɩ-faar nɩ a tẽw ŋa zu yel-bɔbrɩ bɛr, tʋ̃ɔ bãw yã, ɛ ɩ nɩ-mɩn na tɛr Naaŋmɩn ƴãwfʋ a, vʋʋrɛ nɩ a dɩ̃a zie ŋa pʋɔ,
56002013	gùre nɩ a bibi-vla tɩ na tɩɛrɛ a. A bibi-vla ʋl a tɩ Naaŋmɩn-kpɛ̃ɛ nɩ tɩ Faarɛ Yeezu Kɩrɩta yúor-vɩɛlʋ-danʋ nãà wa sãá a.
56002014	Ʋ de nɩ ʋ tʋɔra tɩr a tɩɩm ƴãw, k'ʋʋ faa tɩ a faalʋ za pʋɔ, ɛ́ ɩ tɩ lɩɛbɩ nɩ-bʋʋrɛ na vɩɛl ɛ́ ʋl yõ so a, nɩ-bʋʋrɛ na tʋlɛ a ɩ-vɩɛlɩ maalʋ ƴãw a.
56002015	A ŋa n'a a sɛw kɛ́ fʋ ƴɛrɛ, kɛ́ fʋ kpaalɛ bɛ, ɛ kpãanɛ bɛ nɩ fãw. Nɩr za taa wa nyɛ̃ fʋ ɩ pʋrɩ ɛ.
56003001	Lɛ yel kʋ̀ a Kɩrɩta-nɩbɛ za, k'aa fɛr a kɛ́ bɛ saw a niwn-dierbɛ nɩ a tẽw nɩ-bɛrɛ so bɛ. K'aa fɛr a kɛ́ bɛ sawr a bɛ nɛɛ, ɛ cɔbrɩ bɛ tʋɔra gu yel-vla za maalʋ.
56003002	Kɛ́ bɛ ta tʋʋr nɩr za ɩ, kɛ́ bɛ ciir nɔ-haarʋ ɛ tɛr su-ɓaarʋ ɩb, ɛ ɩ nɩsaal-baalʋ kʋra lɛ a nɩbɛ za zie.
56003003	Bʋ̃ʋ n'ʋ vɛ̃, a tɩɩm, tɩ mɩ̀ tɩ dãw na ɩ dãbole nɩ bɛ-wonbɛ, nɩ-bɔrɩ na ɩ yel-bɔbrɩ bʋʋrɛ za nɩ nʋ̃ɔ̀-faa-bʋʋrɛ za gbãgbaar a, nɩbɛ na kpɛ po-tuo nɩ nyuur a. Tɩ tɩ kpɛ n faa bɛ dɩ vuo ɩ, ɛ hɩ̃ɛn taa.
56003004	Ɛ cɛ a lɛn daar a Naaŋmɩn tɩ Faarɛ na wa wul a ʋ socir vɩɛlʋ nɩ a ʋ nɔ̃wfʋ a sãá a nɩsaalbɛ za ƴãw a,
56003005	ʋ faa tɩ na, ɛ a bɛ ɩ yel-mɩŋa tɩ na tɛr a tɩ ɩ-ɩrɩ pʋɔ a n'a so ɩ, a ʋ su-ɓaarʋ zũú n'a, ʋ sò tɩ a suob kʋ̃ɔ tɩ lɛb dɔw, ɛ ʋ kʋ tɩ a Vʋʋrʋ Sõw tɩ lɩɛbɩ nɩ-paalɛ.
56003006	Ʋ paalɩ tɩ nɩ yaga za nɩ a Vʋʋrʋ Sõw ŋa a tɩ Faarɛ Yeezu Kɩrɩta zũú,
56003007	k'aa ʋ maalʋ ŋa ɩ tɩ ɩ nɩ-mɩn a ʋ niŋé, ɛ́ ɩ nyɔ-vʋʋrʋ na be kʋra lɛ a gbã-dɩrbɛ, mɛ̃ a lɛ tɩ na tɩɛrɛ a.
56003008	A ƴɛrʋ ŋa ɩ n sɩza. Ɩ̃ bɔbr a kɛ́ fʋ ƴɛr gb'a a yaga a yele a ŋa ƴãw, k'aa bɛlɩ dem za na saw de Naaŋmɩn a, bɛ ƴãw fãw ɩrɛ vla dɔwlɛ a bɛ ɩ-vɩɛlɩ pʋɔ. A ŋa n'a vɩɛl ɛ tɛr yel-ɩra a nɩsaalbɛ zie.
56003009	Ɛ cɛ a bɔ-zawlɛ nɩ a dɔw-tu-taa manʋ a, a zɛb-taa nɩ a taw-taa al za na caarɩ a Naaŋmɩn-Wulu a, dɛrɛ a: a bɛ tɛr yel-ɩra ɩ, ɛ mɩ̀ bɛ lɛ tɛr pɛr ɛ.
56003010	A sob nɛ na tɛr wulu na bʋ́rɛ a nɩbɛ a, kpaal ʋ gb'a-been, ɛ lɛ kpaal ʋ gb'a ayi, ɛ a pùorí fʋ ow ʋ bɛr.
56003011	Fʋ bãwnɩ a na k'aa nɩr ŋa tɔ bɛr ɩ a sɔr-vla, ɩ yel-bier-maalɛ na ƴãwnɛ ʋ tʋɔra dɔwrʋ a.
56003012	Mãa wa tõ a Atemasɩ bɩɩ Tɩsɩkɩ a fʋ zie baarɩ a, fʋ̃ʋ ƴãw fãw wa páw mɛ̃ a Nikopolisɩ tẽw. Bʋ̃ʋ n'ʋ vɛ̃, be n'a ɩ̃ na be ɛ gu a zie tɩ yi.
56003013	Kaa a Naaŋmɩn-Wulu bãw-bãw-kara Zenasɩ nɩ a Apɔlɔsɩ zie, a bɛ sɔr loba ƴãw, bɛ taa bɔbr bom guur ɛ.
56003014	A fɛr a k'aa tɩ nɩbɛ mɩ̀ bãwnɩ a, k'aa fɛr a bɛ ƴãw fãw mɩ́ de niwn a tõ-vɩɛlɩ tob ƴãw, tʋ̃ɔ mɩ́ tu a yel-fɛrɩ pùor, lɛ n'a a bɛ nyɔ-vʋʋrʋ na tɛr tɔnɛ.
56003015	A bɛlɩ dem za na be a ɩ̃ zie a puore fʋ na. Puori a bɛlɩ dem na nɔnɛ tɩ a Naaŋmɩn-saw-deb pʋɔ a. A Naaŋmɩn maalʋ, ʋ be a nyɩ za zie.
57001001	A mãa Pol, na be a gaso pʋɔ a Yeezu Kɩrɩta ƴãw a, nɩ a tɩ yɛb Timote, tɩ tɩrɛ nɩ a sɛbɛ ŋa kʋ̀rɛ fʋ, fʋ̃ʋ Filemɔ̃, na ɩ a tɩ ba-nɔna nɩ tɩ lãw-tõ-tɔ a,
57001002	fʋ̃ʋ nɩ a tɩ yeepuule Afɩa, nɩ a Asɩpɩ na ɩ a tɩ soja-tɔ a, de nɩ a Lãw-yir nɩbɛ na mɩ́ ɓã taa a fʋ yir a.
57001003	A Naaŋmɩn tɩ Sãà nɩ a Sore Yeezu Kɩrɩta, bɛ kʋ̀ nyɩ a maalʋ nɩ a ƴã-ɓaarʋ.
57001004	Kʋra lɛ mãa wa puore a, ɩ̃ mɩ́ tɩɛrɛ nɩ a fʋ yele, ɛ puore a ɩ̃ Naaŋmɩn yaanɩ.
57001005	Bʋ̃ʋ n'ʋ vɛ̃, ɩ̃ wone na bɛ na manɛ a lɛ fʋ na nɔ̃w a Kɩrɩta-nɩbɛ za a, nɩ a lɛ fʋ na saw de a Sore Yeezu a.
57001006	Ɩ̃ zɛlɛ nɩ a Naaŋmɩn k'aa saw-deb tɩɩm nɩ fʋ̃ʋ na lãw a, ʋ tɛr ɩ-ɩrɩ a fʋ zie, mɩ́ tʋ̃ɔ ɩ bɛ bãw vla a yel-vɩɛlɩ al za tɩ na tɛr a tɩ nyɔ-vʋʋrʋ pʋɔ lãw nɩ a Kɩrɩta a.
57001007	Yɛb ɩ, a fʋ nɔ̃wfʋ kʋ̀ m ɩ nʋ̃ɔ̀ yaga nɩ mɔwlʋ, bʋ̃ʋ n'ʋ vɛ̃, a fʋ nɔ̃wfʋ sɩrɩ na ɩ a Kɩrɩta-nɩbɛ socie a lɛ kpɛmɛ.
57001008	Alɛ n'a so, mãa saa na tʋ̃ɔ yel bom nɛ a na fɛr kɛ fʋ ɩ a kʋ b a, a Kɩrɩta ɩ̃ na lãw nɩ a zũú a,
57001009	ɩ̃ nyɛ̃ na a sa, k'ɩ̃ɩ zɛlɩ fʋ bʋ̃-kãw a nɔ̃wfʋ zũú. A a ŋa ɩ̃ na ŋmɛ̃ a, a mãa Pol na ɩ dɛ-nyãw a, ɛ be a gaso pʋɔ ƴɛrɛ ŋa a Yeezu Kɩrɩta ƴãw a,
57001010	ɩ̃ lɔbr ɩ nuru zɛlɛ nɩ fʋ yãayãa a Onezim ƴãw, ʋl na saw de a Yeezu Kɩrɩta lɩɛbɩ a ɩ̃ bi-dɛb a gaso pʋɔ ka a.
57001011	Koro za a, ʋ bɛ tɩ tɛr yel-ɩra a fʋ zie ɩ, ɛ ƴɛrɛ ŋa a, ʋ tɛr ɩ yel-ɩra mãa nɩ a fʋ̃ʋ za zie.
57001012	Ɩ̃ bɛrɛ ʋ na, ʋʋ lɛb wa a fʋ zie, ʋl na ɩ mɛ̃ a mãa mɩŋa a.
57001013	Ɩ̃ nãá tɩ tɛr ʋ nɩ a ɩ̃ zie ka, ʋ lɩɛrɩ fʋ sõwne mɛ̃ a gaso pʋɔ ka ɩ̃ na be a Yel-nʋ̃ɔ̀ ƴãw a.
57001014	Ɛ cɛ, ɩ̃ bɛ tɩ bɔbr k'ɩ̃ɩ ɩ bom za a fʋ pùorí ɛ, k'aa yel-vla ŋa ta ɩ mɛ̃ fɛrʋ n'a a fʋ zie ɩ, ɛ ɩ fʋ̃ʋ n'ʋ nɔnɛ.
57001015	A mɩnɛ kãw, a Onezim zɔ na zãá nɩ fʋ blã lɛ tɛwr ƴãw, kɛ́ fʋ wa tʋ̃ɔ lɛb páw ʋ, ʋ be a fʋ zie kʋra lɛ,
57001016	ʋʋ ta cãa ɩ gbãgbaa ɩ, ɛ zuo gbãgbaa: ʋ ɩ yɛb-nɔna za. Ʋ ɩ ʋ nɩ yaga za mãa zie, ŋmɩŋmɩn n'a ʋ kʋ̃ ɩ ʋ a fʋ zie zuo lɛ, a ʋ nɩsaalʋ pʋɔ nɩ a ʋ Kɩrɩta-nɩɩlʋ pʋɔ.
57001017	Fʋ̃ʋ wa sɩrɩ nyɛ̃ m ɩ̃ ɩ a fʋ yɛb a Naaŋmɩn sawfʋ pʋɔ a, fʋ̃ʋ saw de a Onezim mɛ̃ a mãa mɩŋa n'ʋ fʋ de a.
57001018	Ʋlɛ wa sãw fʋ a, bɩɩ tɛr fʋ san a, fʋ̃ʋ de a za dɔwlɩ a ɩ̃ zu.
57001019	A mãa Pol, mãa mɩŋa n'ʋ sɛbr ɩ a ɩ̃ nũu yere kʋ̀rɛ fʋ: mãa n'ʋ na ya b. Ɛ ɩ̃ bɛ yere kʋ̀rɛ fʋ a fʋ nyɔ-vʋʋrʋ san fʋ na dɩ a ɩ̃ zie a ɩ.
57001020	Sɩza, yɛb ɩ, ɩ̃ zɛlɛ fʋ na, saw kʋ̀ m a maalʋ ŋa a Sore nɔ̃wfʋ zũú: ɩ a ɩ̃ socir nyɛ̃ mɔwlʋ, tɩɩm nɩ a Kɩrɩta na lãw taa a ƴãw.
57001021	Ɩ̃ na bãwnɩ a fʋ nʋɔr sawfʋ a n'a, ɩ̃ sɛbr fʋ, ɛ ɩ̃ mɩ̀ bãwnɩ a na fʋ na na maalɩ zuo a lɛ ɩ̃ na yere a.
57001022	Mɩ̀ maalɩ gaa-zie bɛr mɛ̃, bʋ̃ʋ n'ʋ vɛ̃, ɩ̃ tɩɛrɛ k'aa nyɩ puoru zũú a, bɛ na lɛb a bɛr mɛ̃ kʋ̀ nyɩ.
57001023	A Epafarasɩ na lãw nɩ mɛ̃ be a gaso pʋɔ a, a Yeezu Kɩrɩta ƴãw a, puore fʋ na,
57001024	a Markɩ, Arɩsɩtakɩ, Demasɩ nɩ a Luka, na ɩ a ɩ̃ lãw-tõ-taabɛ a, mɩ̀ puore fʋ na.
57001025	A Sore Yeezu Kɩrɩta maalʋ, ʋ be a nyɩ zie.
58001001	A dãwdãw a, Naaŋmɩn tɩ ƴãw na a ʋ ƴɛr-manbɛ ƴɛr ƴɛr-pɛ-bʋʋrɛ za, gb'aa ŋmɩn za, a tɩ sãà mɩnɛ zie,
58001002	ɛ cɛ ƴɛrɛ ŋa a, a yele baarʋ vuo ŋa pʋɔ a, a ʋ Bie n'ʋ ʋ ƴãw ʋ ƴɛr a tɩ zie. Ʋlɛ n'ʋ a Naaŋmɩn ƴãw k'ʋ ír bom za ɛ so bom za.
58001003	A Bie ŋa n'ɩ a Naaŋmɩn yúor-vɩɛlʋ-danʋ na nyɩwrɛ a, nɩ a lɛ tɔr za a Naaŋmɩn na ŋmɛ̃ a, ɛ ʋlɛ n'ʋ nyɔw a tẽ-daa tɛr nɩ a ʋ ƴɛrʋ fãw. Ʋ na wa pɛw a nɩsaalbɛ yel-bebe dɛwr bɛr baar a, ʋ zɩ̃ n a Naaŋmɩn na ɩ kpɛ̃ɛ kpɛ̃ɛ za a, dʋrʋ lowr a saa zu.
58001004	A Bie wa ɩ n kpɛ̃ɛ zuo a malkɩ mɩnɛ, a Naaŋmɩn kʋ̀ ʋ yúor na zuo a bɛ dem a.
58001005	Bʋ̃ʋ n'ʋ vɛ̃, a malkɩ buor ʋ a Naaŋmɩn dãw yel: «Ɩ̃ bie nɛ b, ɩ̃ dɔw fʋ nɩ a dɩ̃a?» Lɛ nɩ kɛ: «Ɩ̃ na ɩ n sãà a ʋ zie, ɛ ʋ ɩ bie a ɩ̃ zie?»
58001006	Ɛ cɛ a lɛn daar a Naaŋmɩn na tɩ ƴãw a ʋ Bi-dãw-dɔwra ʋ waar a tẽ-daa zu a, ʋ tɩ yere na: «A Naaŋmɩn malkɩ mɩnɛ za, bɛ gbine dume a ʋ nĩŋé.»
58001007	A malkɩ mɩnɛ ƴãw a, ʋ yel ɩ a ŋa: «A Naaŋmɩn mɩ́ ɩ na a ʋ malkɩ mɩnɛ ɩ sɛsɛb, ɛ a ʋ tõ-tõ-biir ɩ vũu-zɛlɛ.»
58001008	Ɛ cɛ a ʋ Bie ƴãw a, a ŋa n'a ʋ yel: «Naaŋmɩn ɩ, dɩ̃a nɩ bio a, a fʋ naalʋ da-kɔw ba na, fʋ kaarɛ nɩ a fʋ naalʋ tẽw zie nɩ mɩnʋ.
58001009	Fʋ nɔnɛ nɩ a mɩnʋ ɛ hɩ̃ɛn a faalʋ, alɛ so a Naaŋmɩn, a fʋ Naaŋmɩn, cir a cɩlʋ kãá ƴãw a fʋ zũú, kaa ir ɩ fʋ a ʋ ƴãw, ɛ bɛr a fʋ taabɛ.»
58001010	Ʋ mɩ̀ cãa na lɛ yel: «Sore e, fʋ̃ʋ n'ʋ ír a tẽw a pɛr tib daar, ɛ a salom ɩ a fʋ nuru bʋ̃-maala.
58001011	Al na wɛ na, ɛ cɛ fʋ̃ʋ be na. A za na kor a mɛ̃ kparʋ a,
58001012	fʋ na pili pili a na mɛ̃ kpar-kpɛ̃ɛ a, fʋ na lɩɛr a na mɛ̃ kparʋ a, ɛ cɛ fʋ̃ʋ ŋmɛ̃ n fʋ ŋmɛ̃a, ɛ a fʋ yome bɛ tɛr baarʋ daar ɛ.»
58001013	Ɛ a malkɩ buor sob ʋ a Naaŋmɩn dãw yel: «Zɩ̃ a ɩ̃ dʋrʋ lowr, ɛ gu ɩ̃ wa tɩ fɛr a fʋ dɔ̃ dem ƴãw bɛ lɩɛbɩ a fʋ gbɛɛ dɔwlʋ zie?»
58001014	A malkɩ mɩnɛ za bɛ ɩ bʋ̃-vʋbɛ na tɛr tõ-nɛɛ, Naaŋmɩn mɩ́ tõ kɛ́ bɛ tɩ sõw a bɛlɩ dem na na nyɛ̃ a faafʋ a ɩ?
58002001	A lɛ n'a so, a fɛr kɛ tɩ cɛlɛ a yele tɩ na wõ a zie vla, kɛ̀ tɩ taa wa bɔrɛ ɩ.
58002002	A ƴɛrʋ a malkɩ mɩnɛ na tɩ dãw ƴɛr a, wa sãá na ɩ ƴɛr-sɩza, ɛ sob nɛ za na tɩ gãw a ƴɛrʋ ŋa bɛr bɩɩ bɛ saw de ʋ a, tɩ páw nɩ dɔwrʋ mɛ̃ a lɛ a na sɛw a.
58002003	Ɛ ŋmɩŋmɩn n'a a tɩɩm na ɩ cɩ̃ɛ, tɩmɛ bɛ wa cɛlɛ a faafʋ kpɛ̃ɛ ŋa tɔ zie a? A Sore mɩŋa n'ʋ de niwn ƴɛr a faafʋ ŋa ƴɛrʋ; al pùorí, a bɛlɩ dem na wõ a Sore ƴɛrʋ a, mɩ̀ yel kʋ̀ tɩ kɛ sɩza n'a.
58002004	A Naaŋmɩn mɩ̀ tu n a bɛ dãsɩɛ pùor maalɩ yele na ɩ bãwfʋ sãá a, nɩ yel-bãw-guuri nɩ nɔ-ɓãa-yel-bʋʋrɛ za, ɛ mɩ̀ cãa lɛ tu a pùor nɩ a Vʋʋrʋ Sõw maalʋ ʋ na põ mɛ̃ a lɛ ʋ na bɔbr a.
58002005	A nɩdaar tẽw ƴɛrʋ tɩ na ƴɛrɛ a, malkɩ mɩnɛ bɛ nɛ bɛ a Naaŋmɩn ƴãw bɛ dɩ naalʋ a ʋ zu ɛ.
58002006	Kãw sob nɩ̃ɛ na yel a ŋa a Sɛb-sõw pʋɔ zie kãw: «Naaŋmɩn ɩ, bʋ̃ʋ n'ɩ a nɩsaal, fʋ tɩɛrɛ a ʋ yele? Bɩɩ, bʋ̃ʋ n'ɩ a nɩsaal-bie, fʋ kaarɛ a ʋ zie?
58002007	Fʋ siwr ʋ nɩ blã lɛ ƴãw, ʋ bɛ ta a malkɩ mɩnɛ ɩ, fʋ ɩ na ʋ tɛr yúor ɛ nyɛrɛ ƴãwfʋ,
58002008	fʋ dĩ nɩ bom za bin a ʋ pile.» A Naaŋmɩn wa ƴãw a nɩsaal dɩ naalʋ bom za zu a, ʋ bɛ cɛ bom bɛr a nɩsaal na bɛ dɩ naalʋ a ʋ zu a ɩ. Ɛ cɛ a ƴɛrɛ ŋa a, tɩ bɛ nyɛ̃ k'aa nɩsaal dɩ n naalʋ bom za zu sɛr ɛ.
58002009	Yel ŋa n'ʋ tɩ nyɛ̃: bɛ siwr ɩ a Yeezu blã lɛ ƴãw, ʋ bɛ ta a malkɩ mɩnɛ ɩ, k'aa Naaŋmɩn maalʋ zũú, ʋ́ kpi a nɩsaal za ƴãw; ɛ́ tɩ nyɛ̃ ʋ nɩ ƴɛrɛ ŋa ʋ tɛr yúor ɛ nyɛrɛ ƴãwfʋ, a kũu kpɩɛrʋ ʋ na nyɛ̃ a ƴãw.
58002010	A Naaŋmɩn ƴãw bom za na be, ʋʋ so bom za be a, ʋ na tɩ bɔbr k'ʋʋ tɛr bibiir yaga bɛ tɩ pʋɔ a ʋ yúor-vɩɛlʋ-danʋ pʋɔ a, a tɩ sɩrɩ na sɛw, k'aa Yeezu na na ɩ a bɛ faafʋ sɔr niwn-diere a, ʋ ɩ ʋ k'ʋ wõ tuo vɩɛl ʋ za.
58002011	Bʋ̃ʋ n'ʋ vɛ̃, a Yeezu na tɩrɛ a sonu a, nɩ a bɛlɩ dem na páwr a sonu a, bɛ za lãw nɩ Sãà, alɛ so vĩ bɛ ɩrɛ ʋ, ʋ na na bʋɔlɛ bɛ a ʋ yɛbr a ɩ.
58002012	Ʋ yel ɩ a ŋa: «Naaŋmɩn ɩ, ɩ̃ na ƴɛr ɩ a fʋ ƴɛrʋ a ɩ̃ yɛbr zie, ɩ̃ na danɩ fʋ nɩ a lãw nɩbɛ sɔgɔ.»
58002013	Ʋ mɩ̀ cãa na yel: «Ɩ̃ na ƴãw nɩ a ɩ̃ tɩɛrʋ a fʋ ƴãw.» Nɩ kɛ: «Mãa n'ɩ ŋan, mãa nɩ a ɩ̃ bibiir a Naaŋmɩn na kʋ̀ m a.»
58002014	A na ɩ a ŋa, a bibiir bɛ ŋa ɩ nɩsaalbɛ a, a Yeezu mɩ̀ ɩ na mɛ̃ a bɛl a, ʋ pʋɔ nɩ a bɛ nɩsaalʋ pʋɔ, k'aa ʋ kũu zũú, ʋ tʋ̃ɔ a sob nɛ na tɛr a kũu fãw a, a pɛr lɛ k'aa Gɛgɛra,
58002015	ɛ faa a bɛlɩ dem na mɩ́ tɩ ɩ gbãgbaar a bɛ nyɔ-vʋʋrʋ daar za, a kũu dɛ̃bɩ̃ɛ zũú a.
58002016	Malkɩ mɩnɛ sõwfʋ ƴãw sɩrɩ bɛ n'a ʋ waar ɛ, Abraham bʋʋrɛ sõwfʋ ƴãw n'a.
58002017	Lɛ so a tɩ fɛr k'ʋʋ ŋmɛ̃ taa nɩ a ʋ yɛbr a yele za pʋɔ, ɩ bawr-maal-kara na tɛr su-ɓaarʋ ɛ bɛ lɛbr pùor a Naaŋmɩn tome tob pʋɔ a, tʋ̃ɔ mɩ́ ír a nɩbɛ yel-bebe bɛr.
58002018	Ʋ na wõ tuo ɛ nyɛ̃ bɛlʋ a, ʋ na tʋ̃ɔ na mɩ́ sõw a bɛlɩ dem na nyɛrɛ a bɛlʋ a.
58003001	Yɛbr Kɩrɩta-nɩbɛ ɛ, a Naaŋmɩn so nyɩ, ʋl na bʋɔlɩ nyɩ a. A na ɩ lɛ a, nyɩ jɩrɛ a Yeezu, a Naaŋmɩn-saw-deb tɩ na hiere a nɩ-tona nɩ bawr-maal-kara.
58003002	Sɩza n'a, a Naaŋmɩn na kʋ̀ ʋ a tõ-nʋɔr ŋa a, de nɩ a ʋ yele, mɛ̃ a lɛ tɔr za ʋ na tɩ de a Mõyiir yele a ʋ yir za pʋɔ a.
58003003	A yir-mɩɛrɛ mɩ́ nyɛrɛ nɩ ƴãwfʋ zuo a yir tɔr za. Lɛ n'a a Yeezu mɩ̀ sɛw k'ʋʋ tɛr yúor-vɩɛlʋ-danʋ na gãw a Mõyiir dem a.
58003004	Yir za mɩ́ sɩrɩ na tɛr a ʋ mɩɛrɛ, ɛ Naaŋmɩn n'ɩ bom za mɩɛrɛ.
58003005	A Mõyiir a, a Naaŋmɩn tɩ de nɩ a ʋ yele a ʋ yir za pʋɔ mɛ̃ tõ-tõ-bie na na dɩ a ƴɛrʋ dãsɩɛ, a Naaŋmɩn na na ƴɛr a.
58003006	Ɛ cɛ a Kɩrɩta ʋl a, Naaŋmɩn de nɩ a ʋ yele mɛ̃ Bie na ɩ a Naaŋmɩn yir sob a. Ɛ tɩmɛ n'ɩ a yir dem, tɩmɛ wa ɓãa ƴãw bɛr tɩɛrʋ, ɛ a tɩ nyʋ̀ʋ́r ɩ a tɩɛrʋ tɩ na ƴãw a Naaŋmɩn ƴãw a.
58003007	Lɛ so, mɛ̃ a lɛ a Vʋʋrʋ Sõw na yel a: «A dɩ̃a bibir a, nyɩmɛ wa wõ a Naaŋmɩn kɔkɔr a,
58003008	nyɩ ta kpãa tobr mɛ̃ a lɛn daar nyɩ na tɩ zɛbr ɩ ʋ a ɩ, a ʋlɩ bibir nyɩ na tɩ ɩ ʋ kaa a wɛja-kpalɛ pʋɔ a ɩ.
58003009	A be a, a nyɩ sãakʋm mɩnɛ tɩ jɩ̃ mɛ̃ na kɛ́ bɛ ɩ m kaa, ɛ́ bɛ tɩ nyɛ̃ nɩ a ɩ̃ tome
58003010	yome lɩz'a ayi. A lɛ n'a so ɩ̃ nyɛ̃ nɩ a nɩbɛ bɛ ŋa suur ɛ yel: ‹Kʋra lɛ n'a a bɛ tɩɛrʋ bɔrɛ, bɛ bɛ bãw a ɩ̃ sɛɛ ɩ.›
58003011	Lɛ n'a ɩ̃ nyɛ̃ suur pɔ a ŋa: bɛ bɛ be za na ta a ɩ̃ pɩɛnʋ zie ɩ!»
58003012	Yɛbr ɩ, nyɩ gu vla k'aa nyɩ kãw za taa wa tɛr soci-faa na bɛ saw de a, ʋ wa bʋ́r ʋlɛ nɩ a Naaŋmɩn na vʋʋrɛ a ɩ.
58003013	A na ɩ lɛ a, a «Dɩ̃a bibir» ŋa yúor na cãa pore a, nyɩ kpaalɛ taa bibir za, k'aa yel-bier taa wa bɛlɩ a nyɩ been kãw za ʋ kpãa tobr ɛ.
58003014	Bʋ̃ʋ n'ʋ vɛ̃, tɩ lɩɛb ɩ a Kɩrɩta taabɛ, tɩmɛ wa tɛr a tɩ tɩɛrʋ kpɛ̃w za tɩ ta n a baarʋ daar a.
58003015	Bɛ yel ɩ a ŋa: «A dɩ̃a bibir nyɩmɛ wa wõ a Naaŋmɩn kɔkɔr a, nyɩ ta kpãa tobr mɛ̃ a lɛn daar nyɩ na tɩ zɛbr ɩ ʋ a ɩ.»
58003016	Ɛ cɛ ã-mɩnɛ nɛ bɛ tɩ wõ a Naaŋmɩn kɔkɔr ɛ zɛb ɩ ʋ? A bɛlɩ dem za a Mõyiir na tɩ tɛr yi n a Eziptɩ tẽw a bɛ nɛ bɛ ɩ?
58003017	Ɛ ã-mɩnɛ nɛ bɛ a Naaŋmɩn tɩ nyɛ̃ nɩ suur yome lɩz'a ayi? A bɛlɩ dem na tɩ maalɩ a yel-bier ɛ lo kpi a wɛja-kpalɛ pʋɔ a bɛ nɛ bɛ ɩ?
58003018	Ɛ ã-mɩnɛ zie n'a a Naaŋmɩn tɩ pɔ kɛ́ bɛ kʋ̃ ta a ʋ pɩɛnʋ zie, a bɛ ɩ a bɛ-wonbɛ bɛ ŋa zie n'a?
58003019	Ɛ tɩ sɩrɩ na nyɛ̃ kɛ́ bɛ bɛ tʋ̃ɔ ta a pɩɛnʋ ŋa zie ɩ, a bɛ na bɛ saw de a zũú.
58004001	A Naaŋmɩn nʋɔr na cãa ƴãw gã, kɛ́ tɩ na tʋ̃ɔ na ta a ʋ pɩɛnʋ zie a, nyɩ ɩ tɩ gu vla bɛ taa wa nyɛ̃ k'aa nyɩ kãw bɛ tʋ̃ɔ ta ɩ.
58004002	Bʋ̃ʋ n'ʋ vɛ̃, a Yel-nʋ̃ɔ̀ ƴɛrʋ ta tɩ na, mɛ̃ a lɛn tɔr za ʋ na tɩ ta a nɩbɛ bɛl na tɩ be a wɛja-kpalɛ pʋɔ a. Ɛ cɛ a ƴɛrʋ bɛ na tɩ wõ a, bɛ tɩ maalɩ bɛ towtow za ɩ, bɛ na tɩ wõ ɛ bɛ saw de a ƴãw.
58004003	Tɩɩm na saw de a, tɩ na ta n a pɩɛnʋ ŋa zie, ʋl ƴãw a Naaŋmɩn na yel: «Ɩ̃ nyɛ̃ nɩ suur pɔ: bɛ bɛ be za na ta a ɩ̃ pɩɛnʋ zie ɩ!» Ɛ cɛ a ʋ tome tɩ tõ na baarɩ a tẽ-daa iru daar, ɛ ʋ yel a a ŋa.
58004004	A Sɛb-sõw pʋɔ zie kãw a, bɛ sɩrɩ na yel a ŋa a bibie ayopõi sob ƴãw: «Naaŋmɩn zɩ̃ na pɩɛnɩ a bibie ayopõi sob, a ʋ tome za na tɩ tõ baarɩ a ƴãw.»
58004005	Ɛ cãa lɛ yel a be mɩ̀: «Bɛ bɛ be za na ta a ɩ̃ pɩɛnʋ zie ɩ.»
58004006	A bɛlɩ dem na tɩ de niwn wõ a Yel-nʋ̃ɔ̀ a, bɛ tɩ ta a pɩɛnʋ zie ɩ, a bɛ bɛ-wonu zũú. A na ɩ a ŋa a, nɩbɛ bɛ mɩnɛ na tʋ̃ɔ na cãa ta a pɩɛnʋ zie.
58004007	A lɛ n'a so a Naaŋmɩn lɛb ƴãwnɛ bibir na dɩ kɛ «Dɩ̃a bibir» a. Ʋ wa ƴãw na Daviir ƴɛr a ƴɛrʋ pùorí pùorí za, a Sɛbɛ zie ʋl tɩ na dãw yel kɛ: «A dɩ̃a bibir nyɩmɛ wa wõ a Naaŋmɩn kɔkɔr a, nyɩ ta kpãa tobr ɛ.»
58004008	A Zozue tɩ sɩrɩ ɩ mɛ̃ ʋ tɛr bɛ na ta n a pɩɛnʋ zie a, a Naaŋmɩn kʋ̃ʋ lɛ ƴɛrɛ bibi-yũo ƴɛrʋ a pùorí ɛ.
58004009	A na ɩ lɛ a, pɩɛnʋ bibir pɩɛnʋ cãa nɩ be gùre a Naaŋmɩn nɩ-bʋʋrɛ.
58004010	Bʋ̃ʋ n'ʋ vɛ̃, sob nɛ na ta a Naaŋmɩn pɩɛnʋ zie a, mɩ́ baar ɩ a ʋ tome ɛ pɩɛnɩ, mɛ̃ a lɛ a Naaŋmɩn na baarɩ a ʋ dem ɛ pɩɛnɩ a.
58004011	A na ɩ a ŋa a, nyɩ ɩ tɩ ƴãw fãw ta a pɩɛnʋ ŋa zie, a tɩ sãakʋm mɩnɛ bɛ-wonu taa ɩrɛ tɩ kãw za ʋ lore ɩ.
58004012	Bʋ̃ʋ n'ʋ so, a Naaŋmɩn ƴɛrʋ ɩ n bʋ̃-vʋʋra na tone a, ɛ dɩrɛ gãw sɔ-kpɛ̃ɛ za na dɩrɛ a loge a za ayi a. Ʋ mɩ́ cɔr a kpɛ tɩ põ a sɩ́ɛ nɩ a tɩɛrʋ, a kɔbɛ tuor-taa ziir nɩ a kɔbɛ buge. Ʋ mɩ́ jɛl ɩ a nɩsaal socir bʋ̃-bɔbrɩ nɩ a nɩsaal socir tɩɛrʋ.
58004013	Bʋ̃-ira kãw bɛ be be sɔwlɩ a ʋ zie ɩ. Bom za mɩ́ sãá nɩ nyɩraa lɛ a ʋ niŋé, ʋ na sowri tɩ nɩ bom.
58004014	A na ɩ lɛ tɩ tɛr Naaŋmɩn bawr-maal-kara ʋ tɔl gãw a salom tɩ ta a Naaŋmɩn zie a, a Yeezu, Naaŋmɩn Bie, nyɩ ɩ tɩ tɛr a saw-deb tɩ na hiere a kpɛ̃w za.
58004015	Bawr-maal-kara na kʋ̃ tʋ̃ɔ lãw nɩ tɩ gu a tɩ bãbaalʋ pʋɔ a bɛ n'ʋ tɩ tɛr ɛ; bɛ nɩ̃ɛ na ɩ ʋ kaa a za pʋɔ mɛ̃ a tɩɩm a, ɛ ʋ bɛ maalɩ yel-bier ɛ.
58004016	A na ɩ lɛ a, nyɩ ɩ tɩ bɛr tɩɛrʋ ɛ taw ta a Naaŋmɩn naalʋ da-kɔw pɛr maalʋ na ʋr a. Tɩ na páw nɩ su-ɓaarʋ ɛ nyɛ̃ maalʋ a be, k'aa daar wa ta a, tɩɩm nyɛ̃ sõwfʋ.
58005001	Naaŋmɩn baw-maal kara za a, a nɩsaalbɛ pʋɔ n'a bɛ mɩ́ kaa ir ʋ a nɩsaalbɛ ƴãw, a bɛ Naaŋmɩn yele kaafʋ pʋɔ, k'ʋʋ mɩ́ tɩr a de-kʋb bome ɛ maalɩ bawr a yel-bebe suur pawfʋ ƴãw.
58005002	Ʋ na tʋ̃ɔ na mɩ́ bãw a pɛr kʋ̀ a bɛlɩ dem na ɩ zɔn a, nɩ a bɛlɩ dem na mɩ́ tule a, ʋl mɩŋa a bãbaalʋ na fɛrɛ a ƴãw.
58005003	Ɛ a ʋl mɩŋa na ɩ bãbaal a ƴãw n'a, a fɛr k'ʋʋ mɩ́ maalɩ a bawr a ʋl mɩŋa yel-bebe ƴãw, mɛ̃ a lɛ ʋ na mɩ́ maalɩ a nɩbɛ dem ƴãw a.
58005004	Nɩr bɛ n'ʋ mɩ́ kʋ̀ ʋ tʋɔra a bawr-maal-kara ƴãwfʋ ɛ, Naaŋmɩn n'ʋ mɩ́ bʋɔlɩ a sob ƴãw ʋ, mɛ̃ a lɛ a na tɩ ɩ a Aarɔ̃ zie a.
58005005	A ŋa n'a a Kɩrɩta mɩ̀ bɛ kʋ̀ ʋ tʋɔra a bawr-maal-kara ƴãwfʋ ɛ. A Naaŋmɩn na ƴɛr a a ŋa a ʋ zie a, ʋlɛ n'ʋ kʋ̀ ʋ: «Ɩ̃ bie nɛ b, ɩ̃ dɔw fʋ nɩ a dɩ̃a.»
58005006	Ʋ mɩ̀ lɛ yel ɩ a Sɛb-sõw pʋɔ zie kãw: «Fʋ ɩ n Naaŋmɩn bawr-maalɛ na be kʋra lɛ a Mɛlkɩsedɛkɩ pal pʋɔ a.»
58005007	A ʋ tẽw zu ka nyɔ-vʋʋrʋ daar a, a Kɩrɩta tɩ ŋmɛ n cɛlsɩ cir ɩ mʋtã-kʋ̃ɔ, ɛ pùori lɔb ɩ nuru zɛlɩ nɩ a Naaŋmɩn yãayãa, ʋl na na tʋ̃ɔ faa ʋ a kũu pʋɔ a. A Naaŋmɩn tɩ saw na de a ʋ puoru, a Kɩrɩta na ƴãwnɛ ʋ a zũú.
58005008	Nɩ a Naaŋmɩn Bie za ʋ na ɩ a, ʋ zànɩ nɩ a nʋɔr sawfʋ, a tuo ʋ na wõ a pʋɔ.
58005009	Ɛ ʋ na wa tɩ páw a ʋ vɩɛlʋ za baar a, ʋ lɩɛb ɩ a faafʋ na be kʋra lɛ a yib zie, a bɛlɩ dem za na sawr a ʋ nʋɔr a ƴãw.
58005010	Bʋ̃ʋ n'ʋ vɛ̃, a Naaŋmɩn yel a k'ʋʋ ɩ n bawr-maal-kara a Mɛlkɩsedɛkɩ pal pʋɔ.
58005011	A yel ŋa ƴãw a, tɩ tɛr ɩ yel-yaga na yel, ɛ a pɛɛ-iru kpɛmɛ, a nyɩ na kpɛ vanana a wob ƴãw a zũú.
58005012	A lɛn daar za wa tɔ ka a, a tɩ sɛw na kɛ́ nyɩ ɩ wul-wulbɛ, ɛ cɛ nyɩ cãa na bɔbr kɛ nɩr wule nyɩ a Naaŋmɩn ƴɛrʋ yele al bɛ na mɩ́ zànɩ a pɛr tib daar a. Nyɩ ɩ n lɛɛɛ wa tɩ cãa bɔbr bʋrʋ, ɛ bɛ bɔbr saab ɛ.
58005013	Sob nɛ za na cãa bɔbr bʋrʋ a, bɩ-pɩɩla n'ʋ, ʋ bɛ bãw a mɩnʋ ƴɛrʋ yele ɩ.
58005014	A nɩ-bɛrɛ bɛl a, saab ɩ a bɛ bʋ̃-dɩra, bɛl na mili nɩ a bɛ tɩɛrʋ a vla nɩ a faa owru a.
58006001	A na ɩ lɛ a, nyɩ ɩ tɩ bɛr a Kɩrɩta yele al bɛ na mɩ́ tĩ zànɩ a, ɛ tu wulu na sɛwnɩ nɩ-bɛrɛ a pùor, tɩ bɛ lɛb dier a wulu pɛr-sʋ̃ɔfʋ yele ɩ: a lɩɛbɩ-a-ɩb bɛr a ɩ-faar na waar ɩ kũu a, nɩ a Naaŋmɩn-saw-deb,
58006002	a wulu na caarɩ a suob a, nɩ a nuru ir-dɔwlʋ yele, a kũuni-pʋɔ-lɛ-yib nɩ a ƴɛr-pɛ-baara maalʋ.
58006003	A a ŋa n'a tɩ na ɩ, Naaŋmɩn wa saw a.
58006004	Nɩbɛ na dãw páw a cãa a, na lɛm a saa zu maalʋ kaa a, na páw a Vʋʋrʋ Sõw a,
58006005	na nyɛ̃ a lɛ a Naaŋmɩn ƴɛrʋ na nʋmɛ a, na bãw a lɛ a nɩdaar zie kpɛnʋ na ŋmɛ̃ a,
58006006	ɛ́ lɛb de a bɛ nyɔ-vʋʋr-kʋra a, a bɛ tɛr bɛ na lɛb lɩɛbɩ a bɛ ɩb a gb'a ayi sob ƴãw ɛ, bɛl tɛɛ za n'a mɩ́ lɛ kparɛ a Naaŋmɩn Bie a da-gara zu, ɛ yi n ʋ yẽw ƴãw bɛ tʋʋr a.
58006007	Tẽsɔw, saa na waar ƴãwn kʋra lɛ, ɛ ʋ búlé bʋ̃-buli na tɛr yel-ɩra a bɛlɩ dem na ƴãw bɛ kʋɔr ʋ a zie a, Naaŋmɩn mɩ́ maalɛ ʋ na.
58006008	Ɛ cɛ ʋlɛ wa búlé gʋʋr nɩ karnyã a, ʋ bɛ tɛr pɛr ɛ, Naaŋmɩn kʋ̃ yaa kɛ ŋmɛ ƴãw ʋ ɛ, ɛ nyɩwfʋ n'a bɛ nãà baa nyɩw ʋ bɛr.
58006009	Nyɩɩm ƴãw a, ɩ̃ ba mɩnɛ ɛ, tɩ na saa ƴɛrɛ a a ŋa a, tɩ bãwnɩ a n'a nyɩ na lo a sɔr-vla a, a faafʋ sɔr.
58006010	Naaŋmɩn ɩ n nɩ-mɩŋa, ʋ kʋ̃ yiiri a nyɩ tome bɛr ɛ, nɩ a ʋ nɔ̃wfʋ nyɩ na wul ʋ sãá, nyɩ na tɩ dãw kaa Kɩrɩta-nɩbɛ zie ɛ cãa kaarɛ a bɛ zie a ƴɛrɛ ŋa a.
58006011	Ɛ cɛ tɩ bɔbr a kɛ́ nyɩ za been been mɩ́ cãa tʋlɛ a lɛ tɩ ta n a baarʋ daar, kɛ́ a tɩɛrʋ nyɩ na ƴãw a Naaŋmɩn ƴãw a, tʋ̃ɔ maalɩ ʋ za vla.
58006012	A na ɩ lɛ a, nyɩ taa kpɩɛr ʋ̃nʋnʋ ɛ, ɛ cɛ nyɩ cɔwrɛ a bɛlɩ dem na mɩ́ dɩ kanyir saw de, ɛ mɩ́ páw a ʋlɩ bom nɛ a Naaŋmɩn na ƴãw nʋɔr k'ʋʋ na tɩr a a.
58006013	A lɛn daar a Naaŋmɩn na tɩ ƴãw a ʋ nʋɔr kʋ̀ a Abraham a, a ʋl mɩŋa n'ʋ ʋ tɩ pɔ n, ʋ na bɛ tɩ nyɛ̃ nɩr ʋ ɩ kpɛ̃ɛ zuo ʋ, ʋ na pɔ n a.
58006014	Ʋ tɩ yel a: «Yel-mɩŋa za, ɩ̃ na maalɩ fʋ na, ɛ ɩ a fʋ bʋʋrɛ bɛ yãwmɛ yaga za.»
58006015	A Abraham na tɩ dɩ kanyir ɛ gu a, ʋ nyɛ̃ nɩ a Naaŋmɩn nʋɔr ʋ tu.
58006016	Nɩr na ɩ kpɛ̃ɛ zuo bɛ a n'ʋ a nɩsaalbɛ mɩ́ pɔ n, ɛ a pɔb a bɛ mɩ́ pɔ, ɩ nɔkpɛn za baarɩ a bɛ cara pʋɔ.
58006017	A lɛ n'a so a Naaŋmɩn tɩ ƴãw a nʋɔr pɔ n, ʋ na tɩ bɔbr k'ʋʋ wul a bɛlɩ dem na na páw a nʋɔr ʋ na ƴãw a maalʋ, a nɩ̃ɛ lɛ bãw ɩ cãa a, k'aa lɛ ʋ na yel a bɛ tɛr lɩɛbʋ a.
58006018	A na ɩ a ŋa a, yele ayi na bɛ tɛr lɩɛbʋ a pʋɔ, Naaŋmɩn na kʋ̃ tʋ̃ɔ ŋmãa ziri a, alɛ n'a kʋ̀rɛ tɩ sõwfʋ kpɛ̃ɛ a tɩɩm na zɔ sɔwlɩ a ʋ zie a. Lɛ n'a tɩ na tʋ̃ɔ nyɔw a tɩɛrʋ tɩ na ƴãw a Naaŋmɩn ƴãw a kpɛ̃w za, a tɩɛrʋ ŋa bɛ na kʋ̀rɛ tɩ a.
58006019	A tɩɛrʋ ŋa a Naaŋmɩn ƴãw a, ʋ ɩ na mɛ̃ a tɩ nyɔ-vʋʋrʋ gbor kpawbir a, bʋnʋ bɛ ka a ʋ ƴãw ɛ, ʋʋ kpɛmɛ, ɛ mɩ́ tɔl kpɛ a zi-sõw pʋ̃ɔmɩ́ za, a pɛn na yawlɩ a pùorí,
58006020	be a Yeezu na de tɩ niwn tɩ kpɛ a tɩɩm ƴãw a, ʋl na lɩɛbɩ bawr-maal-kara na be kʋra lɛ a Mɛlkɩsedɛkɩ pal pʋɔ a.
58007001	A Mɛlkɩsedɛkɩ ŋa, na tɩ ɩ Salɛm tẽw nãà ɛ ɩ a Naaŋmɩn-na-do-saa-bɛ-pɩɛl-a bawr-maalɛ a, tɩ tuor ɩ a Abraham ɛ maalɩ ʋ, a lɛn daar a Abraham na tɩ zɛb tʋ̃ɔ a na-mɩnɛ ɛ lɛb waar a.
58007002	A Abraham tɩ kʋ̀ ʋ nɩ a bome ʋ na zɛb de a ziir pie sob. A dãw-niwn sob a, a Mɛlkɩsedɛkɩ yúor pɛr ɩ: «Mɩnʋ nãà», ɛ lɛb waar, ʋ ɩ Salɛm nãà, a pɛr lɛ kɛ: «Ƴã-ɓaarʋ nãà».
58007003	Ʋ bɛ tɛr sãà ɩ, bɛ tɛr mã ɩ, bɛ tɛr sãakʋ̃-kʋra kãw za ɩ; bɛ mɩ̀ bɛ por a ʋ dɔwfʋ nɩ a ʋ kũu yúor zie za ɩ. Ʋ ŋmɛ̃ na taa nɩ a Naaŋmɩn Bie: ʋ ɩ n bawr-maalɛ kʋra lɛ.
58007004	Nyɩ nyɛ̃ ʋ na ɩ kpɛ̃ɛ sɛw a! Ʋl a sãakʋ̃-kʋra Abraham na kʋ̀ a bome ʋ na zɛb de a, a bʋ̃-vɩɛlɩ zie ziir pie sob a!
58007005	A Levi bibiir bɛl na ɩ a bawr-maalbɛ a, bɛ ƴãw nɩ nʋɔr kʋ̀ bɛ, kɛ́ bɛ mɩ́ de a bʋ̃-tɛrɩ ziir pie sob, mɛ̃ a lɛ a Naaŋmɩn-Wulu na yel a, a Ɩsɩrayɛl nɩbɛ zie, a pɛr lɛ k'aa bɛ yɛbr zie, mɩ̀ na saa mɩ̀ ɩ a Abraham bʋʋrɛ a.
58007006	A Mɛlkɩsedɛkɩ nɩ a bɛl bɛ tɩ lãw sãakʋm ɛ, ɛ cɛ ʋ tɩ de a Abraham bome ziir pie sob, ɛ maalɩ a sob nɛ a Naaŋmɩn na tɩ ƴãw a nɛɛ kʋ̀ a.
58007007	Ɛ cɛ nɔkpɛn dɛ bɛ ka be ɩ, a kpɛ̃ɛ n'ʋ mɩ́ maalɩ a bile.
58007008	A Levi bibiir, na dier a bʋ̃-tɛrɩ ziir pie sob a, ɩ n nɩsaalbɛ na ɩ bʋ̃-kpiiri a; ɛ cɛ a Mɛlkɩsedɛkɩ lowr a, nɩr na bɛ kpiir a n'ʋ de, mɛ̃ a lɛ a Sɛb-sõw na dɩ a dãsɩɛ a.
58007009	Mɔ̃ mɩ̀, tɩ na tʋ̃ɔ na yel k'aa Abraham na tɩr a bʋ̃-tɛrɩ ziir pie sob a, a Levi na dier a bʋ̃-tɛrɩ ziir pie sob a, mɩ̀ tɩr ɩ a bʋ̃-tɛrɩ ziir pie sob.
58007010	Bʋ̃ʋ n'ʋ vɛ̃, a Levi bɛ tɩ dɔw sɛr ɛ, ɛ ɩ mɛ̃ ʋ cãa na be a ʋ sãakʋ̃-kʋra pʋɔ, a lɛn daar a Mɛlkɩsedɛkɩ na tɩ tuori a Abraham a.
58007011	A bawr-maalɛ ɩb a Levi pal pʋɔ n'ʋ tɩ so a nʋɔr bɛ na kʋ̀ a Ɩsɩrayɛl nɩbɛ a. Ɛ cɛ a Levi pal pʋɔ bawr-maalbɛ tɩ tõ ton na vɩɛl ʋ za a, a kʋ̃ʋ lɛ fɛrɛ kɛ́ baw-maal-yũo yi ɩ mɛ̃ a Mɛlkɩsedɛkɩ na tɩ ɩ a bawr-maalɛ a ɩ, ɛ bɛ ɩ mɛ̃ a lɛ a Aarɔ̃ na tɩ ɩ a bawr-maalɛ a ɩ.
58007012	Bʋ̃ʋ n'ʋ vɛ̃, a lɛ bɛ na mɩ́ ɩ a bawr-maalɛ a, wa lɩɛbɩ a, a fɛr a k'aa Naaŋmɩn-Wulu mɩ̀ lɩɛbɩ.
58007013	Ɛ a tɩ Sore, a ƴɛr-bie a ŋa na caarɩ a, pʋɔ nɩ dɔwl-yũo pʋɔ, a nɩr kãw za na bɛ dãw tõ a bawr-maal-kuur tome a.
58007014	Nɩbɛ za bãwnɩ a na ʋ na ɩ Zuda dɔwlʋ nɩr a, a dɔwlʋ ŋa ƴãw Mõyiir na bɛ yel yel za, a lɛ ʋ na tɩ ƴɛrɛ a bawr-maalbɛ ƴɛrʋ a.
58007015	A yele nɩ̃ɛ na lɛ bãw ɩ cãa, a baw-maal-yũo na yi ŋmɛ̃ taa nɩ a Mɛlkɩsedɛkɩ a,
58007016	ʋ bɛ lɩɛbɩ a bawr-maalɛ a tu nʋɔr na tu nɩsaalbɛ dɔwfʋ a ɩ, ɛ lɩɛbɩ a bawr-maalɛ nyɔ-vʋʋrʋ na bɛ tɛr sãwfʋ a fãw zũú.
58007017	Bʋ̃ʋ n'ʋ vɛ̃, a Sɛb-sõw dɩ n a ʋ dãsɩɛ a ŋa: «Fʋ ɩ n bawr-maalɛ kʋra lɛ a Mɛlkɩsedɛkɩ pal pʋɔ.»
58007018	A na ɩ a ŋa a, bɛ ír ɩ a koro za tub na bɛ tɩ tɛr fãw na ɩ bom a bɛr, ɛ́ bɛ tɛr yel-ɩra a.
58007019	Bʋ̃ʋ n'ʋ vɛ̃, a Naaŋmɩn-Wulu bɛ ɩ bom za ʋ páw a ʋ vɩɛlʋ za ɩ. Ɛ cɛ tɩɛrʋ na vɩɛl zuo, tɩ ƴãw a Naaŋmɩn ƴãw a, wa na, ɛ a ʋl zũú n'a tɩ mɩ́ tawr pɩɛlɛ a Naaŋmɩn.
58007020	Lɛ waar mɩ̀, a Naaŋmɩn pɔb be n be. A bɛ ŋa lɩɛb ɩ bawr-maalbɛ, ɛ a pɔb ŋa bʋʋrɛ bɛ pɔ ɩ.
58007021	Ɛ cɛ a Yeezu a, pɔb a Naaŋmɩn pɔ ʋ lɩɛbɩ bawr-maalɛ, a lɛ a Naaŋmɩn na tɩ yel ʋ a: «A Sore pɔ na, ɛ kʋ̃ lɩɛbɩ bɛr ɛ: fʋ ɩ n Naaŋmɩn bawr-maalɛ kʋra lɛ.»
58007022	A na ɩ a ŋa a, a Yeezu ƴãw n'a tɩ bɛ bʋnɛ nɩ kɛ Wõ-taa, na vɩɛl zuo a, be n be ɩ.
58007023	Bom ŋa n'ʋ mɩ̀ lɛ be be, a bawr-maalbɛ bɛl tɩ yãwmɛ n'a, a kũu na bɛ tɩ sawr bɛ na cɛlɩ a ƴãw.
58007024	Ɛ cɛ a Yeezu ʋl na be be kʋra lɛ a, a ʋ bawr-maalɛ tome be n kʋra lɛ.
58007025	A lɛ n'a so, a bɛlɩ dem na tawr pɩɛlɛ a Naaŋmɩn a ʋ ƴãw a, ʋ na tʋ̃ɔ mɩ́ faa bɛ a nʋɔr kʋ̀. Bʋ̃ʋ n'ʋ vɛ̃, ʋ vʋʋrɛ nɩ kʋra lɛ k'ʋʋ tʋ̃ɔ puore a Naaŋmɩn kʋ̀rɛ bɛ.
58007026	A bawr-maal-kara tɔr za n'ɩ a ŋa a na tɩ fɛr kɛ tɩ tɛr a: ʋ ɩ n sõw, ʋ bɛ tɛr sãwna ɩ, ʋ vɩɛl ɩ ʋ za; bɛ bʋ́r ʋ na ʋ bɛ pʋɔ a yel-bebe dem pʋɔ ɩ, ɛ zɛw ʋ k'ʋ do gãw a salom.
58007027	A bɛ fɛrɛ ʋ mɛ̃ a baw-maal-karɩ a, kɛ́ bibir za, ʋ mɩ́ de niwn maalɩ bawr a ʋl mɩŋa yel-bebe ƴãw, ɛ a pùorí ʋ maalɩ a nɩbɛ dem ƴãw ɛ. Daƴẽn daadaa n'a ʋ maalɩ a bawr, a lɛ ʋ na de ʋ tʋɔra tɩr a.
58007028	A Naaŋmɩn-Wulu mɩ́ ƴãw nɩ nɩbɛ na tɛr bãbaalʋ a, bɛ ɩ a baw-maal-karɩ; ɛ cɛ a pɔb a Naaŋmɩn na ƴɛr pɔ n, a Wulu pùorí a, ɩ na a ʋ Bie na páw vɩɛlʋ za a nʋɔr kʋ̀ a, ʋ ɩ bawr-maal-kara na be kʋra lɛ a.
58008001	A ƴɛrʋ tɩ na ƴɛrɛ a ƴɛr-zu-kpɛ̃ɛ sɩrɩ n'ɩ a ŋa: a bawr-maal-kara ŋa tɔ n'ʋ tɩ tɛr, ʋl na zɩ̃ a Naaŋmɩn na ɩ kpɛ̃ɛ kpɛ̃ɛ za a naalʋ da-kɔw dʋrʋ lowr a saa zu a.
58008002	Ʋ tone nɩ a ʋ tome a zi-sõw pʋɔ, a pɛn-yi-sɩza pʋɔ a Sore na maalɩ, ɛ a bɛ ɩ nɩsaal ʋ maalɩ a.
58008003	Bawr-maal-kara za a, de-kʋb bome tɩrʋ nɩ bawr maalʋ ƴãw n'a bɛ mɩ́ ka nũu ƴãw ʋ: lɛ n'a a fɛr k'aa tɩ bawr-maal-kara ŋa mɩ̀ mɩ́ tɛr bom na de tɩr.
58008004	A Kɩrɩta tɩ be a tẽw zu ka a, ʋ kʋ̃ʋ ɩ bawr-maalɛ mɩ̀ ɛ, nɩbɛ na faa be be dier a de-kʋb bome tɩrɛ mɛ̃ a lɛ a Naaŋmɩn-Wulu na ƴãw a.
58008005	Ɛ cɛ a bɛ baw-maal-ton ɩ n a saa zu yele ŋmɛ̃-taalʋ, a saa zu yele dasule, mɛ̃ a lɛ a Mõyiir na tɩ bɔbr a pɛn-sɛw maalʋ a Naaŋmɩn yel kʋ̀ ʋ a; ʋ tɩ yel ʋ na: «Nyɛ̃, fʋ na maal ɩ a yele za a ŋmɛ̃ taa nɩ a al ɩ̃ na wul fʋ a tãw zu a.»
58008006	Ɛ cɛ ƴɛrɛ ŋa a, baw-maal-ton na ɩ kpɛ̃ɛ zuo a n'ʋ bɛ kʋ̀ a Yeezu; bʋ̃ʋ n'ʋ vɛ̃, ʋ ɩ n wõ-taa na vɩɛl zuo a lɔ̃lʋɔrɛ, wõ-taa na maalɩ tu n nɛɛ bɛ na ƴãw a vɩɛl zuo a dãwdãw dem a.
58008007	A Wõ-ta-dãw-niwn sob tɩ sɩrɩ vɩɛl bɛ cɛ a, bɛ kʋ̃ʋ lɛ bɔbr kɛ bɛ lɩɛr ʋ nɩ wõ-taa ayi sob ɛ.
58008008	Ɛ cɛ a ʋ nɩbɛ sãwna n'a a Naaŋmɩn tɩ yere a a ŋa: «Bibie waar a, a Sore n'ʋ yere, ɩ̃ na maal ɩ a Ɩsɩrayɛl nɩbɛ nɩ a Zuda nɩbɛ Wõ-ta-paala.
58008009	Ʋ kʋ̃ ɩ mɛ̃ a ʋl ɩ̃ na tɩ maal ɩ a bɛ sãakʋm mɩnɛ a ʋlɩ bibir ɩ̃ na tɩ nyɔw bɛ nũú, tɛr yi n a Eziptɩ tẽw pʋɔ a ɩ. Bɛ bɛ tɩ tɛr a ɩ̃ wõ-taa ŋa ɩ, lɛ so ɩ̃ mɩ̀ tɩɛ bɛ bɛr, a Sore n'ʋ yere.
58008010	A Sore yere na, a Wõ-taa n'ɩ ŋa ɩ̃ na na maal ɩ a Ɩsɩrayɛl nɩbɛ, a bibie al pùorí a: Ɩ̃ na ƴãw nɩ a ɩ̃ Wulu a bɛ tɩɛrʋ pʋɔ, ɩ̃ na sɛb ʋ na ƴãw a bɛ socie pʋɔ. Ɩ̃ na ɩ n a bɛ Naaŋmɩn, ɛ bɛ ɩ a ɩ̃ nɩbɛ.
58008011	Kãw kʋ̃ mɩ́ lɛ wule a ʋ tẽ-bi-tɔ bɩɩ a ʋ yɛb, yere kʋ̀rɛ ʋ: ‹Bãw a Sore ɩ›. Bʋ̃ʋ n'ʋ vɛ̃, bɛ za na bãw mɛ̃ na, a bile za zie tɩ ta n a kpɛ̃ɛ za,
58008012	ɩ̃ na na dɩ a bɛ sãwna suur kʋ̀ bɛ, ɛ mɩ̀ bɛ cãa tɛr a bɛ yel-bebe tɩɛrʋ a ƴãw.»
58008013	A Naaŋmɩn na ƴɛrɛ Wõ-ta-paala ƴɛrʋ a, ʋ ɩ na a wõ-ta-dãw-niwn sob ʋ ɩ bʋ̃-kʋra, ɛ cɛ bom na lɩɛbɩ bʋ̃-kʋra ɛ kore a, ʋ ta n baarʋ.
58009001	A wõ-ta-dãw-niwn sob tɩ tɛr ɩ a Naaŋmɩn puoru pɔlɛ nɩ Ŋmɩn-yir na ɩ tẽw zu ka dem a.
58009002	Bʋ̃ʋ n'ʋ vɛ̃, bɛ tɩ maal ɩ pɛn-sɛw na tɛr diru ayi a. A di-dãw-niwn sob pʋɔ, bɛ na bʋɔlɛ kɛ zi-sõw a, a fɩ̃tɩlɛ dɔwlʋ zie tɩ be n be, nɩ a tabal ʋl zu bɛ na mɩ́ dɔwlɩ a dipɛ̃ bɛ na de kʋ̀ a Naaŋmɩn a.
58009003	A diru ayi sob, bɛ na bʋɔlɛ kɛ zi-sõw-za-zi-sõw a, be n a pɛnɛ ayi sob bɛ na 'le yawlɩ a pùorí;
58009004	a ʋ pʋɔ n'a a salmɛ̃ baw-maal-kúur be, a ʋl zu bɛ na mɩ́ nyɩw a tɩ-suur zɔ̃ na nyuur vla a; a ʋ pʋɔ mɩ̀ n'a a Wõ-taa daga, bɛ na nyɩl salmɛ̃ pàw ʋ za a, mɩ̀ be; ɛ a daga pʋɔ a, a salmɛ̃ duwle na ƴãw a mãan a, nɩ a Aarɔ̃ dabɔl na tɩ pu a, nɩ a kʋsɛ-pamɛ zu a Wõ-taa nɛ-ƴãwnɩ na tɩ sɛb ƴãw a, tɩ be n be. Wõ-taa daga (9.4).
58009005	A Wõ-taa daga zu a, malkɩ mɩnɛ bɛ na bʋɔlɛ Serubɛ̃ a, tɩ be n be wule a Naaŋmɩn yúor-vɩɛlʋ-danʋ; a tɩ dɔl ɩ a pɩgɛ ɓaarʋ pàw a zie ʋl bɛ na mɩ́ mɩr a zɩ̃ɩ a yel-bebe suur pawfʋ ƴãw a. Ɛ cɛ ka bɛ n'a tɩ na ƴɛr a a ŋa za ƴɛrʋ wɛwrɩ ɛ.
58009006	A yele za na cɔbrɩ bin a a ŋa a, a bawr-maalbɛ mɩ́ kpɩɛr ɩ kʋra lɛ a di-dãw-niwn sob pʋɔ a bɛ tome tob ƴãw.
58009007	Ɛ cɛ a ayi sob pʋɔ a, a bawr-maal-kara yõ n'ʋ mɩ́ kpɛ, gb'a been a yuon za; ɛ ʋ bɛ kpɩɛr a be ɛ́ bɛ tɛr dʋ̃w zɩ̃ɩ kpɛ n tɩ de kʋ̀ a Naaŋmɩn ɛ, a ʋl mɩŋa sãwna ʋ na bɛ bãwnɩ kɛ sãw a ƴãw, nɩ a nɩbɛ dem ƴãw ɛ.
58009008	A ŋa n'a a Vʋʋrʋ Sõw wul, kɛ́ lɛn daar za a di-dãw-niwn sob na cãa be a, a zi-sõw-za-zi-sõw sɔr cãa bɛ yuo sɛr ɛ.
58009009	Zʋkpar ʋ a dɩ̃a zie ŋa ƴãw: a pɛr lɛ kɛ de-kʋb bome tɩrɛ na, bagɛ maalɛ kʋ̀rɛ a Naaŋmɩn, ɛ a kʋ̃ tʋ̃ɔ ɩ a sob nɛ na ƴãwnɛ a Naaŋmɩn a a ŋa a, a ʋ pʋɔ vɩɛl ɛ.
58009010	Nɩsaalbɛ tub tɛwr a, na caarɩ bʋ̃-dɩrɩ, bʋ̃-nyuuri nɩ dɛwr so-bɛrʋ bʋʋrɛ a, alɛ n'a be be na tɩ ta a lɛn a Naaŋmɩn na na lɛb maalɩ a yele za ƴãw a.
58009011	Ɛ cɛ a Kɩrɩta wa na mɛ̃ a yel-vɩɛlɩ na waar a bawr-maal-kara. Pɛn-yir na ɩ kpɛ̃ɛ ɛ vɩɛl zuo a pʋɔ n'a ʋ kpɛ, pɛn-sɛw na bɛ ɩ nɩsaalbɛ nuru bʋ̃-maala a, a pɛr lɛ kɛ na bɛ ɩ tẽw zu ka bʋ̃-ira a.
58009012	Bʋrɩ nɩ nali zɩ̃ɩ bɛ n'a a Kɩrɩta kpɛ n a zi-sõw-za-zi-zõw pʋɔ gb'a been daadaa ɩ, a ʋl mɩŋa zɩ̃ɩ n'a ʋ kpɛ n, ya de nɩ tɩ a baarɩ.
58009013	A bʋrɩ nɩ a na-dɛɛ zɩ̃ɩ nɩ a na-nyãw tãpɛlʋ, bɛ na mɩ́ mɩr a bɛlɩ dem na tɛr dɛwr a, alɛ mɩ́ wa ɩ bɛ lɛb vɩɛl a zi-kue a,
58009014	a Kɩrɩta zɩ̃ɩ na ɩ n ŋmɩn bɛ ɩ gãw lɛ? Ʋl a Vʋʋrʋ na be kʋra lɛ a na ƴãw ʋ de ʋ tʋɔra kʋ̀ a Naaŋmɩn mɛ̃ bawr-maal-bom na bɛ tɛr dɛwr a, a ʋ zɩ̃ɩ na pɛw nɩ a tɩ pʋɔ dɛwr bɛr, a ɩ-ɩrɩ na waar ɩ kũu a na ƴãw tɩ a, kɛ́ tɩ tʋ̃ɔ tone a Naaŋmɩn na vʋʋrɛ a tome.
58009015	A ŋa n'a a Kɩrɩta ɩ Wõ-ta-paala lɔ̃lʋɔrɛ; ʋ na kpi k'ʋʋ ír a wõ-ta-dãw-niwn sob daar nʋɔr zawrʋ sãwna bɛr a, a bɛlɩ dem a Naaŋmɩn na bʋɔlɩ a, na tʋ̃ɔ na mɩ́ páw a yel-vɩɛlɩ na be kʋra lɛ a Naaŋmɩn na yel k'ʋʋ na kʋ̀ n a ʋ nɩbɛ a.
58009016	Be kũu daar pʋ-tɩɛrʋ sɛbɛ na be a, a fɛr a kɛ́ bɛ wul k'aa sɛb-maalɛ kpi na.
58009017	Kũu wa kpi baar a n'a kũu daar pʋ-tɩɛrʋ sɛbɛ mɩ́ tu. A sɛb-maalɛ wa cãa vʋʋrɛ a, a sɛbɛ kʋ̃ tʋ̃ɔ tu ɛ.
58009018	A ŋa n'a a wõ-ta-dãw-niwn sob tɔr za bɛ maalɩ ɛ zɩ̃ɩ bɛ cir ɛ.
58009019	A Mõyiir tɩ de nɩ niwn manɩ a Naaŋmɩn nɛ-ƴãwnɩ za, mɛ̃ a lɛ a Naaŋmɩn-Wulu na ƴãw a, kʋ̀ a nɩbɛ za. Al pùorí, ʋ de a nali nɩ bʋrɩ zɩ̃ɩ lãw nɩ kʋ̃ɔ, ɛ de pi-kɔbl-zɩɩr nɩ tɩɛ kãw bɛ na bʋɔlɛ ɩzɔpɩ a vaar mɩr ɩ a sɛbɛ tɔr za nɩ a nɩbɛ za,
58009020	ɛ yel: «A wõ-taa zɩ̃ɩ n'ɩ a a ŋa, a wõ-taa a Naaŋmɩn na yel kɛ́ nyɩ tuur a.»
58009021	Ʋ mɩ̀ tɩ mɩr ɩ a pɛn-sɛw nɩ a baw-maalʋ tõ-tõ-bome za nɩ a zɩ̃ɩ.
58009022	A Naaŋmɩn-Wulu zie a, zɩ̃ɩ n'a mɩ́ cɛ blã na ɩ bom za ʋ lɛb vɩɛl, ɛ́ zɩ̃ɩ bɛ wa cir a, yel-bebe suur-dɩ-kʋ̀b mɩ̀ bɛ ka be ɩ.
58009023	A tɩ fɛr a kɛ bɛ mɩ́ tu a a ŋa, a saa zu yele dasuli a ŋa lɛ vɩɛl; ɛ cɛ a saa zu yele tɛɛ za bɔbr ɩ bawr na vɩɛl zuo a.
58009024	Bʋ̃ʋ n'ʋ vɛ̃, a Kɩrɩta bɛ kpɛ zi-sõw pʋɔ nɩsaalbɛ na ŋmãa ɩ, zi-sõw nãá ɩ a zi-sõw mɩŋa ŋmɛ̃-ta-tɔ tɛwr a ɩ. A tẽ-vla tɔr za pʋɔ n'a ʋ kpɛ, k'ʋʋ tɩ be a Naaŋmɩn niŋé a ƴɛrɛ ŋa a tɩɩm ƴãw.
58009025	Ɛ cɛ ʋ bɛ kpɛ k'ʋʋ tɩ de ʋ tʋɔra tɩr gb'aa yaga, mɛ̃ a lɛ a bawr-maal-kara na mɩ́ kpɛ yuon za a zi-sõw pʋɔ nɩ dʋ̃w zɩ̃ɩ a ɩ.
58009026	Alɛ bɛ ɩ lɛ, a nãá fɛr a ʋ wõ tuo gb'aa yaga, a lɛn daar a tẽ-daa na tĩ kɛ be a. Ɛ cɛ, gb'a been daadaa n'a, a daar na wa ta a, ʋ sãá a ƴɛrɛ ŋa, k'ʋʋ de ʋ mɩŋa maal ɩ bawr ír a yel-bier bɛr.
58009027	Mɛ̃ a lɛ a na tuur k'aa nɩsaalbɛ mɩ́ kpi gb'a been yõ, ɛ a pùorí Naaŋmɩn maal ɩ bɛ a ƴɛrʋ a,
58009028	lɛ n'a a Kɩrɩta, mɩ̀ na de ʋ tʋɔra maal ɩ bawr gb'a been daadaa k'ʋʋ ír nɩ-yaga yaga yel-bebe bɛr a, nãá wa sãá a gb'a ayi sob ƴãw, ɛ a kʋ̃ ɩ yel-bier ir-bɛrʋ ƴãw ɛ, ɛ ɩ a bɛlɩ dem na gùre ʋ a faafʋ ƴãw.
58010001	A Naaŋmɩn-Wulu bɛ wule a lɛn tɔr za a yele na ŋmɛ̃ a ɩ; a yel-vɩɛlɩ na waar a dasule tɛwr ʋ ʋ wule. Ʋ bɛ be za na tʋ̃ɔ ɩ, a bɛlɩ dem na tawr pɩɛlɛ a Naaŋmɩn a, bɛ vɩɛl bɛ cɛ ɩ, a bawr-been nɛ na saa maalɛ kʋra lɛ, yuon za, bɛ tɛr bɛrʋ daar a.
58010002	A bɛlɩ dem, na puore a Naaŋmɩn a a ŋa a, tɩ ɩ mɛ̃ bɛ páw nɩ a vɩɛlʋ gb'a been daadaa a, bɛ kʋ̃ʋ cãa nyɛ̃ bɛ tɛr sãwna za ɩ, ɛ́ bɛ nãá bɛr ɩ bawr za maalʋ.
58010003	Ɛ cɛ a bagɛ a ŋa pʋɔ a, a yel-bebe tɩɛrʋ n'a bɛ nɩ̃ɛ mɩ́ lɛb sɩ̃w a nɩbɛ zie yuon za.
58010004	Bʋ̃ʋ n'ʋ vɛ̃, na-dɛɛ nɩ bʋrɩ zɩ̃ɩ kʋ̃ tʋ̃ɔ ír yel-bebe bɛr towtow ɛ.
58010005	A lɛ n'a so, a Kɩrɩta na wa waar a tẽ-daa zu a lɛn daar a, ʋ yel a Naaŋmɩn: «Fʋ bɛ saw de bawr nɩ de-kʋb bom ɛ, ɛ cɛ fʋ cɔbr ɩ ƴãgan kʋ̀ m.
58010006	Nɛn-nyɩw bawr nɩ yel-bebe suur-dɩ-kʋ̀b bawr bɛ pɛlɩ a fʋ pʋɔ ɩ.
58010007	Lɛ n'a ɩ̃ yel: ‹Mãa n'ɩ ŋan waar, Naaŋmɩn ɩ, k'ɩ̃ɩ wa maalɩ a fʋ pʋ-tɩɛrʋ mɛ̃ a lɛ bɛ na sɛb a ɩ̃ ƴãw a Wulu sɛbɛ pʋɔ a.› »
58010008	Ʋ de nɩ niwn yel a ŋa: «Bagɛ, de-kʋb bome, nɛn-nyɩw bawr, nɩ yel-bebe suur dɩ-kʋ̀b bawr, fʋ bɛ saw de a ɩ, a bɛ pɛlɩ a fʋ pʋɔ ɩ.» Ɛ cɛ a bagɛ a ŋa a, a lɛ a Naaŋmɩn-Wulu na yel a n'a bɛ mɩ́ maalɩ a.
58010009	Al pùorí, ʋ yel ƴãw pʋɔ: «Mãa n'ɩ ŋan waar k'ɩ̃ɩ wa maalɩ a fʋ pʋ-tɩɛrʋ.» A ŋa n'a ʋ ír a koro za bagɛ bɛr, ɛ lɩɛr a nɩ a ʋ bawr.
58010010	A Naaŋmɩn pʋ-tɩɛrʋ ŋa na maalɩ a ƴãw n'a tɩ páw a sonu, a Yeezu Kɩrɩta na de a ʋ ƴãgan maal ɩ bawr gb'a been daadaa a zũú.
58010011	Baw-maalɛ za mɩ́ ar ɩ bibir za tone a ʋ baw-maal-ton; ʋ mɩ́ maalɛ nɩ a alɩ bawr been nɛ kʋra lɛ, na kʋ̃ tʋ̃ɔ ír a yel-bebe bɛr towtow a.
58010012	A Kɩrɩta ʋl a, ʋ maal ɩ bawr been yõ a yel-bebe ir-bɛrʋ ƴãw, al pùorí ʋ zĩ a Naaŋmɩn dʋrʋ lowr a baarɩ,
58010013	ɛ ʋ pãa gu k'aa Naaŋmɩn wa fɛr a ʋ dɔ̃ dem ƴãw bɛ lɩɛbɩ a ʋ gbɛɛ dɔwlʋ zie.
58010014	A na ɩ a ŋa a, bawr been n'ʋ ʋ ɩ n, a bɛlɩ dem ʋ na kʋ̀rɛ a sonu a, bɛ vɩɛl kʋra lɛ bɛ cɛ ɩ.
58010015	A Vʋʋrʋ Sõw mɩ̀ dɩrɛ nɩ a dãsɩɛ a tɩ zie. Bʋ̃ʋ n'ʋ vɛ̃, ʋ de nɩ niwn yel a ŋa:
58010016	«A Sore yere na: a Wõ-taa n'ɩ ŋa ɩ̃ na na maal ɩ bɛ, a bibie al pùorí a: ɩ̃ na sɛb ɩ a ɩ̃ Wulu ƴãw a bɛ socie pʋɔ, ɩ̃ na wi ʋ na ƴãw a bɛ tɩɛrʋ pʋɔ. »
58010017	Al pùorí ʋ yel ƴãw pʋɔ: «Ɩ̃ kʋ̃ cãa tɛr a bɛ yel-bebe nɩ a bɛ bɛ-wonu tɩɛrʋ ɛ.»
58010018	Ɛ cɛ be bɛ na dɩ suur tɩr baarɩ a, de-kʋb bom bɛ lɛb tɩrɛ a yel-bier ƴãw ɛ.
58010019	A na ɩ a ŋa a, yɛbr ɩ, tɩ mɩ́ ɓãa nɩ ƴãw kpɛ a zi-sõw-za-zi-sõw pʋɔ a Yeezu zɩ̃ɩ zũú.
58010020	Sɔr-paala nɩ sɔr-mimir ɩ a ŋa ʋ na puo kʋ̀ tɩ tɔl ɩ a Ŋmɩn-yi-kpɛ̃ɛ pɛn-yawla pʋɔ a, a pɛr lɛ k'aa ʋl mɩŋa ƴãgan a.
58010021	Tɩ tɛr ɩ bawr-maal-kara na kaarɛ a Naaŋmɩn yir zie a.
58010022	A na ɩ lɛ a, nyɩ ɩ tɩ taw pɩɛlɩ a Naaŋmɩn nɩ soci-dẽdẽ nɩ a tɩ saw-deb za, ɛ tɛr socie na vɩɛl bɛ cãa tɛr sãwna za tɩɛrʋ a, nɩ ƴãgamɛ bɛ na pɛw nɩ kʋ̃ɔ vla walwal a.
58010023	Tɩ na yere kɛ́ tɩ ƴãw nɩ a tɩ tɩɛrʋ a Naaŋmɩn ƴãw a, tɩ tɛr ʋ kpɛ̃w za, bʋ̃ʋ n'ʋ vɛ̃, a Naaŋmɩn na ƴãw a nʋɔr a ŋmɛ̃ n ʋ ŋmɛ̃a.
58010024	Nyɩ ɩ tɩ kaarɛ taa zie, tʋ̃ɔ sɩ̃wnɛ taa tɩɛrʋ a nɔ̃wfʋ ƴãw nɩ a ɩ-vɩɛlɩ maalʋ ƴãw.
58010025	Tɩ ta mɩ́ zawrɩ a tɩ lãw ziir cenu mɛ̃ a lɛ bɛ mɩnɛ na ɩ mili a ɩ; nyɩ nɩ̃ɛ ɩ tɩ kpaalɛ taa, nyɩ na baa nyɛ̃ a Sore bibir ʋ pɩɛlɛ a.
58010026	Bʋ̃ʋ n'ʋ vɛ̃, tɩmɛ wa bãw a yel-mɩŋa za baarɩ, ɛ cãa mɩ́ bãw kɛ maalɩ a yel-bier a, bawr bɛ lɛ ka be na tʋ̃ɔ ír a yel-bebe bɛr ɛ.
58010027	A ƴɛrʋ-maalʋ tɛwr a cɛ tɩ na pi pee gùre nɩ, nɩ a vũu tʋlʋ kpãkpã na na dɩ a zu-kpɛn dem a.
58010028	Nɩr na zawrɩ a Mõyiir-Wulu a, nɩ-baalʋ zɔba bɛ ka be ɩ, a kũu n'a: yel-mɩn-dem ayi bɩɩ ata wa yel kɛ sɩza n'a ʋ sãw a.
58010029	Nyɩ tɩɛr bãw kɛ sob nɛ na ɩ a Naaŋmɩn Bie la a, na nyɛ̃ a Wõ-taa zɩ̃ɩ na kʋ̀ ʋ a sonu a bɛ ɩ bom a, ɛ tʋ a Vʋʋrʋ na tɩrɛ a maalʋ a, nyɩ tɩɛr bãw k'aa sob nɛ kʋ̃ sɛwnɩ dɔwrʋ na kpɛ faa zuo lɛ a bɩɩ?
58010030	Bʋ̃ʋ n'ʋ vɛ̃, tɩ bãw nɩ a sob nɛ na yel a ƴɛr-bie a ŋa a: «Mãa so a san yaafʋ, mãa n'ʋ na yaa a ɩ-faa san», ʋlɛ n'ʋ mɩ̀ cãa lɛ yel: «A Sore na maalɩ nɩ a ʋ nɩbɛ a ƴɛrʋ.»
58010031	A Naaŋmɩn na vʋʋrɛ a, na na ƴãw fʋ nũú a, a ɩrɛ nɩ dɛ̃bɩ̃ɛ bɛ dɩ vuo ɩ!
58010032	Nyɩ lɛb tɩɛrɩ a lɛ a na tɩ ŋmɛ̃ nyɩ a pɛr tib daar a: nyɩ na tɩ nyɛrɛ a cãa wa baarɛ a, nyɩ wõ n tuo yaga, nyɩ mɔ̃ nɩ mɔb na kpɛmɛ a.
58010033	Nyɩ mɩnɛ tɩ nyɛ̃ nɩ zʋmɛ nɩ dɔwrʋ a nɩbɛ za niŋé, ɛ a nyɩ ŋmaarɛ tɩ lãw nɩ a bɛl bɛ na tɩ dɔwrɛ a a ŋa a.
58010034	Nyɩ tɩ lãw nɩ nɩ a gaso pʋɔ dem a bɛ kpɩɛrʋ pʋɔ, nyɩ tɩ saw na bɛ fa a nyɩ bʋ̃-tɛrɩ ɛ nʋ̃ɔ̀ cãa ɩrɛ nyɩ, nyɩ na tɩ bãwnɩ a kɛ́ nyɩ tɛr ɩ na-bom na vɩɛl zuo ɛ be be kʋra lɛ a.
58010035	A na ɩ lɛ a, nyɩ cãa ɓãa ƴãw bɛr tɩɛrʋ, a waar ɩ nɩ maalʋ.
58010036	Kanyir a a fɛr kɛ́ nyɩ dɩrɛ, tʋ̃ɔ maalɩ a Naaŋmɩn pʋ-tɩɛrʋ ɛ páw a ʋlɩ bom nɛ ʋ na ƴãw nʋɔr k'ʋʋ na tɩr a a.
58010037	Bʋ̃ʋ n'ʋ vɛ̃, bɛ sɛb ɩ a ŋa: «Blã lɛ n'a cãa cɛ, zaa pʋrɩ lɛ, ɛ a sob nɛ na waar a na wa, ʋ kʋ̃ cɛlɩ ɛ.
58010038	Ɛ cɛ a Naaŋmɩn yere na: Sob nɛ na ɩ nɩ-mɩŋa a ɩ̃ zie a, na vʋʋrɛ nɩ a saw-deb zũú, ɛ cɛ ʋlɛ wa lɛb pùor a, ɩ̃ pʋɔ kʋ̃ cãa pɛlɩ a ʋ ƴãw ɛ. »
58010039	A tɩɩm a, tɩ bɛ ɩ nɩbɛ na lɛbr pùor a bɛ bɔrʋ ƴãw a ɩ, tɩ ɩ n nɩbɛ na saw de a tɩ sɩ́ɩr faafʋ ƴãw a.
58011001	A Naaŋmɩn-saw-deb n'ɩ fʋ na bɛ bʋnɛ kɛ́ fʋ na páw nɩ a bom ʋl fʋ na tɩɛrɛ a, ʋ mɩ́ wul a kɛ a yele fʋ na bɛ mɩ́ nyɛ̃ a be na.
58011002	A bɛ saw-deb zũú n'a Naaŋmɩn dɩ a nɩ-kore dãsɩɛ.
58011003	A saw-deb zũú n'a tɩ bãw k'aa ʋ ƴɛrʋ n'a Naaŋmɩn cɔbrɩ nɩ a zie. A ɩ a lɛ, a bom fʋ na mɩ́ nyɛ̃ a, yi bom fʋ na bɛ mɩ́ nyɛ̃ a pʋɔ.
58011004	A saw-deb zũú n'a Abɛl tɩ maalɩ bawr na vɩɛl zuo Kayɛ̃ dem a kʋ̀ a Naaŋmɩn. A saw-deb ƴãw n'a a Naaŋmɩn tɩ yel k'ʋʋ ɩ n nɩ-mɩŋa, a Naaŋmɩn mɩŋa na tɩ saw de a bome a Abɛl na kʋ̀ ʋ a ƴãw. A ʋ saw-deb zũú, a Abɛl na saa kpi a cãa na ƴɛrɛ.
58011005	A saw-deb zũú n'a bɛ tɩ ír a Enɔkɩ, k'ʋʋ ta kpi ɛ; bɛ bɛ lɛ tɩ nyɛ̃ ʋ ɛ, a Naaŋmɩn na tɩ ír ʋ cen nɩ a ʋ zie a ƴãw. Bʋ̃ʋ n'ʋ vɛ̃, bɛ na bɛ tɩ ír ʋ sɛr a, a Sɛb-sõw tɩ dɩ n a ʋ dãsɩɛ yel k'ʋʋ pɛlɩ nɩ a Naaŋmɩn pʋɔ.
58011006	Ɛ cɛ a saw-deb bɛ wa ka be a, nɩr kʋ̃ tʋ̃ɔ pɛlɩ a Naaŋmɩn pʋɔ ɩ. Bʋ̃ʋ n'ʋ vɛ̃, sob nɛ na tawr pɩɛlɛ a Naaŋmɩn a, a fɛr a k'ʋʋ saw de k'aa Naaŋmɩn be na, ɛ mɩ́ maalɩ a bɛlɩ dem na bɔbr ʋ a.
58011007	A saw-deb zũú n'a Nowe tɩ bɛr wõ a lɛ Naaŋmɩn na tɩ yel kʋ̀ ʋ a, yele bɛ na bɛ tɩ nyɛ̃ sɛr a ƴãw. Ʋ bɛ tɩ de dɩ̃ɛnʋ ƴãw a lɛ a Naaŋmɩn na tɩ yel a ƴãw ɛ, ɛ́ tɩ maalɩ gbor-kpɛ̃ɛ ʋlɛ nɩ a ʋ yir dem faafʋ ƴãw. A ŋa n'a ʋ tɩ wul a tẽ-daa sãwna, ɛ a Naaŋmɩn nyɛ̃ ʋ ɩ nɩ-mɩŋa, a ʋ saw-deb zũú.
58011008	A saw-deb zũú, a Naaŋmɩn na tɩ bʋɔlɩ a Abraham a, ʋ saw na ɛ yi cen tẽw a Naaŋmɩn na na kʋ̀ ʋ k'ʋ so ʋ a. Ʋ tɩ yi na cere, ɛ bɛ bãw be ʋ na cere a ɩ.
58011009	A saw-deb zũú n'a ʋ tɩ kpɛ a tẽw ʋl mɛ̃ nʋʋra a, a tẽw ʋl a Naaŋmɩn na yel k'ʋʋ na kʋ̀ ʋ na a. Pɛn-yir pʋɔ n'a ʋ tɩ kpɩɛr, ʋlɛ nɩ a Ɩzaakɩ nɩ a Zakɔb, a bɛl a Naaŋmɩn mɩ̀ na tɩ ƴãw a ʋlɩ nɔ-been nɛ kʋ̀ a.
58011010	Bʋ̃ʋ n'ʋ vɛ̃, a Abraham tɩ gùre nɩ tẽ-kpɛ̃ɛ bɛ na sʋ̃ɔ a pɛr ʋ kpɛmɛ a, ɛ a Naaŋmɩn ɩ a sob nɛ na tɩɛrɩ a mɩɛrʋ, ɛ lɛ ɩ a mɩɛrɛ a.
58011011	A saw-deb zũú n'a Saara mɩ̀ tɩ páw a bie dɔwfʋ fãw, ʋ na saa tɩ kor baar a; ʋ na tɩ saw k'aa Naaŋmɩn na ƴãw a nʋɔr a, ŋmɛ̃ n ʋ ŋmɛ̃a.
58011012	A a ŋa n'a nɩ-been yõ, na tɩ kpi ʋ za baar a, tɩ dɔw nɩbɛ bɛ yãwmɛ mɛ̃ a salom zu ŋmar-bie a, bɛ bɛ tɛr nʋɔr ɛ, mɛ̃ a kʋ̃ɔ-kpɛ̃ɛ nʋɔr biire a.
58011013	A saw-deb ʋ a nɩbɛ bɛ ŋa za tɩ tɛr kpi n, ɛ́ bɛ páw a bome a Naaŋmɩn na yel k'ʋʋ na kʋ̀ bɛ na ɩ, ɛ cɛ bɛ tɩ cãa na zãá ɛ nyɛ̃ a, ɛ pùor a, ɛ saw kɛ́ bɛ ɩ n nʋʋrɩ nɩ sɔr-tɔlbɛ a tẽw zu.
58011014	A bɛlɩ dem na ƴɛrɛ a a ŋa a, bɛ wul ɩ cãàmɩ́ lɛ kɛ sãà-tẽw n'ʋ bɛ bɔbr gʋɔr ɩ.
58011015	A tẽw ʋl bɛ na yi kɛ bɛr a tɩ n'ʋ bɛ tɩɛrɛ a, bɛ nãá nyɛ̃ nɩ vuo lɛb cen a ʋ pʋɔ.
58011016	Ɛ cɛ alɛ ɩrɛ mɛ̃ bom ʋ a, sãà-tẽw na vɩɛl zuo a n'ʋ bɛ tɩ bɔbr, a pɛr lɛ k'aa tẽ-vla pʋɔ dem. Lɛ so a bɛ ɩrɛ a Naaŋmɩn vĩ bɛ na bʋɔlɛ ʋ a bɛ Naaŋmɩn a ɩ; bʋ̃ʋ n'ʋ vɛ̃, ʋ cɔbr ɩ tẽ-kpɛ̃ɛ a bɛ ƴãw.
58011017	A saw-deb zũú n'a a Abraham tɩ maal ɩ a Ɩzaakɩ bawr, a lɛ a Naaŋmɩn na tɩ bãw kɛ ɩ ʋ kaa a. A ʋ bi-been n'ʋ ʋ tɩ maalɛ nɩ a bawr, ʋl Naaŋmɩn na tɩ ƴãw a nʋɔr kʋ̀ a,
58011018	ɛ yel a ŋa kʋ̀ ʋ a: «A Ɩzaakɩ n'ʋ na so fʋ páw a bʋʋrɛ ɩ̃ na yel k'ɩ̃ɩ na kʋ̀ b a a.»
58011019	Ɛ cɛ a Abraham tɩ tɩɛrɛ na kɛ Naaŋmɩn na tʋ̃ɔ na ɩ a Ɩzaakɩ ʋ lɛb yi a kũuni pʋɔ, lɛ so a Naaŋmɩn tɩ lɛb kʋ̀ ʋ a ʋ bie, ʋ ɩ nɩdaar yel bãwfʋ.
58011020	A saw-deb zũú mɩ̀ n'a a Ɩzaakɩ tɩ ƴɛr nɔ-vla kʋ̀ a Zakɔb nɩ a Ezawu a nɩdaar ƴãw.
58011021	A saw-deb zũú n'a a Zakɔb, na tɩ waar na kpi a, tɩ ƴɛr nɔ-vla kʋ̀ a Zuzɛb bibiir been been, ɛ nyɔw a ʋ dabɔl nyʋɔr ƴãw ɛ gũu pùori Naaŋmɩn nɩ ʋ tʋɔra siwru.
58011022	A saw-deb zũú n'a a Zuzɛb, na tɩ ta kũu a, tɩ ƴɛr por a Ɩsɩrayɛl bibiir na na yi a Eziptɩ tẽw pʋɔ a yúor, ɛ yel a lɛ ʋ na bɔbr kɛ bɛ wa ɩ a ʋ kɔbɛ a.
58011023	A saw-deb zũú n'a a Mõyiir na tɩ dɔw a, a sãà nɩ a mã tɩ sɔwl ʋ cuwr ata; bɛ tɩ nyɛ̃ ʋ na ʋ ɩ bie na vɩɛl a, ɛ́ bɛ bɛ zɔ dɛ̃bɩ̃ɛ a nãà nʋɔr zawrʋ ƴãw ɛ.
58011024	A saw-deb zũú n'a a Mõyiir, na wa ɩ kpɛ̃ɛ baar a, bɛ saw bɛ bʋɔlɛ ʋ a Faarɔ̃ pɔwyaa bi-dɛb ɛ.
58011025	Ʋ tɩ nyɛ̃ na, bɛ na na dɔwrɩ ʋ lãwnɩ a Naaŋmɩn nɩ-bʋʋrɛ a, a sa a yel-bier nʋ̃ɔ̀ ʋ na na wõ blã a.
58011026	Ʋ mɩ̀ tɩ nyɛ̃ na, bɛ na na ɩ ʋ la mɛ̃ a Kɩrɩta bɛ na ɩ la a, a vɩɛl zuo a Eziptɩ tẽw na-bome; bʋ̃ʋ n'ʋ vɛ̃, a maalʋ na waar a n'a ʋ tɩ tori niwn jɩrɛ.
58011027	A saw-deb zũú n'a a Mõyiir tɩ yi kɛ bɛr a Eziptɩ tẽw, ɛ́ bɛ tɩ zɔ dɛ̃bɩ̃ɛ a nãà na na nyɛ̃ suur a ƴãw ɛ; ʋ tɩ kpɛmɛ na be be, mɛ̃ ʋ nyɛrɛ nɩ a Naaŋmɩn nɩr na kʋ̃ tʋ̃ɔ nyɛ̃ a.
58011028	A saw-deb zũú n'a ʋ tɩ maalɩ a Tɔlʋ cuw ɛ ƴãw bɛ ƴãw a zɩ̃ɩ a dɩ̃dɛɛ ƴãw, k'aa kũu malkɩ taa wa tʋɔr a Ɩsɩrayɛl nɩbɛ bi-dɛb-dãw-dɔwrɩ ɛ.
58011029	A saw-deb zũú n'a bɛ tɩ gãw a Kʋ̃ɔ-kpɛ̃ɛ-zɩɛ mɛ̃ tẽsɔw kõw n'ʋ a, ɛ a Eziptɩ tẽw dem, mɩ̀ na tɩ yel kɛ bɛ ɩ kaa a, tu kʋ̃ɔ.
58011030	A saw-deb zũú n'a a Ɩsɩrayɛl bibiir tɩ cen viiri koli a Zeriko tẽw dacĩ-kpɛ̃ɛ, bibie ayopõi, ʋ lo.
58011031	A saw-deb zũú n'a a pɔw-yɛm Arahab bɛ tɩ kpi lãw nɩ a bɛlɩ dem na bɛ tɩ de a Naaŋmɩn a ɩ, ʋ na tɩ de a nɩbɛ na wa a tẽw piwru ƴãw vla a.
58011032	Bʋ̃ʋ n'ʋ ɩ̃ na lɛb yel? Vuo bɛ ka be ɩ̃ na ƴɛr a Zedɩ̃ɔ, Barakɩ, Sãsɔ̃, Zɛfɩte, Daviir, Samɩɛl nɩ a Naaŋmɩn ƴɛr-manbɛ ƴɛrʋ ɛ.
58011033	A saw-deb zũú, bɛ tɩ zɛb a tʋ̃ɔ na-mɩnɛ ten, ɛ tɩ tu a mɩnʋ pùor, ɛ páw a alɩ bome nɛ a Naaŋmɩn na yel k'ʋʋ na tɩr a a. Bɛ tɩ pàw nɩ gben nɛɛ,
58011034	kpiiri vũu-bɛrɛ bɛrɛ bɛr, bɛ bɛ tɩ tʋ̃ɔ kpi a sɔ-kpɛ̃ɛ kũu ɛ. Bɛ tɩ lɛb a nyɛ̃ fãw a bàalʋ pùorí, bɛ tɩ wul ɩ a zɛbr zie kɛ́ bɛ ɩ n gãdaar, ɛ cã a dɔ̃ dem zɛbr nɩbɛ bɛr bɛ lɛb.
58011035	A saw-deb zũú, pɔwbɛ tɩ lɛb a nyɛ̃ a bɛ nɩbɛ na kpi a, bɛ lɛb yi a kũu pʋɔ. Ɛ cɛ bɛ tɩ dɔwr ɩ bɛ mɩnɛ tɩ kʋ́; bɛ bɛ tɩ saw bɛ na faa bɛ ɩ, kɛ́ bɛ tʋ̃ɔ wa lɛb yi a kũu pʋɔ páw a nyɔ-vʋʋrʋ na vɩɛl zuo a.
58011036	Bɛ mɩ̀ tɩ ɩ n bɛ mɩnɛ la ɛ fɔb bɛ, ɛ ƴãw bɛ mɩnɛ bamɛ lɔb ƴãw gaso pʋɔ.
58011037	Bɛ tɩ lɔb ɩ bɛ mɩnɛ nɩ kʋsɛbɛ kʋ́, fɔw bɛ mɩnɛ ŋma ziir ayiri nɩ sɔ-nyɩmɛ, kʋ́ bɛ mɩnɛ nɩ sɔ-kpɛ̃ɛ. Bɩɩ bɛ mɩ́ tɩ cɔlɛ na gʋɔr, su píir bɩɩ bʋʋr gamɛ kparɩ. Bɛ bɛ tɩ tɛr bom ɛ, ɛ́ bɛ ɩrɛ a kpɩɛr bɛ, dɔwrɛ nɩ bɛ.
58011038	A tẽ-daa bɛ tɩ sɛw taa nɩ a nɩbɛ bɛ ŋa ɩ. Bɛ mɩ́ tɩ bɔrɛ na gʋɔr a wɛja-kpalɩ pʋɔ nɩ a tan pʋɔ, ɛ kpɩɛr a tãw bɔwrɩ pʋɔ nɩ a tẽw bɔwrɩ pʋɔ.
58011039	A Naaŋmɩn tɩ dɩ n a bɛ za dãsɩɛ a bɛ saw-deb zũú, ɛ cɛ bɛ bɛ tɩ páw a ʋlɩ bom nɛ ʋ na ƴãw nʋɔr k'ʋʋ na tɩr a a ɩ.
58011040	Bʋ̃ʋ n'ʋ vɛ̃, a Naaŋmɩn tɩ de nɩ niwn bãwnɩ tɩ bom na vɩɛl zuo a, kɛ́ bɛ ta ta a vɩɛlʋ zie ɛ bɛr tɩ ɛ.
58012001	A na ɩ a ŋa a, a tɩɩm mɩ̀ na tɛr yel-mɩn dem bɛ jil koli tɩ sɛw a ŋa za a, nyɩ ɩ tɩ lɔb tuor za na gbine a tɩ cenu a bɛr, nɩ a yel-bier na bɛ mɩ́ yaa kɛ nyɔw tɩ a, ɛ dɩ kanyir zɔrɛ nɩ a dãw-taa zɔba bɛ na yel kɛ tɩ zɔrɛ a.
58012002	Tɩ tori niwn jɩrɛ a Yeezu na ɩ a tɩ saw-deb tib zie nɩ a nʋɔr kʋb zie a. Ʋ bɛr ɩ a nʋ̃ɔ̀ ʋ na tɩ so a, ɛ bɛ zɔ vĩ ɛ, ɛ saw kpi a da-gara zu. Ƴɛrɛ ŋa a, ʋ zɩ̃ n a Naaŋmɩn naalʋ da-kɔw dʋrʋ lowr.
58012003	Nyɩ lɛb tɩɛrɩ a ʋ yele, a lɛ a yel-bebe dem na bɛ tɩ de a ʋ yele towtow, ʋʋ dɩ kanyir a. Lɛ n'a nyɩ kʋ̃ saw a balʋ tʋ̃ɔ nyɩ ɛ.
58012004	A zɛbr nyɩ na zɛbr ɩ a yel-bier a, nyɩ cãa bɛ zɛb tɩ kpi n sɛr ɛ,
58012005	ɛ yiiri a kpaalʋ ŋa bɛr a Naaŋmɩn na kpaalɛ nyɩ mɛ̃ a ʋ bibiir a: «Ɩ̃ bie e, ta de a Sore kpãafʋ ʋ ɩ bʋ̃-zaa lɛ ɩ, fʋ̃ʋ wa sãw ʋ yere fʋ a, ta tɛr pʋ-sãwna ɩ.
58012006	Bʋ̃ʋ n'ʋ vɛ̃, a Sore mɩ́ kpãa nɩ a sob nɛ ʋ na nɔnɛ a, ʋ mɩ́ fɔb ɩ sob nɛ ʋ na de ʋ ɩ a ʋ bie a.»
58012007	A tuo nyɩ na wone a, a nyɩ kpãafʋ ƴãw n'a. A Naaŋmɩn ɩrɛ nɩ a nyɩ zie mɛ̃ a ʋ bibiir a. Ɛ cɛ bi-buor sob ʋ a sãà bɛ mɩ́ kpãa?
58012008	A Naaŋmɩn bɛ wa kpãanɛ nyɩ mɛ̃ a lɛ ʋ na kpãanɛ a ʋ bibiir za a, nyɩ ɩ n zɩ̃-yir-bibiir, nyɩ bɛ ɩ a bibiir tɛɛ za ɩ.
58012009	Tɩ tɩ tɛr ɩ a tɩ sãà mɩnɛ a tẽw zu ka, bɛ kpãanɛ tɩ, ɛ́ tɩ ƴãwnɛ bɛ; ɛ́ bɛ nãa yere a tɩ Sãà na be a tẽ-vla pʋɔ a? A fɛr a kɛ tɩ sawr a ʋ nʋɔr, ʋʋ kʋ̀ tɩ a nyɔ-vʋʋrʋ.
58012010	A tɩ sãà mɩnɛ mɩ́ tɩ kpãa tɩ nɩ blã lɛ ƴãw, mɛ̃ a lɛ bɛ na mɩ́ tɩ nyɛ̃ a sɛw taa nɩ a. Ɛ cɛ a Naaŋmɩn ʋl a, a tɩ vla ƴãw n'a ʋ mɩ́ kpãanɛ tɩ, kɛ́ tɩ tʋ̃ɔ pʋɔ a ʋ sonu pʋɔ.
58012011	Kpãafʋ za a ʋlɩ pɛr nɛ pʋɔ bɛ mɩ́ sãá ɩ nʋ̃ɔ̀ yel ɛ, pʋ-sãwna mɩ́ n'a. Ɛ cɛ a pùorí a, a mɩ́ ɩ n ƴã-ɓaarʋ nɩ mɩnʋ a bɛlɩ dem na nyɛ̃ a kpãafʋ a zie.
58012012	A na ɩ lɛ a, nyɩ lɛb dɔl a nyɩ nuru na yʋɔrɛ a, nɩ a nyɩ dume na mawr a.
58012013	Nyɩ maalɩ soli-dẽdẽ a nyɩ gbɛ̃ɛ ƴãw, a wʋba gbɛr taa nʋrɛ ɩ, ʋʋ nɩ̃ɛ sanɩ.
58012014	Nyɩ ƴãw fãw a ƴã-ɓaarʋ be nyɩmɛ nɩ a nɩbɛ za cara pʋɔ, ɛ nyɩ bɔbr a sonu, bʋ̃ʋ n'ʋ vɛ̃, ʋlɛ bɛ wa ka be a, nɩr za kʋ̃ tʋ̃ɔ nyɛ̃ a Sore ɩ.
58012015	Nyɩ gu vla nɩr za taa gùre pùor cɔwr a Naaŋmɩn maalʋ ɛ, nɩr za taa wa ɩ mɛ̃ tɩ-nyɩwr-tuo na bule sãwnɛ nɩ-yaga bɛrɛ a ɩ.
58012016	Nyɩ gu vla kãw za taa wa ɩ pɩ̃ɔ-yel-maalɛ ɩ, bɩɩ ɩrɛ a bʋ̃-son laar mɛ̃ a Ezawu a ɩ; ʋ tɩ de nɩ a ʋ kpɛ̃ɛnʋ tɛw nɩ bʋ̃-dɩrɩ daƴẽn yõ ƴãw.
58012017	Nyɩ bãwnɩ a na, a pùorí ʋ na wa bɔbr k'aa ʋ sãà ƴɛr nɔ-vla kʋ̀ ʋ a, ʋ bɛ saw a lɛ kʋ̀ ʋ ɛ. Ʋ tɩ bɔ n a lɛ ʋ na na ɩ lɩɛbɩ a yele a gu, ʋ na saa tɩ lɔbr nuru zɛlɛ kone nɩ a.
58012018	Nyɩ bɛ taw pɩɛlɩ bom bɛ na na tʋ̃ɔ tɔ a ɩ, a Sɩnayi tãw nɩ a ʋ vũu na dɩrɛ a, a lige nɩ a ulu, a sɛsɛb kpɛ̃ɛ,
58012019	wɩɛ kɔkɔr nɩ nɩr kɔkɔr ɛ. A Ɩsɩrayɛl bibiir na tɩ wõ a kɔkɔr ŋa a, bɛ tɩ zɛlɛ na kɛ́ ƴɛrʋ ta lɛ ƴɛr dɔwlɩ ɛ.
58012020	Bʋ̃ʋ n'ʋ vɛ̃, bɛ bɛ tɩ tʋɔr tɛrɛ a nʋɔr ŋa na tɩ ƴãw a ɩ: «Dʋ̃w saa wa n'ʋ tɔ a tãw a, bɛ na lɔb ɩ ʋ nɩ kʋsɛbɛ kʋ́.»
58012021	A yel bɛ na tɩ nyɛ̃ a, tɩ sɩrɩ na ɩrɛ dɛ̃bɩ̃ɛ yaga, a Mõyiir yel: «Dɛ̃bɩ̃ɛ ɩrɛ mɛ̃ na, ɩ̃ mawr.»
58012022	Sɩyɔ̃ tãw n'ʋ nyɩ taw pɩɛlɩ, nɩ a Naaŋmɩn na vʋʋrɛ a tẽ-kpɛ̃ɛ, a tẽ-vla pʋɔ Zeruzalɛm nɩ a ʋ malkɩ tu-tu-tur.
58012023	Nyɩ taw na pɩɛlɩ cuw-dɩrbɛ lãw, a Naaŋmɩn bi-dãw-dɔwrɩ, a yee na sɛb a tẽ-vla pʋɔ a. Nyɩ taw na pɩɛlɩ a Naaŋmɩn, na ɩ a nɩbɛ za ƴɛr-maalɛ a, ɛ taw pɩɛlɩ a nɩ-mɩn bɛl na nyɛ̃ a vɩɛlʋ baarɩ a sɩ́ɩr.
58012024	Nyɩ taw na pɩɛlɩ a Yeezu na ɩ Wõ-ta-paala lɔ̃lʋɔrɛ a, nɩ a ʋ zɩ̃ɩ na cir a, a zɩ̃ɩ a ŋa na ƴɛrɛ vla zuo a Abɛl dem a.
58012025	Nyɩ gu vla taa wa zawrɛ a sob nɛ na ƴɛrɛ a nyɩ zie a ƴɛrʋ bɛr-wob ɛ. Bʋ̃ʋ n'ʋ vɛ̃, a bɛlɩ dem, na tɩ zawrɩ a sob nɛ na kpãanɛ bɛ a tẽw zu ka a bɛr a, bɛ bɛ cɩ̃ɛ ɩ, ɛ̀ bɛ nãa yere a tɩɩm ɩ, tɩ mɩ̀ kʋ̃ cɩ̃ɛ ɩ, tɩmɛ wa gur pùor cɔw a sob nɛ na ƴɛrɛ a tɩ zie a tẽ-vla pʋɔ a.
58012026	A koro za a, a Naaŋmɩn kɔkɔr tɩ dam ɩ a tẽw, ɛ cɛ ƴɛrɛ ŋa a, ʋ yel ɩ a ŋa: «Ɩ̃ na lɛb a báa dam a tẽw lãw nɩ a salom.»
58012027	A ƴɛr-bie a ŋa: «lɛb a báa» wul a k'aa bʋ̃-iri na dam a ɛ bɔr, k'aa bom ʋl na bɛ tɛr damnʋ a be be.
58012028	A na ɩ a ŋa tɩ páwr naalʋ tẽw na bɛ tɛr damnʋ a, nyɩ ɩ tɩ tɛr a maalʋ ŋa vla, tʋ̃ɔ puore nɩ a Naaŋmɩn mɛ̃ a lɛ a na nʋmɛ a ʋ zie a, tɛr ɩ a ʋ ƴãwfʋ nɩ a ʋ zɔba.
58012029	Bʋ̃ʋ n'ʋ so, a tɩ Naaŋmɩn ɩ n vũu na dɩrɛ a.
58013001	Nyɩ cãa nɔnɛ taa mɛ̃ yɛbr a.
58013002	Nyɩ taa yiire a sãanʋ deb yele bɛrɛ ɩ. Bʋ̃ʋ n'ʋ vɛ̃, a sãanʋ deb ŋa pʋɔ n'a bɛ mɩnɛ de malkɩ mɩnɛ sãanʋ ɛ bɛ bãwnɩ a ɩ.
58013003	Nyɩ tɛr a gaso pʋɔ dem tɩɛrʋ mɛ̃ nyɩ lãw nɩ bɛ na be a gaso pʋɔ a; nyɩ tɛr a bɛlɩ dem bɛ na dɔwrɛ a tɩɛrʋ, nyɩ mɩ̀ na tɛr ƴãgamɛ a.
58013004	A nɩbɛ za, bɛ tɛr maal-ɩrɛ a kul-taa ƴãw, a dɛbr nɩ a pɔwbɛ na kul taa a, bɛ be taa bɛl tɛwr ƴãw. Bʋ̃ʋ n'ʋ vɛ̃, Naaŋmɩn na maal ɩ nɩ a pɩ̃ɔ-yel-maalbɛ nɩ a pɔw-gaa-yel-bier-maalbɛ ƴɛrʋ.
58013005	A libi-nɔ̃w ta tʋ̃ɔ nyɩ ɛ; a lɛ nyɩ na tɛr a, a man nyɩ. Bʋ̃ʋ n'ʋ so, a Naaŋmɩn yel a: «Ɩ̃ bɛ be za na bɛr fʋ ɛ, ɩ̃ kʋ̃ jɛ b bɛr towtow ɛ.»
58013006	Lɛ so tɩ na tʋ̃ɔ bɛr tɩɛrʋ ɛ yel: «A Sore n'ɩ a ɩ̃ sõwne, ɩ̃ kʋ̃ zɔrɛ bom za dɛ̃bɩ̃ɛ ɩ. Bʋ̃ʋ n'ʋ nɩsaal na tʋ̃ɔ ɩ m?»
58013007	Nyɩ lɛb tɩɛrɩ a nyɩ niwn-dierbɛ yele, bɛl na tɩ manɩ a Naaŋmɩn ƴɛrʋ kʋ̀ nyɩ a. Nyɩ nyɛ̃ a lɛ bɛ na vʋʋrɩ tɩ kpi n a, nyɩ cɔwrɛ a bɛ Naaŋmɩn-saw-deb.
58013008	A Yeezu Kɩrɩta been n'ʋ, a zãa nɩ a dɩ̃a, nɩ a yome za.
58013009	Nyɩ ta saw wul-pɛ-bʋʋrɛ za nɩ wul-yoru wa bɔr ɩ nyɩ ɛ. Naaŋmɩn maalʋ n'ʋ a maal ɩ k'ʋʋ mɩ́ ɩ a nɩr ʋ kpɛmɛ socir, bʋ̃-dɩrɩ bɛ n'a ɩ; a bɛlɩ dem na tuur a nɛɛ bɛ na ƴãw caarɩ a bʋ̃-dɩrɩ a ŋa a, bɛ bɛ dãw nyɛ̃ tɔnɛ a pʋɔ ɩ.
58013010	Tɩ tɛr ɩ bawr-maal-kuur, a pɛn-sɛw pʋɔ bawr-maalbɛ na bɛ tɛr sɔr na dɩ bom na dɔwlɩ a ʋ zu a ɩ.
58013011	A dʋn al, a bawr-maal-kara na mɩ́ ɩ a zɩ̃ɩ kpɛ n a zi-sõw-za-pʋɔ-zi-sõw pʋɔ, tɩ de tɩr a yel-bebe suur pawfʋ ƴãw a, bɛ mɩ́ yi na zaa nɩ a dʋn a ŋa ƴãgamɛ a kapamɛ pʋɔ tɩ nyɩw bɛr.
58013012	A lɛ n'a so a Yeezu mɩ̀ yi zaa a tẽw pʋɔ tɩ kpi, k'aa ʋl mɩŋa zɩ̃ɩ tʋ̃ɔ ɩ a nɩbɛ bɛ ɩ son.
58013013	A na ɩ a ŋa a, nyɩ ɩ tɩ yi a kapamɛ pʋɔ tuor ʋ, ɛ saw de a ʋlɩ vĩ-been nɛ.
58013014	Bʋ̃ʋ n'ʋ vɛ̃, a tẽw zu ka a, tɩ bɛ tɛr tẽ-kpɛ̃ɛ ʋ be be kʋra lɛ ɩ. A tẽ-kpɛ̃ɛ ʋl na waar a n'ʋ tɩ bɔbr.
58013015	Tɩ tu a Yeezu maalɛ danʋ bawr kʋra lɛ kʋ̀rɛ a Naaŋmɩn, a pɛr lɛ kɛ danʋ na yire nɛɛ na íre a ʋ yúor a pʋɔ.
58013016	Nyɩ taa yiire a nɩbɛ maalʋ nɩ a sõw-taa bɛrɛ ɩ, a bawr a ŋa taabɛ n'a mɩ́ nʋmɛ a Naaŋmɩn zie.
58013017	Nyɩ sawr a nyɩ niwn-dierbɛ nʋɔr ɛ siwre nyɩ tʋɔra a bɛ zie. Bʋ̃ʋ n'ʋ vɛ̃, bɛ kaarɛ nɩ a nyɩ zie kʋra lɛ, mɛ̃ Naaŋmɩn nãa wa sowri bɛ na a. Nyɩ ɩrɛ bɛ tʋ̃ɔ tone a bɛ tome nɩ nʋ̃ɔ̀, ɛ ta tone zɛbr ɩ ɛ, a kʋ̃ wa n tɔnɛ za a nyɩ zie ɩ.
58013018	Nyɩ puore kʋ̀rɛ tɩ. Tɩ bãwnɩ a na a tɩ tɩɛrʋ na vɩɛl a, bʋ̃ʋ n'ʋ vɛ̃, tɩ bɔbr a kɛ tɩ ɩrɛ vla a yele za pʋɔ.
58013019	Ɩ̃ zɛlɛ nyɩ na kɛ́ nyɩ puore kpɛ̃w za, a Naaŋmɩn saw ɩ̃ lɛb wa a nyɩ zie fɔ̃w.
58013020	A ƴã-ɓaarʋ Naaŋmɩn ɩ na a tɩ Sore Yeezu, na lɩɛbɩ a pi-cɩ̃ɩn-kpɛ̃ɛ, a zɩ̃ɩ ʋ na cir bin nɩ Wõ-taa na be kʋra lɛ a ƴãw a, ʋ ɩ na ʋ lɛb yi a kũuni pʋɔ.
58013021	A Naaŋmɩn ŋa a, ʋ ɩ kɛ̀ nyɩ mɩ́ tʋ̃ɔ yel-vla za maalɩ, tʋ̃ɔ maalɛ a ʋ pʋ-tɩɛrʋ; ʋ mɩ́ maalɩ a lɛ na pɛlɩ a ʋ pʋɔ a, a tɩ zie, a Yeezu Kɩrɩta ƴãw, ʋl na so danʋ a yome yome za a. Amɛn.
58013022	Yɛbr ɩ, ɩ̃ zɛlɛ nyɩ na kɛ́ nyɩ dɩ kanyir bɛr wõ a kpaalʋ ƴɛr-bie a ŋa, ŋmãa ŋmãa lɛ n'a ɩ̃ sɛb nyɩ.
58013023	Nyɩ bãwnɩ a kɛ́ bɛ lɛb a bɛr a tɩ yɛb Timote. Ʋlɛ wa wa fɔ̃w a, ɩ̃ na wa na wa nyɛ̃ nyɩ, mãa nɩ a ʋl za.
58013024	Nyɩ pùori a nyɩ niwn-dierbɛ za nɩ a Kɩrɩta-nɩbɛ za. A bɛl na yi a Ɩtali tẽw a, puore nyɩ na.
58013025	A Naaŋmɩn maalʋ, ʋ be a nyɩ za zie!
59001001	A mãa Zakɩ, na ɩ a Naaŋmɩn nɩ a Sore Yeezu Kɩrɩta tõ-tõ-bie a, ɩ̃ puore nɩ a Naaŋmɩn nɩ-bʋʋrɛ na yaarɩ be a tẽ-daa za zu a.
59001002	Ɩ̃ yɛbr ɩ, a lɛn daar nyɩ na mɩ́ be a kpɩɛrʋ bʋʋrɛ za pʋɔ a, nyɩ mɩ́ tɩɛrɛ kɛ́ nyɩ tɛr ɩ zu-nʋ̃ɔ̀ yaga;
59001003	nyɩ bãwnɩ a na, a nyɩ Naaŋmɩn-saw-deb wa tʋ̃ɔ a kpɩɛrʋ a, a kpɩɛrʋ mɩ́ wa n nɩ kanyir.
59001004	Ɛ cɛ a nyɩ kanyir ɩb, ʋ mɩ́ sãá vla kɛ̀ nyɩ tʋ̃ɔ mɩ́ vɩɛl nyɩ za, ta tɛr faalʋ ɛ, bom za ta cɛ nyɩ ɛ.
59001005	Ɛ cɛ a nyɩ kãw bɛ wa tɛr a yã-bãwfʋ a, ʋ zɛlɩ a yã-bãwfʋ a Naaŋmɩn zie, ʋʋ na kʋ̀ ʋ na; ʋ mɩ́ tɩr ɩ daadaa, ɛ bɛ tɩrɛ yere nɩ a sob ɛ.
59001006	Ɛ cɛ ʋ zɛlɛ nɩ Naaŋmɩn-saw-deb ɛ ta bʋnɛ ɩ; bʋ̃ʋ n'ʋ vɛ̃, sob nɛ na bʋnɛ a, ʋ ŋmɛ̃ na taa nɩ a kʋ̃ɔ-kpɛ̃ɛ kʋ̃ɔ-mie sɛsɛb na mɩ́ damnɛ ɛ ɓawr ire nɩ a. A kʋ̃ɔ-kpɛ̃ɛ nɩ a kʋ̃ɔ-mie (1.6).
59001007	A nɩr ŋa tɔ sob ta manɛ k'ʋʋ na páw nɩ bom za a Sore zie ɩ,
59001008	ʋl a tɩɛrʋ na mɩ́ põ, ɛ a ʋ yele za pʋɔ ʋ bɛ mɩ́ bãw bʋ̃ʋ n'ʋ ʋ bɔbr a, i.
59001009	A yɛb ʋl na bɛ tɛr a a, ʋ cɩlɛ a Naaŋmɩn na zɛwr ʋ a ƴãw,
59001010	ɛ a yɛb ʋl na tɛr a a, ʋ cɩlɛ a Naaŋmɩn na siwre ʋ a ƴãw. Bʋ̃ʋ n'ʋ vɛ̃, ʋ na tɔl a mɛ̃ mɔ̃-puuru a.
59001011	A mʋ̃tɔ̃w pur a, a tʋlʋ dɩ a mʋ̃ɔ a ko, a puuru kpa lo ɛ a mʋ̃ɔ vɩɛlʋ baarɩ. A ŋa n'a a tɛ̀rá sob yele mɩ̀ na baarɩ a ʋ tõ-toni za pʋɔ.
59001012	Zu-nʋ̃ɔ sob ɩ a nɩr ʋl na mɩ́ dɩ kanyir a kpɩɛrʋ pʋɔ a, bɛlɛ wa ɩ ʋ kaa baar a, ʋ na páw nɩ a dɛpaal-kpa-wʋɔ na ɩ a nyɔ-vʋʋrʋ na be kʋra lɛ a, a Naaŋmɩn na yel k'ʋʋ na kʋ̀ n a bɛlɩ dem na nɔnɛ ʋ a.
59001013	Bɛlʋ wa ta nɩr a, ʋ ta yere: «Naaŋmɩn n'ʋ bɛlɩ mɛ̃ ɩ.» Bɛlʋ kʋ̃ tʋ̃ɔ bɛlɛ Naaŋmɩn yel-faa maalʋ ƴãw ɛ, ɛ Naaŋmɩn mɩ̀ bɛ bɛlɛ nɩr k'ʋʋ maalɩ yel-faa ɩ.
59001014	Ŋa za pʋ-tɩɛrʋ bʋ̃-bɔbra tɔr za n'ʋ mɩ́ bɛlɩ ʋ, ʋlɛ n'ʋ mɩ́ darɛ ʋ, ɛ ɩ zʋ̀m-pĩi bɛra nyɔw ʋ;
59001015	al pùorí, pʋ-tɩɛrʋ bʋ̃-bɔbra za na bɛ vɩɛl a, mɩ́ tɛr ɩ pʋɔ dɔw a yel-bier; ɛ a yel-bier wa kɛrɩ tɩ ta a ʋ tab zie a, ʋ mɩ́ dɔw nɩ a kũu.
59001016	Ɩ̃ yɛb-nɔnɩ ɩ, nyɩ ta bɛlɛ nyɩ tʋɔra ɩ:
59001017	bʋ̃-kʋ̀rá za na bɛ tɛr tɔ a, ƴãw-taa bom za na vɩɛl bɛ cɛ a, saa zu n'a a yire siwr; Naaŋmɩn zie n'a a yire, ʋl na ɩ a salom zu bʋ̃-caalɩ Íre a, ʋl na bɛ bãw lɩɛbʋ a, ɛ bɛ lɩɛbɛ kɛ̀ ɓaarʋ lɩɛbɛ tuur a.
59001018	Ʋ nɔnɛ na dɔw tɩ nɩ a ʋ ƴɛrʋ na ɩ a yel-mɩŋa a, kɛ́ tɩ tʋ̃ɔ ɩ niwn-dierbɛ a ʋ bʋ̃-iri za pʋɔ.
59001019	Ɩ̃ yɛb-nɔnɩ ɩ, nyɩ bãw nɩ a yel ŋa: nɩr za n'ʋ a fɛr k'ʋʋ mɩ́ páwr a bɛr-wob ƴãw, ɛ ta páwr a ƴɛrʋ ƴãw ɛ, ta páwr a suur nyɛb ƴãw ɛ;
59001020	a nɩsaal suur bɛ maalɛ a lɛ na vɩɛl a Naaŋmɩn zie a ɩ.
59001021	A na ɩ a ŋa a, nyɩ ír dɛwr za bɛr a nyɩ zie nɩ a po-tuolu yel-bɛ-sɛwrɩ za. Nyɩ saw de a ƴɛrʋ nɩ su-nʋ̃ɔ a Naaŋmɩn na ƴãwnɛ a nyɩ pʋɔ a, a ƴɛrʋ ŋa na tʋ̃ɔ na faa nyɩ.
59001022	Nyɩ taa waa bɛlɛ nyɩ tʋɔra ɩ a Naaŋmɩn ƴɛrʋ bɛr-wonbɛ tɛwr ɛ; nyɩ mɩ́ sɩrɩ tu a ƴɛrʋ pùor a nyɩ ɩ-ɩrɩ pʋɔ.
59001023	Nɩr wa bɛrɛ wone a ƴɛrʋ ɛ bɛ tuur a, ʋ ŋmɛ̃ na taa nɩ nɩr na jɩrɛ a ʋ niwn caala pʋɔ a.
59001024	Ʋ na jɩr ʋ tʋɔra baarɩ ɛ tɔl cen a, daadaa lɛ, ʋ lɛb a yiiri a lɛ ʋ na ŋmɛ̃ a bɛr.
59001025	Ɛ cɛ sob nɛ na mɩ́ ƴãw fãw jɛl a Naaŋmɩn-Wulu na vɩɛl ʋ za ɛ mɩ́ ɩ tɩ so tɩ tʋɔra a, ɛ mɩ́ tu a wulu ŋa pùor vla a, ʋ bɛ mɩ́ bɛr wõ a bɛr-wob tɛwr ɛ lɛ yiiri bɛr a pùorí ɛ, ʋ mɩ́ tu n a pùor. A sob ŋa na nyɛ̃ nɩ nʋ̃ɔ̀ a ʋ yele za pʋɔ.
59001026	Nɩr wa yel k'ʋʋ puore na, ɛ́ bɛ mɩ́ maal tɛr a ʋ nʋɔr a, ʋ bɛlɛ nɩ ʋ tʋɔra: a ʋ Naaŋmɩn puoru bɛ tɛr pɛr ɛ.
59001027	A Naaŋmɩn Sãà niŋé a, a puoru na vɩɛl ɛ ɩ sɩza a n'ɩ ŋa: ɛ́ fʋ kaarɛ a bi-kpebe nɩ a pɔw-kɔbɛ zie a bɛ kpɩɛrʋ pʋɔ, ɛ gùre fʋ tʋɔra a tẽ-daa dɛwr za ƴãw.
59002001	Ɩ̃ yɛbr ɩ, nyɩɩm na saw de a tɩ Sore Yeezu Kɩrɩta na tɛr danʋ a, nyɩ ta owre taa ɩ.
59002002	Mɛ̃ a ŋa a, nɩr wa kpɛ a nyɩ puoru lãw pʋɔ, ƴãw salmɛ̃ nu-tʋʋr ɛ su kparɩ na vɩɛl nyɩwrɛ a, ɛ́ nãw sob mɩ̀ kpɛ su kpar-dɛgɛ a,
59002003	nyɩmɛ wa jɩr a sob ŋa na su a kparɩ na vɩɛl nyɩwrɛ a kaa ɛ yel ʋ: «Fʋ̃ʋ, zɩ̃ zie ŋa na vɩɛl a», ɛ yel a nãw sob: «Fʋ̃ʋ a, ar sa-ƴẽwn ka» bɩɩ «Zɩ̃ tẽsɔw a ɩ̃ gbɛɛ ƴãw» a,
59002004	owru bɛ n'a nyɩ owri ɛ? Nyɩ bɛ lɩɛbɩ ƴɛr-maalbɛ a tɩɛrʋ na bɛ vɩɛl a ɩ?
59002005	Nyɩ bɛrɛ wone, ɩ̃ yɛb-nɔnɩ ɩ: a Naaŋmɩn bɛ tʋ̃ɔ kaa ir a bɛlɩ dem na ɩ nan dem a tẽ-daa zie a, ƴãw bɛ kpɛ a ʋ saw-deb naalʋ, ɛ ɩ a ʋ Naalʋ gbã-dɩrbɛ ɩ? A Naalʋ ŋa ʋ na ƴãw nʋɔr k'ʋʋ na kʋ̀ n a bɛlɩ dem na nɔnɛ ʋ a ɩ?
59002006	Ɛ cɛ a nyɩɩm a, nyɩ bɛ tɛr a nãw sob ƴãwfʋ ɛ. A tɛ̀rá dem bɛ nɛ bɛ mɩ́ dɔwrɛ nyɩ ɛ nyɔwr nyɩ cere nɩ a ƴɛrʋ-dɩb ziir ɛ?
59002007	Bɛlɛ bɛ nɛ bɛ mɩ́ sãwnɛ a yo-vla ʋl a Naaŋmɩn na kʋ̀ nyɩ a ɩ?
59002008	Nyɩmɛ wa sɩrɩ sawr a Nãàŋa nʋɔr mɛ̃ a lɛ a Sɛb-sõw na yel a: «Fʋ na nɔnɛ nɩ a fʋ tɔ sob mɛ̃ a fʋ mɩŋa a», nyɩ ɩrɛ nɩ vla.
59002009	Ɛ cɛ nyɩmɛ wa owre a, nyɩ maalɛ nɩ yel-bier, ɛ́ a nʋɔr wule nɩ a nyɩ sãwna: kɛ́ nyɩ ɩ n nɔ-zawrbɛ.
59002010	Bʋ̃ʋ n'ʋ vɛ̃, nɩr wa sawr a Naaŋmɩn nɛɛ za ɛ tɩ cɛ Naaŋmɩn nɔ-been yõ a, sãwna sob ʋ a nɛɛ za ƴãw.
59002011	A sob nɛ na yel: «Fʋ kʋ̃ maalɩ pɔw-gaa-yel-bier» a, ʋlɛ n'ʋ mɩ̀ cãa lɛ yel: «Fʋ kʋ̃ kʋ́ nɩr ɛ.» A na ɩ lɛ a, fʋ̃ʋ bɛ mɩ́ wa maalɩ a pɔw-gaa-yel-bier a, ɛ mɩ́ kʋ́ a nɩr a, fʋ mɩ́ gãw nɩ a nʋɔr bɛr.
59002012	Nyɩ mɩ́ ƴɛrɛ ɛ ɩrɛ mɛ̃ nɩbɛ, a nʋɔr, na waar ɩ so-fʋ-tʋɔra a, na na dɩ n ƴɛrʋ a.
59002013	A Naaŋmɩn wa maalɛ nɩ nɩr na bɛ zɔrɛ ʋ taabɛ nɩbaalʋ a ƴɛrʋ a, ʋ mɩ̀ kʋ̃ tɛr nɩbaal-zɔba a ʋ zie ɩ; ɛ cɛ nɩbaal-zɔrɛ bɛ zɔrɛ a ƴɛrʋ-maalʋ ɛ.
59002014	Ɩ̃ yɛbr ɩ, nɩr wa yel k'ʋʋ tɛr ɩ a Naaŋmɩn-saw-deb, ɛ́ bɛ mɩ́ wul a sãá a ʋ ɩ-ɩrɩ pʋɔ a, bʋ̃ʋ yel-ɩra n'a a tɛr? A saw-deb ŋa na tʋ̃ɔ na faa ʋ bɩɩ?
59002015	A ɩ mɛ̃ a tɩ yɛ-dɛb kãw bɩɩ a tɩ yeepuule kãw bɛ tɛr bʋ̃-suuri nɩ bʋ̃-dɩrɩ na mɩ́ dɩ a bibie za ɩ,
59002016	ɛ a nyɩ kãw yel bɛ: «Nyɩ na kul ɩ vla; nyɩ tɩ su kparɩ a ƴãgamɛ tʋl ɛ nyɩ dɩ tɩw», ɛ́ nyɩ bɛ kʋ̀ bɛ a bɛ ƴãgamɛ yel-bɔbrɩ ɛ, a tɛr ɩ pɛr bɩɩ?
59002017	A ŋa n'a a mɩ̀ ŋmɛ̃ a Naaŋmɩn-saw-deb zie: ʋlɛ bɛ wa sãá ɩ-ɩrɩ pʋɔ a, ɛ ʋl yõ ƴãw a, bʋ̃-kũu n'ʋ.
59002018	Ɛ cɛ kapaw nɩr na yel a: «Fʋ̃ʋ a, fʋ tɛr ɩ a Naaŋmɩn-saw-deb, ɛ mãa tɛr a ɩ-ɩrɩ.» Lɛn daar a ɩ̃ na sɔw ʋ: «Wul mɛ̃ a lɛ a fʋ Naaŋmɩn-saw-deb na na tʋ̃ɔ be be, ɛ bɛ tɛr ɩ-ɩrɩ a. Mãa a, a ɩ-ɩrɩ pʋɔ n'a ɩ̃ na wul fʋ a ɩ̃ Naaŋmɩn-saw-deb.»
59002019	Fʋ saw na de kɛ́ Naaŋmɩn ɩ n been i? A vɩɛl a wɛ. A kɔ̃tɔmɛ mɩ̀ saw na de, ɛ mawr dɛ̃bɩ̃ɛ-mawfʋ.
59002020	Fʋ̃ʋ nɩ-bɛ-tɛr-bir ŋa, fʋ bɔbr a kɛ́ fʋ bãw a lɛ a Naaŋmɩn-saw-deb na ɩ zaa lɛ ʋlɛ bɛ wa tɛr a ɩ-ɩrɩ a?
59002021	A tɩ sãakʋm Abraham a, a ʋ ɩ-ɩrɩ ƴãw bɛ n'a Naaŋmɩn tɩ nyɛ̃ ʋ k'ʋ ɩ nɩ-mɩŋa ɩ? A ʋ bi-dɛb Ɩzaakɩ ʋ na tɩ de tɩr a baw-maal-kuur zu a ƴãw bɛ n'a ɩ?
59002022	Fʋ nyɛ̃ a na, a ʋ Naaŋmɩn-saw-deb nɩ a ʋ ɩ-ɩrɩ tɩ lãw nɩ taa: a ʋ Naaŋmɩn-saw-deb tɩ vɩɛl ɩ ʋ za, a ɩ-ɩrɩ na tɩ pʋɔ a ƴãw.
59002023	A ŋa n'a, a lɛ a Sɛb-sõw na yel a tu: «A Abraham tɩ saw na de a Naaŋmɩn, a Naaŋmɩn nyɛ̃ ʋ k'ʋ ɩ nɩ-mɩŋa a al ƴãw», ɛ bʋɔl ʋ ʋ bá.
59002024	A na ɩ a ŋa a, nyɩ nyɛ̃ a na, a nɩr ɩ-ɩrɩ ƴãw n'a Naaŋmɩn mɩ́ saw kʋ̀ ʋ k'ʋʋ ɩ n nɩ-mɩŋa, a ʋ saw-deb yõ ƴãw bɛ n'a ɩ.
59002025	Lɛ n'a a mɩ̀ tɩ ŋmɛ̃ a pɔw yɛm Arahab zie. A ʋ ɩ-ɩrɩ ƴãw n'a Naaŋmɩn tɩ saw kʋ̀ ʋ k'ʋʋ ɩ n nɩ-mɩŋa, ʋ na tɩ de a Ɩsɩrayɛl biir na tɩ cen kɛ bɛ tɩ piwri bãw a zie a sãanʋ a, ɛ wul bɛ sɔr-yũo bɛ lɛb tu kul a.
59002026	Mɛ̃ a lɛ a ƴãgan na ɩ bʋ̃-kũu, vʋʋrʋ bɛ wa ka be a, lɛ mɩ̀ n'a a Naaŋmɩn-saw-deb ɩ bʋ̃-kũu, ɩ-ɩrɩ bɛ wa ka be a.
59003001	Ɩ̃ yɛbr ɩ, nyɩ ta bɔbr kɛ́ nyɩ ɩ wul-wulbɛ yaga ɩ. Nyɩ bãw na k'aa tɩɩm na wule a nɩbɛ a, bɛ na maal ɩ tɩ nɩ a ƴɛrʋ a kpɛmɛ zuo a nɩbɛ dem.
59003002	Tɩ za tule nɩ yaga za. Nɩr bɛ wa tule towtow a ʋ ƴɛrʋ pʋɔ a, ʋ ɩ n nɩ-vla baarɩ, ʋ na tʋ̃ɔ na nyɔw ʋ mɩŋa.
59003003	Tɩ mɩ́ ƴãw nɩ nɔ-bamɛ a wie ƴãw k'aa sawr a tɩ nʋɔr, kɛ̀ tɩ tʋ̃ɔ so a ƴãgamɛ za lɩɛbɛ cere nɩ be tɩ na bɔbr a. A wie nɩ a nɔ-bamɛ (3.3).
59003004	Bɩɩ nyɩ mɩ̀ nyɛ̃ a gbee a: alɛ saa bɛrmɛ̃ sɛw ŋmɩn, ɛ a sɛsɛb fure nɩ fãw darɛ a a, ɛ cɛ, bʋ̃-dãana zaa pʋrɩ n'ʋ bɛ mɩ́ dãanɛ nɩ a, ɛ a cere a be a gbor-duwre na bɔbr a.
59003005	Lɛ mɩ̀ n'a, a zɛl ɩ n a ƴãgan ɓɛrmɛ na ɩ pʋrɩ lɛ a, ɛ na tʋ̃ɔ pɔrɛ ʋ na maalɛ yel-bɛrɛ a ƴãw. Nyɩ tɩɛrɩ nyɛ̃ a lɛ vũu cãpile na mɩ́ nyɩw wɛ-kpɛ̃ɛ a!
59003006	A zɛl mɩ̀ ɩ n vũu. Faalʋ tẽw n'ʋ be a tɩ ƴãgan pʋɔ, sãwnɛ a tɩ beba za. Ʋ mɩ́ ɩ na a tɩ beba za nyɔw vũu, na ɩ a tẽ-faa vũu mɩŋa a.
59003007	Dʋ̃-bʋʋrɛ kãw za bɛ be be a nɩsaal kʋ̃ tʋ̃ɔ pɔwlɩ ɛ: a wɛ-dʋn nɩ a lili, a bʋ̃-vuri nɩ a zʋ́mɛ.
59003008	Ɛ cɛ nɩsaal za kʋ̃ tʋ̃ɔ pɔwlɩ a zɛl ɛ: ʋ kpɛ n faa ɛ lɩɛbɛ kʋra lɛ, ʋ ɩ n lɔw tɛwr na kʋ́rɛ a.
59003009	Ʋlɛ n'ʋ tɩ mɩ́ danɛ nɩ a Sore tɩ Sãà, ɛ ʋlɛ n'ʋ tɩ mɩ́ ŋmɩɛr ɩ ƴãwn a nɩsaalbɛ na ɩ a Naaŋmɩn ŋmɛ̃-ta-taabɛ a.
59003010	A nɔ-been nɛ̃ pʋɔ n'a a maalʋ bɩɩ a ŋmɛ-ƴãw ƴɛr-bie yire. Ɩ̃ yɛbr ɩ, a bɛ tɛr sɔr k'aa mɩ́ ɩ a lɛ ɩ.
59003011	A kʋ̃ɔ-nʋ̃ɔ̀ nɩ a kʋ̃ɔ-tuo na tʋ̃ɔ na bule yire bul-nɔ-been ƴãw ɩ?
59003012	Ɩ̃ yɛbr ɩ, kãkãw na tʋ̃ɔ na wɔ̃ lɩ̃ɛmɛ, ɛ suw-tɩɛ wɔ̃ kãkamɛ bɩɩ? Bul-nʋɔr na ɩ nyaarʋ a kʋ̃ tʋ̃ɔ bule kʋ̃ɔ na nʋmɛ a ɩ.
59003013	Ãa n'ʋ bãw yã ɛ tɛr yã a nyɩ pʋɔ? Ʋ wul a sãá cenu na vɩɛl a pʋɔ, nɩ ɩ-ɩrɩ na ɩ yã-bãwnɛ nɩ su-siwra sob ɩ-ɩrɩ a pʋɔ.
59003014	Ɛ cɛ nyu-faa nɩ zuo-taa tɩɛrʋ wa n'a be a nyɩ socie pʋɔ a, nyɩɩm ta zɛwr nyɩ tʋɔra ɛ ŋmarɛ ziri piwr ɩ a yel-mɩŋa ɩ.
59003015	A yã-bãwfʋ ŋa tɔ bɛ yi Naaŋmɩn zie ɩ; tẽw zu n'a ʋ yi, nɩsaalʋ zie, kɔ̃tɔmɛ zie mɔ̃ mɩ̀.
59003016	A be a nyuur nɩ a zuo-taa tɩɛrʋ na be a, a damnʋ nɩ a ɩ-faar bʋʋrɛ za mɩ̀ be n be.
59003017	Ɛ cɛ a yã-bãwfʋ na yi a Naaŋmɩn zie a, ʋ mɩ̀ de nɩ niwn ɩ vɩɛlʋ tɛwr; al pùorí ʋ ɩ ƴã-ɓaarʋ, su-nʋ̃ɔ̀, nʋɔr sawfʋ; ʋ mɩ́ ɩ n nɩbaal-zɔba nɩ ɩ-vɩɛlɩ tɛwr; ʋ bɛ mɩ́ owre ɩ, ɛ bɛ sɔwlɛ a ʋ pʋ-tɩɛrʋ ɛ.
59003018	Bɛlɩ dem na mɩ́ ɩrɛ a ƴã-ɓaarʋ ɩb a, a ƴã-ɓaarʋ pʋɔ n'a bɛ mɩ́ bʋ̀r, ɛ a wɔmɛ bɛ na mɩ́ wa de a, alɛ n'ɩ a mɩnʋ.
59004001	A taw-taa nɩ a zɛbr na mɩ́ be a nyɩ cara pʋɔ a, nyɩnɛ n'a a mɩ́ yi? A nʋ̃ɔ̀ faar vʋla na mɩ́ mʋɔr a nyɩ ƴãgamɛ pʋɔ a, be bɛ n'a a mɩ́ yi ɛ?
59004002	Nyɩ mɩ́ nyɛ̃ nɩ bom bɔbr ʋ ɛ kʋ̃ tʋ̃ɔ páw ʋ ɛ, a ɩ kʋ́-taa nɩ nyuur, ɛ̀ nyɩ zɛbr taa ɛ tawr taa zaa lɛ. Bʋ̃-kãw vʋla mɩ́ kpɩɛr nyɩ na, ɛ́ nyɩ kʋ̃ tʋ̃ɔ páw ʋ ɛ, lɛ n'a nyɩ mɩ́ ìr ɩ a zɛb-taa nɩ a taw-taa. Nyɩ bɛ tɛr a ɩ, nyɩ na bɛ zɛlɛ a Naaŋmɩn zie a ƴãw.
59004003	Nyɩ mɩ́ zɛlɩ na ɛ bɛ páw ɛ, a nyɩ tɩɛrʋ na bɛ vɩɛl a ƴãw: nyɩ na mɩ́ zɛlɛ a nyɩ nʋ̃ɔ̀ wob tɛwr ƴãw a.
59004004	Naaŋmɩn bɛl-bɛlbɛ bɛ ŋa! Nyɩ bɛ bãw kɛ́ nɩr wa ɩ a tẽ-daa bá a, ʋ mɩ́ lɩɛb ɩ Naaŋmɩn dɔ̃ sob ɛ? Lɛ so, ʋlɩ sob wa bɔbr k'ʋʋ ɩ a tẽ-daa bá a, ʋ mɩ́ lɩɛb ɩ Naaŋmɩn dɔ̃ sob.
59004005	Nyɩ tɩɛrɛ kɛ́ zawla lɛ ƴãw n'a a Sɛb-sõw yel a ƴɛr-bie a ŋa bɩɩ? «A Naaŋmɩn bɛ sawr a vʋʋrʋ ʋ na ƴãw ʋ kpɩɛr a tɩ pʋɔ a ƴãw ɛ.»
59004006	Ɛ cɛ a maalʋ a Naaŋmɩn na kʋ̀ tɩ a ɩ n kpɛ̃ɛ zuo lɛ. Bʋ̃ʋ n'ʋ vɛ̃, bɛ mɩ̀ cãa na lɛ yel: «A Naaŋmɩn mɩ́ ba n gbɛr a pɔ̀lʋ dem niŋé, ɛ maalɩ a su-siwri dem.»
59004007	A na ɩ lɛ a, nyɩ mɩ́ bɛr nyɩ tʋɔra kʋ̀ a Naaŋmɩn; nyɩ mɩ́ ba gbɛr a Gɛgɛra niŋé, ʋʋ na zɔ na zãá nɩ nyɩ.
59004008	Nyɩ taw pɩɛlɩ a Naaŋmɩn, ʋʋ na taw na pɩɛlɩ nyɩ. Nyɩ pɛw a nyɩ nuru, nyɩɩm yel-bebe dem bɛ ŋan ɩ; nyɩ maalɩ a nyɩ socie a vɩɛl, nyɩɩm nɩbɛ a tɩɛrʋ na põ a!
59004009	Nyɩ saw a nyɩ bãbaalʋ, nyɩ ɩ ko-tuolu dem, nyɩ kone; nyɩ bɛr laarʋ ɛ kone, ɛ a nyɩ nʋ̃ɔ̀ lɩɛbɩ pʋ-sãwna.
59004010	Nyɩ siwre nyɩ tʋɔra a Sore niŋé, ʋʋ na zɛw nyɩ na.
59004011	Yɛbr ɩ, nyɩ ta mɩ́ manɛ taa yel-faar ɛ. Ʋlɩ sob na manɛ a ʋ yɛb yel-faar, ɛ bãwnɛ a ʋ sãwna a, ʋ sãwnɛ nɩ a Naaŋmɩn-Wulu yúor, ɛ bãwnɛ a Naaŋmɩn-Wulu yele. Ɛ cɛ fʋ̃ʋ wa dɩrɛ nɩ a Naaŋmɩn nʋɔr ƴɛrʋ a, fʋ bɛ ɩ a Naaŋmɩn nʋɔr nɔ-sawrɛ ɩ, fʋ ɩ n a ʋ ƴɛr-dɩrɛ.
59004012	Naaŋmɩn yõ n'ʋ ɩ a nɔ-ƴãwnɛ nɩ a ƴɛr-dɩrɛ; ʋl yõ n'ʋ na tʋ̃ɔ faa, ʋl yõ n'ʋ na tʋ̃ɔ kʋ́. Fʋ̃ʋ a, ãa nɛ b, na bãwnɛ a fʋ tɔ sãwna?
59004013	Ƴɛrɛ ŋa a, nyɩ bɛrɛ wone, nyɩɩm na yere kɛ́: «Dɩ̃a bɩɩ bio, tɩ na cen nɩ tẽ-kpɛ̃ɛ ŋa pʋɔ, tɩ maalɩ yuon a be, yɛ̀r yɛ̀rʋ́ páw libie a.»
59004014	Ɛ́ nyɩ na bɛ bãw a lɛ a nyɩ nyɔ-vʋʋrʋ na na ŋmɛ̃ a bio a! Bʋ̃ʋ n'ʋ vɛ̃, nyɩ ɩ na mɛ̃ bʋ̃-tʋlʋ uuru na mɩ́ sãanɛ wa baarɛ ɛ lɛ bɔr a.
59004015	A ŋa n'a a nɩ̃ɛ mɩ́ sɛw kɛ́ nyɩ yel: «A Sore wa saw a, tɩ na vʋʋrɛ na, ɛ tɩ na ɩ n bom ŋa bɩɩ bom ŋa.»
59004016	Ɛ cɛ nyɩ mɩ́ bɛr a ɛ zɛwr nyɩ tʋɔra pɔrɛ nɩ pɔb tɛwr. A pɔb a ŋa taabɛ bɛ vɩɛl ɛ.
59004017	Lɛ so, nɩr wa bãw a vla maalʋ ɛ bɛ maalɛ a, ʋ maal ɩ yel-bier.
59005001	Ƴɛrɛ ŋa a, nyɩ bɛrɛ wone, nyɩɩm tɛ̀rá dem i! Nyɩ kone lɔbr ɩ cɛlsɩ, a kpɩɛrʋ na na ta nyɩ a ƴãw!
59005002	A nyɩ na-bome pɔ̃ na, ɛ mɔwr mɔw a nyɩ fɔbr.
59005003	A nyɩ salmɛ̃ nɩ a nyɩ libie lo n bazɩ̃ɩ, bazɩ̃ɩ na na wul a nyɩ sãwna a; a na dɩ n a nyɩ ƴãgã-nɛn mɛ̃ vũu a. Nyɩ bɔ n na-bome gbõ taa a zie baarʋ daar.
59005004	A tõ-tõ-biir na cɛ a ci a nyɩ poru pʋɔ a, nyɩ sɩb ɩ a bɛ sã-ya. Nɛb-taa na bɛ maal ɩ wob a n'ʋ! A ci-cɩɛrbɛ na kone a, a bɛ cɛlsɩ lo n a Naaŋmɩn, tẽ-daa za Sore, tobe pʋɔ.
59005005	Nyɩ tɩ be n nʋ̃ɔ̀ nɩ dɛpaalʋ pʋɔ a tẽw zu. Nyɩ dɩ na 'wɔr kpɛ kãa mɛ̃ dʋn a, gùre nɩ a kʋ́b bibir.
59005006	Nyɩ yel a k'aa nɩ-mɩn sãw na, ɛ nyɔw bɛ kʋ́, ɛ́ bɛ bɛ ba gbɛr a nyɩ niŋé ɩ.
59005007	A na ɩ lɛ a, yɛbr ɩ, nyɩ nyɔw nyɩ tʋɔra tɩ ta n a Sore waa daar. Nyɩ nyɛ̃ a kʋɔra a, ʋ mɩ́ nyɔw nɩ ʋ tʋɔra ɛ gùre a tẽsɔw bʋ̃-kʋɔrɩ wɔmɛ na ɩ bʋ̃-sɩza a, a bʋ̃-dan lãw nɩ a bɩɛrɩ.
59005008	A nyɩɩm mɩ̀, nyɩ nyɔw nyɩ tʋɔra, nyɩ kpɛmɛ socir, a Sore waa na pɩɛlɩ a ƴãw.
59005009	Yɛbr ɩ, ŋa ta mɩ́ kone a ʋ tɔ na sãw ʋ a ɩ, k'aa Naaŋmɩn taa wa maalɛ nɩ nyɩ ƴɛrʋ ɛ. Nyɩ nyɛ̃, a ƴɛr-maalɛ n'ɩ ŋan ar a dɩ̃dɛɛ ƴãw.
59005010	Yɛbr ɩ, a Naaŋmɩn-ƴɛr-manbɛ na ƴɛr a Sore yúor ƴãw a, nyɩ cɔwrɛ bɛ a kanyir bɛ na dɩ a kpɩɛrʋ pʋɔ a ƴãw.
59005011	Nyɩ nyɛ̃, a bɛlɩ dem na mɩ́ dɩ kanyir a, tɩ mɩ́ yel a kɛ́ bɛ tɛr ɩ zu-nʋ̃ɔ; nyɩ wõ n a Zɔb kanyir yele, ɛ́ nyɩ nyɛ̃ nɩ a lɛ a Sore na maal ʋ a baarʋ daar a. A Sore sɩrɩ na tɛr su-ɓaarʋ yaga ɛ zɔrɛ nɩbaalʋ.
59005012	Ɛ cɛ baa zuo a za, ɩ̃ yɛbr ɩ, nyɩ ta mɩ́ pɔ ɩ: nyɩ ta mɩ́ pɔ n a saa ɩ, nyɩ ta mɩ́ pɔ n a tẽ-gán ɛ, nyɩ mɩ̀ ta mɩ́ pɔ pɔb-bʋʋrɛ kãw za ɩ. A nyɩ ʋ̃ʋ ʋ mɩ́ ɩ ʋ̃ʋ, ɛ a nyɩ ʋ̃ʋ'hʋ̃ ɩ ʋ̃ʋ'hʋ̃, a Naaŋmɩn taa wa maalɛ nɩ nyɩ ƴɛrʋ ɛ.
59005013	A nyɩ kãw wone nɩ tuo bɩɩ? Ʋ puore. Ʋ wone nɩ nʋ̃ɔ̀ bɩɩ? Ʋ yiele danʋ yielu.
59005014	A nyɩ kãw ɩ n baal bɩɩ? Ʋ ƴãw bɛ bʋɔlɩ a Lãw-yir nɩ-kore bɛ wa pùori kʋ̀ ʋ, ɛ fʋɔr ʋ nɩ kãa a Sore yúor ƴãw.
59005015	A puoru ŋa tɔ, na pùori nɩ Naaŋmɩn-saw-deb a, na faa nɩ a baal: a Sore na nyɔw ʋ na ʋ lɛb ìr, ɛ ʋlɛ wa tɛr yel-bebe a, Naaŋmɩn na dɩ n suur kʋ̀ ʋ.
59005016	A na ɩ lɛ a, nyɩ wore a nyɩ yel-bebe kʋ̀rɛ taa ɛ puore kʋ̀rɛ taa, kɛ́ nyɩ tʋ̃ɔ sanɩ. A nɩ-mɩŋa zɛlʋ puoru tɛr ɩ fãw yaga.
59005017	A Naaŋmɩn-ƴɛr-manɛ Eli tɩ ɩ n nɩsaal mɛ̃ a tɩɩm a, ɛ cɛ ʋ tɩ pùor a nɩ ʋ pʋɔ za, k'aa saa ta wa ɩ, ɛ a saa bɛ tɩ wa a tẽw zu ɛ, tɩ maalɩ yome ata nɩ cuwr ayʋɔb.
59005018	Al pùorí ʋ lɛ pùori, a salom bɛr a saa ʋ wa, a tẽsɔw bʋ̃-kʋɔrɩ wɔ̃ a wɔ̃mɛ.
59005019	Ɩ̃ yɛbr ɩ, a nyɩ ƴẽn sob wa bɔr zãá nɩ a yel-mɩŋa, ɛ́ kãw lɛ taw ʋ wa n a,
59005020	nyɩ bãwnɩ a, nɩr na tɛr yel-bier-maalɛ a ʋ bɔrʋ sɔr zu lɛb wa n a, na faa ʋ nɩ a kũu pʋɔ ɛ páw yel-bebe yaga suur dɩ-kʋ̀b.
60001001	A mãa Pɩɛr, na ɩ a Yeezu Kɩrɩta nɩ-tona a, mãa n'ʋ sɛbr a Naaŋmɩn nɩ-kaa-iri na yaarɩ be a Pɔ̃w, a Galasi, a Kapadɔsɩ, a Azi nɩ a Bitini ten pʋɔ mɛ̃ nɩ-sãanbɛ a.
60001002	A Naaŋmɩn Sãà n'ʋ kaa ir nyɩ a tu a lɛ ʋ na tɩ dãw tɩɛrɩ a yele bin a koro za a; ʋlɛ n'ʋ ƴãw a Vʋʋrʋ Sõw maalɩ nyɩ, nyɩ ɩ son kɛ nyɩ wa sawr a Yeezu Kɩrɩta nʋɔr ɛ páw a vɩɛlʋ a ʋ zɩ̃ɩ ƴãw. A Naaŋmɩn, ʋ kʋ̀ nyɩ a maalʋ nɩ ƴã-ɓaarʋ yaga za.
60001003	A Naaŋmɩn, tɩ Sore Yeezu Kɩrɩta Sãà, tɛr ɩ puoru. A ʋ su-ɓaarʋ na ɩ kpɛ̃ɛ a ƴãw n'a, ʋ ɩ tɩ lɛb dɔw ɛ ƴãw a tɩ tɩɛrʋ a nyɔ-vʋʋrʋ tɩ na páw a ƴãw, a Yeezu Kɩrɩta kũu-pʋɔ-lɛ-yib zũú.
60001004	Ʋ ɩ na tɩ lɛb dɔw na páw a gbã-dɩ-bom ʋl na kʋ̃ pʋ̃ɔ a, na bɛ tɛr dɛwr ɛ a vɩɛlʋ mɩ̀ bɛ tɛr nãà siwri a. A gbã-dɩ-bom ŋa gùre nyɩ nɩ a tẽ-vla pʋɔ,
60001005	nyɩɩm a Naaŋmɩn na piw tɛr nɩ a ʋ fãw gùre nɩ a baarʋ daar a faafʋ na cɔbrɩ gã nãà wa sãá a, nyɩ na saw de ʋ a ƴãw.
60001006	Nyɩ̀ cɩlɛ nɩ nyɩ za a al ƴãw, yel-kpɩɛrɩ bʋʋrɛ za saa na ɩ nyɩ tɛr pʋ-sãwna blã a ƴɛrɛ ŋa a.
60001007	A kpɩɛrʋ a ŋa na ɩ na kɛ̀ bɛ bãw a lɛ a nyɩ Naaŋmɩn-sawfʋ vɩɛlʋ na ŋmɛ̃ a, a nyɩ Naaŋmɩn-sawfʋ ŋa na zuo a salmɛ̃ na mɩ́ wɛ a, ɛ́ bɛ mɩ́ ƴãw vũùmí ɩ kaa bãw a vɩɛlʋ a. A nyɩ Naaŋmɩn-sawfʋ bɛ na ɩ kaa nyɛ̃ ʋ vɩɛl a, na ɩ na nyɩ nyɛ̃ danʋ, nɩ yúor-vɩɛlʋ-danʋ nɩ ƴãwfʋ, a lɛn daar a Yeezu Kɩrɩta nãà wa lɛb wa wul ʋ tʋɔra a,
60001008	a Yeezu Kɩrɩta nyɩ na nɔnɛ ɛ bɛ nyɛ̃ a, a ʋl nyɩ mɩ̀ na saw de ɛ bɛ nyɛ̃ sɛr a. Ɛ́ nyɩ na saw de a, nyɩ cɩlɛ nɩ nʋ̃ɔ̀ cɩlʋ na bɛ tɛr manʋ a, ɛ ɩ a nyɩ yúor-vɩɛlʋ-danʋ cɩlʋ a,
60001009	nyɩ na bãwnɩ a kɛ́ nyɩ na páw nɩ a Naaŋmɩn-sawfʋ bom na ɩ a nyɩ sɩ́ɩr faafʋ a.
60001010	A faafʋ ŋa yele n'a a Naaŋmɩn-ƴɛr-manbɛ tɩ dãw jɛl bɔ, ɛ́ ƴɛr Naaŋmɩn-ƴɛr-manbɛ ƴɛrʋ yel a maalʋ a Naaŋmɩn na tɩ bãwnɩ nyɩ a.
60001011	Bɛ tɩ ƴãw nɩ fãw jɛlɛ kɛ́ bɛ bãw debor daar a, nɩ yele abobe n'a, a Kɩrɩta Vʋʋrʋ na be a bɛ pʋɔ a, tɩ bɔbr k'ʋʋ yel, a lɛn daar ʋ na tɩ de niwn yel a tuo na gùre a Kɩrɩta a yele, nɩ a yúor-vɩɛlʋ-danʋ ʋ na na páw a tuo wob pùorí a.
60001012	A Naaŋmɩn tɩ wul bɛ na kɛ a yel ŋa bɛ na tɩ yere a, a bɛ ɩ bɛl mɩŋa ƴãw ɛ, a nyɩɩm ƴãw n'a. Ɛ a ƴɛrɛ ŋa a, a Vʋʋrʋ Sõw bɛ na tõ ʋ yi a tẽ-vla pʋɔ wa a, ʋ ɩ na a Yel-nʋ̃ɔ̀ hierbɛ manɩ a yel ŋa kʋ̀ nyɩ, a yel ŋa a malkɩ mɩnɛ na vuole bɔbr ɩ a bãwfʋ a.
60001013	Lɛ so, nyɩ cɔbrɩ gu a tome, nyɩ mɩ́ nyɔw nyɩ tʋɔra a dɩb nɩ a nyub ƴãw, ɛ de a nyɩ tɩɛrʋ za ƴãw a maalʋ ʋl ƴãw bɛ na na kʋ̀ nyɩ, a lɛn daar a Yeezu Kɩrɩta nãà wa lɛb wul ʋ tʋɔra a.
60001014	Mɛ̃ bibiir na sawr nʋɔr a, nyɩ ta tu a dãwdãw tɛ̀rá vʋla pùor ɛ, a lɛn daar nyɩ na tɩ cãa ɩ zɔn a ɩ.
60001015	Ɛ cɛ, mɛ̃ a lɛ a Naaŋmɩn na bʋɔlɩ nyɩ a, na ɩ sõw a, nyɩ mɩ̀ lɩɛbɩ nɩ-son a nyɩ cenu za pʋɔ.
60001016	Bʋ̃ʋ n'ʋ vɛ̃, bɛ sɛb ɩ a Sɛb-sõw pʋɔ: «Nyɩ ɩ nɩ-son, ɩ̃ na ɩ sõw a ƴãw.»
60001017	Nyɩmɛ wa bʋɔlɛ a Naaŋmɩn kɛ Sãà a, ʋl na bɛ owre a ƴɛrʋ-maalʋ pʋɔ, ʋ na mɩ́ maal ɩ ŋa za tu n a ʋ ɩ-ɩrɩ a, nyɩɩm zɔrɛ ʋ ɛ ƴãwnɛ ʋ a nyɩ nɩ-tɔlɩ tẽw ŋa zu.
60001018	Nyɩ bãwnɩ a vla, bom na ɩ bʋ̃-wɛra mɛ̃ a salm-pɛlɛ nɩ a salm-zɩɩr a, alɛ bɛ n'a bɛ ya ír ɩ nyɩ bɛr a ɩ-ɩrɩ na bɛ tɛr tɔnɛ a pʋɔ, a nyɩ sãà mɩnɛ na lʋɔrɩ kʋ̀ nyɩ a ɩ.
60001019	Ɛ cɛ zɩ̃ɩ na ɩ zɩ̃ɩ a n'a faa nyɩ, a Kɩrɩta zɩ̃ɩ, ʋl na ɩ a Péle na bɛ tɛr faalʋ nɩ dɛwr a.
60001020	Ʋlɛ n'ʋ a Naaŋmɩn tɩ dãw bãwnɩ, ʋ na bɛ tɩ ír a tẽ-daa sɛr a, ɛ pãa wa wul ʋ sãá a nyɩɩm ƴãw, a vuo ŋa pʋɔ na ɩ a vo-pɛ-baar a.
60001021	A ʋl ƴãw n'a nyɩ saw de a Naaŋmɩn, na ɩ k'ʋ lɛb yi a kũuni pʋɔ ɛ kʋ̀ ʋ a yúor-vɩɛlʋ-danʋ a. A ŋa n'a nyɩ saw de a Naaŋmɩn ɛ ƴãw a nyɩ tɩɛrʋ za a ʋ ƴãw.
60001022	Nyɩ na tu a yel-mɩŋa a, nyɩ so n a nyɩ dɛwr bɛr kɛ́ nyɩ sɩrɩ nɔnɛ taa yaga za mɛ̃ yɛbr a. A na ɩ lɛ a, nyɩ sɩrɩ nɔnɛ taa nɩ socir-pla parpar.
60001023	Nɩsaal na na wɛ a, ʋlɛ bɛ n'ʋ ɩ nyɩ lɛb dɔw ɛ, a Naaŋmɩn ƴɛrʋ na vʋʋrɛ ɛ be kʋra lɛ a, ʋlɛ n'ʋ ɩ nyɩ lɛb dɔw.
60001024	Bʋ̃ʋ n'ʋ vɛ̃, bɛ sɛb a: «Nɩsaal za ŋmɛ̃ na mɛ̃ mʋ̃ɔ a, ɛ a ʋ yúor na yi a, ŋmɛ̃ mɛ̃ mɔ̃-puuru a: a mʋ̃ɔ mɩ́ ko na, ɛ a puuru kpa lo,
60001025	ɛ cɛ a Sore ƴɛrʋ be n kʋra lɛ.» Ɛ a ƴɛrʋ ŋa n'ɩ a Yel-nʋ̃ɔ̀ bɛ na hieri kʋ̀ nyɩ a.
60002001	A na ɩ lɛ a, a potuolu bʋʋrɛ za, nɩ a ziri za, a libelibe bʋʋrɛ za, a nyuur nɩ a tɔ yel-faar manʋ, nyɩ bɛr a za a lo.
60002002	Nyɩ bɔbr a Naaŋmɩn ƴɛrʋ bʋr-kʋ̃ɔ tɛwr mɛ̃ bɩ-pɩɩlɛ a, k'ʋʋ tʋ̃ɔ mɩ́ ɩ nyɩ kɛrɛ tɩ páw a faafʋ.
60002003	Bʋ̃ʋ n'ʋ vɛ̃, Mɛ̃ a lɛ a Sɛb-sõw na yel a: «Nyɩ lɛm a nyɛ̃ a lɛ a Sore na nʋmɛ̃ a.»
60002004	Nyɩ taw pɩɛlɩ a Sore: ʋlɛ n'ɩ a kʋsɛ-mimir ʋl a nɩsaalbɛ na jɛ bɛr a, ɛ a Naaŋmɩn zie ʋ ɩ kʋsɛ-kaa-ira nɩ kʋsɛ-yúor a.
60002005	A nyɩɩm mɩ̀, nyɩ ɩ mɛ̃ kʋsɛ-mimie bɛ na ŋmaarɛ nɩ yir Vʋʋrʋ Sõw na kpɩɛr a; nyɩ ɩ Naaŋmɩn baw-maal-son maalɛ tɩɛrʋ bawr a Naaŋmɩn na na tʋ̃ɔ saw de a Yeezu Kɩrɩta zũú a.
60002006	Lɛ so bɛ sɛb a Sɛb-sõw pʋɔ kɛ: «Mãa n'ɩ ŋa n ƴãwnɛ dacĩ-goraa kʋsɩɛr a Sɩyɔ̃ tẽw pʋɔ, kʋsɛ-yúor ɩ̃ na kaa ir a, ʋlɩ sob na de a ʋ tɩɛrʋ ƴãw a ʋ ƴãw a, ʋ kʋ̃ nyɛ̃ vĩ ɛ.»
60002007	A na ɩ lɛ a, nyɩɩm na saw de a Naaŋmɩn a, nyɩmɛ so ƴãwfʋ; ɛ cɛ a bɛlɩ dem na bɛ saw de a, «A kʋsɩɛr ʋl a yir-mɩɛrbɛ na ír lɔb bɛr a, lɩɛb ɩ a yir pɛr kʋsɩɛr,» nɩ kɛ:
60002008	«Ɛ ɩ a kʋsɩɛr ʋl ƴãw bɛ na mɩ́ ŋmɩɛr gbɛɛ a, pìir kʋsɩɛr na ɩrɛ bɛ lore a.» A bɛlɩ dem na bɛ saw de a, bɛ ŋmɩɛr ɩ gbɛɛ a ʋ ƴãw, a bɛ na bɛ saw de a Naaŋmɩn ƴɛrʋ a zũú. Ɛ lɛ n'a a tɩ fɛr k'aa ɩ a bɛ zie.
60002009	Ɛ cɛ nyɩɩm a, nyɩ ɩ n «Nɩ-bʋʋrɛ bɛ na kaa ir a, Nãà bawr-maalbɛ, nɩ-son bʋʋrɛ, nɩbɛ Naaŋmɩn na ya de a», kɛ́ nyɩ manɛ a ʋ tõ-vɩɛlɩ, ʋl na bʋɔlɩ nyɩ a lige pʋɔ yi wa n a ʋ cãa na bɛ tɛr tɔ a pʋɔ a.
60002010	Nyɩɩm na bɛ tɩ ɩ a ʋ nɩ-bʋʋrɛ a, ƴɛrɛ ŋa nyɩ ɩ n a Naaŋmɩn nɩ-bʋʋrɛ; nyɩɩm na bɛ tɩ páw a ʋ su-ɓaarʋ a, ƴɛrɛ ŋa a, nyɩ páw ʋ na.
60002011	Ɩ̃ nɩ-nɔnɩ za, na ɩ mɛ̃ nɩ-tɔlɩ nɩ nɩ-sãanbɛ a, ɩ̃ zɛlɛ nyɩ na, nyɩ ciir a ƴãgan nʋ̃ɔ̀-faar vʋla na mɩ́ zɛbr ɩ a sɩ́ɛ a.
60002012	Nyɩ cere dẽdẽ a nɩ-bʋʋr-yoru sɔgɔ, lɛ n'a a bom ʋl ƴãw bɛ na yere kɛ́ nyɩ ɩ n nɩ-faar a, a nyɩ ɩ-vɩɛlɩ na caalɩ bɛ, bɛ danɛ a Naaŋmɩn a ʋ waa bibir.
60002013	Nɩsaal za na dɩ nɩ-kpɛ̃ɛnʋ a, nyɩ sawr a ʋ nʋɔr a Sore ƴãw: a Ʋrɔm tẽw na-kpɛ̃ɛ n'ʋ bɩɩ, nyɩ sawr a ʋ nʋɔr, ʋ na so bom za a zũú.
60002014	A Ʋrɔm tẽw na-kpɛ̃ɛ lɩɛrbɛ nɛ bɛ bɩɩ, nyɩ sawr a bɛ nʋɔr, a na-kpɛ̃ɛ n'ʋ ír bɛ ƴãw kɛ́ bɛ mɩ́ dɔwrɩ a ɩ-faa maalbɛ ɛ mʋʋrɩ a nɩ-vɩɛlɩ.
60002015	A Naaŋmɩn bɔbr a kɛ́ nyɩ ɩrɛ ɩ-vɩɛlɩ, k'aa bɛlɩ nɩbɛ nɛ na bɛ bãw bom, ɛ bɛ bãw yã a, ta mɩ́ nyɛ̃ ƴɛrʋ ƴɛr ɛ.
60002016	Nyɩ vʋʋrɛ mɛ̃ nɩbɛ na so bɛ tʋɔra a, ɛ cɛ nyɩ ta de a so-nyɩ-tʋɔra pàw nɩ a nyɩ poto-ɩb ɛ, nyɩ ɩrɛ mɛ̃ Naaŋmɩn tõ-tõ-biir a.
60002017	Nyɩ ƴãwnɛ a nɩsaalbɛ za, nyɩ nɔnɛ a nyɩ yɛbr, nyɩ zɔrɛ a Naaŋmɩn, nyɩ ƴãwnɛ a na-kpɛ̃ɛ.
60002018	Tõ-tõ-biir i, nyɩ sawr a nyɩ nɩ-bɛrɛ nʋɔr nɩ zɔba yaga za, a bɛl na ɩ nɩ-vɩɛlɩ nɩ nɩsaal-baalʋ a, nɩ a bɛl na kpɛ po-tuo a.
60002019	Bʋ̃ʋ n'ʋ vɛ̃, nɩr na saw a Naaŋmɩn nʋɔr de a tuo na bɛ sɛw a, a ɩ n maalʋ.
60002020	Nyɩmɛ mɩ́ wa saw de a dɔwrʋ nyɩ na sãw a ƴãw a, bʋ̃ʋ yúor ʋ nyɩ na páw a pʋɔ? Ɛ cɛ nyɩmɛ mɩ́ wa ɩ vla baar ɛ cãa saw de a dɔwrʋ a, a ɩ n maalʋ nyɩ páw a Naaŋmɩn zie.
60002021	A a ŋa tɔr za ƴãw n'a bɛ bʋɔlɩ nyɩ. A Kɩrɩta mɩŋa mɩ̀ wõ n tuo a nyɩ ƴãw, a ɩ wulu ʋ kʋ̀ nyɩ kɛ́ nyɩ tuur a ʋ gbɛɛ,
60002022	ʋl na bɛ maalɩ yel-bier, ɛ ziri mɩ̀ bɛ yi a ʋ nʋ̀ɔrɩ́ a;
60002023	ʋl bɛ na mɩ́ tɩ tʋ, ɛ ʋ bɛ tʋ yaa a sãn a; ʋl na mɩ́ tɩ wone tuo ɛ bɛ ŋmɩɛr ƴãwn nɩr za a. Ʋ nɩ̃ɛ na mɩ́ tɩ de ʋ tʋɔra bɛr kʋ̀ a Naaŋmɩn na maalɛ a ƴɛrʋ nɩ mɩnʋ a;
60002024	ʋl na tuo a tɩ yel-bebe a ʋ ƴãgan pʋɔ a da-gara zu, kɛ́ tɩ kpi ta cãa pʋɔ yel-bier pʋɔ, ɛ vʋʋrɛ vʋʋrʋ na tu yel-mɩnʋ a; a ʋl natɩɛ na sanɩ nyɩ a.
60002025	Nyɩ tɩ bɔrɛ na gʋɔr mɛ̃ píir a, ɛ cɛ ƴɛrɛ ŋa a, nyɩ lɛb a cen a nyɩ sɩ́ɩr cɩ̃ɩnɛ nɩ a nyɩ sɩ́ɩr kaarɛ zie.
60003001	Lɛ mɩ̀ n'a, a nyɩɩm pɔwbɛ, nyɩ sawr a nyɩ sɩrbɛ nʋɔr, kɛ̀ bɛ mɩnɛ saa wa zawrɩ a Naaŋmɩn ƴɛrʋ saw deb a, bɛ̃ɛ saw de ɛ́ nɩr bɛ ƴɛr ƴɛrʋ ɛ, a bɛ pɔwbɛ na ɩrɛ vla a ƴãw,
60003002	a nyɩ cenu na vɩɛl ɛ nyɩ ƴãwnɛ nɩbɛ a, a nyɛb tɛwr na sɛw bɛ na.
60003003	Nyɩ ta mɩ́ ɩ a nyɩ vɩɛlʋ ɩ ƴãgan vɩɛlʋ ɛ: a zu nyɩ na mɩ́ 'lẽ gãgoli a, a tokpamɛ nɩ a salmɛ̃ pɩɛmɛ, a dɛpaal bʋ̃-suuri.
60003004	A nyɩ vɩɛlʋ, a ɩ a nyɩ nɩsaal ʋl na sɔwlɩ a vɩɛlʋ, su-nʋ̃ɔ̀ tɩɛrʋ nɩ ƴã-ɓaarʋ tɩɛrʋ vɩɛlʋ na bɛ tɛr sãwfʋ a, a vɩɛlʋ ŋa ɩ n bʋ̃-sɩza a Naaŋmɩn zie.
60003005	A dãwdãw pɔw-son na tɩ sawr a bɛ sɩrbɛ nʋɔr ɛ tɩɛrɛ Naaŋmɩn a, a ŋa n'a a bɛ vɩɛlʋ tɩ ŋmɛ̃.
60003006	A ŋa n'a a Saara tɩ ŋmɛ̃: ʋ tɩ sawr ɩ a Abraham nʋɔr, bʋɔlɛ ʋ ʋ sore. Nyɩ lɩɛb ɩ a ʋ pɔwyaar, nyɩ na ɩrɛ vla a, ɛ bɛ saw dɛ̃bɩ̃ɛ kãw za tɛr nyɩ a.
60003007	Lɛ mɩ̀ n'a, a nyɩɩm sɩrbɛ, nyɩ lãw kpɩɛr ɩ a nyɩ pɔwbɛ, ɛ bãwnɩ a bɛ na bɛ tɛr fãw a. Nyɩ ƴãwnɛ bɛ, nyɩɩm nɩ a bɛl nɛ bɛ lãw a gbã-dɩ-bom na ɩ a nyɔ-vʋʋrʋ a Naaŋmɩn na kʋ̀ nyɩ a. Nyɩ ɩrɛ a lɛ kɛ̀ bom za ta piw a nyɩ puoru ɛ.
60003008	Ɩ̃ pãa yere na kʋrɛ nyɩ za, nyɩ lãw taa tɩɛrʋ: nyɩ sõwne taa a kpɩɛrʋ pʋɔ, nyɩ nɔnɛ taa mɛ̃ yɛbr a, nyɩ ɩ su-ɓaarʋ nɩbɛ, nyɩ siwre nyɩ tʋɔra.
60003009	Nyɩ ta mɩ́ yaa a yel-faa san ɛ, bɩɩ yaa a zʋm san ɛ. Nyɩ nɩ̃ɛ mɩ́ ƴɛr nɔ-vla, bʋ̃ʋ n'ʋ vɛ̃, maalʋ n'ʋ a Naaŋmɩn yel k'ʋʋ na kʋ̀ nyɩ na, a lɛn daar ʋ na bʋɔlɩ nyɩ a.
60003010	Bɛ sɛb a kɛ: «Nɩr wa bɔbr k'ʋʋ nɔnɛ a nyɔ-vʋʋrʋ a, nɩr wa bɔbr kɛ a ʋ nyɔ-vʋʋrʋ bibie nʋmɛ a, a fɛr a k'ʋʋ maal tɛr a ʋ zɛl a ƴɛr-faa ƴãw, ɛ gu a ʋ nʋɔr a ziri ƴãw;
60003011	k'ʋʋ gur pùor cɔw a yel-faa ɛ ɩrɛ a vla, k'ʋʋ mɩ́ bɔbr a ƴã-ɓaarʋ ɛ tuur a ʋ pùor.»
60003012	Bʋ̃ʋ n'ʋ vɛ̃, «A Sore jɩrɛ nɩ a nɩ-mɩn, ɛ bɛrɛ wone a bɛ puoru; ɛ cɛ a Sore mɩ́ ŋmɛlɩ nɩ kpaar cɔw a yel-fa-maalbɛ.»
60003013	Nyɩmɛ wa tʋlɛ a vla ƴãw a, ãa n'ʋ na ɩ nyɩ faa?
60003014	Ɛ cɛ nyɩmɛ saa na nyɛrɛ dɔwrʋ a mɩnʋ zũú a, zu-nʋ̃ɔ̀ dem n'ɩ nyɩ. Nyɩ ta zɔrɛ bɛ towtow ɛ, ɛ ta tɛr dɛ̃bɩ̃ɛ kãw za ɩ.
60003015	Ɛ cɛ nyɩ ƴãwnɛ a Kɩrɩta na ɩ Sore a, a nyɩ socie pʋɔ. Ɛ a Naaŋmɩn nyɩ na tɩɛrɛ a, nyɩ cɔbrɩ gu a tɩɛrʋ ŋa manʋ nɩr za nãà wa sowre nyɩ a pɛr a.
60003016	Ɛ cɛ nyɩ tɛr su-nʋ̃ɔ̀ nɩ ƴãwfʋ a ʋ manʋ pʋɔ, lãw nɩ tɩɛrʋ na vɩɛl a, k'aa bom ʋl tɔr za ƴãw a nɩbɛ bɛl, na yere kɛ́ nyɩ sãw nɩ a nyɩ Kɩrɩta-nɩr nyɔ-vʋʋrʋ pʋɔ a, bɛ nyɛ̃ vĩ.
60003017	Bʋ̃ʋ n'ʋ vɛ̃, fʋ̃ʋ ɩrɛ vla ɛ wone tuo, a Naaŋmɩn pʋ-tɩɛrʋ wa n'ʋ bɔbr a lɛ a, alɛ sa fʋ na na ɩrɛ a faa a.
60003018	A Kɩrɩta tɔr za wõ n tuo daƴẽn daadaa a yel-bebe ƴãw, ʋl na ɩ nɩ-mɩŋa a; ʋ wõ n tuo a nɩ-faar ƴãw, k'ʋʋ tɛr nyɩ cen nɩ a Naaŋmɩn zie. Bɛ kʋ́ ʋ na, ʋ kpi a ƴãgan kũu, ɛ a Vʋʋrʋ Sõw ɩ ʋ lɛb vʋʋrɛ.
60003019	A Vʋʋrʋ ŋa fãw zũú n'a ʋ tɩ sʋ̃ɔmɩ cen tɩ kanɩ nɩ a kpɩ̃mɛ na be a gaso pʋɔ a,
60003020	a pɛr lɛ kɛ a bɛlɩ dem na tɩ dãw zawrɩ a Naaŋmɩn ƴɛrʋ sawfʋ a lɛn daar ʋ na tɩ nyɔw a ʋ suur a, a bibie al a Nowe na tɩ maalɛ a gbor-kpɛ̃ɛ a. Nɩbɛ blã le lɛ tɛwr nɛ bɛ, bɛ za tɩ ɩ n nɩbɛ anĩ, bɛlɛ nɛ bɛ tɩ kpɛ a gbor-kpɛ̃ɛ pʋɔ a kʋ̃ɔ fáa bɛ.
60003021	A kʋ̃ɔ a ŋa tɩ ɩ n a suob na faarɛ nyɩ a ƴɛrɛ ŋa a bãwfʋ: ɛ cɛ ƴãgan dɛwr so-bɛrʋ bɛ n'ɩ a suob ɛ, a suob ɩ n socir vɩɛlʋ bɛ mɩ́ zɛlɩ a Naaŋmɩn zie. A suob faarɛ nyɩ nɩ a Yeezu Kɩrɩta kũu-pʋɔ-lɛ-yib zũú,
60003022	ʋl na do a tẽ-vla pʋɔ tɩ be a Naaŋmɩn dʋrʋ lowr dɩrɛ naalʋ a malkɩ mɩnɛ zu, a kpɛnʋ dem nɩ a fãw dem zu a.
60004001	A na ɩ a ŋa, a Kɩrɩta wõ a tuo a ʋ ƴãgan pʋɔ a, a nyɩɩm mɩ̀, nyɩ tɛr a tɩɛrʋ ŋa kpɛ̃w za mɛ̃ zɛbr bom a: nɩr na wõ tuo a ʋ ƴãgan pʋɔ a, ír ɩ nũu a yel-bier pʋɔ;
60004002	k'aa tẽw zu ka nyɔ-vʋʋrʋ na cãa cɛ ʋ a, ʋ tʋ̃ɔ vʋʋrɛ mɛ̃ a lɛ a Naaŋmɩn na bɔbr a, ʋ ta vʋʋrɛ tu n a nɩsaal tɛ̀rá vʋla ɩ.
60004003	A dãwdãw nyɩ na tɩ tu a pɩ̃ɔ-yele pùor a, a tɛ̀rá vʋla, a dãa-kuolu, a dɩ̀rʋ́, a nyub nɩ a tɩbɛ maalʋ na bɛ pʋɔ a, nyɩ tɩ maal ɩ a sɔ-kʋra pʋɔ dem pʋ-tɩɛrʋ tɩ sɛw.
60004004	Ƴɛrɛ ŋa nyɩ na bɛ cãa lãw nɩ bɛ dãwnɛ taa a pɩ̃ɔ ɩ-ɩrɩ maalʋ ƴãw a, a ur bɛ na ɛ ƴãw bɛ tʋʋr nyɩ.
60004005	Ɛ cɛ a Naaŋmɩn na cɔbrɩ baarɩ na maal ɩ a nɩ-vʋʋrɩ lãw nɩ a nɩ-kũuni a ƴɛrʋ a, ʋl zie n'a bɛ nãà wa manɩ a pɛr.
60004006	Al ƴãw n'a bɛ hieri a Yel-nʋ̃ɔ̀ kʋ̀ a kũuni tɛɛ za, k'aa Naaŋmɩn na maal ɩ bɛ a ƴɛrʋ a bɛ tẽw zu ka nyɔ-vʋʋrʋ ƴãw, mɛ̃ a nɩsaalbɛ za a, bɛ tʋ̃ɔ vʋʋrɛ a Naaŋmɩn nyɔ-vʋʋrʋ a ƴɛrɛ ŋa a Vʋʋrʋ Sõw zũú.
60004007	A yele za baarʋ pɩɛl a, lɛ so nyɩ mɩ́ nyɔw nyɩ tʋɔra a dɩb nɩ a nyub ƴãw, mɩ́ tʋ̃ɔ pùori.
60004008	Ɛ baa zuo a za, nyɩ nɔnɛ taa yaga za, a nɔ̃wfʋ mɩ́ piwli yel-bebe na bɛ tɛr vuo a.
60004009	Nyɩ mɩ́ saw de taa sãanʋ ɛ ta 'hũ'hune ɩ.
60004010	A Naaŋmɩn maalʋ a nyɩ been been na mɩ́ páw a, ʋ mɩ́ de ʋ tone nɩ a ʋ taabɛ vla ƴãw. Lɛ n'a nyɩ na ɩ nɩbɛ na kaarɛ a Naaŋmɩn maalʋ zie vla a, a Naaŋmɩn maalʋ na ɩ tɛɛtɛɛ a.
60004011	Nɩr wa páw maalʋ a ƴɛrʋ ƴãw a, ʋ ƴɛrɛ a Naaŋmɩn ƴɛrʋ kʋrɛ a nɩbɛ. Nɩr wa páw maalʋ a tome ƴãw a, ʋ tone nɩ a Naaŋmɩn fãw, kɛ́ Naaŋmɩn tʋ̃ɔ nyɛ̃ danʋ za a Yeezu Kɩrɩta ƴãw, ʋlɛ so yúor-vɩɛlʋ-danʋ nɩ kpɛnʋ yome yome za. Amɛn.
60004012	Ɩ̃ nɩ-nɔnɩ za a, nyɩmɛ wa be a kpɩɛrʋ vũu pʋɔ a, a ta ur nyɩ mɛ̃ yel bõ-bon kãw n'ʋ tarɛ nyɩ ɛ.
60004013	Nyɩ nɩ̃ɛ cɩlɛ nyɩ na pʋɔ a Kɩrɩta tuo pʋɔ a ƴãw, kɛ́ nyɩ mɩ̀ wa tʋ̃ɔ be a nʋ̃ɔ̀ nɩ a cɩlʋ pʋɔ, a lɛn daar a ʋ yúor-vɩɛlʋ-danʋ nãà wa sãá a.
60004014	Bɛlɛ wa tʋʋr nyɩ zʋmɛ a Kɩrɩta yúor ƴãw a, zu-nʋ̃ɔ̀ dem n'ɩ nyɩ, a Vʋʋrʋ na tɛr danʋ a, a Naaŋmɩn Vʋʋrʋ be n a nyɩ zu.
60004015	Nyɩ been kãw za taa wa nyɛrɛ dɔwrʋ ʋ na ɩ nɩ-kʋrɛ, bɩɩ nyãnyuge, bɩɩ yel-fa-maalɛ a ɩ, bɩɩ ʋ na pʋɔrɛ a ʋ taabɛ yele na bɛ jɩrɛ ʋ a pʋɔ a ɩ.
60004016	Ɛ cɛ alɛ wa ɩ ʋ na ɩ Kɩrɩta-nɩr a ƴãw n'a a, a ta ɩrɛ ʋ vĩ ɛ, ʋ nɩ̃ɛ danɛ a Naaŋmɩn, a Kɩrɩta-nɩr yúor ŋa ʋ na tɛr a ƴãw.
60004017	Sɩza n' a, a ƴɛrʋ-maalʋ na tine a daar ta na. Ɛ a Naaŋmɩn nɩ-bʋʋrɛ nɛ bɛ bɛ de niwn maal ɩ a ƴɛrʋ. Ɛ cɛ alɛ wa tine a tɩ zie a, ŋmɩŋmɩn n'a a baarʋ daar, a na ŋmɛ̃ a bɛlɩ dem zie na zawrɩ na saw de a Naaŋmɩn Yel-nʋ̃ɔ̀ a?
60004018	Mɛ̃ a lɛ a Sɛb-sõw na yel a: «A nɩ-mɩŋa wa nyɛ̃ a faafʋ hanɩ nɩ a, ŋmɩŋmɩn n'a a na ŋmɛ̃ a nɩr na bɛ bãw kɛ Naaŋmɩn be na a zie, nɩ a yel-bier-maalɛ zie?»
60004019	A na ɩ a ŋa a, a bɛlɩ dem na wone tuo mɛ̃ a lɛ a Naaŋmɩn na bɔbr a, bɛ de a bɛ mɩŋa za ƴãw a Bome-za-Ire na ŋmɛ̃ ʋ ŋmɛ̃a a nuru pʋɔ, ɛ cãa ɩrɛ a vla.
60005001	Mãa mɩ̀ na pʋɔ a nɩ-kore pʋɔ ɛ dɩ a Kɩrɩta tuo-wob dãsɩɛ a, mãa mɩ̀ na na páw a yúor-vɩɛlʋ-danʋ na waar na sãá a, ɩ̃ zɛlɛ nɩ a nɩ-kore na be a nyɩ pʋɔ a:
60005002	nyɩ cɩ̃ɩnɛ a píir a Naaŋmɩn na kʋ̀ nyɩ a. Nyɩ kaarɛ a zie vla, ɛ cɛ a ta ɩ mɛ̃ fɛrʋ n'a ɩ, ɛ ɩ nyɩ na nɔnɛ a, mɛ̃ a lɛ a Naaŋmɩn na bɔbr a; a mɩ̀ ta ɩ sã-ya nɔ̃wfʋ zũú ɛ, ɛ ɩ tome nyɩ na nɔnɛ a zũú.
60005003	Nyɩ ta dɩrɛ naalʋ a bɛlɩ dem bɛ na kʋ̀ nyɩ kɛ́ nyɩ kaarɛ a zu ɛ, nyɩ nɩ̃ɛ lɩɛbɩ nɩ-vɩɛlɩ a píir na na cɔwrɛ a.
60005004	A Pi-cɩ̃ɩn-kara wa sãá a lɛn daar a, nyɩ na páw nɩ a yúor-vɩɛlʋ-danʋ dɛpaal-kpa-wʋɔ na bɛ tɛr sãwfʋ a.
60005005	Lɛ mɩ̀ n'a, a nyɩɩm pɔ́lɛ́, nyɩ mɩ̀ sawr a bɛlɩ dem na ɩ bɛrɛ a nyɩ ƴãw a nʋɔr. Ɛ a nyɩ za a, nyɩ siwre nyɩ tʋɔra a nyɩ ɩ-ɩrɩ pʋɔ, bʋ̃ʋ n'ʋ vɛ̃, bɛ sɛb a: «A bɛlɩ dem na zɛwr bɛ tʋɔra a, Naaŋmɩn bɛ mɩ́ de a bɛ yele ɩ; ɛ cɛ a bɛl na siwre bɛ tʋɔra a, ʋ mɩ́ kʋ̀ bɛ nɩ a ʋ maalʋ.»
60005006	A na ɩ a ŋa a, nyɩ siwri nyɩ tʋɔra a Naaŋmɩn kpɛnʋ za sob zie, ʋ tʋ̃ɔ zɛw nyɩ a daar ʋl ʋ na ƴãw a, nãa wa ta a.
60005007	A yele al za na ƴãwnɛ nyɩ tɩɛrʋ a, nyɩ de a kʋ̀ ʋ, bʋ̃ʋ n'ʋ vɛ̃ ʋ kaarɛ nɩ nyɩ zie.
60005008	Nyɩ mɩ́ nyɔw nyɩ tʋɔra a dɩb nɩ a nyub ƴãw, nyɩ bɛr gʋ̃ɔ! A nyɩ dɔ̃ sob, a Gɛgɛra, lãnɛ na viire mɛ̃ gbẽw na uore bɔbr ɩ nɩr k'ʋʋ vɔl a.
60005009	Nyɩ ba gbɛɛ a ʋ niŋé ɛ kpɛmɛ a Naaŋmɩn-sawfʋ pʋɔ, ɛ bãwnɩ a tuo a ŋa tɛɛ za mɩ̀ na gùre a nyɩ yɛbr na be a tẽ-daa zu a.
60005010	Ɛ nyɩmɛ wa wõ tuo kɔwrɩ blã a, a maalʋ za Naaŋmɩn, na bʋɔlɩ nyɩ a ʋ yúor-vɩɛlʋ-danʋ na be kʋra lɛ a Kɩrɩta pʋɔ a ƴãw a, ʋl tɔr za na lɛ maalɩ nyɩ na ƴãw a pùorí; ʋ na ɩ na nyɩ kpɛmɛ dɔwlɩ, ʋ na kʋ̀ nyɩ nɩ fãw dɔwlɩ, ɛ ɩ nyɩ ta bãw damnʋ ɛ.
60005011	Ʋlɛ so kpɛnʋ yome yome za! Amɛn.
60005012	A Sɩlvɛ̃, na ɩ yɛb na bɛ lɛbr pùor a mãa zie a, ʋlɛ n'ʋ ɩ̃ ƴãw ʋ sɛb a sɛb-ŋmale ŋa kʋ̀ nyɩ, k'ɩ̃ɩ kpaalɩ nyɩ ɛ yel kʋ̀ nyɩ kɛ́ a Naaŋmɩn maalʋ sɩza pùor a nyɩ tu.
60005013	A Naaŋmɩn nɩ-kaa-iri lãw, na be a Babɩlɔn a, puore nyɩ na. A ɩ̃ bie Markɩ mɩ̀ puore nyɩ na.
60005014	Nyɩ weri taa pùori taa nɩ nɔ̃wfʋ mɛ̃ yɛbr a. A nyɩɩm na lãw nɩ a Kɩrɩta a, a ƴã-ɓaarʋ, ʋ be a nyɩ za zie.
61001001	A mãa Sɩmʋ̃ Pɩɛr, na ɩ a Yeezu Kɩrɩta tõ-tone nɩ a ʋ nɩ-tona a, mãa n'ʋ sɛbr a bɛlɩ dem na páw a Naaŋmɩn-sawfʋ ʋ vɩɛl man a tɩ dem a. A tɩ Naaŋmɩn nɩ a tɩ Faarɛ Yeezu Kɩrɩta mɩnʋ zũú n'a bɛ páw a Naaŋmɩn-sawfʋ ŋa.
61001002	A Naaŋmɩn maalʋ nɩ a ƴã-ɓaarʋ a ta nyɩ yaga za, a Naaŋmɩn nɩ a Yeezu tɩ Sore bãwfʋ zũú.
61001003	A ʋ naaŋmɩnʋ fãw zũú, a Sore kʋ̀ tɩ nɩ bom za a na sɛw kɛ́ tɩ tɛr tʋ̃ɔ vʋʋrɛ nyɔ-vʋʋr-vla ɛ ƴãwnɛ a Naaŋmɩn a. Ʋ ɩ na tɩ bãw a Sob nɛ na ƴãw tɩ pʋɔ a ʋl mɩŋa yúor-vɩɛlʋ-danʋ pʋɔ, ɛ tɛr a ʋ fãw ʋ na tone nɩ ton-vɩɛlɩ a.
61001004	A ʋ yúor-vɩɛlʋ-danʋ nɩ a ʋ fãw ƴãw, tɩ páw nɩ a bome na vɩɛl bɛ tɛr tɔ, ʋ na dãw ƴãw nʋɔr kɛ́ tɩ na páw na a. Ɛ a bʋ̃-vɩɛlɩ a ŋa ɩ na nyɩ pʋɔ a naaŋmɩnʋ pʋɔ ɛ yi zaa a faalʋ pʋɔ, a faalʋ a tɛ̀rá vʋla na guole a tẽ-daa zu a.
61001005	Alɛ n'a mɩ̀ cãa lɛ so, nyɩ ƴãw a nyɩ fãw za tɛr ɩ vɩɛlʋ ƴãw pʋɔ a nyɩ Naaŋmɩn-saw-deb ƴãw, ɛ tɛr Naaŋmɩn bãwfʋ sɩza ƴãw pʋɔ a vɩɛlʋ ƴãw;
61001006	nyɩ tɛr tʋɔra-nyɔwfʋ ƴãw pʋɔ a Naaŋmɩn bãwfʋ ƴãw, nyɩ tɛr a kanyir ƴãw pʋɔ a tʋɔra-nyɔwfʋ ƴãw, ɛ ƴãwnɛ a Naaŋmɩn ƴãw pʋɔ a kanyir ƴãw;
61001007	nyɩ nɔnɛ taa mɛ̃ yɛbr a, ƴãw pʋɔ a Naaŋmɩn ƴãwfʋ ƴãw, ɛ pãa baa tɛr a nɔ̃wfʋ ƴãw pʋɔ a yɛbr nɔw-taa ƴãw.
61001008	Nyɩmɛ wa tɛr a ɩ-vɩɛlɩ a ŋa za a, a na ɩ na nyɩ tʋlɛ ɛ bãwnɛ a tɩ Sore Yeezu Kɩrɩta dɔwlɛ.
61001009	Sob nɛ za na bɛ tɛr a a, ɩ n zɔ̃w na bɔblɛ a: ʋ yiir a kɛ́ bɛ pɛw nɩ a ʋ dãwdãw yel-bebe dɛwr bɛr.
61001010	Alɛ n'a so yɛbr ɩ, nyɩ lɛ bãw ƴãw fãw ɩ a bʋɔlʋ a Naaŋmɩn na bʋɔlɩ nyɩ, ɛ kaa ir nyɩ a, ʋ kpɛmɛ dɔwlɩ, lɛ n'a nyɩ bɛ be za nãà faa lo ɩ.
61001011	Ɛ lɛ n'a nyɩ na kpɛ a tɩ Sore nɩ a tɩ Faarɛ Yeezu Kɩrɩta naalʋ na be kʋra lɛ a pʋɔ, mɔlɛ mɔlɛ lɛ.
61001012	Alɛ n'a so ɩ̃ bɔbr k'ɩ̃ɩ lɛ sɩ̃wnɛ a nyɩ tɩɛrʋ a yele a ŋa ƴãw kʋra lɛ, nyɩ na saa bãw a, ɛ tɛr a yel-mɩŋa bɛ na yel kʋ̀ nyɩ a kpɛ̃w za a.
61001013	Ɩ̃ na dɛ cãa a tẽw ŋa zu a, ɩ̃ tɩɛrɛ na k'aa sɛw na k'ɩ̃ɩ cãa kpaalɛ nyɩ a yele a ŋa ƴãw, kɛ̀ nyɩ cɩ a ƴãw.
61001014	Ɩ̃ bãwnɩ a na, a ɩ̃ kulu pɩɛl a, mɛ̃ a lɛ a tɩ Sore Yeezu Kɩrɩta na ɩ ɩ̃ bãw a.
61001015	Ɛ cɛ ɩ̃ na ƴãw nɩ fãw kɛ̀ mãa bɛ wa ka be a, nyɩɩm tʋ̃ɔ tɛr a ɩ̃ wulu a ŋa kʋra lɛ nɩ ziir za, taa wa yiire a bɛrɛ ɩ.
61001016	A tɩ Sore Yeezu Kɩrɩta kpɛnʋ nɩ a ʋ lɛb-waa tɩ na ɩ nyɩ bãw a, suolu bɛ n'a tɩ suoli vla za kʋ̀ nyɩ ɛ. Tɩ nyɛ̃ nɩ a ʋ yúor-vɩɛlʋ-danʋ za nɩ mimir sɩza.
61001017	Ʋ tɩ sɩrɩ na nyɛ̃ ƴãwfʋ nɩ yúor-vɩɛlʋ-danʋ a Naaŋmɩn Sãà zie, a lɛn daar kɔkɔr na tɩ yi a Naaŋmɩn vɩɛlʋ za zie yere a: «A ɩ̃ bi-nɔna n'ɩ a ŋa, ɩ̃ pʋɔ za pɛlɩ nɩ a ʋ ƴãw.»
61001018	A kɔkɔr ŋa na tɩ ƴɛrɛ yire a salom zu a, tɩɩm mɩŋa wõ ʋ nɩ a lɛn daar tɩmɛ nɩ a ʋl na tɩ be a tãw sõw zu a.
61001019	Ɛ lɛ waar, tɩ nyɛ̃ na k'aa Naaŋmɩn-ƴɛr-manbɛ ƴɛrʋ sɩrɩ na tɛr fãw, ɛ́ nyɩ tɛr ɩ yel-mɩŋa nyɩ na saw cɛlɛ a ƴɛrʋ a ŋa zie a. Nyɩ de a, a ɩ mɛ̃ fɩ̃tɩlɛ na caalɛ lige pʋɔ a, ɛ gu a zi-vɩɛ-ŋmar-bir nãà wa pur a nyɩ socie pʋɔ a.
61001020	Nyɩ páw bãwnɩ a vla za: nɩsaal za kʋ̃ tʋ̃ɔ bãw ír a Naaŋmɩn-ƴɛr-manbɛ ƴɛrʋ pɛr na be a Sɛb-sõw pʋɔ a, ʋ yõ ɩ.
61001021	Bʋ̃ʋ n'ʋ vɛ̃, Naaŋmɩn-ƴɛr-manɛ ƴɛrʋ kãw za bɛ dãw yi nɩsaal yõ na bɔbr a zie ɩ, Vʋʋrʋ Sõw n'ʋ tɩ ƴãw nɩbɛ ƴɛr a Naaŋmɩn yúor ƴãw.
61002001	Naaŋmɩn-ƴɛr-man-bɛlɛ bɛlɛ mɩnɛ mɩ̀ tɩ be n a Naaŋmɩn nɩ-bʋʋrɛ pʋɔ. Lɛ n'a wul-wul-bɛlɛ-bɛlɛ mɩnɛ mɩ̀ na be a nyɩ pʋɔ. Bɛ na wa n nɩ wulu na bɛ tu sɔr ɛ bɔrɛ a nɩbɛ a, mɔ̃ mɩ̀, bɛ na zawr ɩ a Wul-wul-kara na ya de bɛ a bɛr. A ŋa n'a bɛ na ɩ ƴãw bɛ tʋɔra kũu na kʋ̃ yaa kɛ ta a pʋɔ.
61002002	Ɛ cɛ nɩ-yaga na tu bɛ nɩ a bɛ faalʋ a ŋa pʋɔ. A bɛl ƴãw, a yel-mɩŋa sɔr na lɩɛb ɩ zʋmɛ bom.
61002003	Ɛ́ bɛ na nɔnɛ kɛ bɛ tɛr a a, bɛ na tɛr ɩ nɔ-kãa nɛbr ɩ nyɩ. Ɛ cɛ bɛ maal ɩ bɛ nɩ a ƴɛrʋ baarɩ koro za, ɛ a bɛ loba ɩ n yɩ̃ɛ lɛ.
61002004	Bʋ̃ʋ n'ʋ vɛ̃, a malkɩ mɩnɛ bɛl na sãw a, Naaŋmɩn bɛ bɛr bɛ ɩ, ʋ lɔb bɛ na ƴãw a tẽ-faa lige pʋɔ cɛlɛ nɩ a ƴɛrʋ-maalʋ.
61002005	Ʋ mɩ̀ bɛ bɛr a dãwdãw tẽ-daa a ɩ, ʋ ƴãw na kʋ̃ɔ paalɩ pàw a nɩ-faar tẽw ŋa; ɛ cɛ ʋ tɩ piw nɩ a Nowe na tɩ hiere a yel-mɩnʋ a tɛr, lãw nɩ nɩbɛ ayopõi kãw.
61002006	A pùorí, ʋ ƴãw nɩ dɔwrʋ a Sodɔm nɩ a Gomɔɔr ten. Ʋ ƴãw nɩ vũu dɩ a kʋ̃mkʋ̃m, k'aa wul k'aa ŋa n'a a nãá ŋmɛ̃ a nɩ-faar za zie.
61002007	Ɛ cɛ ʋ tɩ faa nɩ a nɩ-mɩŋa Lɔtɩ, a nɩ-faar bɛ ŋa nyɔ-vʋʋr-faa na tɩ ɩrɛ a kpɩɛr yaga za a.
61002008	Bʋ̃ʋ n'ʋ vɛ̃, a nɩ-mɩŋa ŋa tɩ kpɩɛr ɩ a bɛ sɔgɔ, nyɛ̀rɛ ɛ wone a bɛ ɩ-faar bibie za. A bɛ ɩ-ɩrɩ na bɛ tu sɔr a, tɩ ɩ ʋ nɩ kpɩɛrʋ bɛ dɩ vuo ɩ.
61002009	A wul a k'aa Sore na tʋ̃ɔ na faa a bɛlɩ dem na ƴãwnɛ ʋ a bɛr a tuo pʋɔ, ɛ tɛr a nɩ-faar gùre nɩ a ƴɛrʋ-maalʋ bibir, k'ʋʋ ƴãw bɛ dɔwrʋ.
61002010	Ɛ baa zuo a za, ʋ na ƴãw nɩ dɔwrʋ a bɛlɩ dem na mɩ́ zɔrɛ tuur a ƴãgan nʋ̃ɔ̀, a bɛ pɩ̃ɔ yele tɩɛr-faa zũú, ɛ́ bɛ mãko bɛ ka be a Sore nɩ-kpɛ̃ɛnʋ ƴãw a. Bɛ kpɛ n pʋra, ɛ ɩ pɔ̀lʋ dem, bɛ bɛ zɔrɛ dɛ̃bɩ̃ɛ a salom zu dem na tɛr yúor-vɩɛlʋ-danʋ a tʋb ƴãw ɛ.
61002011	Ɛ cɛ malkɩ mɩnɛ na tɛr fãw zuo a nɩbɛ bɛ ŋa, ɛ lɛ kpɛmɛ zuo bɛ a, bɛ sawr tʋʋr a salom zu dem bɛ ŋa a Sore niŋé ɩ.
61002012	Ɛ cɛ, mɛ̃ dʋn na bɛ bãw yã ɛ be bɛrɩ nyɔwfʋ ƴãw, ɛ na kpi wɛ a, a nɩbɛ bɛ ŋa tʋʋr ɩ bom bɛ na bɛ bãw a, bɛ na kpi na wɛ mɛ̃ a dʋn a.
61002013	A ŋa n'a bɛ na páw a bɛ ɩb na bɛ tu yel-mɩŋa a sã-ya. Cãàmɩ́ lɛ n'a bɛ nɔnɛ a pɩ̃ɔ yele maalʋ. Bɛlɛ wa lãw nɩ nyɩ dɩrɛ a lɛn daar a, ɛ a bɛ nʋ̃ɔ̀ ɩ a bɛ ziri a, bɛ mɩ́ ɩ n nɩ-dɛgɛ nɩ nɩ-ɩlaarɩ.
61002014	Pɔw-gaa-yele jɩrʋ n'a a bɛ mimie nɔnɛ yaga za, ɛ́ bɛ bɛ dãw sɛw a yel-bier maalʋ ɛ. Lɛ n'a bɛ ɩrɛ bɛlɛ nyɔwr a bɛlɩ dem na bɛ tɛr fãw a, nɩr bɛ nɔ̃w a tɛ̀rá man bɛ ɩ, nɩ-ŋmɛ-ƴãwnɩ nɛ bɛ.
61002015	Bɛ bɛr ɩ a sɔr dẽdẽ, ɛ bɔr tu a Bosɔɔr bi-dɛb Balaam pùor, ʋl na tɩ bɛr ɩ-faar sã-ya bɛlɩ nyɔw ʋ a.
61002016	Ɛ cɛ, ʋ tɩ nyɛ̃ nɩ kpãafʋ a ʋ sãwna ƴãw: bõw na bɛ ƴɛrɛ a, tɩ ƴɛrɛ na mɛ̃ nɩsaal a, ɩ a Naaŋmɩn-ƴɛr-manɛ dãbolu baarɩ.
61002017	A nɩbɛ bɛ ŋa ɩ na mɛ̃ buli na ko kpar a, ɛ ŋmɛ̃ mɛ̃ zũzuwe saa sɛsɛb na darɛ cere nɩ a. Liw lige n'a gã cɛlɛ bɛ.
61002018	Bɛ mɩ́ ƴɛrɛ nɩ ƴɛr-bɛrɛ ƴɛr-zawlɛ, a pɩ̃ɔ yele ƴãgan nʋ̃ɔ̀-faar tɩɛrʋ na ɩrɛ vĩ a, n'a bɛ mɩ́ bɛlɩ nyɔw nɩ a bɛlɩ dem na bʋ́r yi paalʋ a nɩbɛ bɛl pʋɔ na vʋʋrɛ a tulu pʋɔ a.
61002019	Bɛ mɩ́ yel a kɛ bɛ na ɩ na bɛ so bɛ tʋɔra, zɩ̃ kɛ bɛl tɛɛ za ɩ n a ɩ-faar bɛ na mili nɩ a gbãgbaar. Bʋ̃ʋ n'ʋ vɛ̃, bom na tʋ̃ɔ a nɩsaal a, a nɩsaal ɩ n a bom ʋl gbãgbaa.
61002020	Yel-mɩŋa n'a, a bɛlɩ dem na faa bɛ tuɔra a tẽ-daa dɛwr ƴãw, a tɩ Sore nɩ a tɩ Faarɛ Yeezu Kɩrɩta bãwfʋ zũú a, bɛlɛ wa lɛ bɛr a dɛwr a ŋa lɛ páw bɛ ɛ tʋ̃ɔ bɛ a, bɛ nɩ̃ɛ na mɩ́ lɛ kpɛ faa zuo a dãwdãw.
61002021	Bʋ̃ʋ n'ʋ vɛ̃, bɛlɛ nɩ̃ɛ bɛ tɩ dãw bãw a mɩnʋ sɔr a, alɛ sa bɛ na bãw ʋ baarɩ ɛ lɛ zawrɩ a Naaŋmɩn nɔ-ƴãwna sõw bɛr, bɛ na tɩ lʋɔrɩ kʋ̀ bɛ a.
61002022	A ŋmɛ̃ na mɛ̃ a lɛ a zʋkpar na yel a: «A baa lɛb a dɩrɛ a ʋ tiiru!» Nɩ kɛ: «A dobaa so na kʋ̃ɔ wa baarɛ ɛ lɛ miili a mɛ̃mɛrɛ.»
61003001	Ɩ̃ ba mɩnɛ ɛ, gb'a ayi za n'ɩ a a ŋa ɩ̃ na sɛb a sɛbɛ kʋrɛ nyɩ a. A yele al za ɩ̃ na lɛ manɛ kʋ̀rɛ nyɩ a sɛbr a ŋa pʋɔ a, ɩ̃ bɔbr a k'ɩ̃ɩ lɛb sɩ̃w nyɩ tɩɛrʋ, nyɩ tɛr tɩɛr-vɩɛlɩ.
61003002	Nyɩ lɛ tɩɛrɩ a ƴɛrʋ al a Naaŋmɩn-ƴɛr-man- son na tɩ dãw ƴɛr a, nɩ a Sore nɩ a Faarɛ nɔ-ƴãwna a nyɩ nɩ-toni na lʋɔrɩ kʋ̀ nyɩ a.
61003003	Nyɩ páw bãwnɩ a, a bibi-pɛ-baarɩ pʋɔ a, nɩbɛ na ɩrɛ bɛ taabɛ laar a, na yi na, vʋʋrɛ mɛ̃ a lɛ bɛl mɩŋa na bɔbr a,
61003004	ɛ yere: «Ʋ bɛ yel k'ʋʋ na wa na ɩ? Ʋ wa? A tɩ sãà mɩnɛ na kpi wa tɔ dɩ̃a a, bom za cãa na ŋmɛ̃ a lɛ ʋ na tɩ ŋmɛ̃ a tẽw iru tib daar a.»
61003005	Bɛ bãw na kɛ yiiri kɛ a koro za a, Naaŋmɩn ƴɛrʋ tɩ ɩ na salom nɩ tẽw yi kʋ̃ɔ̀mɩ́ be, ɛ kʋ̃ɔ ɩ a nyɔw taa.
61003006	A kʋ̃ɔ-paalʋ kpɛ̃ɛ daar, kʋ̃ɔ n'a mɩ̀ sãw a dãwdãw tẽ-daa.
61003007	Ɛ a dɩ̃a tẽw nɩ a dɩ̃a salom a ŋa a, a Naaŋmɩn ƴɛr-been ŋa cãa na tɛr a cɛlɛ nɩ a vũu a na na dɩ a, ʋ tɛr a na gùre nɩ a ƴɛrʋ-maalʋ bibir nɩ a yel-bier-maalbɛ loba bibir.
61003008	Ɩ̃ ba mɩnɛ ɛ, bʋ̃-been ŋa n'ʋ a fɛr kɛ́ nyɩ taa yiire ɩ: a Sore zie a, bibir been yõ mɩ́ ɩ na mɛ̃ yome tur a, ɛ yome tur ɩ mɛ̃ bibir been a.
61003009	A Sore bɛ cɛlɛ a ʋ nʋɔr ʋ na ƴãw a tub ɛ, mɛ̃ bɛ mɩnɛ kãw na yel k'ʋʋ cɛlɛ na a ɩ. Ɛ cɛ, a nyɩɩm ƴãw n'a ʋ nyɔw ʋ tʋɔra bɛ páwr ɛ, ɛ́ bɔbr kɛ nɩr kãw za taa wa bɔrɛ ɩ, ɛ cɛ, kɛ nɩbɛ za lɩɛbɩ a bɛ ɩb.
61003010	A Sore waa bibir na vɩɛ na mɛ̃ nyãnyuge a, a ʋlɩ bibir nɛ a, a salom na dam a ɩ gɔmɛ̃ tɛwr ɛ bɔr, a salom zu bʋ̃-iri na nyɔw nɩ vũu dɩ nyɩl, a tẽw nɩ a bome al za na be a ʋ zu a kʋ̃ cãa ɩ.
61003011	A bome a ŋa na na sãw a ŋa a, nyɩ bãw lɛ a na fɛr kɛ nyɩ ɩrɛ a. A fɛr a kɛ a nyɩ cenu vɩɛl, ɛ nyɩ tu a Naaŋmɩn pùor,
61003012	nyɩɩm na gùre ɛ ƴãw fãw ɩrɛ kɛ a Naaŋmɩn bibir ta fɔ̃w a. A bibir ʋl a salom na na dɩ wɛ a, ɛ a salom zu bʋ̃-iri nyɔw vũu dɩ nyɩl a.
61003013	Mɛ̃ a lɛ a Naaŋmɩn na ƴãw nʋɔr a, salom paala nɩ tẽsɔw paala pʋɔ mɩnʋ na be a, alɛ n'a tɩ gùre.
61003014	Alɛ so, ɩ̃ ba mɩnɛ ɛ, nyɩ ƴãw fãw vɩɛl ɛ ta tɛr dɛwr a Naaŋmɩn zie ɩ, gùre nɩ a bibir ŋa, ɛ ƴã-ɓaarʋ be nyɩɩm nɩ a Naaŋmɩn cara pʋɔ.
61003015	Nyɩ bãwnɩ a, a Sore wa nyɔw ʋ tʋɔra kɔwrɩ a, a nyɩ faafʋ n'a, mɛ̃ a lɛ a tɩ yɛb nɩ a tɩ bá Pol na sɛb kʋ̀ nyɩ nɩ a yã-bãwfʋ a Naaŋmɩn na kʋ̀ ʋ a.
61003016	Lɛ n'a ʋ mɩ̀ cãa lɛ yere, a sɛbr al za pʋɔ ʋ na ƴɛr a yel ŋa ƴɛrʋ a. Ƴɛr-bie be n a sɛbr a ŋa pʋɔ a pɛr bãwfʋ kpɛmɛ; nɩbɛ na bɛ bãw bom za ɛ a tɩɛrʋ bɛ mɩ́ yaa kɛ lɩɛbɩ a, mɩ́ nyɔw nɩ a ƴɛr-bie a ŋa pɛɛ lɩɛbɩ, ɛ lɛ n'a bɛ mɩ̀ ɩrɛ a Sɛb-sõw sɛbr ŋmãa al na cɛ a ƴãw. Bɛl mɩŋa loba ƴãw n'a bɛ mɩ́ ɩrɛ a lɛ.
61003017	Nyɩɩm ɩ̃ ba mɩnɛ ɛ, nyɩ bãwnɩ a na baarɩ: nyɩ gu nyɩ tʋɔra ɛ ta saw a nɩ-faar bɛ ŋa tulu wa bɔr ɩ nyɩ ɛ; nyɩ na dãw kpɛ̃mɛ ar a, nyɩ ta saw bɛ dam nyɩ ɛ.
61003018	Ɛ cɛ nyɩ kɛrɛ a tɩ Sore nɩ a tɩ Faarɛ Yeezu Kɩrɩta maalʋ nɩ a ʋ bãwfʋ pʋɔ. Ʋlɛ so yúor-vɩɛlʋ-danʋ ƴɛrɛ ŋa nɩ kʋra lɛ. Amɛn.
62001001	Bom nɛ na tɩ be a Yele za pɛr tib daar a, bom nɛ tɩ na wõ a, bom nɛ tɩ na nyɛ̃ nɩ mimir a, bom nɛ tɩ na jɩr gbẽgbẽ a, ɛ tɔ n a tɩ nuru a, ʋ caar ɩ a ƴɛrʋ na tɩrɛ nyɔ-vʋʋrʋ a.
62001002	Bʋ̃ʋ n'ʋ vɛ̃, a nyɔ-vʋʋrʋ ŋa sãá na, tɩ nyɛ̃ ʋ na, tɩ dɩrɛ nɩ a ʋ dãsɩɛ, tɩ manɛ nɩ a nyɔ-vʋʋrʋ na be kʋra lɛ a yele kʋ̀rɛ nyɩ, a nyɔ-vʋʋrʋ ŋa na tɩ be a Sãà zie ɛ wa sãá tɩ nyɛ̃ a.
62001003	Bom nɛ tɩ na nyɛ̃ ɛ wõ a, tɩ yere ʋ na kʋ̀rɛ a nyɩɩm mɩ̀, kɛ́ nyɩ mɩ̀ tʋ̃ɔ lãw nɩ tɩ, ɛ a tɩ lãw-taa ɩ n lãw-taa na be tɩɩm nɩ a Sãà cara pʋɔ, ɛ be tɩɩm nɩ a ʋ Bie Yeezu Kɩrɩta cara pʋɔ a.
62001004	Tɩ sɛbr nyɩ nɩ a a ŋa kɛ a nʋ̃ɔ̀ na kpɩɛr tɩ a, tʋ̃ɔ kpɛ tɩ tɩ tɔ.
62001005	Nyɩ nyɛ̃ a ƴɛrʋ tɩ na wõ a Yeezu Kɩrɩta zie ɛ yere kʋ̀rɛ nyɩ a: Naaŋmɩn ɩ n cãa, ɛ lige kãw za bɛ be a ʋ zie ɩ.
62001006	Tɩmɛ wa yel kɛ tɩ lãw nɩ ʋ na ɛ cãa cere lige pʋɔ a, tɩ ŋmarɛ nɩ ziri, ɛ a tɩ ɩb bɛ tu yel-mɩŋa ɩ.
62001007	Ɛ tɩmɛ wa cere a cãa pʋɔ mɛ̃ a Naaŋmɩn mɩŋa na be a cãa pʋɔ a, tɩ lãw nɩ taa ɛ a ʋ Bie Yeezu Kɩrɩta zɩ̃ɩ pɛwr ɩ yel-bier za dɛwr bɛrɛ tɩ.
62001008	Tɩɩm wa yel kɛ tɩ bɛ tɛr yel-bier a, tɩ tule nɩ tɩ tʋɔra, ɛ a yel-mɩŋa bɛ be a tɩ zie ɩ.
62001009	Ɛ cɛ tɩmɛ wa yere a tɩ yel-bebe kʋ̀rɛ a Naaŋmɩn a, ʋ ŋmɛ̃ n ʋ ŋmɛ̃a, ɛ ɩ nɩ-mɩŋa, ʋ na dɩ n a tɩ yel-bebe suur kʋ̀ tɩ ɛ pɛw a tɩ yel-faar za dɛwr bɛr.
62001010	Tɩɩm wa yel kɛ tɩ bɛ ɩ yel-bebe dem a, Naaŋmɩn n'ʋ tɩ bʋɔlɛ zir-ŋmarɛ, ɛ a ʋ ƴɛrʋ bɛ be a tɩ zie ɩ.
62002001	Ɩ̃ bibiir i, ɩ̃ sɛbr nyɩ nɩ a a ŋa kɛ́ nyɩ taa maalɛ yel-bier ɛ, ɛ cɛ nɩr wa ɩ mɛ̃ ʋ maal ɩ yel-bier a, tɩ tɛr ɩ nɩr a Sãà zie ʋ mɩ́ ƴɛr faa tɩ, ʋlɛ n'ɩ a Yeezu Kɩrɩta na ɩ nɩ-mɩŋa a.
62002002	Bʋ̃ʋ n'ʋ vɛ̃, ʋ de nɩ ʋ tʋɔra maal ɩ bawr, kɛ́ Naaŋmɩn tʋ̃ɔ dɩ a tɩ yel-bebe suur kʋ̀ tɩ. Ɛ cɛ tɩɩm yõ yel-bebe bɛ n'a ɩ, a nɩsaalbɛ za dem mɩ̀ n'a.
62002003	Ɛ a ŋa n'a tɩ nyɛ̃ kɛ́ tɩ bãw nɩ a Naaŋmɩn: tɩmɛ wa sawr a ʋ nɛ-ƴãwnɩ a.
62002004	Sob nɛ na yere: «Ɩ̃ bãw ʋ na», ɛ bɛ sawr a ʋ nɛ-ƴãwnɩ a, ʋ ɩ n zir-ŋmarɛ, ɛ a yel-mɩŋa bɛ be a ʋ zie ɩ.
62002005	Ɛ cɛ sob nɛ na sawr dier a Naaŋmɩn ƴɛrʋ a, a Naaŋmɩn nɔ̃wfʋ mɩ́ sɩrɩ na vɩɛl ʋ za a ʋ sob zie. A ŋa n'a tɩ na tʋ̃ɔ mɩ́ bãw kɛ tɩ lãw nɩ nɩ a Naaŋmɩn.
62002006	Sob nɛ na yel k'ʋʋ lãw nɩ nɩ a Naaŋmɩn a, a fɛr a k'ʋʋ vʋʋrɛ mɛ̃ a lɛ a Yeezu na dãw vʋʋrɩ a.
62002007	Ɩ̃ ba mɩnɛ ɛ, Naaŋmɩn nɔ-ƴãwna na ɩ paala a bɛ n'ʋ ɩ̃ sɛbr kʋ̀rɛ nyɩ ɛ, a nɔ-kʋra ʋl nyɩ na tɛr a pɛr tib daar a n'ʋ, a nɔ-kʋra ŋa ɩ n a ƴɛrʋ nyɩ na tɩ wõ a.
62002008	Ɛ cɛ Naaŋmɩn nɔ-ƴãwna na ɩ paala n'ʋ ɩ̃ sɛbr kʋ̀rɛ nyɩ, ɛ a ʋ yel-mɩŋa sãá nɩ a Kɩrɩta zie nɩ a nyɩ zie mɩ̀. Bʋ̃ʋ n'ʋ vɛ̃, a lige tɔlɛ na, ɛ a cãa tɔr za caalɛ baarɩ.
62002009	Ʋlɩ sob na yere k'ʋʋ be n cãa pʋɔ ɛ hɩ̃ɛn a ʋ yɛb a, cãa na be a lige pʋɔ.
62002010	Sob nɛ na nɔnɛ a ʋ yɛb a, be n cãa pʋɔ ɛ bom za bɛ be a ʋ zie na ɩ k'ʋ lo ɩ.
62002011	Ɛ cɛ sob nɛ na hɩ̃ɛn a ʋ yɛb a, be n lige pʋɔ; ʋ cere nɩ lige pʋɔ ɛ bɛ bãw be ʋ na cere a ɩ, a lige na ɩ ʋ zɔ̃w a ƴãw.
62002012	Ɩ̃ bibiir i, ɩ̃ sɛbr nyɩ na kɛ́ Naaŋmɩn dɩ n a nyɩ yel-bebe suur kʋ̀ nyɩ a Yeezu yúor ƴãw.
62002013	Sãà mɩnɛ ɛ, ɩ̃ sɛbr nyɩ na kɛ́ nyɩ bãw nɩ a sob nɛ na be a pɛr tib daar za a. Pɔl-bili i, ɩ̃ sɛbr nyɩ na kɛ́ nyɩ zɛb a tʋ̃ɔ a Faalʋ-sob.
62002014	Ɩ̃ bibiir i, ɩ̃ sɛb nyɩ na kɛ́ nyɩ bãw nɩ a Sãà. Sãà mɩnɛ ɛ, ɩ̃ sɛb nyɩ na kɛ́ nyɩ bãw nɩ a sob nɛ na be a pɛr tib daar za a. Pɔl-bili i, ɩ̃ sɛb nyɩ na kɛ́ nyɩ kpɛmɛ na ɛ a Naaŋmɩn ƴɛrʋ be a nyɩ zie, nyɩ zɛb a tʋ̃ɔ a Faalʋ-sob.
62002015	Nyɩ ta nɔnɛ a tẽ-daa nɩ a tẽ-daa zu bome ɩ, nɩr wa nɔnɛ a tẽ-daa a, ʋ bɛ mɩ́ tɛr a Naaŋmɩn Sãà nɔ̃wfʋ ɛ.
62002016	Bʋ̃ʋ n'ʋ vɛ̃, bom za a tẽ-daa na so a: a nɩsaal pʋ-tɩɛrʋ bʋ̃-bɔbrɩ na bɛ vɩɛl a, bom fʋ na mɩ́ nyɛ̃ a mimir zaalɛ a, a pɔl-ɩb a tɛ̀rá pʋɔ, a a ŋa za bɛ yire a Naaŋmɩn Sãà zie ɩ, a tẽ-daa zie n'a a yire.
62002017	A tẽ-daa tɔlɛ na, ʋlɛ nɩ a ʋ bome a nɩsaalbɛ na mɩ́ bɔbr a, ɛ cɛ sob nɛ na maalɛ a Naaŋmɩn pʋ-tɩɛrʋ a, mɩ́ be n be kʋra lɛ.
62002018	Ɩ̃ bibiir i, a yele za baarʋ pɩɛl a. Nyɩ wõ na bɛ yel kɛ Kɩrɩta dɔ̃ sob waar a. Ɛ cɛ ƴɛrɛ ŋa a, Kɩrɩta dɔ̃-dem yaga be n ka. A ŋa n'a tɩ bãw k'aa yele za baarʋ daar ta na.
62002019	A nɩbɛ bɛ ŋa yi n a tɩ zie, ɛ cɛ bɛ bɛ tɩ ɩ a tɩ nɩbɛ ɩ. Bɛlɛ tɩ sɩrɩ ɩ a tɩ nɩbɛ a, bɛ nãa tɩ cãa na be a tɩ zie. Ɛ cɛ bɛ yi na zaa a tɩ pʋɔ, k'aa ɩ cãa kɛ́ bɛ been kãw za bɛ tɩ ɩ a tɩ nɩr ɛ.
62002020	A nyɩɩm a, nyɩ páw nɩ a Vʋʋrʋ Sõw a Kɩrɩta na kʋ̀ nyɩ a, lɛ n'a nyɩ za bãw a yel-mɩŋa.
62002021	Ɩ̃ bɛ sɛb nyɩ kɛ́ nyɩ bɛ bãw a yel-mɩŋa ɩ, ɩ̃ sɛb nyɩ na kɛ́ nyɩ bãw ʋ na, nɩ kɛ bom za na ɩ ziri a, bɛ yire yel-mɩŋa pʋɔ ɩ.
62002022	Ãa n'ɩ a zir-ŋmarɛ, ʋ bɛ ɩ a sob nɛ na yere k'aa Yeezu bɛ ɩ a Kɩrɩta a? A Kɩrɩta dɔ̃ sob ɩ a ŋa: ʋ na zawrɛ a Sãà nɩ a Bie za a.
62002023	Sob nɛ za na zawrɛ a Bie a, mɩ̀ bɛ tɛr a Sãà ɩ. Ɛ sob nɛ za na saw a Bie a, mɩ̀ tɛr ɩ a Sãà.
62002024	A na ɩ a ŋa a, nyɩ maal tɛr a ƴɛrʋ nyɩ na wõ a pɛr tib daar za a. A ʋlɩ bom nɛ nyɩ na wõ a pɛr tib daar za wa be a nyɩ zie a, a nyɩɩm mɩ̀, nyɩ na lãwnɩ nɩ a Bie nɩ a Sãà.
62002025	Ɛ a ʋlɩ bom nɛ a Kɩrɩta na yel k'ʋʋ na kʋ̀ tɩ na a, n'ɩ a nyɔ-vʋʋrʋ na be kʋra lɛ a.
62002026	A a ŋa n'a ɩ̃ yel k'ɩ̃ɩ sɛb kʋ̀ nyɩ caar ɩ a bɛlɩ dem na mɩ́ bɔbr kɛ bɛ tuli nyɩ a.
62002027	A nyɩɩm a, a Vʋʋrʋ Sõw nyɩ na páw a Kɩrɩta zie a, ʋ be n a nyɩ zie, ɛ́ nyɩ bɛ gu kɛ nɩr kãw za wule nyɩ ɛ. Bʋ̃ʋ n'ʋ vɛ̃, a Vʋʋrʋ wule nyɩ nɩ bom za: ʋ wule nyɩ nɩ a yel-mɩŋa, ziri bɛ n'a ʋ wule nyɩ ɛ, lɛ so nyɩ ɩrɛ a lɛ ʋ na wul nyɩ a: nyɩ lãw nɩ a Kɩrɩta.
62002028	Ɩ̃ bibiir i, a ƴɛrɛ ŋa a, nyɩ lãwnɩ nɩ a Kɩrɩta, kɛ ʋlɛ wa sãá a, tɩɩm ɓãa ƴãw bɛr tɩɛrʋ, ɛ ta nyɛ̃ vĩ ar zãá nɩ ʋ, a ʋ waa daar ɛ.
62002029	Nyɩ na bãwnɩ a k'aa Kɩrɩta ɩ n nɩ-mɩŋa a, nyɩ saw kɛ sob nɛ za mɩ̀ na tuur a mɩnʋ sɔr a, ɩ n Naaŋmɩn bʋ̃-dɔwra.
62003001	Nyɩ nyɛ̃ a Naaŋmɩn Sãà na nɔ̃w tɩ sɛw, tɩ ƴãw bɛ bʋɔlɛ tɩ Naaŋmɩn bibiir a. Ɛ tɩ ɩ ʋ na. A lɛ n'a so a tẽ-daa bɛ bãw tɩ ɛ, ʋ na bɛ bãw a Naaŋmɩn a ƴãw.
62003002	Ɩ̃ ba mɩnɛ ɛ, a ƴɛrɛ ŋa tɩ ɩ n Naaŋmɩn bibiir, ɛ cɛ a lɛ tɩ nãà ŋmɛ̃ a n'a bɛ sãá sɛr ɛ. Tɩ bãwnɩ a n'a k'aa Kɩrɩta wa sãá a lɛn daar a, tɩ na ŋmɛ̃ na taa nɩ ʋ, tɩ na na nyɛ̃ ʋ mɛ̃ a lɛ ʋ na ŋmɛ̃ a ƴãw.
62003003	Ɛ nɩsaal za na ƴãw a tɩɛrʋ ŋa tɔ a ʋ ƴãw a, mɩ́ ƴãw nɩ fãw vɩɛl mɛ̃ a Kɩrɩta na vɩɛl a.
62003004	Nɩr za na maalɛ yel-bier a, mɩ́ zawr ɩ Naaŋmɩn nʋɔr, bʋ̃ʋ n'ʋ vɛ̃, a yel-bier ɩ n Naaŋmɩn nʋɔr zawrʋ.
62003005	Ɛ cɛ nyɩ bãwnɩ a na, a Kɩrɩta sãá na k'ʋʋ wa ír a yel-bebe bɛr, ɛ cɛ ʋl bɛ maalɩ yel-bier ɛ.
62003006	Nɩsaal za na maalɛ yel-bier a bɛ nyɛ̃ ʋ ɛ, ɛ bɛ bãw ʋ ɛ.
62003007	Ɩ̃ bibiir i, nyɩ ta saw nɩr za tuli nyɩ ɛ. Sob nɛ na tuur a yel-mɩŋa a, ɩ n nɩ-mɩŋa mɛ̃ a Kɩrɩta na ɩ nɩ-mɩŋa a.
62003008	Sob nɛ na maalɛ a yel-bier a, Gɛgɛra so ʋ. A Gɛgɛra na ɩ yel-bier-maalɛ a pɛr tib daar za a ƴãw. Yel ŋa ƴãw n'a a Naaŋmɩn Bie sãá: k'ʋʋ wa sãw a Gɛgɛra tome bɛr.
62003009	Nɩsaal za na ɩ Naaŋmɩn bʋ̃-dɔwra a, ʋ bɛ cãa maalɛ yel-bier ɛ, a nyɔ-vʋʋrʋ fãw na yi a Naaŋmɩn zie a na be a ʋ pʋɔ a ƴãw; ɛ a Naaŋmɩn na n'ʋ dɔw ʋ a, ʋ kʋ̃ tʋ̃ɔ cãa maalɛ yel-bier ɛ.
62003010	A ŋa n'a bɛ mɩ́ bãw a Naaŋmɩn bibiir nɩ a Gɛgɛra bibiir: sob nɛ za na bɛ tuur a yel-mɩŋa a, ɛ mɩ̀ bɛ lɛ nɔnɛ a ʋ yɛb a, bɛ ɩ Naaŋmɩn bie ɩ.
62003011	Yel ŋa n'ʋ nyɩ wõ a pɛr tib daar za: kɛ́ tɩ nɔnɛ taa.
62003012	A bɛ sɛw kɛ tɩ ŋmɛ̃ mɛ̃ a Kayɛ̃ a ɩ: ʋ na tɩ ɩ a Faalʋ-sob nɩr a n'a so ʋ kʋ́ a ʋ yɛb. Ɛ bʋ̃ʋ ƴãw n'a ʋ tɩ kʋ́ ʋ? A ʋ ɩ-ɩrɩ bɛ tɩ vɩɛl ɛ, ɛ a ʋ yɛb dem tu a yel-mɩnʋ.
62003013	Yɛbr ɩ, a tẽ-daa ŋa nɩbɛ wa hɩ̃ɛn nyɩ a, a ta ɩ mɛ̃ a ur nyɩ na ɩ.
62003014	Tɩɩm a, tɩ bãw na kɛ tɩ yi n a kũu pʋɔ kpɛ nyɔ-vʋʋrʋ pʋɔ, tɩ na nɔnɛ a tɩ yɛbr a ƴãw. Sob nɛ na bɛ tɛr a nɔ̃wfʋ a, cãa na be a kũu pʋɔ.
62003015	Nɩr za na hɩ̃ɛn a ʋ yɛb a, nɩ-kʋ́rɛ n'ʋ, ɛ́ nyɩ bãwnɩ a na nɩ-kʋ́rɛ kãw za na bɛ mɩ́ tɛr a nyɔ-vʋʋrʋ na be kʋra lɛ a.
62003016	Yel ŋa pʋɔ n'a tɩ bãw ʋlɩ bom nɛ na n'ɩ a nɔ̃wfʋ a: a Yeezu de nɩ a ʋ nyɔ-vʋʋrʋ tɩr a tɩ ƴãw. A na ɩ lɛ a, a tɩɩm mɩ̀, a fɛr a kɛ tɩ mɩ́ mɩ̀ de a tɩ nyɔ-vʋʋrʋ tɩr a tɩ yɛbr ƴãw.
62003017	Nɩr wa tɛr a a tẽw zu, ɛ nyɛ̃ a fɛrɛ a ʋ yɛb, ʋʋ bɛ zɔ ʋ nɩ-baalʋ a, ŋmɩŋmɩn n'a ʋ na tʋ̃ɔ yel k'ʋʋ nɔnɛ nɩ a Naaŋmɩn?
62003018	Ɩ̃ bibiir i, nyɩ ta ɩ tɩ nɔnɛ nɩ nʋɔr nɩ ƴɛr-vɩɛlɩ tɛwr ɛ, nyɩ ɩ a tɩ nɔ̃wfʋ sãá a tɩ ɩ-ɩrɩ pʋɔ ɛ tu a yel-mɩŋa.
62003019	A ŋa n'a tɩ na bãw kɛ́ tɩ ɩ n yel-mɩŋa nɩbɛ, ɛ́ mɩ́ ɓãa ƴãw bɛr tɩɛrʋ a Naaŋmɩn niŋé.
62003020	Bʋ̃ʋ n'ʋ vɛ̃, a tɩ tɩɛrʋ wa yel kɛ tɩ sãw na a, Naaŋmɩn ɩ n kpɛ̃ɛ zuo a tɩ tɩɛrʋ, ɛ ʋ bãw nɩ bom za.
62003021	Ɩ̃ ba mɩnɛ ɛ, a tɩ tɩɛrʋ bɛ wa yel kɛ tɩ sãw na a, tɩ mɩ́ bɛr ɩ dɛ̃bɩ̃ɛ a Naaŋmɩn niŋé.
62003022	Ɛ bom za tɩ na zɛlɛ a, tɩ mɩ́ páw ʋ nɩ a ʋ zie, tɩ na sawr a ʋ nɛ-ƴãwnɩ ɛ ɩrɛ a lɛ na pɛlɩ a ʋ pʋɔ a ƴãw.
62003023	Ɛ a nʋɔr ʋ na ƴãw kʋ̀ tɩ a n'ɩ ŋa: kɛ́ tɩ saw de a ʋ Bie Yeezu Kɩrɩta, ɛ nɔnɛ taa mɛ̃ a lɛ a Kɩrɩta na ƴãw a nʋɔr kʋ̀ tɩ a.
62003024	Sob nɛ na sawr a Naaŋmɩn nɛ-ƴãwnɩ a, ʋ lãwnɩ nɩ a Naaŋmɩn ɛ a Naaŋmɩn mɩ̀ lãw nɩ ʋ. A ŋa n'a tɩ bãw k'aa Naaŋmɩn lãw nɩ tɩ na, a Vʋʋrʋ Sõw ʋ na kʋ̀ tɩ a.
62004001	Ɩ̃ ba mɩnɛ ɛ, nyɩ ta mɩ́saw de a bɛlɩ dem za na mɩ́ yel kɛ bɛ tɛr ɩ Naaŋmɩn Vʋʋrʋ a ɩ. Ɛ cɛ, nyɩ mɩ́ ɩ bɛ kaa nyɛ̃ a vʋʋrʋ bɛ na tɛr a, wa sɩrɩ yi a Naaŋmɩn zie a. Bʋ̃ʋ n'ʋ vɛ̃, Naaŋmɩn-ƴɛr-man-bɛl-bɛlbɛ yɛ́r a pàw a tẽ-daa.
62004002	A ŋa n'a nyɩ na mɩ́ bãw Naaŋmɩn Vʋʋrʋ wa n'ʋ a: sob nɛ za na yere kɛ a Yeezu Kɩrɩta sɩrɩ na lɩɛbɩ nɩsaal a, tɛr ɩ a Vʋʋrʋ na yi a Naaŋmɩn zie a.
62004003	Ɛ cɛ sob nɛ za na bɛ saw de a Yeezu Kɩrɩta a a ŋa a, ʋ bɛ tɛr a Vʋʋrʋ na yi a Naaŋmɩn zie a ɩ, a Kɩrɩta dɔ̃ sob nyɩ na wõ bɛ yel k'ʋʋ waar a, a ʋ vʋʋrʋ n'ʋ ʋ tɛr. Ɛ cɛ a ƴɛrɛ ŋa a, a Kɩrɩta dɔ̃ sob be n a tẽ-daa zu baarɩ.
62004004	Ɩ̃ bibiir i, a nyɩɩm a, Naaŋmɩn so nyɩ, ɛ́ nyɩ zɛb a tʋ̃ɔ a Naaŋmɩn-ƴɛr-man-bɛl-bɛlbɛ bɛ ŋa; bʋ̃ʋ n'ʋ vɛ̃, a sob nɛ na be a nyɩ sɔgɔ a, ɩ n kpɛ̃ɛ zuo a sob nɛ na be a tẽ-daa zu a.
62004005	A nɩbɛ bɛ ŋa ɩ n a tẽ-daa nɩbɛ, alɛ so bɛ mɩ́ ƴɛrɛ mɛ̃ a lɛ a tẽ-daa na mɩ́ ƴɛrɛ a, ɛ a tẽ-daa bɛrɛ wone a bɛ ƴɛrʋ.
62004006	Ɛ cɛ a tɩɩm a, Naaŋmɩn so tɩ. Sob nɛ na bãw a Naaŋmɩn a, mɩ́ bɛrɛ na wone a tɩ ƴɛrʋ. Ɛ sob nɛ a Naaŋmɩn na bɛ so a, bɛ mɩ́ bɛrɛ wone a tɩ ƴɛrʋ ɛ. A ŋa n'a tɩ mɩ́ bãw a yel-mɩŋa Vʋʋrʋ nɩ a tulu vʋʋrʋ.
62004007	Ɩ̃ ba mɩnɛ ɛ, nyɩ ɩ tɩ nɔnɛ taa, bʋ̃ʋ n'ʋ vɛ̃, a nɔ̃wfʋ yi n a Naaŋmɩn zie. Nɩr za na tɛr a nɔ̃wfʋ a ɩ n Naaŋmɩn bie, ɛ bãw a Naaŋmɩn.
62004008	Sob nɛ na bɛ tɛr nɔ̃wfʋ a, bɛ bãw a Naaŋmɩn ɛ, a Naaŋmɩn na ɩ nɔ̃wfʋ a ƴãw.
62004009	A ŋa n'a a Naaŋmɩn wul a ʋ nɔ̃wfʋ ʋ sãá a tɩ zie: ʋ tõ n a ʋ Bi-been a tẽ-daa zu k'ʋʋ wa ɩ tɩ vʋʋrɛ.
62004010	A ŋa n'a a nɔ̃wfʋ ŋmɛ̃: tɩmɛ bɛ nɛ bɛ nɔ̃w a Naaŋmɩn ɛ, ʋlɛ n'ʋ nɔ̃w tɩ, ɛ tõ a ʋ Bie k'ʋʋ wa de ʋ tʋɔra maal ɩ bawr a tɩ yel-bebe suur dɩ-kʋ̀b ƴãw.
62004011	Ɩ̃ ba mɩnɛ ɛ, a Naaŋmɩn wa nɔ̃w tɩ a ŋa a, a fɛr a k'aa tɩɩm mɩ̀, tɩ mɩ̀ nɔnɛ taa.
62004012	Nɩr za bɛ dãw nyɛ̃ a Naaŋmɩn ɛ. Tɩmɛ wa nɔnɛ taa a, Naaŋmɩn lãwnɩ tɩ na, ɛ a ʋ nɔ̃wfʋ a tɩ zie vɩɛl ɩ ʋ za.
62004013	A ŋa n'a tɩ mɩ́ bãw kɛ tɩ lãw nɩ nɩ a Naaŋmɩn, ʋʋ lãw nɩ tɩ: ʋ na kʋ̀ tɩ a ʋ Vʋʋrʋ a ƴãw.
62004014	Tɩ nyɛ̃ na, ɛ dɩrɛ a dãsɩɛ k'aa Sãà tõ n a ʋ Bie k'ʋʋ wa ɩ a tẽ-daa faarɛ.
62004015	Nɩr wa yel k'aa Yeezu ɩ n a Naaŋmɩn Bie a, Naaŋmɩn mɩ́ lãwnɩ nɩ a ʋ sob, ɛ a sob mɩ̀ lãw nɩ a Naaŋmɩn.
62004016	A tɩɩm a, tɩ bãw na ɛ saw de a nɔ̃wfʋ a Naaŋmɩn na tɛr a tɩ ƴãw a. Naaŋmɩn ɩ n nɔ̃wfʋ. Sob nɛ na tɛr a nɔ̃wfʋ a, ʋ lãwnɩ nɩ a Naaŋmɩn, ɛ a Naaŋmɩn mɩ̀ lãw nɩ ʋ.
62004017	A nɔ̃wfʋ wa vɩɛl ʋ za a tɩ zie a, tɩ na bɛr ɩ tɩɛrʋ a ƴɛrʋ maalʋ bibir, bʋ̃ʋ n'ʋ vɛ̃, a tɩ nyɔ-v ʋʋrʋ a tẽw zu ka ŋmɛ̃ na taa nɩ a Yeezu Kɩrɩta dem.
62004018	N ɔ̃wfʋ bɛ bãw dɛ̃bɩ̃ɛ ɩ. Nɔ̃wfʋ na ɩ nɔ̃wfʋ mɩŋa a, mɩ́ diw nɩ a dɛ̃bɩ̃ɛ bɛr. Bʋ̃ʋ n'ʋ vɛ̃, a dɛ̃bɩ̃ɛ mɩ́ wul a kɛ dɔwrʋ na wa na. Ɛ sob nɛ na zɔrɛ dɛ̃bɩ̃ɛ a, a nɔ̃wfʋ bɛ vɩɛl ʋ za a ʋ zie ɩ.
62004019	Tɩɩm a, tɩ nɔnɛ na, a Naaŋmɩn na n'ʋ de niwn nɔ̃w tɩ a ƴãw.
62004020	Nɩr wa yel: «Ɩ̃ nɔnɛ nɩ Naaŋmɩn», ɛ hɩ̃ɛn a ʋ yɛb a, zir-ŋmarɛ n'ʋ. Bʋ̃ʋ n'ʋ vɛ̃, sob nɛ na bɛ nɔnɛ a ʋ yɛb ʋ na mɩ́ nyɛ̃ a, kʋ̃ tʋ̃ɔ nɔnɛ a Naaŋmɩn ʋ na bɛ mɩ́ nyɛ̃ a ɩ.
62004021	A nʋɔr a Kɩrɩta na ƴãw kʋ̀ tɩ a n'ɩ ŋa: sob nɛ na nɔnɛ a Naaŋmɩn a, ʋ mɩ̀ nɔnɛ a ʋ yɛb.
62005001	Nɩr za na saw de k'aa Yeezu ɩ n a Kɩrɩta a, ɩ n Naaŋmɩn bʋ̃-dɔwra. Ɛ sob nɛ za na nɔnɛ a dɔwrɛ a, mɩ̀ mɩ́ nɔnɛ nɩ a ʋ bʋ̃-dɔwra.
62005002	A ŋa n'a tɩ mɩ́ bãw kɛ tɩ nɔnɛ nɩ a Naaŋmɩn bibiir: a lɛn daar tɩ na mɩ́ nɔnɛ a Naaŋmɩn ɛ sawr a ʋ nɛ-ƴãwnɩ a.
62005003	A ŋa n'a a Naaŋmɩn nɔ̃wfʋ sɩrɩ ŋmɛ̃: kɛ́ tɩ sawr a ʋ nɛ-ƴãwnɩ. Ɛ a ʋ nɛ-ƴãwnɩ bɛ kpɛmɛ zuo ɩ,
62005004	bʋ̃ʋ n'ʋ vɛ̃, Naaŋmɩn bʋ̃-dɔwra za tʋ̃ɔ nɩ a tẽ-daa, ɛ a tʋ̃ɔfʋ tɩ na tʋ̃ɔ a tẽ-daa a, n'ɩ a tɩ Naaŋmɩn-saw-deb.
62005005	Ãa n'ʋ tʋ̃ɔ a tẽ-daa, a bɛ ɩ a sob nɛ na saw de k'aa Yeezu ɩ n a Naaŋmɩn Bie a?
62005006	A Yeezu Kɩrɩta n'ʋ wa n a ʋ suob kʋ̃ɔ nɩ a ʋ kũu zɩ̃ɩ. A kʋ̃ɔ tɛwr bɛ n'a ʋ wa n ɛ, ʋ wa n nɩ a kʋ̃ɔ nɩ a zɩ̃ɩ. Ɛ a Vʋʋrʋ sõw n'ʋ dɩrɛ a dãsɩɛ kɛ sɩza n'a, a Vʋʋrʋ Sõw na ɩ a yel-mɩŋa a ƴãw.
62005007	Dãsɩɛ dem ata nɛ bɛ:
62005008	a Vʋʋrʋ Sõw, a kʋ̃ɔ nɩ a zɩ̃ɩ, ɛ bɛ za ata lãw nɩ taa dɩrɛ a dãsɩ-been.
62005009	Tɩ mɩ́ saw nɩ a nɩsaalbɛ dãsɩɛ, a Naaŋmɩn dãsɩɛ ɩ n kpɛ̃ɛ zuo a nɩsaalbɛ dem. Ɛ a dãsɩɛ ŋa n'ʋ ʋ dɩ a ʋ Bie ƴãw.
62005010	Sob nɛ na saw de a Naaŋmɩn Bie a, mɩ̀ tɛr ɩ a dãsɩɛ ŋa a ʋ pʋ̀ɔmɩ́. Ɛ cɛ sob nɛ na bɛ mɩ́ saw de a Naaŋmɩn a, mɩ́ de ʋ na bʋɔlɛ zir-ŋmarɛ, ʋ na bɛ saw de a Naaŋmɩn dãsɩɛ ʋ na dɩ a ʋ Bie ƴãw a.
62005011	A dãsɩɛ ʋl n'ɩ ŋa: Naaŋmɩn kʋ̀ tɩ nɩ a nyɔ-vʋʋrʋ na be kʋra lɛ a, ɛ a nyɔ-vʋʋrʋ ŋa n'ʋ tɩ páw a ʋ Bie zie.
62005012	Sob nɛ na tɛr a Bie a, tɛr ɩ a nyɔ-vʋʋrʋ ŋa, ɛ sob nɛ na bɛ tɛr a Naaŋmɩn Bie a, bɛ tɛr a nyɔ-vʋʋrʋ ɛ.
62005013	Ɩ̃ sɛb nyɩ nɩ a a ŋa za kɛ́ nyɩ bãw kɛ nyɩ tɛr ɩ a nyɔ-vʋʋrʋ na be kʋra lɛ a, a nyɩɩm na saw de a Naaŋmɩn Bie a.
62005014	Ɛ bom ŋa n'ʋ so tɩ mɩ́ bɛr tɩɛrʋ a Naaŋmɩn niŋé: tɩmɛ wa zɛlɛ bom a tu a ʋ pʋ-tɩɛrʋ a, ʋ mɩ́ bɛr a wõ a tɩ zɛlʋ.
62005015	Ɛ tɩ na bãw k'ʋʋ mɩ́ bɛrɛ na wone tɩmɛ wa zɛlɛ bom a ʋ zie a, tɩ bãw na kɛ tɩ páw nɩ a bom nɛ tɩ na zɛlɩ a ʋ zie a.
62005016	Nɩr wa nyɛ̃ a ʋ yɛb ʋ maalɛ yel-bier na bɛ kʋ́rɛ a, ʋ puore, ɛ Naaŋmɩn na kʋ̀ n nyɔ-vʋʋrʋ a ʋ yɛb, a yel-bier ʋl wa sɩrɩ bɛ kʋ́rɛ a. Ɛ cɛ, yel-bier kãw be n be kʋ́rɛ. A ʋl ƴãw bɛ n'a ɩ̃ yel kɛ nyɩ puore ɩ.
62005017	Ɩ-faa za ɩ n yel-bier, ɛ cɛ yel-bier za bɛ kʋ́rɛ ɩ.
62005018	Tɩ bãwnɩ a na kɛ Naaŋmɩn bʋ̃-dɔwra za bɛ maalɛ yel-bier ɛ, a Naaŋmɩn Bie gu ʋ na, ɛ a Faalʋ-sob kʋ̃ tʋ̃ɔ ɩ ʋ bom ɛ.
62005019	Tɩ bãw na kɛ Naaŋmɩn so tɩ, ɛ a Faalʋ-sob so a tẽ-daa za.
62005020	Tɩ bãw na kɛ a Naaŋmɩn Bie wa na, wa kʋ̀ tɩ a yã kɛ́ tɩ bãw a Naaŋmɩn-sɩza. Tɩ lãw nɩ nɩ a Naaŋmɩn-sɩza a ʋ Bie Yeezu Kɩrɩta ƴãw. Ʋlɛ n'ɩ a Naaŋmɩn-sɩza nɩ a nyɔ-vʋʋrʋ na be kʋra lɛ a.
62005021	Ɩ̃ bibiir i, nyɩ gùre nyɩ tʋɔra a tɩbɛ ƴãw.
63001001	A mãa nɩ-kʋra, mãa n'ʋ sɛbr a fʋ̃ʋ nɩ a fʋ bibiir, fʋ̃ʋ pɔw-nɩ-kpɛ̃ɛ a Naaŋmɩn na kaa ir a. Ɩ̃ nɔnɛ nyɩ nɩ yel-mɩŋa za, ɛ cɛ mãa yõ bɛ n'ʋ ɛ, a bɛlɩ dem za na bãw a yel-mɩŋa a, mɩ̀ nɔnɛ nyɩ na.
63001002	Bʋ̃ʋ n'ʋ vɛ̃, a yel-mɩŋa be n a tɩ zie, ɛ na cãa be a tɩ zie kʋra lɛ.
63001003	A Naaŋmɩn Sãà, nɩ a Yeezu Kɩrɩta, na ɩ a Sãà Bie a, bɛ kʋ̀ tɩ maalʋ, su-ɓaarʋ nɩ ƴã-ɓaarʋ tɩ vʋʋrɛ nɩ a yel-mɩŋa nɩ a nɔ̃wfʋ pʋɔ.
63001004	Nʋ̃ɔ̀ tɩ kpɛ m ɩ yaga za, ɩ̃ na tɩ nyɛ̃ a fʋ bibiir bɛ mɩnɛ bɛ cere a yel-mɩŋa pʋɔ, mɛ̃ a lɛ a Naaŋmɩn Sãà na ƴãw a nʋɔr kʋ̀ tɩ a.
63001005	Pɔw-nɩ-kpɛ̃ɛ ɛ, ɩ̃ zɛlɛ fʋ nɩ a ƴɛrɛ ŋa kɛ́ tɩ nɔnɛ taa. Ʋ bɛ ɩ Naaŋmɩn nɔ-ƴãwna na ɩ paala n'ʋ ɩ̃ sɛbr fʋ ɛ. A ʋl tɩ na tɛr a pɛr tib daar za a n'ʋ.
63001006	A ŋa n'a a nɔ̃wfʋ ŋmɛ̃: kɛ́ tɩ sawr a Naaŋmɩn nɛ-ƴãwnɩ. Ɛ a Naaŋmɩn nɔ-ƴãwna, nyɩ na wõ a pɛr tib daar za a, n'ɩ kɛ́ tɩ vʋʋrɛ a nɔ̃wfʋ pʋɔ.
63001007	Nɩ-bɛlbɛ yaga yɛ́r a pàw a tẽ-daa. Bɛ bɛ saw de k'aa Yeezu Kɩrɩta wa na ɩ nɩsaal ɛ. A ŋa n'a bɛ mɩ́ bãw a nɩ-bɛlɛ nɩ a Kɩrɩta dɔ̃ sob.
63001008	Nyɩ gúre nyɩ tʋɔra taa wa guure a tɩ tome tɔnɛ ɩ, ɛ páw a sã-ya za.
63001009	Nɩsaal za na bɛ tɛr a Kɩrɩta wulu, ɛ mɩ́ wul col ɩ a, ʋ bɛ lãw nɩ a Naaŋmɩn ɛ; sob nɛ na mɩ́ tɛr a wulu ŋa a, ʋ lãw nɩ nɩ a Sãà nɩ a Bie.
63001010	Nɩr wa waar a nyɩ zie ɛ bɛ tɛr a wulu ŋa a, nyɩ taa dier ʋ sãanʋ a nyɩ yir ɛ, ɛ mɩ̀ taa puore ʋ a ʋ waa yaanɩ ɛ.
63001011	Bʋ̃ʋ n'ʋ vɛ̃, sob nɛ na puore ʋ a ʋ waa yaanɩ a, ʋ pʋɔ nɩ a ʋ ton-faar pʋɔ.
63001012	Ɩ̃ cãa na tɛr yel-yaga nãá yel kʋ̀ nyɩ, ɛ cɛ ɩ̃ bɛ tɩ bɔbr k'ɩ̃ɩ manɩ a sɛb-ɓɛl zu nɩ sɛb-dale kʋ̃ɔ ɛ; ɩ̃ tɩɛrɛ na k'ɩ̃ɩ ta a nyɩ zie, tɩ ƴɛr sɔw taa, a tɩ nʋ̃ɔ̀ tʋ̃ɔ vɩɛl ʋ za.
63001013	A fʋ yɛb, Naaŋmɩn mɩ̀ na kaa ir a, bibiir puore fʋ na.
64001001	A mãa Nɩ-kʋra, mãa n'ʋ sɛbr fʋ, fʋ̃ʋ ɩ̃ nɩ-nɔna Gayisɩ, ɩ̃ na nɔnɛ yel-mɩŋa za a.
64001002	Ɩ̃ ba-nɔna a, ɩ̃ zɛlɛ na k'aa yele za cere vla a fʋ zie, ɛ́ fʋ mɩ̀ tɛr a ƴãgan ƴã-ɓaarʋ mɛ̃ a lɛ fʋ na tɛr a sɩ́ɛ ƴã-ɓaarʋ a.
64001003	Nʋ̃ɔ̀ kpɛ m ɩ yaga za, bʋ̃ʋ n'ʋ vɛ̃, yɛbr ta n a ka dɩ a yel-mɩŋa na sãá a fʋ nyɔ-vʋʋrʋ pʋɔ a dãsɩɛ: a fʋ̃ʋ a, fʋ vʋʋrɛ nɩ a yel-mɩŋa cãa pʋɔ.
64001004	Nʋ̃ɔ̀ bɛ mɩ́ kpɛ m bom za ƴãw sɛw ɩ̃ na mɩ́ wa wõ k'aa ɩ̃ bibiir cere nɩ a yel-mɩŋa sɔr pʋɔ a ɩ.
64001005	Ɩ̃ ba-nɔna a, fʋ kaarɛ nɩ a yɛbr zie vla tu n a fʋ Naaŋmɩn-sawfʋ, bɛlɛ saa ɩ nɩ-sãanbɛ a.
64001006	Bɛ dɩ n a fʋ nɔ̃wfʋ dãsɩɛ a Lãw-yir niŋé. Fʋ na maal ɩ vla, fʋ̃ʋ wa sõw bɛ mɛ̃ a lɛ a na sɛw a Naaŋmɩn zie, bɛ cãa lo a bɛ sɔr cere a.
64001007	Bʋ̃ʋ n'ʋ vɛ̃, a Kɩrɩta yúor ƴãw n'a bɛ lo a sɔr, ɛ́ bɛ saw de tɩbɛ dem sõwfʋ kãw za ɩ.
64001008	A na ɩ a ŋa a, a tɩɩm a, a fɛr a kɛ́ tɩ mɩ́ tɩɛ a nɩbɛ bɛ ŋa taabɛ tɛr, tʋ̃ɔ mɩ̀ mɩ́ pʋɔ a yel-mɩŋa manʋ tome pʋɔ.
64001009	Ɩ̃ sɛb ɩ sɛble kʋ̀ a nyɩ Lãw-yir, ɛ cɛ a Diotɩrɛfʋ na nɔnɛ a bɛ niwn deb a yele za pʋɔ a, bɛ dier a tɩ ƴɛrʋ ɛ.
64001010	Lɛ so mãa wa tɩ wa a lɛn daar a, ɩ̃ na wo n a ʋ ɩ-faar za, ʋl na mɩ́ bul ƴɛr-faar tɛwr ƴɛrɛ caarɛ nɩ tɩ a. Ɛ cɛ a za cãa bɛ n'a ɩ, a ʋl tɔr za bɛ mɩ́ saw de a yɛbr a sãanʋ ɛ, ɛ a bɛlɩ dem na mɩ́ bɔbr kɛ́ bɛ nãá de bɛ a sãanʋ a, ʋ bɛ mɩ́ sawr ɛ, ɛ diwr bɛ bɛrɛ a Lãw-yir pʋɔ.
64001011	Ɩ̃ ba-nɔna a, ta cɔwrɛ a yel-faa ɩ, cɔwrɛ a yel-vla. Sob nɛ na ɩrɛ vla a, ɩ n Naaŋmɩn nɩ-sora, ɛ sob nɛ na maalɛ faa a, bɛ bãw a Naaŋmɩn ɛ.
64001012	A Demetɩrɩyisi ʋl ƴãw a, nɩbɛ za dɩrɛ nɩ a ʋ dãsɩɛ vla. Ɛ a yel-mɩŋa tɔr za dɩrɛ nɩ a ʋ dãsɩɛ. A tɩɩm mɩ̀, tɩ dɩrɛ nɩ a ʋ dãsɩɛ, ɛ fʋ bãwnɩ a n'a a tɩ dãsɩɛ na ɩ sɩza a.
64001013	Yel-yaga cãa nɩ be ɩ̃ nãa yel kʋ̀ b, ɛ cɛ, ɩ̃ bɛ bɔbr k'ɩ̃ɩ sɛb ɩ sɛb-dale nɩ sɛb kʋ̃ɔ ɛ.
64001014	Ɩ̃ tɩɛrɛ na k'ɩ̃ɩ kʋ̃ yaa kɛ nyɛ̃ b tɩ ƴɛr sɔw taa ɩ.
64001015	A ƴã-ɓaarʋ, ʋ be a fʋ zie. A fʋ ba mɩnɛ puore fʋ na. Mɩ̀ pùori a tɩ ba mɩnɛ, bɛ za been been.
65001001	A mãa Zid, Zakɩ yɛb, na ɩ a Yeezu Kɩrɩta tõ-tõne a, ɩ̃ sɛbr ɩ a bɛlɩ dem a Naaŋmɩn Sãà na bʋɔlɩ, a bɛl ʋ na nɔnɛ ɛ ƴãw a Yeezu Kɩrɩta gu a.
65001002	A nɩ-baal-zɔba, a ƴã-ɓaarʋ nɩ a nɔ̃wfʋ, a be a nyɩ zie yaga yaga za.
65001003	Ɩ̃ ba mɩnɛ ɛ, ɩ̃ tɩ bɔbr a nɩ ɩ̃ pʋɔ za, k'ɩ̃ɩ sɛb nyɩ manɩ a faafʋ tɩ za na lãw a yele kʋ̀ nyɩ. Ɛ cɛ a wa ɩ fɛrʋ k'ɩ̃ɩ tɩr a sɛbɛ ŋa kʋ̀ nyɩ, yel kʋ̀ nyɩ kɛ́ nyɩ ƴãw fãw mʋɔr a saw-deb ƴãw, a Naaŋmɩn na kʋ̀ a ʋ nɩbɛ daƴẽn daadaa a.
65001004	Bʋ̃ʋ n'ʋ vɛ̃, nɩ-faar kãw wa na wa sɔwlɩ kpɛ a nyɩ pʋɔ. Bɛ mɩ́ de nɩ a tɩ Naaŋmɩn-maalʋ tu n zi-yoru, bɔbr ɩ kɛ́ bɛ wul kɛ bɛ tɛr ɩ yel-mɩŋa a bɛ pɩ̃ɔ-ɩb pʋɔ, ɛ́ bɛ sawr dier a tɩ Sore Yeezu Kɩrɩta na ɩ a tɩ Wul-wul-kara been yõ a ɩ. Koro za n'a a Sɛb-sõw manɛ a dɔwrʋ na na lo a bɛ zu a.
65001005	Nyɩ na saa bãw a a ŋa za baarɩ a, ɩ̃ cãa na bɔbr k'ɩ̃ɩ lɛb sɩ̃w a nyɩ tɩɛrʋ k'aa Sore na tɩ faa a ʋ nɩ-bʋʋrɛ Ɩsɩrayɛl a Eziptɩ tẽw pʋɔ baar a, ʋ ɩ n a bɛlɩ dem na bɛ tɩ saw de ʋ a, bɛ kpi.
65001006	A malkɩ mɩnɛ na bɛ tɩ saw tɛr a fãw ʋl tɛwr a Sore na kʋ̀ bɛ a, ɛ́ tɩ zawrɩ a bɛ kpɛb zie bɛr a, a Naaŋmɩn nyɔw bɛ na ƴãw bamɛ kʋra lɛ lɔb ƴãw lige pʋɔ, gùre nɩ a ƴɛrʋ-maalʋ bibi-kpɛ̃ɛ nãá wa vɩɛ a.
65001007	A Sodɔm nɩ a Gomɔɔr nɩ a tẽ-kpɔwlɩ nɩbɛ tɩ tɛr ɩ pɩ̃ɔ-ɩ-ɩrɩ mɛ̃ a malkɩ mɩnɛ bɛ ŋa a, ɛ́ tɩ bɔbr a lãw-taa na bɛ tu sɔr a, Naaŋmɩn ƴãw bɛ nɩ dɔwrʋ nɩ vũu na bɛ tɛr kpiiru a, k'aa ɩ wulu a nɩbɛ za zie.
65001008	A ŋa tɔr za n'a a nɩbɛ bɛ ŋa mɩ̀ ɩrɛ: bɛ mɩ́ tuur ɩ a lɛ a bɛ tɩɛrʋ na bɔbr a, dɛwr ɩ a bɛ ƴãgamɛ; bɛ bɛ mɩ́ sawr a Naaŋmɩn nɩ-kpɛ̃ɛnʋ a bɛ zu ɛ, ɛ tʋʋr a ʋ yúor-vɩɛlʋ-danʋ malkɩ mɩnɛ na be a salom zu a.
65001009	Ɛ cɛ a malkɩ-kpɛ̃ɛ Mɩsɛl tɔr za bɛ ɩ a ŋa ɩ. Ʋlɛ nɩ a Gɛgɛra na tɩ ŋmɩɛr nɔkpɛn ɛ zɛbr ɩ taa a Mõyiir ƴãgan a, ʋ bɛ tɩ saw tʋ ʋ ɛ. A ŋa tɛwr a ʋ tɩ yel kʋ̀ ʋ: «A Sore, ʋ ƴãw fʋ dɔwrʋ.»
65001010	Ɛ cɛ a nɩbɛ bɛ ŋa bɛl tʋʋr ɩ bom nɛ bɛ na bɛ bãw a, ɛ a al bɛ na mɩ́ bãw, a bãwfʋ ɩ mɛ̃ a wɛ-dʋn bãwfʋ a, a bɛ kũu ƴãw cãa n'a.
65001011	Baw-bio dem nɛ bɛ, bʋ̃ʋ n'ʋ vɛ̃, bɛ tu n a Kayɛ̃ sɔr; bɛ kpɛ n tulu pʋɔ mɛ̃ a Balaam a, libie ƴãw. Bɛ na tɩ zɛbr mɛ̃ a Koore na tɩ zɛb ɩ a Mõyiir a, bɛ kpi na.
65001012	Bɛlɛ sɩrɩ nɛ bɛ mɩ́ sãwnɛ a nyɩ yɛbr lãw-dɩb bɛrɛ, a lɛn daar bɛ na mɩ́ su zu dɩrɛ bɛ zɔrɛ nɩ vĩ a. Bɛ ŋmɛ̃ na mɛ̃ zũzuwe sɛsɛb na mɩ́ darɛ, ɛ a bɛ mɩ́ mĩ saa a. Bɛ ŋmɛ̃ na mɛ̃ tɩrʋ na bɛ wɔnɛ a, a wɔb daar saa n'a a, ɛ bɛlɛ wa vɔ̃ a bɛr a, ãa kpi gb'a ayi a.
65001013	Bɛ ŋmɛ̃ na mɛ̃ kʋ̃ɔ-kpɛ̃ɛ kʋ̃ɔ-mie na damnɛ nɩ fãw a, a bɛ vĩ yele na ɩ mɛ̃ a kʋ̃ɔ-puuru a, mɩ́ de bɛ nɩ niwn. Bɛ ŋmɛ̃ na mɛ̃ ŋmar-bie na mɩ́ wa yi tʋ̃ɔ a salom a; Naaŋmɩn bãwnɩ bɛ nɩ zie na liw ʋ za a, kʋra lɛ ƴãw.
65001014	A bɛl ƴãw mɩ̀ n'a a Enɔkɩ, na ɩ a tɩ sãakʋ̃-suwle ayopõi sob na tu a Adama zu a, tɩ ƴɛr a Naaŋmɩn-ƴɛr-manɛ ƴɛr-bie a ŋa: «A Sore n'ɩ ŋan waar, ʋlɛ nɩ a ʋ malkɩ-son tur-piir piir,
65001015	k'ʋʋ wa maal ɩ a nɩbɛ za ƴɛrʋ. Ʋ na wul ɩ a yel-bebe dem za a bɛ ɩ-faar bɛ na ɩ caar ɩ ʋ a bɛ bɛ-wonu zũú a, nɩ a zʋmɛ ƴɛr-bie a yel-bebe dem bɛ ŋa, na bɛ tɛr ƴãwfʋ a, na ƴɛr caar ɩ ʋ a.»
65001016	A nɩbɛ bɛ ŋa mɩ́ zɛbr ɩ kʋra lɛ, ɛ a bɛ suur bɛ nʋmɛ bɛ a bɛ nyɔ-vʋʋrʋ ƴãw ɛ. Bɛ mɩ́ tɩɛrɛ nɩ a bɛ bʋ̃-bɔbrɩ tɛwr. Pɔl-ƴɛrʋ n'a bɛ mɩ́ ƴɛrɛ, ɛ bɛlɛ wa mʋʋrɛ nɩr a, bɛl mɩŋa tɔnɛ ƴãw n'a.
65001017	Ɛ a nyɩɩm, ɩ̃ ba mɩnɛ ɛ, nyɩ lɛ tɩɛrɩ a ƴɛrʋ al a tɩ Sore Yeezu Kɩrɩta nɩ-toni na tɩ dãw ƴɛr kʋ̀ nyɩ a.
65001018	Bɛ tɩ yere nɩ a ŋa kʋrɛ nyɩ: «A yele za baarʋ daar a, nɩbɛ na ɩrɛ nyɩ na laar ɛ tuur a bɛ ɩ-faar vʋla.»
65001019	Bɛlɛ n'ɩ bɛ ŋan, bɛl na mɩ́ ƴãwnɛ bʋ́r-taa a nɩbɛ cara pʋɔ a! A tẽw zu ka yele tɩɛrʋ tɛwr a bɛ tɛr, bɛ bɛ tɛr a Vʋʋrʋ Sõw ɛ.
65001020	Ɛ cɛ, nyɩɩm ɩ̃ ba mɩnɛ ɛ, nyɩ cãa de a nyɩ nyɔ-vʋʋrʋ tu n a nyɩ Naaŋmɩn-saw-deb na ɩ sõw yaga za a, nyɩ puore nɩ a Vʋʋrʋ Sõw fãw.
65001021	Nyɩ be a Naaŋmɩn nɔ̃wfʋ pʋɔ gùre nɩ kɛ́ a tɩ Sore Yeezu Kɩrɩta wa kʋ̀ nyɩ a nyɔ-vʋʋrʋ na be kʋra lɛ a, a ʋ su-ɓaarʋ pʋɔ.
65001022	Nyɩ zɔrɛ a bɛlɩ dem na bʋ́nɛ a nɩ-baalʋ.
65001023	Nyɩ mɩ́ faa bɛ a vũu pʋɔ; ɛ a bɛ mɩnɛ a, nyɩ tɛr a bɛ nɩ-baal-zɔba ɛ lãw nɩ dɛ̃bɩ̃ɛ. Nyɩ hɩ̃ɛn a bɛ ɩ-faar tɩ lãw nɩ a bɛ bʋ̃-suuri dɛwr, a bɛ nɩsaal ɩ-dɛgɛ na mɩ́ wa n a.
65001024	A Sob nɛ na na tʋ̃ɔ gu nyɩ, nyɩ ta lo towtow a, ɛ́ ɩ kɛ̀ nyɩ vɩɛl ɛ be nʋ̃ɔ̀ pʋɔ ar ɩ a yúor-vɩɛlʋ-danʋ nĩŋé a,
65001025	a Naaŋmɩn been yõ tɩ Faarɛ, ʋlɛ so yúor-vɩɛlʋ-danʋ, dɛpaalʋ, fãw nɩ kpɛnʋ a tɩ Sore Yeezu Kɩrɩta ƴãw, a dãwdãw za, a ƴɛrɛ ŋa nɩ kʋra lɛ. Amɛn.
66001001	A yel-wula a Yeezu Kɩrɩta na páw a, a sɛbɛ ŋa pʋɔ n'a ʋ be. Naaŋmɩn wul ʋ nɩ a yel ŋa, k'aa Yeezu Kɩrɩta ɩ a Naaŋmɩn tõ-tõ-biir bãw a yel ʋl na kʋ̃ yaa kɛ ta a. A Kɩrɩta tõ n a ʋ malkɩ, a ʋ tõ-tõne Zã zie, k'ʋʋ tɩ ɩ ʋ bãw a yel ŋa.
66001002	A Zã dɩ n a dãsɩɛ, k'aa al za ʋ na nyɛ̃ a, ɩ n Naaŋmɩn ƴɛrʋ nɩ yel-mɩŋa a Yeezu Kɩrɩta na wul a.
66001003	Zu-nʋ̃ɔ sob ɩ sob nɛ̃ na kanɛ a sɛbɛ ŋa a, zu-nʋ̃ɔ dem n'ɩ a bɛlɩ dem na bɛrɛ wone a Naaŋmɩn-ƴɛr-manɛ ƴɛrʋ, ɛ maal tɛr a yele al na sɛb a sɛbɛ ŋa pʋɔ a vla a! Bʋ̃ʋ n'ʋ vɛ̃, a daar pɩɛl a, a na na ta a.
66001004	Mãa Zã, mãa n'ʋ puore a Lãw-yie ayopõi na be a Azi tẽw vuo pʋɔ a nɩbɛ: a Naaŋmɩn na be, dãw be ɛ waar a, ʋ kʋ̀ nyɩ a maalʋ nɩ a ƴã-ɓaarʋ; a Vʋʋrʋ ayopõi na be a ʋ naalʋ da-kɔw niŋé a, a kʋ̀ nyɩ a maalʋ nɩ a ƴã-ɓaarʋ;
66001005	a Yeezu Kɩrɩta na ɩ dãsɩɛ-dɩrɛ na ŋmɛ̃ ʋ ŋmɛ̃a a, Bi-dãw-dɔwra na de niwn lɛb yi a kũuni pʋɔ a, a tẽw zu na-mɩnɛ za nãà, ʋ kʋ̀ nyɩ a maalʋ nɩ a ƴã-ɓaarʋ. A Kɩrɩta nɔnɛ tɩ na, ɛ́ cir a ʋ zɩ̃ɩ ír tɩ bɛr a tɩ yel-bebe pʋɔ.
66001006	Ʋ ɩ na tɩ ɩ na-mɩnɛ nɩ-bʋʋrɛ, bawr-maalbɛ a Naaŋmɩn ʋ Sãà ƴãw, ʋlɛ so yúor-vɩɛlʋ-danʋ, nɩ kpɛnʋ a yome yome za. Amɛn.
66001007	Nyɛ̃, ʋ be n a zũzuge pʋɔ waar, nɩsaal za na nyɛ̃ ʋ na, lãwnɩ a bɛlɩ dem na cɔr ʋ col a. A tẽw zu yie dɔwlʋ za na kone nɩ a ʋ kuor. Siza n'a. Amɛn.
66001008	A Sore Naaŋmɩn yere na: «Mãa n'ɩ a Alfa nɩ a Omega, a sob nɛ na be, dãw be, ɛ waar a, a Kpɛnʋ za sob. »
66001009	Mãa n'ɩ a nyɩ yɛb Zã; ɩ̃ na lãw nɩ a Yeezu mɛ̃ a nyɩɩm a, ɩ̃ ɩ n a nyɩ tɔ sob a kpɩɛrʋ pʋɔ, a naalʋ dɩb pʋɔ nɩ a kanyir dɩb pʋɔ. Bɛ diw mɛ̃ na ɩ̃ tɩ be a kʋ̃ɔ-kpɛ̃ɛ sɔgɔ tẽw ʋl bɛ na bʋɔlɛ Patɩmɔsɩ a, a Naaŋmɩn ƴɛrʋ ɩ̃ na tɩ hieri a ƴãw, nɩ a yel-mɩŋa a Yeezu na wul ɩ̃ saw de a ƴãw.
66001010	A Naaŋmɩn Vʋʋrʋ tɩ siw mɛ̃ nɩ a Sore bibir, ɛ ɩ̃ tɩ wõ kɔkɔr na yire kpɛ̃w kpɛ̃w za a ɩ̃ pùorí a, mɛ̃ wɩɛ́ na pɛblɛ a;
66001011	ʋ tɩ yere na: «Sɛb a ʋlɩ bom fʋ na nyɛrɛ a ƴãw sɛbɛ pʋɔ tɩr kʋ̀ a Lãw-yie ayopõi a ŋa: Efɛɛzɩ, Sɩmɩɩr, Pɛrgam, Tɩatɩɩr, Sardɩ, Fɩladɛlfɩ nɩ Lawdise.»
66001012	Ɩ̃ tɩ lɩɛb a k'ɩ̃ɩ nyɛ̃ a sob nɛ na ƴɛrɛ a ɩ̃ zie a. Ɩ̃ na tɩ lɩɛbɩ a, ɩ̃ nyɛ̃ nɩ salmɛ̃ fɩ̃tɩlɩ ayopõi.
66001013	Nɩr kãw tɩ ar ɩ a fɩ̃tɩlɩ sɔgɔ, ɩ mɛ̃ nɩsaal-bie a. Ʋ tɩ su n kparʋ ʋ siw tɩ tɔ a gbɛɛ, ɛ ʋ ŋmãa nɩ salmɛ̃ kpawr a nyãa zu.
66001014	A ʋ zu-kɔbɛ tɩ pɛlɩ na mɛ̃ pikɔbl-pɛlɛ a, mɛ̃ gon a, ɛ a ʋ mimie ɩ mɛ̃ vũu-'lera a;
66001015	a ʋ gbɛɛ tɩ nyɩwrɛ na mɛ̃ kur-zɩɛ bɛ na zuw ʋ mʋ̃ɔ a, ɛ a ʋ kɔkɔr yire kpɛ̃w za mɛ̃ a kʋ̃ɔ-kpɛ̃ɛ gɔmɛ a.
66001016	Ŋmar-bie ayopõi tɩ be n a ʋ dʋrʋ nũú, ɛ́ zɛbr sɔ-kpɛ̃ɛ na dɩrɛ a loge ayi ɛ a nʋɔr ɩ ɓɩlɓɩl a, yire a ʋ nʋɔrɩ́. A ʋ niwn tɩ nyɩwrɛ na mɛ̃ mʋ̃tɔ̃w na pur ʋ za a.
66001017	Ɩ̃ na tɩ nyɛ̃ ʋ a, ɩ̃ lo na gã a ʋ gbɛɛ ƴãw mɛ̃ ɩ̃ kpi na a. Ɛ cɛ, ʋ tɩ dɔwl ɩ a ʋ dʋrʋ nũu a ɩ̃ zu ɛ yel: «Ta zɔrɛ dɛ̃bɩ̃ɛ ɩ: mãa n'ɩ a niwn-diere nɩ a po-pawrɛ,
66001018	a sob nɛ na vʋʋrɛ a. Ɩ̃ tɩ kpi na, ɛ mãa n'ɩ ŋan vʋʋrɛ kʋra lɛ. Ɩ̃ dɩrɛ nɩ naalʋ a kũu nɩ a kpɩmɛ tẽw zu.
66001019	A na ɩ a ŋa a, sɛb a yele fʋ na nyɛ̃ a, a al na ɩrɛ a ƴɛrɛ ŋa a, nɩ a al a na fɛr k'aa ɩ a pùorí a.
66001020	A ŋmar-bie ayopõi, fʋ na nyɛ̃ a ɩ̃ dʋrʋ nũú a, nɩ a salmɛ̃ fɩ̃tɩlɩ ayopõi pɛr na sɔwlɩ a n'ɩ ŋa: a ŋmar-bie ayopõi ɩ n a Lãw-yie ayopõi malkɩ mɩnɛ, ɛ a fɩ̃tɩlɩ ayopõi ɩ a Lãw-yie ayopõi. »
66002001	«Sɛb yel a Efɛɛzɩ tẽw Lãw-yir malkɩ: ‹A ŋa n'a a sob nɛ, na tɛr a ŋmar-bie ayopõi a ʋ dʋrʋ nũú ɛ cere a salmɛ̃ fɩ̃tɩlɩ ayopõi sɔgɔ a, yere:
66002002	ɩ̃ bãw nɩ a fʋ tome, a balʋ fʋ na bal fʋ tʋɔra a, nɩ a fʋ kanyir. Ɩ̃ bãwnɩ a na fʋ̃ʋ nɩ a po-to-dem na kʋ̃ tʋ̃ɔ taa a; a bɛl na yel kɛ́ bɛ ɩ n nɩ-toni ɛ bɛ ɩ nɩ-toni a, fʋ ɩ bɛ na kaa nyɛ̃ bɛ ɩ zir-ŋmarbɛ.
66002003	Fʋ tɛr ɩ kanyir, fʋ wõ n tuo a ɩ̃ ƴãw ɛ bɛ bal tɩɛ bɛr ɛ.
66002004	Ɛ cɛ, ɩ̃ yere fʋ na: fʋ na bɛ cãa nɔnɛ mɛ̃ mɛ̃ a pɛr tib daar a.
66002005	A na ɩ lɛ a, lɛ tɩɛrɩ a be za fʋ na yi kɛ wa lo a! Lɩɛbɩ a fʋ ɩb ɛ lɛb de a fʋ dãwdãw ɩ-ɩrɩ. Fʋ̃ʋ bɛ wa lɩɛbɩ a fʋ ɩb a, ɩ̃ waar ɩ a fʋ zie, ɛ ɩ̃ na wa ír ɩ a fʋ fɩ̃tɩlɛ a ʋ beba zie bɛr.
66002006	Ɛ cɛ, yel-vla ŋa n'ʋ fʋ tɛr: fʋ bɛ nɔnɛ a Nɩkolayiti mɩnɛ tome mɛ̃ a mãa mɩ̀ na bɛ nɔnɛ a a ɩ.› »
66002007	«Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a.» «Sob nɛ na na zɛb tʋ̃ɔ a, ɩ̃ na kʋ̀ ʋ nɩ a nyɔ-vʋʋrʋ tɩɛ wɔmɛ ʋ dɩ, a nyɔ-vʋʋrʋ tɩɛ na ar a Naaŋmɩn zaardɛ̃ pʋɔ a.»
66002008	«Sɛb yel a Sɩmɩɩr tẽw Lãw-yir malkɩ: ‹A ŋa n'a a niwn-diere nɩ a po-pawrɛ yere, a sob nɛ na tɩ kpi ɛ lɛb vʋʋrɛ a:
66002009	ɩ̃ bãw nɩ a fʋ kpɩɛrʋ nɩ a fʋ nãw (ɛ cɛ, fʋ nɩ̃ɛ na kpɛ naalʋ). Ɩ̃ bãw nɩ a zʋmɛ, a bɛlɩ dem na yel kɛ bɛ ɩ n Zifʋ mɩnɛ ɛ bɛ ɩ Zifʋ a, na tʋʋr fʋ a: Sɩtaana lãw nɩbɛ nɛ bɛ.
66002010	Ta zɔrɛ a tuo fʋ na na wõ a dɛ̃bɩ̃ɛ ɩ. Nyɛ̃, a Gɛgɛra na ƴãw nɩ nyɩ mɩnɛ gaso pʋɔ k'ʋʋ ɩ nyɩ kaa, ɛ́ nyɩ na nyɛ̃ nɩ kpɩɛrʋ bibie pie. Taa lɛbr pùor ɛ, ɛ tɩ ta a fʋ kũu daar, ɛ ɩ̃ na kʋ̀ b ɩ a zɛb-tʋ̃ɔfʋ kpa-wʋɔ, na ɩ a nyɔ-vʋʋrʋ a.› »
66002011	«Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a.» «Sob nɛ na na zɛb tʋ̃ɔ a, a kũu ayi sob bɛ páwr ʋ ɛ. »
66002012	«Sɛb yel a Pɛrgam tẽw Lãw-yir malkɩ: ‹A ŋa n'a a sob nɛ na tɛr a zɛbr-sɔ-kpɛ̃ɛ na dɩrɛ a loge ayi, ɛ a nʋɔr ɩ ɓɩlɓɩl a, yere:
66002013	ɩ̃ bãw nɩ a be fʋ na kpɩɛr a: a be a Sɩtaana naalʋ da-kɔw na be a n'a. Ɛ cɛ, fʋ ƴãw nɩ fãw tu a ɩ̃ pùor. A bibie al pʋɔ bɛ mɩ̀ na saa tɩ kʋ́ a ɩ̃ dãsɩɛ-dɩrɛ Ãtɩpasɩ na bɛ lɛbr pùor a nyɩ zie be a, a be a Sɩtaana na kpɩɛr a, fʋ bɛ saw de m ɛ lɛb wa zawrɩ bɛr ɛ.
66002014	Ɛ cɛ, yele blã be n be, ɩ̃ na yere fʋ a al ƴãw: nɩbɛ be n a fʋ zie de a Balaam wulu. A Balaam ŋa n'ʋ tɩ wule a Balakɩ, k'ʋʋ bɛlɩ a Ɩsɩrayɛl nɩbɛ ƴãw bɛ 'wɔb tɩbɛ bawr-maal-nɛnɛ ɛ maalɩ pɩ̃ɔ yele.
66002015	A fʋ zie mɩ̀ a, nɩbɛ be n be de a Nɩkolayiti mɩnɛ wulu.
66002016	A na ɩ a ŋa a, lɩɛbɩ a fʋ ɩb. Alɛ bɛ ɩ lɛ a, ɩ̃ kʋ̃ yaa kɛ wa a fʋ zie ɩ, ɛ ɩ̃ na zɛb ɩ nɩ a nɩbɛ bɛl nɩ a zɛbr-sɔ-kpɛ̃ɛ na be a ɩ̃ nʋɔrɩ́ a.› »
66002017	«Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a.» «Sob nɛ na na zɛb tʋ̃ɔ a, ɩ̃ na kʋ̀ ʋ nɩ mãan sɔwla. Ɩ̃ mɩ̀ na kʋ̀ ʋ nɩ kʋsɛ-pla, ɛ yo-paala sɛb a kʋsɩɛr zu, yo-paala nɩr za na bɛ bãw, a bɛ ɩ a sob nɛ na páw ʋ a ɩ.»
66002018	«Sɛb yel a Tɩatɩɩr tẽw Lãw-yir malkɩ: ‹ A ŋa n'a a Naaŋmɩn Bie yere, ʋl a mimie na ɩ mɛ̃ vũu-'lera ɛ a gbɛɛ nyɩwrɛ mɛ̃ kur-zɩɛ bɛ na kàr a.
66002019	Ɩ̃ bãw nɩ a fʋ tome, a fʋ nɔ̃wfʋ, a fʋ saw-deb, a nɩbɛ sõwfʋ tɩɛrʋ fʋ na tɛr a, nɩ a fʋ kanyir. A tome fʋ na bɩɛrɩ tõ a, a yãwmɛ na zuo a al fʋ na de niwn tõ a.
66002020	Ɛ cɛ, yel ŋa ƴãw n'a ɩ̃ yere fʋ: fʋ bɛr ɩ a Zezabɛl, a pɔw ŋa na yel k'ʋʋ ɩ n Naaŋmɩn-ƴɛr-manɛ ɛ tule a ɩ̃ tõ-tõ-biir, ɛ wule bɛ bɛ maalɛ a pɩ̃ɔ yele ɛ 'wɔbr a tɩbɛ bawr-maal-nɛnɛ a.
66002021	Ɩ̃ bɛr ɩ vuo kʋ̀ ʋ k'ʋʋ lɩɛbɩ a ʋ ɩb, ɛ cɛ, ʋ bɛ bɔbr k'ʋʋ lɩɛbɩ a ʋ ɩb, bɛr a ʋ pɩ̃ɔ yele ɩ.
66002022	Lɛ so ɩ̃ na lɔb ʋ dɔwlɩ kpɩɛrʋ na bɛ tɛr manʋ a gado zu, ʋlɛ nɩ a bɛlɩ dem na lãw maalɛ a pɔw-gaa yel-bebe, bɛlɛ bɛ wa bɛr a ɩ-faar ʋ na wule bɛ a.
66002023	Ɩ̃ mɩ̀ na kʋ́ n a ʋ bibiir. Lɛ n'a a Lãw-yie za na bãw kɛ mãa n'ɩ a sob nɛ na jɛlɛ a pʋʋr, ɛ bãw a nɩsaalbɛ tɩɛrʋ a. Ɩ̃ na mɩ́ ya n a nyɩ za been been man nɩ a ʋ tome.› »
66002024	«Ɛ cɛ, a nyɩɩm na be a Tɩatɩɩr a, ɛ́ bɛ tu a wul-ziri ŋa pùor a, ɛ́ bɛ zànɩ a ʋlɩ bom nɛ a nɩbɛ bɛ ŋa na bʋɔlɛ a ‹ Sɩtaana yel-sɔwlɩ sɔwlɩ › a, ɩ̃ yere nɩ a ŋa kʋ̀rɛ nyɩ: ɩ̃ bɛ lɛ dɔwlɛ nyɩ tuor ƴãw pʋɔ ɩ.
66002025	Ɛ cɛ, a ʋlɩ bom nɛ nyɩ na tɛr a, nyɩ ƴãw fãw fɩɩr ʋ tɛr ɛ gu ɩ̃ wa wa.»
66002026	«Sob nɛ na na zɛb tʋ̃ɔ, ɛ tõ a ɩ̃ tome tɩ ta n a baarʋ daar a, ɩ̃ na kʋ̀ ʋ nɩ fãw a nɩ-bʋʋrɛ zu, mɛ̃ a lɛ a mãa mɩŋa na páw fãw a ɩ̃ Sãà zie a; gãda-ɩb a ʋ na tɛr kaarɛ nɩ a bɛ zie, ɛ́ mɩ́ ŋmɛr bɛ bɛr mɛ̃ yawra bʋ̃-mɩɛrɩ a. Ɩ̃ mɩ̀ na kʋ̀ ʋ nɩ a zi-vɩɛ-ŋmara.»
66002029	«Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a. »
66003001	«Sɛb yel a Sardɩ tẽw Lãw-yir malkɩ: ‹A ŋa n'a a sob nɛ na tɛr a Naaŋmɩn Vʋʋrʋ ayopõi nɩ a ŋmar-bie ayopõi a yere: ɩ̃ bãw nɩ a fʋ tome; bɛ yel kɛ fʋ vʋʋrɛ na, ɛ cɛ fʋ kpi na.
66003002	Cɛlɛ be, ɛ a yele al na cɛ ɛ bɔbr kũu a, ɩ k'a lɛ kpɛmɛ. Bʋ̃ʋ n'ʋ vɛ̃, ɩ̃ bɛ nyɛ̃ a fʋ ɩ-ɩrɩ a vɩɛl a za a ɩ̃ Naaŋmɩn niŋé ɩ.
66003003	A na ɩ lɛ a, lɛb tɩɛrɩ a lɛ fʋ na de a wulu ɛ wõ ʋ a; tuur a wulu ŋa ɛ lɩɛbɩ a fʋ ɩb. Fʋ̃ʋ bɛ wa cɛlɛ be a, ɩ̃ na wa na wa ùr fʋ mɛ̃ nyãnyuge a, ɛ́ fʋ kʋ̃ bãw a tɛm ɛ.
66003004	Ɛ cɛ fʋ tɛr ɩ nɩbɛ blã a Sardɩ, na bɛ dɛw a bɛ kparɩ bɛr a. Bɛ na su n kpar-pɛlɛ bɩɛlɛ nɩ mɛ̃, bʋ̃ʋ n'ʋ vɛ̃, bɛ sɛw na taa nɩ.› »
66003005	«A ŋa n'a a sob nɛ na na zɛb tʋ̃ɔ a na su kpar-pɛlɛ; ɩ̃ kʋ̃ sãw a ʋ yúor bɛr a nyɔ-vʋʋrʋ sɛbɛ pʋɔ ɩ, ɛ ɩ̃ na yel ɩ a ɩ̃ Sãà nɩ a ʋ malkɩ mɩnɛ niŋé k'ɩ̃ɩ nɩr ʋ.»
66003006	«Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a.»
66003007	«Sɛb yel a Fɩladɛlfɩ tẽw Lãw-yir malkɩ: ‹A ŋa n'a a Nɩ-sõw, a Sob nɛ na tɛr yel-mɩŋa a, yere, ʋl na tɛr a nãà Daviir pĩi a, ʋl na mɩ́ yuo ɛ́ nɩr kʋ̃ tʋ̃ɔ pàw a, ʋl na mɩ́ pàw ɛ́ nɩr kʋ̃ tʋ̃ɔ yuo a:
66003008	ɩ̃ bãw nɩ a fʋ tome. Nyɛ̃, ɩ̃ yuo nɩ pan a fʋ niŋé nɩr na kʋ̃ tʋ̃ɔ pàw a. Fʋ bɛ tɛr fãw yaga ɩ, ɛ cɛ fʋ tɛr ɩ a ɩ̃ ƴɛrʋ vla ɛ bɛ jɛ m bɛr ɛ.
66003009	Nyɛ̃ a lɛ ɩ̃ na na ɩ a Sɩtaana lãw nɩbɛ a, a zir-ŋmarbɛ bɛ ŋa na yel kɛ bɛ ɩ n Zifʋ mɩnɛ ɛ bɛ ɩ Zifʋ a: ɩ̃ na fɛr bɛ na ƴãw bɛ wa gbĩ dume a fʋ niŋé. Bɛ na nyɛ̃ na bãw k'ɩ̃ɩ nɔnɛ fʋ na.
66003010	Ɩ̃ na yel kɛ́ fʋ dɩ kanyir fʋ saw a, ɩ̃ mɩ̀ na gu b ɩ a kpɩɛrʋ daar, a kpɩɛrʋ na na páw a tẽ-daa za k'ʋʋ ɩ a tẽw zu nɩbɛ kaa a.
66003011	Ɩ̃ kʋ̃ yaa kɛ wa ɩ. A ʋlɩ bom nɛ fʋ na tɛr a, fɩɩr ʋ tɛr kpɛ̃w za, nɩr za taa faarɛ a fʋ zɛb-tʋ̃ɔfʋ kpa-wʋɔ ɩ.
66003012	Sob nɛ na na zɛb tʋ̃ɔ a, ɩ̃ na ɩ na ʋ ɩ kpul a ɩ̃ Naaŋmɩn yir pʋɔ, ɛ ʋ kʋ̃ yi zaa a ʋ pʋɔ towtow ɛ. Ɩ̃ na sɛb ɩ a ɩ̃ Naaŋmɩn yúor ƴãw a ʋ zu, nɩ a ɩ̃ Naaŋmɩn tẽ-kpɛ̃ɛ yúor, a Zeruzalɛm paala na yi a ɩ̃ Naaŋmɩn zie a salom zu siwr a. Ɩ̃ mɩ̀ na sɛb ɩ a ɩ̃ yo-paala ƴãw a ʋ zu.
66003013	Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a.› »
66003014	«Sɛb yel a Lawdise tẽw Lãw-yir malkɩ: ‹A ŋa n'a a Amɛn, a dãsɩɛ-dɩrɛ mɩŋa na bɛ lɛbr pùor a yere, ʋl na ɩ a Naaŋmɩn bʋ̃-iri za yib zie a:
66003015	ɩ̃ bãw nɩ a fʋ tome, fʋ bɛ ɓãa gbinini ɛ, ɛ mɩ̀ bɛ tʋlɛ kpãkpã ɩ. Fʋ nãá nɩ̃ɛ tɩ ɓãa gbinini bɩɩ tʋlɛ kpãkpã!
66003016	Ɛ cɛ, fʋ na tʋlɛ bʋnbʋn, bɛ ɓãa gbĩnini ɛ mɩ̀ bɛ lɛ tʋlɛ kpãkpã a, ɩ̃ na ti fʋ na bɛr.
66003017	Fʋ yere nɩ a ŋa: «Ɩ̃ tɛr a na, ɩ̃ kpɛ n naalʋ, bom za tuo bɛ kpɩɛr mɛ̃ ɩ.» Ɛ nɩ̃ɛ bɛ bãw kɛ fʋ bɛ tɛr ŋmɛ̃a ɩ, kɛ́ fʋ ɩrɛ nɩ nɩ-baalʋ, kɛ fʋ ɩ n nãw sob, zɔ̃w ɛ ɩ ƴãgan zawla ɩ!
66003018	Ɩ̃ wule fʋ nɩ yã a: da salmɛ̃ a ɩ̃ zie, tʋ̃ɔ sɩrɩ kpɛ naalʋ, salmɛ̃ bɛ na zuw ír a dɛwr bɛr a; da kpar-pɛlɛ su pàw fʋ tʋɔra, a fʋ ƴãgan zawla na ɩrɛ vĩ a ta cãa sãá ɩ; mɩ̀ da mimie tɩ̃ɩ sanɩ nɩ a fʋ mimie kɛ́ fʋ tʋ̃ɔ nyɛrɛ.
66003019	Bɛlɩ dem za ɩ̃ na nɔnɛ a, ɩ̃ mɩ́ wule bɛ nɩ a bɛ sãwna ɛ kpãanɛ bɛ. A na ɩ lɛ a, tʋlɛ ɛ lɩɛbɩ a fʋ ɩb.
66003020	Mãa n'ɩ ŋan ar a dɩ̃dɔr nʋɔr kpawrɛ a pan. Nɩr wa wõ a ɩ̃ kɔkɔr ɛ yuo mɛ̃ a pan a, ɩ̃ na kpɛ n a ʋ zie tɩ lãw nɩ ʋ dɩ, ɛ ʋ lãw nɩ mɛ̃ dɩ.› »
66003021	«Sob nɛ na na zɛb tʋ̃ɔ a, ɩ̃ na ɩ na ʋ lãw nɩ mɛ̃ zɩ̃ a ɩ̃ naalʋ da-kɔw zu, mɛ̃ a lɛ a mãa mɩ̀ na zɛb tʋ̃ɔ, ɛ cen tɩ lãw nɩ a ɩ̃ Sãà zɩ̃ a ʋ naalʋ da-kɔw zu a.»
66003022	«Sob nɛ na tɛr tobe a, ʋ bɛrɛ wone a ʋlɩ bom nɛ a Naaŋmɩn Vʋʋrʋ na yere kʋ̀rɛ a Lãw-yie a.»
66004001	A a ŋa pùorí, ɩ̃ tɩ nyɛ̃ nɩ bʋ̃-yũo: ɩ̃ nyɛ̃ nɩ pan na yuo a tẽ-vla pʋɔ a. A kɔkɔr ʋl ɩ̃ na tɩ dãw wõ, ʋ yire mɛ̃ a wɩ́ɛ a, tɩ yel mɛ̃ na: «Do wa a ka, ɛ ɩ̃ na wul fʋ nɩ a ʋlɩ bom nɛ na na wa a pùorí a.»
66004002	A Naaŋmɩn Vʋʋrʋ tɩ siw mɛ̃ nɩ daadaa lɛ. Ɛ naalʋ da-kɔw n'ɩ ŋan tɩ be a tẽ-vla pʋɔ be. Nɩr kãw tɩ zɩ̃ n a naalʋ da-kɔw zu;
66004003	ʋ tɩ nyɩwrɛ na mɛ̃ kʋsɛ-bi-nyɩlɩ kãw bɛ na bʋɔlɛ kɛ zasɩpɩ nɩ sardʋan a. Sa-sʋɔ na nyɩwrɛ mɛ̃ kʋsɛ-bi-nyɩla bɛ na bʋɔlɛ kɛ emerodi a, tɩ viir a koli a naalʋ da-kɔw.
66004004	Naalʋ da-kɔwr lɩzɛr ɩ anaar tɩ viir a koli a naalʋ da-kɔw, ɛ nɩ-kore lɩzɛr ɩ anaar, na su kpar-pɛlɛ ɛ vɔblɩ nãa kpa-wʋʋr na ɩ salmɛ̃ a, tɩ zɩ̃ a da-kɔwr al zu.
66004005	Saa nyɩwrʋ, nɩ kɔkɛɛ, nɩ saa tanʋ tɩ yire nɩ a naalʋ da-kɔw ƴãw. Lãpa vũuni ayopõi tɩ 'lere nɩ a naalʋ da-kɔw niŋé: a Naaŋmɩn Vʋʋrʋ ayopõi n'a.
66004006	Bom kãw tɩ be n a naalʋ da-kɔw niŋé, ɩ mɛ̃ kʋ̃ɔ-kpɛ̃ɛ kʋ̃ɔ na ɩ walwal cuoli ŋmɛ̃ mɛ̃ kʋ̃ɔ-kuur A sɔwlɩsɔw a, bʋ̃-vʋʋrɩ anaar, na ɩ mimie tɛwr a niŋé nɩ a pùorí a, tɩ jil a koli a naalʋ da-kɔw.
66004007	A bʋ̃-vʋʋra dãw-niwn sob tɩ ŋmɛ̃ na taa nɩ gbẽw, a ayi sob ŋmɛ̃ taa nɩ na-dele; a ata sob tɩ ƴãw nɩ niwn mɛ̃ nɩsaal niwn a; ɛ a anaar sob tɩ ŋmɛ̃ taa nɩ tuw na laarɛ a.
66004008	A bʋ̃-vʋʋrɩ anaar a ŋa kãw za tɩ tɛr ɩ pɩgɛ ayʋɔb na ɩ mimie tɛwr a zi-kuri nɩ a pʋ̃ɔmɩ́ a. Mʋ̃tɔ̃w nɩ tɩ̃ɩsɔw, a tɩ yere na bɛ tɛr nãa bɛr ɛ: «Sõw, sõw, sõw n'ɩ a Sore, Naaŋmɩn kpɛnʋ za sob, ʋl na tɩ be, na be, ɛ waar a!»
66004009	A bʋ̃-vʋʋrɩ anaar na mɩ́ wa yiele danɛ nɩ, ƴãwnɛ nɩ ɛ puore nɩ a sob nɛ na zɩ̃ a naalʋ da-kɔw zu a yaanɩ a, a sob nɛ na vʋʋrɛ kʋra lɛ a,
66004010	a nɩ-kore lɩzɛr ɩ anaar mɩ́ gbĩ n dume a sob nɛ na zɩ̃ a naalʋ da-kɔw zu a niŋé, bɛ mɩ́ pùor ɩ a sob nɛ na vʋʋrɛ kʋra lɛ a, nɩ bɛ tʋɔra siwru. Bɛ mɩ́ lɔb ɩ a bɛ nãà kpa-wʋʋr bin a naalʋ da-kɔw niŋé ɛ yere:
66004011	«Sore tɩ Naaŋmɩn ɩ, fʋ sɛw na na nyɛ̃ danʋ, ƴãwfʋ nɩ kpɛnʋ. Bʋ̃ʋ n'ʋ vɛ̃, fʋ̃ʋ n'ʋ ír a bome za, fʋ saw na k'aa be, ɛ́ ír a.»
66005001	Ɩ̃ tɩ nyɛ̃ nɩ sɛbɛ na pili a, a sob nɛ na tɩ zɩ̃ a naalʋ da-kɔw zu a dʋrʋ nũú; bɛ tɩ sɛb a ƴãw a pʋ̃ɔmɩ́ nɩ a zìkùrí, ɛ mɛr a nʋɔr pàw ziir ayopõi nɩ sɩ-suur.
66005002	Ɛ ɩ̃ tɩ nyɛ̃ nɩ malkɩ na kpɛmɛ a, ʋ hiere yere nɩ kɔkɔr-kpɛ̃w: «Ãa n'ʋ sɛwnɩ na 'lawrɩ a sɩ-suur bɛr ɛ yuo a sɛbɛ?»
66005003	Ɛ cɛ, nɩr za bɛ tɩ ka be, a salom zu, a tẽw zu nɩ a tẽw pile, na tʋ̃ɔ yuo a sɛbɛ ɛ jɩr kaa a ʋ pʋɔ ɩ.
66005004	Ɩ̃ tɩ kone nɩ yaga, bɛ na bɛ tɩ nyɛ̃ nɩr ʋ sɛw taa nɩ na yuo a sɛbɛ ɛ jɩr a ʋ pʋɔ a.
66005005	Lɛ n'a a nɩ-kore ƴẽn sob yel mɛ̃: «Ta kone ɩ. Nyɛ̃, a Zuda dɔwlʋ gbẽw, a nãà Daviir bie zɛb a tʋ̃ɔ; ʋ na 'lawr ɩ a sɩ-suur ayopõi ɛ yuo a sɛbɛ.»
66005006	Lɛ n'a ɩ̃ tɩ nyɛ̃ Péle ʋ ar a naalʋ da-kɔw sɔwlɩsɔw, ɩ mɛ̃ bom bɛ na ŋmaarɩ a kɔkɛɛ a, ɛ a bʋ̃-vʋʋrɩ anaar nɩ a nɩ-kore jil koli ʋ. Ʋ tɩ tɛr ɩ ɩlɛ ayopõi nɩ mimie ayopõi, na ɩ a Naaŋmɩn Vʋʋrʋ ayopõi ʋ na tõ a tẽw za zu a.
66005007	Ʋ tɩ taw na ta de a sɛbɛ a sob nɛ na zɩ̃ a naalʋ da-kɔw zu a dʋrʋ nũú.
66005008	A Péle na tɩ dier a sɛbɛ wa baarɛ a, a bʋ̃-vʋʋrɩ anaar nɩ a nɩ-kore lɩzɛr ɩ anaar tɩ lo na gbĩ dume a ʋ niŋé. Ŋa za mɩ́ tɩ tɛr ɩ korijom nɩ salmɛ̃ lali-jojan, a paalɩ tɩ-suur zɔ̃ na nyuur vla a, na ɩ a Naaŋmɩn nɩ-bʋʋrɛ puoru a.
66005009	Bɛ tɩ yiele nɩ yiel-paala yere nɩ: «Fʋ sɛw na na de a sɛbɛ, ɛ 'lawrɩ a sɩ-suur bɛr. Bʋ̃ʋ n'ʋ vɛ̃, bɛ ŋmaarɩ fʋ nɩ a kɔkɛɛ, fʋ ya de dɔwlʋ bʋʋrɛ za, ƴɛr-pɛ-bʋʋrɛ za, nɩ-bʋʋrɛ za nɩ ten bʋʋrɛ za nɩbɛ nɩ a fʋ zɩ̃ɩ kʋ̀ a Naaŋmɩn.
66005010	Fʋ ɩ na bɛ ɩ na-mɩnɛ nɩ-bʋʋrɛ nɩ bawr-maalbɛ a tɩ Naaŋmɩn ƴãw, ɛ́ bɛ na dɩrɛ nɩ naalʋ a tẽw zu.»
66005011	Ɩ̃ tɩ nyɛ̃ na ɛ wõ malkɩ yaga kɔkɔr. Malkɩ yaga yaga na viiri koli a naalʋ da-kɔw, a bʋ̃-vʋʋrɩ nɩ a nɩ-kore a. Bɛ tɩ ɩ n tu-tu-ture ture ture.
66005012	Bɛ tɩ yere na nɩ kɔkɔr-kpɛ̃w: «A Péle bɛ na ŋmaarɩ a kɔkɛɛ a, ʋ sɛwnɩ nɩ kpɛnʋ, naalʋ, yã-bãwfʋ, fãw, ƴãwfʋ, yúor-zɛwfʋ nɩ danʋ!»
66005013	Ɩ̃ mɩ̀ tɩ wõ n a bʋ̃-iri za a salom zu, a tẽw zu, a tẽw pile nɩ a kʋ̃ɔ-kpɛ̃ɛ pʋɔ, a tẽ-daa bʋ̃-iri za, a yere: «A sob nɛ na zɩ̃ a naalʋ da-kɔw zu a, nɩ a Péle, bɛlɛ so danʋ, ƴãwfʋ, yúor-zɛwfʋ nɩ kpɛnʋ a yome yome za!»
66005014	A bʋ̃-vʋʋrɩ anaar mɩ́ tɩ sɔw na kɛ: «Amɛn!» A nɩ-kore mɩ́ tɩ gbĩ na ɛ pùori nɩ bɛ tʋɔra siwru.
66006001	Al pùorí, ɩ̃ tɩ nyɛ̃ nɩ a Péle na 'law a sɩ-suur ayopõi dãw-niwn sob a, ɛ ɩ̃ tɩ wõ a bʋ̃-vʋʋrɩ anaar ƴẽn sob ʋ tanɩ mɛ̃ saa a: «Wa!»
66006002	Ɩ̃ tɩ jɩr a nyɛ̃ wur-pla. A ʋ zɔmnɛ tɩ tɛr ɩ tam, ɛ́ bɛ kʋ̀ ʋ zɛb-tʋ̃ɔfʋ kpa-wʋɔ, ʋ cen nɩ mɛ̃ nɩr na zɛb tʋ̃ɔ, ɛ na cãa lɛ zɛb tʋ̃ɔ a.
66006003	A Péle na wa 'law a sɩ-suur ayi sob a, ɩ̃ wõ n a bʋ̃-vʋʋrɩ ayi sob ʋ yere: «Wa!»
66006004	Lɛ n'a wur yũo tɩ yi, ɩ zɩ̀ɛ. Bɛ tɩ kʋ̀ n a ʋ zɔmnɛ fãw k'ʋʋ ɩ ƴã-ɓaarʋ za ta cãa a tẽw zu ɛ, a nɩsaalbɛ kʋ́rɛ taa. Bɛ tɩ kʋ̀ ʋ nɩ zɛbr sɔ-kpɛ̃ɛ.
66006005	A Péle na wa 'law a sɩ-suur ata sob a, ɩ̃ wõ n a bʋ̃-vʋʋrɩ ata sob ʋ yere: «Wa!» Ɩ̃ tɩ jɩr a nyɛ̃ wur-sɛbla. A ʋ zɔmnɛ tɩ tɛr ɩ bʋ̃-mána a ʋ nũú.
66006006	Ɩ̃ tɩ wõ na mɛ̃ kɔkɔr na ƴɛrɛ yire a bʋ̃-vʋʋrɩ anaar sɔgɔ a, ʋ tɩ yere na: «Ka-pla bʋ̃-mána nɔ-been bibi-been sã-ya libie ƴãw, ɛ́ ka-zɩ̀ɛ bʋ̃-mána nɛɛ ata bibi-been sã-ya libie ƴãw. Ɛ cɛ, a kãa nɩ a divɛ̃ a, taa sãwnɛ a bɛrɛ ɩ.»
66006007	A Péle na wa 'law a sɩ-suur anaar sob a, ɩ̃ wõ n a bʋ̃-vʋʋrɩ anaar sob ʋ yere: «Wa!»
66006008	Ɩ̃ tɩ jɩr a nyɛ̃ wur na sɔb mɛ̃ va-sɛbla a. A ʋ zɔmnɛ dɩ na kɛ Kũu, ɛ a kpɩmɛ tẽw tɩ tuur ʋ. Bɛ tɩ kʋ̀ a nɩ fãw a tẽw ziir anaar sob zu, k'aa kʋ́rɛ a nɩbɛ nɩ a zɛbr sɔ-kpɛ̃ɛ, nɩ a kɔ̃, nɩ a baal-faar nɩ a tẽw zu wɛ-dʋn-faar.
66006009	A Péle na wa 'law a sɩ-suur anũu sob a, a bɛlɩ dem bɛ na kʋ́ a Naaŋmɩn ƴɛrʋ ƴãw nɩ a dãsɩɛ bɛ na dɩ a ƴãw a, ɩ̃ nyɛ̃ nɩ a bɛ sɩ́ɩr a bawr-maal-kuur pile.
66006010	Bɛ tɩ cɩɩrɛ na nɩ kɔkɔr-kpɛ̃w yere: «Zu-sob na ɩ sõw, ɛ ɩ Zu-sob sɩza a, debor a fʋ na gu n a ƴɛrʋ-maalʋ nɩ a tɩ kũu san sowru a tẽw zu nɩbɛ zie tɩ ta?»
66006011	Lɛ n'a bɛ tɩ kʋ̀ ŋa za kpar-pla wogo, ɛ yel bɛ kɛ́ bɛ cãa alɛ blã, ɛ gu a bɛ tõ-tõ-taabɛ nɩ a bɛ yɛbr, a na fɛr kɛ bɛ kʋ́ mɛ̃ a bɛl a, nʋɔr tɩ paalɩ.
66006012	Al pùorí, ɩ̃ tɩ nyɛ̃ nɩ a Péle ʋ 'law a sɩ-suur ayʋɔb sob. Lɛ n'a a tẽ-sɔw-kɔbr tɩ dam kpɛ̃w kpɛ̃w za! A mʋ̃tɔ̃w tɩ lɩɛb a sɔb mɛ̃ pɛn-sɛbla kpirkpir a, ɛ a cuw lɩɛbɩ ʋ za, mʋ̃ɔ mɛ̃ zɩ̃ɩ a;
66006013	a saa ŋmar-bie tɩ pɔrɛ na lore a tẽw zu, mɛ̃ kãkã-tɩɛ sɛsɛb kpɛ̃ɛ na fu a wɔm-kɛrɛ lɔb a.
66006014	A salom tɩ bɔr a, ɩ mɛ̃ sɛbɛ bɛ na pili a; a tan nɩ a kʋ̃ɔ-kpɛ̃ɛ sɔgɔ ten bɛ tɩ cãa be a beba ziir ɛ.
66006015	A tẽw zu na-mɩnɛ, a nɩ-bɛrɛ, a sojarɩ nɩ-bɛrɛ, a tɛ̀rá dem, a fãw dem, bɛ za, gbãgbaar nɩ nɩbɛ na so bɛ tʋɔra a, tɩ sɔwl ɩ a bɔwrɩ pʋɔ nɩ a pie pʋɔ a tan zu.
66006016	Bɛ tɩ yere nɩ a tan nɩ a pie: «Nyɩ lo guri pàw tɩ, sɔwlɩ tɩ zãá nɩ a sob nɛ na zɩ̃ a naalʋ da-kɔw zu a niŋé, zãá nɩ a Péle suur.
66006017	Bʋ̃ʋ n'ʋ vɛ̃, a bɛ suur bibi-kpɛ̃ɛ vɩɛ na, ɛ ãa n'ʋ na tʋ̃ɔ cãa be?»
66007001	A a ŋa pùorí, ɩ̃ tɩ nyɛ̃ nɩ malkɩ anaar bɛ ar a tẽw gõgone anaar ƴãw. Bɛ tɩ nyɔw nɩ a tẽw sɛsɛbr anaar tɛr, kɛ́ sɛsɛb za taa fure a tẽw zu, a kʋ̃ɔ-kpɛ̃ɛ zu nɩ tɩɛ kãw za zu ɛ.
66007002	Ɛ ɩ̃ tɩ nyɛ̃ nɩ malkɩ yũo, ʋ yi a mʋ̃tɔ̃w puru zie duor waar, ɛ tɛr a Naaŋmɩn na vʋʋrɛ a bãwfʋ bʋ̃-ƴãwna. Ʋ tɩ cɩɩr ɩ kpɛ̃w za yel a malkɩ anaar bɛl, bɛ na tɩ kʋ̀ fãw a tẽw nɩ a kʋ̃ɔ-kpɛ̃ɛ sãwfʋ ƴãw a:
66007003	«Nyɩ taa sãwnɛ a tẽw, a kʋ̃ɔ-kpɛ̃ɛ nɩ a tɩɩr ɛ, ɛ gu tɩ wa tɩ ƴãw a bãwfʋ a tɩ Naaŋmɩn tõ-tõ-biir gbẽé baarɩ.»
66007004	Ɩ̃ tɩ wõ n a nɩbɛ bɛ na ƴãw a bãwfʋ a nʋɔr: nɩbɛ tur lɩz'a ayopõi nɩ tur anaar, na ƴãw a bãwfʋ a Ɩsɩrayɛl bibiir dɔwlʋ za pʋɔ a:
66007005	Zuda dɔwlʋ pʋɔ, tur-pie nɩ ayi; Urubɛn dɔwlʋ pʋɔ, tur-pie nɩ ayi; Gadɩ dɔwlʋ pʋɔ, tur-pie nɩ ayi;
66007006	Asɛɛr dɔwlʋ pʋɔ, tur-pie nɩ ayi; Nɛfɩtali dɔwlʋ pʋɔ, tur-pie nɩ ayi; Manase dɔwlʋ pʋɔ, tur-pie nɩ ayi;
66007007	Sɩmɩ̃ɔ dɔwlʋ pʋɔ, tur-pie nɩ ayi; Levi dɔwlʋ pʋɔ, tur-pie nɩ ayi; Ɩsakaar dɔwlʋ pʋɔ, tur-pie nɩ ayi;
66007008	Zabulɔ̃ dɔwlʋ pʋɔ, tur-pie nɩ ayi; Zuzɛb dɔwlʋ pʋɔ, tur-pie nɩ ayi; Bɛ̃zamɛ dɔwlʋ pʋɔ tur-pie nɩ ayi.
66007009	A a ŋa pùorí, ɩ̃ tɩ jɩr a nyɛ̃ zu-sɛbla nɩr na kʋ̃ tʋ̃ɔ sɔr bãw bɛ nʋɔr a. Ten za, dɔwlʋ za, nɩ-bʋʋrɛ za nɩ ƴɛr-pɛ-bʋʋrɛ za nɩbɛ tɩ nɛ bɛ. Bɛ tɩ ar ɩ a naalʋ da-kɔw nɩ a Péle niŋé, su kpar-wowr pɛlɛ ɛ tɛr kpãkparmɛ̃ wuli a nuru pʋɔ.
66007010	Bɛ tɩ cɩɩrɛ nɩ kpɛ̃w za yere: «A faafʋ yi n a tɩ Naaŋmɩn na zɩ̃ a naalʋ da-kɔw zu a zie, nɩ a Péle zie!»
66007011	A malkɩ mɩnɛ za tɩ ar a viiri koli a naalʋ da-kɔw, a nɩ-kore nɩ a bʋ̃-vʋʋrɩ anaar. Bɛ tɩ lo na vɔblɩ muru a naalʋ da-kɔw niŋé, ɛ pùori a Naaŋmɩn nɩ bɛ tʋɔra siwru,
66007012	yere: « Amɛn! Sɩza n'a, a tɩ Naaŋmɩn so a yúor-vɩɛlʋ-danʋ, a yúor-zɛwfʋ, a yã-bãwfʋ, a barka puoru, a ƴãwfʋ, a kpɛnʋ, a fãw, yome yome za! Amɛn!»
66007013	A nɩ-kore ƴẽn sob tɩ de nɩ a ƴɛrʋ sowri mɛ̃: «Ãa mɩnɛ n'ɩ a nɩbɛ bɛ ŋa na su a kpar-wowr pɛlɛ a, ɛ́ nyɩnɛ n'a bɛ yi wa?»
66007014	Ɩ̃ tɩ sɔw ʋ na: «Ɩ̃ Zu-sob i, fʋ̃ʋ n'ʋ bãw.» Lɛ n'a ʋ tɩ yel mɛ̃: «Bɛlɛ n'ɩ a bɛl na yi a kpɩɛrʋ kpɛ̃ɛ pʋɔ wa a. Bɛ pɛw nɩ a bɛ kpar-wowr, ɛ ɩ a pɛlɩ a Péle zɩ̃ɩ pʋɔ.
66007015	Alɛ so bɛ ar a Naaŋmɩn naalʋ da-kɔw niŋé, ɛ ƴãwnɛ a Naaŋmɩn mʋ̃tɔ̃w nɩ tɩ̃ɩsɔw, a ʋ yir pʋɔ. A sob nɛ na zɩ̃ a naalʋ da-kɔw zu a, na piw bɛ na tɛr.
66007016	Kɔ̃ bɩɩ kʋ̃ɔ-nyuur kʋ̃ lɛ kpɛ bɛ towtow ɛ, a mʋ̃tɔ̃w nɩ tʋlʋ kãw za kʋ̃ lɛ dɩ bɛ ɩ.
66007017	Bʋ̃ʋ n'ʋ vɛ̃, a Péle na be a naalʋ da-kɔw sɔwlɩsɔw a, na ɩ n a bɛ cɩ̃ɩnɛ, ʋ na tɛr bɛ na cen nɩ a be a kʋ̃ɔ-walwal na bùle yire a. Ɛ́ Naaŋmɩn na fɩɛl ɩ mʋ̃tã-kʋ̃ɔ za bɛr a bɛ mimĩé.»
66008001	A Péle na wa 'law a sɩ-suur ayopõi sob a, a zie tɩ ŋmãa nɩ vʋʋrʋ a salom zu tɩ faar na ta tɛm ŋmãa.
66008002	Al pùorí ɩ̃ nyɛ̃ a malkɩ mɩnɛ ayopõi bɛl na mɩ́ àr a Naaŋmɩn niŋé a; bɛ tɩ kʋ̀ bɛ nɩ wɩɩr ayopõi.
66008003	Malkɩ ƴẽn sob tɩ wa na wa àr a bawr-maal-kuur pɛr; ʋ tɩ tɛr ɩ tɩ-suur zɔ̃ na nyuur vla a bʋ̃-nyɩ̀wrá na ɩ salmɛ̃ a. Bɛ tɩ kʋ̀ ʋ nɩ tɩ-suur zɔ̃ na nyuur vla a bɛ dɩ vuo ɩ, k'ʋʋ de a lãwnɩ a Naaŋmɩn nɩ-bʋʋrɛ puoru tɩr a salmɛ̃ bawr-maal-kuur zu, na be a naalʋ da-kɔw niŋé a.
66008004	A tɩ-suur zɔ̃ na nyuur vla a zʋ̀ʋ́r, lãwnɩ a Naaŋmɩn nɩ-bʋʋrɛ puoru, tɩ yi n a malkɩ nũú do a Naaŋmɩn niŋé.
66008005	Lɛ n'a a malkɩ tɩ de a tɩ-suur na nyuur vla a bʋ̃-nyɩ̀wrá, mʋ̃ɔ a vũu a bawr-maal-kuur zu paalɩ ɛ lɔb bɛr a tẽw zu. A tɩ ɩ n saa tanʋ, kɔkɛɛ gɔmɛ, saa nyɩwrʋ nɩ tẽsɔw kɔbr damnʋ.
66008006	A malkɩ ayopõi na tɩ tɛr a wɩɩr a ayopõi a, tɩ cɔbrɩ na gùre a pɛblʋ.
66008007	A dãw-niwn sob tɩ pɛbl ɩ a ʋ wɩ́ɛ; sa-bi-kube nɩ vũu, na jɛr zɩ̃ɩ a, tɩ lo n a tẽw zu. A tẽw na põ ziir ata a, zi-been tɩ dɩ n vũu; a tɩɩr na põ ziir ata a, zi-been mɩ̀ tɩ dɩ n vũu, lãwnɩ a mɔ̃-ɓaar za.
66008008	A malkɩ ayi sob tɩ pɛbl ɩ a ʋ wɩ́ɛ; a tɩ ɩ na mɛ̃ tãw-kpɛ̃ɛ na nyɔw vũu dɩrɛ a n'ʋ bɛ lɔb ƴãw a kʋ̃ɔ-kpɛ̃ɛ pʋɔ a. A kʋ̃ɔ-kpɛ̃ɛ, na põ ziir ata a, zi-been tɩ lɩɛb ɩ zɩ̃ɩ.
66008009	A bʋ̃-iri na vʋʋrɛ a kʋ̃ɔ-kpɛ̃ɛ pʋɔ ɛ põ ziir ata a, a zi-been dem tɩ kpi na, ɛ a gbee na põ ziir ata a, a zi-been dem tɩ sãw na.
66008010	A malkɩ ata sob tɩ pɛbl ɩ a ʋ wɩ́ɛ; ŋmar-bir-kpɛ̃ɛ, na tɩ dɩrɛ mɛ̃ mɔ̃-'lena vũu a, tɩ yi n a salom zu wa lo. Ʋ tɩ lo n a mamɛ nɩ a bul-nɛɛ, na põ ziir ata a, zi-been zu.
66008011	A ŋmar-bir nɛ yúor dɩ na kɛ Lɔw. A kʋ̃ɔnɩ na põ ziir ata a, a zi-been tɩ tome na, ɛ́ nɩ-yaga na tɩ nyũ a a, tɩ kpi na, a kʋ̃ɔ na tɩ tome a ƴãw.
66008012	A malkɩ anaar sob tɩ pɛbl ɩ a ʋ wɩ́ɛ; bɛ tɩ ŋmɛ n a mʋ̃tɔ̃w na põ ziir ata a zi-been, nɩ a cuw na põ ziir ata a zi-been, lãwnɩ a ŋmar-bie na põ ziir atarɩ a zi-be-ƴẽni, a ɩ lɛ a põ ziir-atarɩ a ŋa zi-be-ƴẽni tɩ liw; a bibir cãa, na põ ziir ata a, a zi-been cãa bɛ tɩ cãa caalɛ ɩ, ɛ lɛ n'a a mɩ̀ tɩ ŋmɛ̃ a tɩ̃ɩsɔw ƴãw.
66008013	Ɩ̃ tɩ nyɛ̃ na ɛ wõ tuw na laarɛ a saa zu za a, ʋ yere kpɛ̃w kpɛ̃w za: «Zu-bio! Zu-bio! Zu-bio n'a a tẽw zu dem ƴãw, a lɛn daar a malkɩ mɩnɛ ata na cɛ a nãà wa pɛblɩ a bɛ wɩɩr a!»
66009001	A malkɩ anũu sob tɩ pɛbl ɩ a ʋ wɩ́ɛ; ɩ̃ tɩ nyɛ̃ nɩ ŋmar-bir ʋ yi a salom zu wa lo a tẽw. Bɛ tɩ kʋ̀ ʋ nɩ a kɔ̃tɔmɛ dɔwrʋ bɔw-zulu pĩi.
66009002	A ŋmar-bir tɩ yuo nɩ a kɔ̃tɔmɛ dɔwrʋ bɔw-zulu, ɛ́ zʋ̀ʋ́r na ɩ mɛ̃ vũu-kpɛ̃ɛ zʋ̀ʋ́r a ìr do. A tɩ ɩ na a mʋ̃tɔ̃w nɩ a zie a liw.
66009003	Sãsoge tɩ yi n a zʋ̀ʋ́r pʋɔ yɛ́r pàw a tẽw; bɛ tɩ kʋ̀ a nɩ fãw na ŋmɛ̃ taa nɩ nan fãw a.
66009004	Bɛ tɩ yel a na k'aa taa wa ɩrɛ mʋ̃ɔ kãw za, nɩ vaar kãw za, nɩ tɩɛ kãw za bom ɛ; ɛ cɛ, a ɩrɛ a kpɩɛr a nɩsaalbɛ bɛl na bɛ tɛr a Naaŋmɩn bãwfʋ a bɛ gbẽé a.
66009005	A bɛ tɩ tɛr sɔr na kʋ́ a nɩbɛ bɛ ŋa ɩ, dɔwrʋ tɛwr a a na dɔwrɛ bɛ tɩ ta cuwr anũu. Ɛ a dɔwrʋ a na ƴãwnɛ a, ɩ na mɛ̃ nãw na mɩ́ tɛb nɩr a.
66009006	A alɩ bibie nɛ a, a nɩsaalbɛ na bɔbr ɩ a kũu ɛ kʋ̃ nyɛ̃ ʋ ɛ; bɛ na bɔbr a kɛ bɛ nãá kpi, ɛ a kũu mɩ́ zɔ kɛ bɛr bɛ.
66009007	A sãsoge a ŋa tɩ ŋmɛ̃ na taa nɩ wie bɛ na cɔbrɩ zɛbr ƴãw a; a zuru tɩ ɩ na mɛ̃ nãà kpa-wʋʋr na ɩ salmɛ̃ a n'a a vɔblɩ a, ɛ a niŋe tɩ ɩ mɛ̃ nɩsaalbɛ niŋe a.
66009008	A zukɔbɛ tɩ ɩ na mɛ̃ pɔwbɛ zukɔbɛ a, ɛ a nyɩmɛ́ ɩ mɛ̃ gbẽw nyɩmɛ́ a.
66009009	A mɩ́ tɩ ɩ na mɛ̃ kure kparʋ n'ʋ a su pàw a nyãa a, ɛ a pɩgɛ gɔmɛ mɩ́ tɩ ɩ mɛ̃ wi-yaga zɛbr-torkori gɔmɛ, a na tawr zɔrɛ nɩ zɛbr zie a.
66009010	A tɩ tɛr ɩ zʋɛ na ŋmɛ̃ taa nɩ nan zʋɛ a, zʋ-ɓɩlɓɩl, ɛ a fãw a na tɛr dɔwrɛ nɩ a nɩsaalbɛ a cuwr anũu a, a zʋɛ pʋɔ n'a a fãw ŋa be.
66009011	A tɛr ɩ nãa, na ɩ a kɔ̃tɔmɛ dɔwrʋ bɔw-zulu malkɩ a; bɛ bʋɔlɛ ʋ nɩ «Abadɔ̃» a ebire ƴɛrʋ pʋɔ, ɛ bʋɔlɛ ʋ «Apolɩ̃ɔ», a gɩrɛkɩ ƴɛrʋ pʋɔ.
66009012	A zu-bio dãw-niwn sob tɔl a, ɛ zu-bio ayi n'ɩ a ŋa na waar a pùorí a.
66009013	A malkɩ ayʋɔb sob tɩ pɛbl ɩ a ʋ wɩ́ɛ; ɩ̃ tɩ wõ n kɔkɔr ʋ ƴɛrɛ yire a salmɛ̃ bawr-maal-kuur, na be a Naaŋmɩn niŋé a, gõgone anaar ƴãw.
66009014	A kɔkɔr tɩ yere na kʋ̀rɛ a malkɩ ayʋɔb sob na tɛr a wɩ́ɛ a: «Cɛr a malkɩ anaar bɛ na 'lẽ a Efaratɩ man-kpɛ̃ɛ nʋɔr a bɛr.»
66009015	Bɛ tɩ cɛr ɩ a malkɩ mɩnɛ anaar bɛr na tɩ cɔbrɩ gu a tɛm, a bibir, a cuw nɩ a yuon bɛ na na kʋ́ a nɩsaalbɛ na põ ziir ata zi-been dem a.
66009016	Ɩ̃ tɩ wõ n a zɛbr nɩbɛ na zɔm a wie a nʋɔr: bɛ tɩ ɩ n tu-tur kɔbr ayi.
66009017	A ɩ̃ yel-nyɛra pʋɔ a, a ŋa n'a a wie nɩ a zɔmnbɛ tɩ sãá: bɛ tɩ su n kure nyãa-kpali na mʋ̃ɔ mɛ̃ vũu a, a mɩnɛ ɩ sɛblɛ mɛ̃ kʋsɛ-bi-nyɩla kãw bɛ na bʋɔlɛ safɩɩr a, ɛ a mɩnɛ ɩ dʋɔr mɛ̃ cirbi a. A wie zuru tɩ ɩ na mɛ̃ gben zuru a, ɛ a nɛɛ owr vũu, zʋ̀ʋ́r nɩ cirbi.
66009018	A bʋ̃-faar a ŋa ata na tɩ yire a wie nɛɛ pʋɔ a, a vũu, a zʋ̀ʋ́r nɩ a cirbi, tɩ kʋ́ n a nɩsaalbɛ na põ ziir ata a zi-been dem.
66009019	Bʋ̃ʋ n'ʋ vɛ̃, a wie nɛɛ pʋɔ n'a a fãw be, nɩ a zʋɛ pʋɔ mɩ̀. A zʋɛ ŋmɛ̃ na mɛ̃ wɩɩr a, ɛ tɛr zuru, ɛ alɛ n'a a malɛ nɩ a nɩbɛ.
66009020	A nɩsaalbɛ bɛl na tɩ cɛ a, a bɛl a bʋ̃-faar ata al na bɛ tɩ kʋ́ a, bɛ tɩ bɛr a bɛ ton-faar ɛ, bɛ tɩ cãa na puore a kɔ̃tɔmɛ nɩ a tɩbɛ bɛ na maalɩ nɩ salm-ziir nɩ salm-pɛlɛ a, bɛ na maalɩ nɩ kure nɩ kʋsɛbɛ nɩ daàr a, tɩbɛ na kʋ̃ tʋ̃ɔ nyɛ̃ bom, kʋ̃ tʋ̃ɔ wõ bom ɛ kʋ̃ tʋ̃ɔ cen a.
66009021	Bɛ mɩ̀ bɛ tɩ bɛr a bɛ nɩ-kʋ́, a bɛ tɩtɩblʋ, a bɛ pɩ̃ɔ ɩ-ɩrɩ, nɩ a bɛ nyãnyuwlu ɛ.
66010001	Al pùorí, ɩ̃ tɩ nyɛ̃ nɩ malkɩ na kpɛmɛ a, ʋ yi a salom zu siwr. Zũzuwr tɩ pili na pàw ʋ, ɛ sa-gõ-guo be a ʋ zũú mɛ̃ nãà kpa-wʋɔ a; a ʋ niwn tɩ ɩ na mɛ̃ mʋ̃tɔ̃w a, ɛ a gbɛɛ ɩ mɛ̃ vũu kpule a.
66010002	Ʋ tɩ tɛr ɩ sɛble na yuo a, a ʋ nũú. Ʋ tɩ bin nɩ a dʋrʋ gbɛr a kʋ̃ɔ-kpɛ̃ɛ zu, ɛ bin a gʋba gbɛr a tẽw zu.
66010003	Ʋ tɩ cɩɩr ɩ kpɛ̃w za, mɛ̃ lɛ gbẽw na mɩ́ ùor a. Ʋ na tɩ cɩɩrɩ a, a saa tanʋ ayopõi kɔkɛɛ tɩ sɔw na.
66010004	Ɩ̃ tɩ maal a k'ɩ̃ɩ sɛb a lɛ a na yel a, ɛ wõ kɔkɔr a salom zu ʋ yere a ɩ̃ zie: «Maal tɛr a ʋlɩ bom nɛ a saa tanʋ ayopõi na yel a, ʋ ɩ yel-sɔwla, taa sɛbr ʋ ɛ.»
66010005	Lɛ n'a a malkɩ ʋl, ɩ̃ na tɩ nyɛ̃ ʋ ar a kʋ̃ɔ-kpɛ̃ɛ zu nɩ a tẽw zu a, tɩ zɛw a dʋrʋ nũu cɔw a salom
66010006	ɛ pɔ n a Naaŋmɩn na vʋʋrɛ kʋra lɛ a, a Naaŋmɩn na ír a salom nɩ bom za na be a ʋ zu a, na ír a tẽw nɩ bom za na be a ʋ zu a, na ír a kʋ̃ɔ-kpɛ̃ɛ nɩ bom za na be a ʋ pʋɔ a. A malkɩ tɩ yel a: «Alɛ-sɛr kʋ̃ lɛ cãa be ɩ!
66010007	A ʋlɩ bibir a malkɩ ayopõi sob nãà wa pɛblɛ a ʋ wɩ́ɛ a, lɛn daar a a Naaŋmɩn yel-sɔwla, ʋ na tɩɛrɩ bin a, na maalɩ mɛ̃ a lɛ ʋ na tɩ dãw yel kʋ̀ a ʋ tõ-tõ-biir na ɩ a ʋ ƴɛr-manbɛ a.»
66010008	A kɔkɔr ɩ̃ na tɩ wõ ʋ ƴɛrɛ yire a salom zu a, tɩ lɛb a ƴɛr a ɩ̃ zie yel mɛ̃: «Cen tɩ de a sɛble na yuo a, a malkɩ na ar a kʋ̃ɔ-kpɛ̃ɛ zu nɩ a tẽw zu a nũú.»
66010009	Ɩ̃ tɩ taw na ta a malkɩ zie yel ʋ k'ʋʋ kʋ̀ m a sɛble. Ʋ tɩ yel mɛ̃ na: «De ʋ 'wɔb: ʋ na tome nɩ a fʋ puorí, ɛ a fʋ nʋɔrɩ́ ʋ nʋmɛ mɛ̃ sɩwr a.»
66010010	Ɩ̃ tɩ de nɩ a sɛble a malkɩ nũú 'wɔb. Ʋ tɩ nʋmɛ nɩ a ɩ̃ nʋɔrɩ́ mɛ̃ sɩwr a; ɛ cɛ, ɩ̃ na wa vɔl baar a, ʋ tome nɩ a ɩ̃ puorí.
66010011	Lɛ n'a bɛ tɩ yel mɛ̃: «A fɛr a kɛ fʋ lɛ maal yel a ʋlɩ bom nɛ a Naaŋmɩn na cɔbrɩ nɩ-bʋʋr-yaga ƴãw a, ten yaga, ƴɛr-pɛ-bʋʋrɛ yaga nɩ na-mɩnɛ yaga ƴãw a.»
66011001	Bɛ tɩ kʋ̀ m ɩ bàa-kɛkɛr na ɩ mɛ̃ dali-mána a, ɛ yel mɛ̃: «Ìr cen tɩ manɩ a Naaŋmɩn yir nɩ a bawr-maal-kuur za, ɛ sɔr a bɛlɩ dem na gbine dume puore a Naaŋmɩn a be a.
66011002	Ɛ cɛ, bɛr a Ŋmɩn-yir yẽw davʋra; taa manɛ ʋ ɛ, bʋ̃ʋ n'ʋ vɛ̃, bɛ bɛr ʋ na kʋ̀ a nɩ-bʋʋr-yoru, bɛ na nɛb a tẽ-sõw tɩ ta cuwr lɩz'a ayi nɩ ayi.
66011003	Ɩ̃ na ƴãw na a ɩ̃ dãsɩɛ dem ayi su ko-tuolu bʋ̃-suuri manɛ nɩ a ɩ̃ ƴɛrʋ, bibie tur dɔwlɩ kɔbr ayi lɩz'a ata.»
66011004	A dãsɩɛ dem ayi ɩ n a Olivʋ-tɩɩr ayi, nɩ a fɩ̃tɩlɩ ayi na ar a tẽw za Sore niŋé a.
66011005	Nɩr wa bɔbr k'ʋʋ mal bɛ a, vũu mɩ́ yi n a bɛ nʋɔrɩ́ dɩ a bɛ dɔ̃ dem; a ŋa n'a, nɩr za na bɔbr k'ʋʋ mal bɛ a, na kpi.
66011006	Bɛ tɛr ɩ fãw na tʋ̃ɔ nyɔw a saa tɛr ʋ ta wa ɩ, a bibie al bɛ na manɛ a Naaŋmɩn ƴɛrʋ a. Bɛ mɩ̀ tɛr ɩ fãw na tʋ̃ɔ ɩ a kʋ̃ɔ a lɩɛbɩ zɩ̃ɩ, ɛ ɩ bʋ̃-faar bʋʋrɛ za a páw a tẽw, sɛw lɛ za bɛ na bɔbr a.
66011007	Bɛlɛ wa dɩ a bɛ dãsɩɛ baar a, a dʋ̃w na yi a kɔ̃tɔmɛ dɔwrʋ bɔw-zulu pʋɔ duor a, na zɛb ɩ bɛ na, ʋ na tʋ̃ɔ bɛ na ɛ́ kʋ́ bɛ.
66011008	A bɛ kũuni na gã nɩ a tẽ-kpɛ̃ɛ laɩ pʋɔ, a be bɛ na kpa a bɛ Sore a da-gara zu a. Bɛ bʋɔlɛ nɩ a tẽw ʋl kɛ Sodɔm nɩ Eziptɩ, ʋ ɩ zʋkpar ʋ bɛ mɩ́ lɔb.
66011009	Nɩbɛ na yi bʋʋrɛ za, dɔwlʋ za, ƴɛr-pɛ-bʋʋrɛ za nɩ tẽw za pʋɔ a, na jɩr ɩ a bɛ kũuni bibie ata nɩ ŋmãa, ɛ kʋ̃ saw bɛ ũù bɛ ɩ.
66011010	Nʋ̃ɔ̀ na ɩrɛ nɩ a tẽw zu nɩbɛ, a nɩbɛ bɛ ŋa kũu ƴãw; bɛ na cɩlɛ na kʋ̀rɛ nɩ taa bome, bʋ̃ʋ n'ʋ vɛ̃, a ƴɛr-manbɛ bɛ ŋa ayi tɩ dɔwrɩ bɛ nɩ yaga.
66011011	Ɛ cɛ, a bibie ata nɩ ŋmãa a ŋa pùorí a, nyɔ-vʋʋrʋ pɩɛlʋ na yi Naaŋmɩn zie a, tɩ kpɛ n a bɛ pʋɔ bɛ ìr ar. Lɛ n'a dɛ̃bɩ̃ɛ tɩ ɩrɛ a bɛlɩ dem za na nyɛ̃ bɛ a yaga.
66011012	Bɛ tɩ wõ n kɔkɔr-kpɛ̃w ʋ ƴɛrɛ a salom zu a bɛ zie yere: «Nyɩ do wa ka!» Bɛ tɩ do n a salom zu zũzuwr pʋɔ, a bɛ dɔ̃ dem mimĩé.
66011013	A ʋlɩ pɛr nɛ pʋɔ, a tẽ-sɔw-kɔbr tɩ dam ɩ faafaa; a tẽ-kpɛ̃ɛ na põ ziir pie a, zi-been tɩ lo na, nɩbɛ tur ayopõi kpi a tẽ-sɔw-kɔbr damnʋ ŋa pʋɔ. Pʋl-vʋ̃ɔ tɩ tɛr ɩ a bɛl na cɛ a, bɛ danɛ a saa zu Ŋmɩn.
66011014	A zu-bio ayi sob tɔl a, ɛ a zu-bio ata sob ɩ ŋan tarɛ fɔ̃wfɔ̃w lɛ.
66011015	A malkɩ ayopõi sob tɩ pɛbl ɩ a ʋ wɩ́ɛ; kɔkɔ-kpɛn tɩ ƴɛrɛ na yire a salom zu yere: «A tɩ Sore pãa so a naalʋ dɩb a tẽ-daa zu, ʋlɛ nɩ a ʋ Kɩrɩta, ɛ ʋ na dɩrɛ nɩ naalʋ yome yome za!»
66011016	A nɩ-kore lɩzɛr ɩ anaar na zɩ̃ a bɛ naalʋ da-kɔwr zuru, a Naaŋmɩn niŋé a, tɩ lo na vɔblɩ muru pùori a Naaŋmɩn nɩ bɛ tʋɔra siwru,
66011017	yere nɩ: «Tɩ puore fʋ nɩ yaanɩ, Sore Naaŋmɩn kpɛnʋ za sob i, fʋ̃ʋ na be ɛ dãw be a, fʋ sɩrɩ na wul a fʋ fãw kpɛ̃ɛ ɛ zɩɩlɩ a fʋ naalʋ.
66011018	A ten ten nɩbɛ nyɛ̃ nɩ suur, ɛ cɛ, ƴɛrɛ ŋa a, a fʋ suur ìr a. A kũuni ƴɛrʋ maalʋ daar ta na. A daar ʋl fʋ na na kʋ̀ a sã-ya a fʋ tõ-tõ-biir, a ƴɛr-manbɛ, nɩ a bɛlɩ dem za fʋ na so, ɛ́ bɛ zɔrɛ fʋ a, a bɛrɛ lãwnɩ a pʋrpʋr; a bɛlɩ dem na sãwnɛ a tẽw a, a bɛ sãwfʋ daar a ta!»
66011019	Lɛ n'a a Ŋmɩn-yir na be a salom zu a tɩ yuo, ɛ́ a Wõ-taa daga sãá a ʋ pʋɔ. A tɩ ɩ n saa nyɩwrʋ, kɔkɛɛ gɔmɛ, saa tanʋ, tẽ-sɔw-kɔbr damnʋ nɩ sa-bi-kube na lo yaga za a.
66012001	Bãwfʋ kpɛ̃ɛ kãw tɩ sãá nɩ a salom zu: pɔw na su a mʋ̃tɔ̃w mɛ̃ kparʋ a, a gbɛɛ dɔwlɩ a cuw zu, ɛ́ ŋmar-bie pie nɩ ayi viiri koli a zu mɛ̃ nãà kpa-wʋɔ a.
66012002	Ʋ tɩ tɛr ɩ pʋɔ, ʋ 'wɔbr, ʋ kone ɛ dɔwr wone nɩ tuo.
66012003	Bãwfʋ yũo tɩ sãá nɩ a salom zu: wa-bɩɛ bɛrʋ zɩ̀ɛ na tɛr zuru ayopõi nɩ ɩlɛ pie a, a zu za mɩ́ tɩ vɔbl ɩ nãà kpa-wʋɔ.
66012004	A salom zu ŋmar-bie na põ ziir ata a, ʋ tɩ pɩɩr ɩ a zi-been dem lɔb a tẽw zu nɩ a ʋ zʋʋr. Ʋ tɩ ar ɩ a pɔw na dɔwr a niŋé, kɛ́ ʋlɛ wa dɔwr a ʋ bie wa baarɛ a, ʋ̃ʋ nyɔw vɔl.
66012005	A pɔw tɩ dɔw nɩ bi-dɛble, na na kaarɛ a ten za zie nɩ gãdaalʋ a. Bɛ tɩ zaa nɩ a ʋ bie cen nɩ a Naaŋmɩn zie, a ʋ naalʋ da-kɔw pɛr.
66012006	A pɔw ʋl a, ʋ tɩ zɔ na kpɛ a wɛja kpalɛ pʋɔ, a be Naaŋmɩn na tɩ cɔbrɩ zie bɛr ʋ, bɛ na tɩ guol ʋ bibie tur ɩ kɔbr ayi dɔwlɩ lɩz'a ata a.
66012007	Lɛ n'a zɛbr tɩ ìr a salom zu: Mɩsɛl nɩ a ʋ malkɩ mɩnɛ tɩ zɛb ɩ nɩ a wa-bɩɛ, ɛ a wa-bɩɛ nɩ a ʋ malkɩ mɩnɛ mɩ̀ tɩ zɛb ɩ bɛ.
66012008	Ɛ cɛ, bɛ tɩ zɛb a tʋ̃ɔ a wa-bɩɛ, zie bɛ tɩ cãa be a salom zu ʋlɛ nɩ a ʋ malkɩ mɩnɛ ƴãw ɛ.
66012009	A wa-bɩɛ, a tẽ-kor-waab, a ʋl bɛ na bʋɔlɛ Gɛgɛra nɩ Sɩtaana a, a tẽ-daa za bɛl-bɛlɛ, bɛ tɩ cã ʋ na lɔb a tẽw zu lãwnɩ a ʋ malkɩ mɩnɛ.
66012010	Al pùorí, ɩ̃ tɩ wõ n kɔkɔ-kpɛ̃w a salom zu ʋ yere: «Ƴɛrɛ ŋa a, a faafʋ pãa ta na, a tɩ Naaŋmɩn kpɛnʋ nɩ a ʋ naalʋ dɩb, a ʋ Kɩrɩta na dɩ nɩ-kpɛ̃ɛnʋ a. Bʋ̃ʋ n'ʋ vɛ̃, a sob nɛ na mɩ́ mɩl a tɩ yɛbr a, bɛ cã ʋ na lɔb, a ʋl na mɩ́ tɩ mɩlɛ bɛ a Naaŋmɩn niŋé mʋ̃tɔ̃w nɩ tɩ̃ɩsɔw a.
66012011	A tɩ yɛbr zɛb a tʋ̃ɔ ʋ a Péle zɩ̃ɩ ƴãw, nɩ a ƴɛrʋ dãsɩɛ bɛ na dɩ a ƴãw; bɛ bɛ tɩ nɔ̃w a bɛ nyɔ-vʋʋrʋ tɩ zɔ n a kũu dɛ̃bɩ̃ɛ ɩ.
66012012	A na ɩ a ŋa a, cɩlɛ salom i, nɩ nyɩɩm za na kpɩɛr a ʋ zu a! Ɛ cɛ, baw-bio páw nyɩ na, nyɩɩm tẽ-sɔw nɩ kʋ̃ɔ-kpɛ̃ɛ ɛ! Bʋ̃ʋ n'ʋ vɛ̃, a Gɛgɛra siw na wa a nyɩ zie, ɩ suur tɛwr, ʋ na bãw k'aa vuo na cɛ ʋ a ɩ n ŋmale lɛ a.»
66012013	A wa-bɩɛ na wa nyɛ̃ bɛ cã ʋ lɔb a tẽw zu a, ʋ ìr a diwr a pɔw na dɔw a bi-dɛble a.
66012014	Ɛ cɛ, bɛ tɩ kʋ̀ n a tuw-kpɛ̃ɛ pɩgɛ ayi a pɔw, k'ʋʋ ƴaw nɩ kpɛ n a wɛja kpalɛ pʋɔ, a zie ʋl bɛ na cɔbrɩ a ʋ ƴãw a, bɛ tɩ guol ʋ a be yome ata nɩ ŋmãa, zãá nɩ a waab.
66012015	Lɛ n'a a waab tɩ ow kʋ̃ɔ mɛ̃ man-kpɛ̃ɛ kʋ̃ɔ a, a pɔw pùorí, k'aa kʋ̃ɔ tʋ̃ɔ tuo ʋ cen nɩ.
66012016	Ɛ cɛ, a tẽ-sɔw tɩ sõw nɩ a pɔw: a tẽ-sɔw tɩ haa nɩ a ʋ nʋɔr fuori a man-kpɛ̃ɛ kʋ̃ɔ a wa-bɩɛ na ow a.
66012017	A wa-bɩɛ tɩ nyɛ̃ nɩ nɩ a pɔw suur, cen tɩ zɛbr ɩ a pɔw bʋʋrɛ bɛl na cɛ a, a bɛl na tuur a Naaŋmɩn nɛ-ƴãwnɩ ɛ maal tɛr a yel-mɩŋa a Yeezu na wul a.
66012018	A wa-bɩɛ tɩ ar ɩ a kʋ̃ɔ-kpɛ̃ɛ nʋɔr biire pʋɔ.
66013001	Al pùorí, ɩ̃ tɩ nyɛ̃ nɩ dʋ̃w na yire a kʋ̃ɔ-kpɛ̃ɛ pʋɔ a. Ʋ tɩ tɛr ɩ ɩlɛ pie nɩ zuru ayopõi; nãà kpa-wʋɔ mɩ́ tɩ be n a ɩɩl za zu, ɛ́ yúor na ɩ zʋm bɛ tʋ Naaŋmɩn a be a ʋ zuru zu.
66013002	A dʋ̃w ɩ̃ na tɩ nyɛ̃ a, tɩ ŋmɛ̃ na taa nɩ nyũo, ɛ a gbɛɛ ɩ mɛ̃ wɛ-dʋ̃-faa kãw bɛ na bʋɔlɛ ursɩ a gbɛɛ, ɛ a nʋɔr ɩ mɛ̃ gbẽw nʋɔr a. A wa-bɩɛ tɩ de nɩ a ʋ fãw kʋ̀ a dʋ̃w, nɩ a ʋ naalʋ da-kɔw nɩ kpɛnʋ na bɛ dɩ vuo a.
66013003	A dʋ̃w zu kãw tɩ ɩ na mɛ̃ bɛ ƴãw ʋ nɩ natɩr ʋ na kpi a, ɛ cɛ, a natɩr nãá tɩ kʋ́ ʋ a, tɩ sanɩ na. A tɩ ɩ n nɔ-ɓãan a tẽw za zie, ʋ tu a dʋ̃w pùor.
66013004	A nɩbɛ za tɩ lo na gbĩ dume pùori a wa-bɩɛ, ʋ na tɩ kʋ̀ kpɛnʋ a dʋ̃w a ƴãw. Bɛ za mɩ̀ tɩ lo na gbĩ dume pùori a dʋ̃w ɛ yel: «Ãa n'ʋ ŋmɛ̃ taa nɩ a dʋ̃w? Ãa n'ʋ na tʋ̃ɔ zɛb ɩ ʋ?»
66013005	Bɛ tɩ kʋ̀ ʋ nɩ sɔr k'ʋʋ ƴɛrɛ ƴɛr-sɛblɛ tʋʋr ɩ Naaŋmɩn zʋmɛ; bɛ tɩ kʋ̀ ʋ nɩ fãw k'ʋʋ ɩrɛ nɩ cuwr lɩz'a ayi nɩ ayi.
66013006	Ʋ tɩ tĩ na ƴɛrɛ ƴɛr-faar caarɛ nɩ a Naaŋmɩn, tʋʋr a ʋ yúor nɩ a ʋ kpɛb-zie, lãwnɩ a bɛlɩ dem za na kpɩɛr a salom zu a.
66013007	Bɛ tɩ kʋ̀ ʋ nɩ sɔr k'ʋʋ zɛbr ɩ a Naaŋmɩn nɩ-bʋʋrɛ ɛ tʋ̃ɔ bɛ; bɛ tɩ kʋ̀ ʋ nɩ fãw dɔwlʋ za zu, bʋʋrɛ za, ƴɛr-pɛ-bʋʋrɛ za nɩ tẽw za zu.
66013008	A tẽw zu nɩbɛ za na gbĩ n dume pùor ʋ, bɛlɩ dem za a yée na bɛ sɛb ƴãw a Péle bɛ na kʋ́ a nyɔ-vʋʋrʋ sɛbɛ pʋɔ a tẽ-daa iru daar za a.»
66013009	«Nɩr wa tɛr tobe a, ʋ bɛrɛ wone.
66013010	Nɩr wa be a gaso kpɛb ƴãw a, ʋ na kpɛ n a gaso; nɩr wa be a sʋɔ-kũu ƴãw a, ʋ na kpi n a sʋɔ-kũu. A Naaŋmɩn nɩ-bʋʋrɛ kanyir dɩb nɩ a bɛ Naaŋmɩn saw-deb daar ɩ a a ŋa.»
66013011	Al pùorí, ɩ̃ tɩ nyɛ̃ nɩ dʋ̃w yũo ʋ yire a tẽ-sɔw pʋɔ. Ʋ tɩ tɛr ɩ ɩlɛ ayi, mɛ̃ pʋrale ɩlɛ a, ɛ́ tɩ ƴɛrɛ mɛ̃ wa-bɩɛ a.
66013012	Ʋ tɩ tɛr ɩ a dʋ̃w dãw-niwn sob kpɛnʋ za tone nɩ a ʋ niŋé. Ʋ tɩ ɩ na a tẽw nɩ a ʋ nɩbɛ lore gbine dume puore a dʋ̃w dãw-niwn sob, a ʋl a natɩr nãá tɩ kʋ́ a na sanɩ a.
66013013	A dʋn ayi sob ŋa tɩ maalɛ nɩ nɔ-ɓãa-yel-bɛrɛ, mɩ́ tɩ ɩ vũu yi a salom zu siw a tẽw zu, a nɩsaalbɛ za niŋé.
66013014	Ʋ tɩ bɛ̀lɛ nɩ a nɩbɛ na kpɩɛr a tẽw zu a, nɩ a nɔ-ɓãa-yele bɛ na tɩ kʋ̀ ʋ a fãw ʋ maalɛ nɩ a dʋ̃w dãw-niwn sob niŋé a. Ʋ tɩ ƴãw na bɛ mɩ́ maalɩ a dʋ̃w ʋl, na tɩ tɛr a sʋɔ natɩr ɛ lɛ vʋʋrɛ a, dasule a ʋ ƴãwfʋ ƴãw.
66013015	Bɛ tɩ kʋ̀ n a dʋn ayi sob fãw, ʋ na tʋ̃ɔ ɩ a dʋ̃w dãw-niwn sob dasule ʋ vʋʋrɛ, k'aa dasule ŋa tʋɔr ƴɛrɛ ɛ ƴãw bɛ kʋ́ a bɛlɩ dem za na bɛ gbine dume puore ʋ a.
66013016	A dʋ̃w tɩ fɛr ɩ a nɩbɛ za, a pʋrpʋr nɩ a bɛrɛ, a na-mɩnɛ nɩ a nan dem, a gbãgbaar nɩ a nɩbɛ na so bɛ tʋɔra a, ʋ tɩ fɛr ɩ bɛ za bɛ ɩ bɛ ƴãw bɛ bãwfʋ a dʋrʋ nũú bɩɩ a gbẽé.
66013017	Nɩr bɛ tɩ tɛr sɔr na da bom bɩɩ kʋɔrɩ bom, ʋlɛ bɛ wa tɛr a bãwfʋ ŋa a ɩ, a pɛr lɛ k'aa dʋ̃w yúor bɩɩ a ʋ yúor sɔr-nʋɔr.
66013018	A ka a, a sɛw na kɛ́ nɩr za tɛr tɩɛrʋ. Sob nɛ na tɛr yã a, ʋ manɩ bãw a dʋ̃w sɔr-nʋɔr, bʋ̃ʋ n'ʋ vɛ̃ nɩsaal sɔr-nʋɔr ʋ, ɛ a sɔr-nʋɔr ʋl ɩ n kɔbr ayʋɔb dɔwlɩ lɩz'a ata nɩ ayʋɔb.
66014001	Ɩ̃ tɩ nyɛ̃ nɩ a Péle ʋ ar a Sɩyɔ̃ tãw zu, ʋlɛ nɩ a nɩbɛ tur lɩz'a ayopõi nɩ tur anaar, a ʋ yúor nɩ a ʋ Sãà yúor na tɩ sɛb a bɛ gbẽé a.
66014002	Ɩ̃ tɩ wõ n kɔkɔr na ƴɛrɛ yire a salom zu a, ɩ mɛ̃ kʋ̃ɔ-kpɛ̃ɛ kʋ̃ɔnɩ na damnɛ a, mɛ̃ saa na tanɛ kpɛ̃w kpɛ̃w za a. A kɔkɔr ɩ̃ na tɩ wõ a, tɩ ɩ na mɛ̃ korijom ŋmɩɛrbɛ na ŋmɩɛr a bɛ korijom a.
66014003	A nɩ-yaga bɛ ŋa za tɩ yiele nɩ yiel-paala a naalʋ da-kɔw niŋé, a dʋn anaar nɩ a nɩ-kore niŋé. Nɩr za bɛ tɩ tʋɔr zanɛ a yielu ŋa, a bɛ ɩ a nɩbɛ tur lɩz'a ayopõi nɩ tur anaar bɛl bɛ na ya de a tẽw zu a ɩ.
66014004	Bɛ bɛ tɔ pɔwbɛ dɛw bɛ tʋɔra ɩ, bɛ bɛ tɛr dɛwr kãw za ɩ. Bɛ tuur ɩ a Péle, zie nɛ za ʋ na cere a; bɛ ya na de bɛ a nɩsaalbɛ pʋɔ, kɛ́ bɛ tʋ̃ɔ ɩ a dãw-niwn dem bɛ na na de kʋ̀ a Naaŋmɩn nɩ a Péle a.
66014005	Ziri bɛ dãw yi a bɛ nʋɔrɩ́ ɛ; bɛ bɛ tɛr sãwna ɩ.
66014006	Al pùorí, ɩ̃ tɩ nyɛ̃ nɩ malkɩ yũo ʋ laarɛ a saa zu za; ʋ tɩ tɛr ɩ Yel-nʋ̃ɔ̀ na be kʋra lɛ a, na yel kʋ̀ a bɛlɩ dem na kpɩɛr a tẽw zu a: tẽw za, dɔwlʋ za, ƴɛr-pɛ-bʋʋrɛ za nɩ nɩ-bʋʋrɛ za.
66014007	Ʋ tɩ yere na nɩ kɔkɔ-kpɛ̃w: «Nyɩ zɔrɛ a Naaŋmɩn ɛ íre a ʋ yúor, bʋ̃ʋ n'ʋ vɛ̃, a ʋ ƴɛrʋ-maalʋ daar ta na. Nyɩ lore gbine dume puore a salom nɩ a tẽw Íre, a kʋ̃ɔ-kpɛ̃ɛ nɩ a kʋl-bɔwrɩ Íre.»
66014008	Malkɩ ayi sob tɩ tu n a dãw-niwn sob, ɛ yere: «A Babɩlɔn tẽ-kpɛ̃ɛ lo na, ʋ lo na! Ʋl na ƴãw a ten za nyũ a ʋ pɩ̃ɔ ɩ-ɩrɩ na bɛ maal ɩ wob a divɛ̃ a.»
66014009	Malkɩ ata sob tɩ tu bɛ na, ɛ yere nɩ kɔkɔ-kpɛ̃w: «Nɩr wa lore gbine dume puore a dʋ̃w nɩ a ʋ dasule a, ɛ́ wa ƴãwnɛ a dʋ̃w bãwfʋ a ʋ gbẽé bɩɩ a ʋ nũú a,
66014010	ʋ mɩ̀ na nyũ n a Naaŋmɩn suur divɛ̃, divɛ̃ bɛ na bɛ pili ɛ cir ƴãw a ʋ suur koli-nyuura pʋɔ a; ɛ a nɩbɛ bɛ ŋa taabɛ na wone nɩ tuo a vũu nɩ a cirbi pʋɔ, a malkɩ son nɩ a Péle niŋé.
66014011	A bɛ dɔwrʋ vũu zʋ̀ʋ́r ìre na duor kʋra lɛ. Bɛ bɛ bãw pɩ̃ɛnʋ mʋ̃tɔ̃w nɩ tɩ̃ɩsɔw ɛ, a bɛlɩ dem na gbine dume puore a dʋ̃w nɩ a ʋ dasule a, nɩ sob nɛ za bɛ na ƴãwnɛ a dʋ̃w yúor bãwfʋ a.»
66014012	A Naaŋmɩn nɩ-sori, a bɛl na sawr a ʋ nɛ-ƴãwnɩ ɛ tɛr a Yeezu saw-deb a, a bɛ kanyir dɩb daar a ta.
66014013	Al pùorí, ɩ̃ tɩ wõ n kɔkɔr a salom zu ʋ yere a ɩ̃ zie: «Sɛb yel: ‹Zu-nʋ̃ɔ dem n'ɩ a bɛl na tĩ kpiir a ƴɛrɛ ŋa ɛ lãw nɩ a Sore a!› A Naaŋmɩn Vʋʋrʋ yere na: ‹Sɩza n'a, bɛ na tʋ̃ɔ na pɩ̃ɛnɛ nɩ a bɛ balʋ bɛ na nyɛ̃ a, bʋ̃ʋ n'ʋ vɛ̃, a bɛ tome sã-ya tuur bɛ na.› »
66014014	Lɛ n'a ɩ̃ tɩ nyɛ̃ zũzuwr-pla, nɩ nɩr na zɩ̃ a ʋ zu ɩ mɛ̃ nɩsaal-bie a. Ʋ tɩ vɔbl ɩ nãa salmɛ̃ kpa-wʋɔ, ɛ tɛr ci-ŋma-sɔ-nɔ-goraa na dɩrɛ a, a ʋ nũú.
66014015	Malkɩ ƴẽn sob tɩ yi n a Ŋmɩn-yir pʋɔ, ɛ cɩɩrɩ nɩ kɔkɔ-kpɛ̃w yel a sob nɛ na tɩ zɩ̃ a zũzuwr zu a: «Lɔb a fʋ sʋɔ cɛ n a ci, a ci cɛb daar ta na; bʋ̃ʋ n'ʋ vɛ̃, a tẽ-daa ci bɩ na.»
66014016	Lɛ n'a, a sob nɛ na zɩ̃ a zũzuwr zu a, tɩ lɔb a ʋ sʋɔ a tẽw zu, a tẽw ci cɛ.
66014017	Malkɩ ƴẽn sob tɩ yi n a Ŋmɩn-yir pʋɔ na be a salom zu a; ʋ mɩ̀ tɩ tɛr ɩ sɔ-nɔ-goraa na dɩrɛ a.
66014018	Malkɩ ƴẽn sob, na ɩ a vũu nɩ-kpɛ̃ɛ a, tɩ yi n a bawr-maal-kuur pɛr wa. Ʋ tɩ cɩɩr a nɩ kɔkɔ-kpɛ̃w yel a sob nɛ na tɛr a sɔ-nɔ-goraa na dɩrɛ a: «Lɔb a fʋ sɔ-nɔ-goraa na dɩrɛ a, ŋma a tẽw divɛ̃-tɩɩr-puó wɔmɛ: a mʋ̃ɔ na.»
66014019	A malkɩ tɩ lɔb ɩ a ʋ sɔ-nɔ-goraa a tẽw zu, ŋma a tẽw divɛ̃-tɩɩr-puó wɔmɛ, lɔb ƴãw a Naaŋmɩn suur bɔw-kpɛ̃ɛ ʋl pʋɔ bɛ na mɩ́ nɛb a a.
66014020	Bɛ tɩ nɛb ɩ a divɛ̃-tɩ-wɔmɛ a bɔw-kpɛ̃ɛ pʋɔ, na bɛ tɩ be a tẽ-kpɛ̃ɛ pʋɔ ɛ be yẽw a; zɩ̃ɩ tɩ yi n a bɔw pʋɔ do tɩ ta a wie nɔ-bamɛ, ɛ gbɔlɩ tɩ ta kilo kɔbr ata.
66015001	Al pùorí, ɩ̃ tɩ nyɛ̃ nɩ bãwfʋ yũo a salom zu, bãwfʋ na ɩ kpɛ̃ɛ ɛ ɩ nɔ-ɓãan a: malkɩ mɩnɛ ayopõi tɩ tɛr ɩ bʋ̃-faar ayopõi, a pɛr-baarɩ; bʋ̃ʋ n'ʋ vɛ̃, alɛ n'a na pãa wul a Naaŋmɩn suur na ìr a.
66015002	Ɩ̃ mɩ̀ tɩ nyɛ̃ nɩ bom na ɩ mɛ̃ kʋ̃ɔ-kpɛ̃ɛ kʋ̃ɔ na ɩ walwal ɛ jɛr ɩ vũu a. A bɛlɩ dem, na tɩ zɛb tʋ̃ɔ a dʋ̃w nɩ a ʋ dasule nɩ a ʋ yúor sɔr-nʋɔr a, tɩ tɛr ɩ a korijom a Naaŋmɩn na kʋ̀ bɛ a, ar ɩ a kʋ̃ɔ-kpɛ̃ɛ zu.
66015003	Bɛ tɩ yiele nɩ a Naaŋmɩn tõ-tõ-bie Mõyiir yielu, nɩ a Péle yielu a ŋa: «Sore Naaŋmɩn kpɛnʋ-za-sob i, a fʋ tome ɩ n tõ-bɛrɛ ɛ ɩ nɔ-ɓãa-tome. Ten za Nãà a, a fʋ ɩb tu n mɩnʋ nɩ yel-mɩŋa.
66015004	Ãa n'ʋ kʋ̃ zɔrɛ fʋ, Sore e, ãa n'ʋ kʋ̃ zɛwr a fʋ yúor? Bʋ̃ʋ n'ʋ vɛ̃, fʋ̃ʋ yõ n'ʋ ɩ sõw, a ten za nɩbɛ na wa na wa lo gbĩ dume a fʋ niŋé, a fʋ ɩ-ɩrɩ na tu yel-mɩŋa sãá a ƴãw.»
66015005	Al pùorí, ɩ̃ tɩ nyɛ̃ nɩ a Ŋmɩn-yi-kpɛ̃ɛ ʋ yuo a salom zu, a Ŋmɩn-yir ʋl pʋɔ a Wõ-taa pɛn-sɛw na tɩ be a.
66015006	A malkɩ ayopõi bɛl, na tɩ tɛr a bʋ̃-faar ayopõi a, tɩ yi n a Ŋmɩn-yir pʋɔ; bɛ tɩ su n kpar-wowr-pɛlɛ parpar ɛ ŋmãa nɩ salmɛ̃ kpàgɛ́ a nyãa zu.
66015007	A bʋ̃-vʋʋrɩ ƴẽn sob tɩ kʋ̀ n a malkɩ ayopõi salmɛ̃ koli-nyuuri ayopõi, na paalɩ a Naaŋmɩn na vʋʋrɛ kʋra lɛ a suur a.
66015008	A Naaŋmɩn yúor-vɩɛlʋ-danʋ nɩ a ʋ kpɛnʋ tɩ ɩ na zʋ̀ʋ́r paalɩ a Ŋmɩn-yi-kpɛ̃ɛ, ɛ a bɛ tɩ tɛr nɩr na kpɛ a ʋ pʋɔ ɩ, ɛ gu a malkɩ ayopõi bʋ̃-faar ayopõi tɩ tɔl baarɩ.
66016001	Al pùorí, ɩ̃ tɩ wõ n kɔkɔ-kpɛ̃w ʋ yire a Ŋmɩn-yi-kpɛ̃ɛ pʋɔ yere a malkɩ ayopõi zie: «A koli-nyuuri ayopõi na paalɩ a Naaŋmɩn suur a, nyɩ cen tɩ cir a ƴãw a tẽw zu.»
66016002	A malkɩ dãw-niwn sob tɩ cen na tɩ cir a ʋ dem ƴãw a tẽw zu. Natɩ-faar na 'wɔbr a, tɩ tɛ n a nɩbɛ bɛl na tɛr a dʋ̃w bãwfʋ ɛ gbine dume puore a ʋ dasule a.
66016003	A malkɩ ayi sob tɩ cir ɩ a ʋ dem ƴãw a kʋ̃ɔ-kpɛ̃ɛ pʋɔ. A kʋ̃ɔ tɩ lɩɛb a, ɩ mɛ̃ kũu zɩ̃ɩ a, ɛ́ bʋ̃-vʋʋra za na be a kʋ̃ɔ-kpɛ̃ɛ pʋɔ a kpi.
66016004	A malkɩ ata sob tɩ cir ɩ a ʋ dem ƴãw a mamɛ pʋɔ nɩ a kʋ̃ɔnɩ bul-nɛɛ ƴãw, a lɩɛbɩ zɩ̃ɩ.
66016005	Lɛ n'a ɩ̃ tɩ wõ a kʋ̃ɔnɩ malkɩ ʋ yere: «Fʋ tɛr ɩ yel-mɩŋa, fʋ̃ʋ na be ɛ dãw be a, fʋ̃ʋ na ɩ a Nɩ-Sõw a, a ŋa n'a fʋ sɩrɩ wul a fʋ yel-mɩnʋ.
66016006	Bɛ na cir a fʋ nɩbɛ nɩ a fʋ ƴɛr-manbɛ zɩ̃ɩ a, zɩ̃ɩ n'a fʋ mɩ̀ kʋ̀ bɛ kɛ́ bɛ nyúur. Bɛ tɛr ɩ!»
66016007	Ɩ̃ tɩ lɛb a wõ kɔkɔr ʋ ƴɛrɛ yire a bawr-maal-kúur lowr yere: «Ʋ̃ʋ, Sore Naaŋmɩn kpɛnʋ-za-sob i, a fʋ ƴɛrʋ fʋ na maalɩ a ɩ n sɩza ɛ tɛr yel-mɩŋa.»
66016008	A malkɩ anaar sob tɩ cir ɩ a ʋ dem ƴãw a mʋ̃tɔ̃w zu, bɛ kʋ̀ ʋ sɔr k'ʋʋ dɩrɛ a nɩsaalbɛ nɩ a ʋ vũu.
66016009	Tʋlʋ na bɛ dɩ vuo a, tɩ dɩ n a nɩsaalbɛ; bɛ tɩ tʋ n a Naaŋmɩn yúor zʋmɛ, a Naaŋmɩn na tɛr fãw a bʋ̃-faar a ŋa zu a, ɛ cɛ, bɛ bɛ tɩ lɩɛbɩ a bɛ ɩb zɛw a ʋ yúor ɛ.
66016010	A malkɩ anũu sob tɩ cir ɩ a ʋ dem ƴãw a dʋ̃w naalʋ da-kɔw zu, a ʋ naalʋ tẽw za be lige pʋɔ. A 'wɔbrʋ tɩ ɩ na a nɩbɛ dʋnɛ a zɛlɛ;
66016011	a 'wɔbrʋ na 'wɔbr bɛ a, nɩ a bɛ natɩɛ tɩ ɩ na bɛ tʋʋr a saa zu Ŋmɩn zʋmɛ. Ɛ cɛ, bɛ bɛ tɩ bɛr a bɛ tõ-faar ɛ.
66016012	A malkɩ ayʋɔb sob tɩ cir ɩ a ʋ dem ƴãw a Efaratɩ man-kpɛ̃ɛ pʋɔ. A kʋ̃ɔ tɩ sɩr a, pùo sɔr kʋ̀ a na-mɩnɛ na tɩ yi a saa-pɛrɩ́ waar a.
66016013	Lɛ n'a ɩ̃ tɩ nyɛ̃ kɔ̃tɔ̃-faar ata, na ŋmɛ̃ mɛ̃ lɔn a, a yi a wa-bɩɛ nʋɔrɩ́, a dʋ̃w nʋɔrɩ́ nɩ a Naaŋmɩn ƴɛr-man-bɛlɛ bɛlɛ nʋɔrɩ́.
66016014	Kɔ̃tɔmɛ̃ sɩrɩ n'a, na maalɛ yel-bãw-guuri a. A mɩ́ cen nɩ a tẽ-daa za na-mɩnɛ zie, k'aa tɩ bʋɔlɩ bɛ ɓã taa a Naaŋmɩn kpɛnʋ-za-sob zɛbr bibi-kpɛ̃ɛ ƴãw.
66016015	«Nyɛ̃, ɩ̃ waar a mɛ̃ nyãnyuge a! Zu-nʋ̃ɔ sob ɩ sob nɛ na bɛr gʋ̃ɔ ɛ tɛr a ʋ bʋ̃-suuri, k'ʋʋ taa wa cere nɩ ƴãgan-zawla bɛ nyɛ̃ a ʋ faalʋ a ɩrɛ ʋ vĩ a ɩ.»
66016016	A kɔ̃tɔ̃-faar tɩ ɓã n a na-mɩnɛ taa zie kãw bɛ na bʋɔlɛ kɛ́ Amagedɔ̃ a ebire ƴɛrʋ pʋɔ a.
66016017	A malkɩ ayopõi sob tɩ cir ɩ a ʋ dem ƴãw a pɩɛlʋ pʋɔ. Kɔkɔ-kpɛ̃w tɩ ƴɛr a yi a Ŋmɩn-yi-kpɛ̃ɛ pʋɔ, a naalʋ da-kɔw pɛr. Ʋ tɩ yere na: «A maal a.»
66016018	Lɛ n'a a tɩ ɩ saa nyɩwrʋ, kɔkɛɛ gɔmɛ nɩ a tẽ-sɔw-kɔbr na dam ɩ fãw a, mɛ̃ bɛ na bɛ dãw nyɛ̃ ʋ dam ɩ a fãw ŋa tɔ, a nɩsaal na tĩ kɛ be a tẽw zu a.
66016019	A tẽ-kpɛ̃ɛ tɩ ŋmɛr ɩ ziir ata, ɛ a ten za tẽ-bɛrɛ lo. Naaŋmɩn tɩ lɛb a tɩɛrɩ bãwnɩ a Babɩlɔn tẽ-kpɛ̃ɛ yele, kʋ̀ ʋ a ʋ divɛ̃ nɩ a kole ʋ nyũ, a ʋ su-tʋlʋ divɛ̃.
66016020	A kʋ̃ɔ-kpɛ̃ɛ sɔgɔ ten za tɩ bɔr a, ɛ́ nɩr bɛ mɩ́ lɛ tɩ nyɛ̃ tãw kãw za ɩ.
66016021	Sa-bi-ku-bɛrɛ, na tɩbrɛ bɛ dɩ vuo a, tɩ yi n a salom zu ɛ lore a nɩsaalbɛ zu. A nɩsaalbɛ tɩ tʋʋr ɩ a Naaŋmɩn a sa-bi-kube dɔwrʋ ƴãw, bʋ̃ʋ n'ʋ vɛ̃, a dɔwrʋ ŋa tɩ sɩrɩ na kpɛ kpɛ̃ɛ bɛ dɩ vuo ɩ.
66017001	Lɛ n'a a malkɩ ayopõi na tɩ tɛr a koli-nyuuri ayopõi a, a bɛ ƴẽn sob tɩ wa wa yel mɛ̃: «Wa, ɛ ɩ̃ na wul fʋ nɩ a lɛ bɛ na maal ɩ a pɔw-yɛm-kpɛ̃ɛ a ƴɛrʋ a, a pɛr lɛ k'aa tẽ-kpɛ̃ɛ ʋl na ar mamɛ yaga nʋɔr a.
66017002	A tẽw zu na-mɩnɛ lãw nɩ ʋ na maalɩ a pɩ̃ɔ yele, ɛ a tẽw zu nɩbɛ nyũ a ʋ pɩ̃ɔ ɩ-ɩrɩ divɛ̃ kuoli.»
66017003	Lɛ n'a a Naaŋmɩn Vʋʋrʋ tɩ siw mɛ̃, ɛ́ a malkɩ ɓaw mɛ̃ kpɛ n wɛja-kpalɛ pʋɔ. Ɩ̃ tɩ nyɛ̃ nɩ pɔw a be, ʋ zɩ̃ wɛ-dʋ̃w-zɩɛ ɓõɓõ zu; yée na tʋʋr Naaŋmɩn zʋmɛ a tɩ sɛb a pàw a wɛ-dʋ̃w ƴãgan za, ɛ ʋ tɩ tɛr zuru ayopõi nɩ ɩlɛ pie.
66017004	A pɔw tɩ su n kpar-vɩɛlɩ zɩɩr ɓõɓõ, ɛ nyɩlɛ ʋ za nɩ salmɛ̃ nɩ kʋsɛ-bi-nyɩlɩ nɩ lɛgɛ. Ʋ tɩ tɛr ɩ salmɛ̃ koli-nyuura na paalɩ yel-faar na bɛ maal ɩ wob a, nɩ a ʋ pɩ̃ɔ-ɩ-dɛgɛ a, a ʋ nũú.
66017005	Yúor, a pɛr na sɔwlɩ a, tɩ sɛb ɩ a ʋ gbẽé a ŋa: « Babɩlɔn kpɛ̃ɛ, pɔw-yɛmɛ nɩ a tẽw yel-faar na bɛ maal ɩ wob a mã.»
66017006	Ɩ̃ tɩ nyɛ̃ nɩ a pɔw ŋa ʋ nyũ a Naaŋmɩn nɩbɛ nɩ a Yeezu dãsɩɛ dɩrbɛ zɩ̃ɩ kuoli. Ɩ̃ na tɩ nyɛ̃ ʋ a, nʋɔr tɩ ɓãa mɛ̃ nɩ yaga.
66017007	Lɛ n'a a malkɩ tɩ yel mɛ̃: «Bʋ̃ʋ n'ʋ ɩ nʋɔr ɓãa fʋ? Ɩ̃ na man nɩ a pɔw ŋa yele kʋ̀ b fʋ bãw a pɛr, nɩ a wɛ-dʋ̃w ʋ na zɔm, ʋ tɛr zuru ayopõi nɩ ɩlɛ pie a.
66017008	A wɛ-dʋ̃w fʋ na nyɛ̃ a, tɩ be na, ɛ cɛ ʋ bɛ cãa ɩ; ʋ na yi n a kɔ̃tɔmɛ dɔwrʋ bɔw-zulu pʋɔ do wa, wa wɩɛr a ʋ kũu zie. A tẽw zu nɩbɛ bɛl, a yée na bɛ sɛb a nyɔ-vʋʋrʋ sɛbɛ pʋɔ a tẽ-daa iru daar za a, na nyɛ̃ nɩ a wɛ-dʋ̃w a nʋɔr ɓãa bɛ, bʋ̃ʋ n'ʋ vɛ̃, ʋ tɩ dãw na be, ɛ bɛ cãa ɩ, ɛ na lɛ wa.»
66017009	«A sɛw na kɛ fʋ tɛr yã nɩ tɩɛrʋ a ka. A zuru ayopõi ɩ n tan ayopõi zu a pɔw na zɩ̃ a. A mɩ̀ ɩ n na-mɩnɛ ayopõi:
66017010	a bɛ pʋɔ a, anũu naalʋ baar a, been n'ʋ dɩrɛ a naalʋ a ƴɛrɛ ŋa, ɛ a ayopõi sob bɛ wa sɛr ɛ; ɛ ʋlɛ wa wa a, ʋ kʋ̃ cɛlɩ ɛ.
66017011	A wɛ-dʋ̃w na tɩ dãw be, ɛ bɛ cãa a, a ʋl mɩŋa ɩ n na-mɩnɛ ani sob. Ʋ pʋɔ nɩ a na-mɩnɛ ayopõi pʋɔ ɛ wɩɛr a ʋ kũu zie.»
66017012	«A ɩlɛ pie fʋ na nyɛ̃ a, ɩ n na-mɩnɛ pie na bɛ tĩ dɩrɛ a naalʋ sɛr a; ɛ cɛ bɛ na páw nɩ a naalʋ dɩb fãw, dɩ a naalʋ lãwnɩ a wɛ-dʋ̃w tɛm been.
66017013	Tɩɛr-been yõ n'ʋ bɛ za tɛr: bɛ de a bɛ fãw nɩ a bɛ nɩ-kpɛ̃ɛnʋ tu n a wɛ-dʋ̃w.
66017014	Bɛ na zɛb ɩ nɩ a Péle, ɛ cɛ a Péle na zɛb a tʋ̃ɔ bɛ, ʋ na ɩ a sorbɛ za Sore nɩ a na-mɩnɛ za Nãà a ƴãw; ʋ na zɛb a tʋ̃ɔ bɛ, ʋlɛ nɩ a bɛlɩ dem bɛ na bʋɔlɩ a, a bɛlɩ dem bɛ na kaa ir a, nɩ a bɛlɩ dem na bɛ lɛb pùor a.»
66017015	A malkɩ tɩ cãa na yel mɛ̃: «A kʋ̃ɔnɩ fʋ na nyɛ̃ a, a be a pɔw-yɛm na zɩ̃ a, nɩ-bʋʋrɛ bʋʋrɛ nɛ bɛ, zu-sɛbla yaga yaga, ten ten nɩbɛ nɩ ƴɛr-pɛ-bʋʋrɛ bʋʋrɛ nɩbɛ nɛ bɛ.
66017016	A ɩlɛ pie fʋ na nyɛ̃ a, alɛ nɩ a dʋ̃w, na ìr a hɩ̃ɛn a pɔw-yɛm, a na fa n a ʋ bome za, ɛ bɛr ʋ ƴãgan zawla, a na 'wɔb ɩ a ʋ ƴãgã-nɛn ɛ nyɩw ʋ bɛr.
66017017	Bʋ̃ʋ n'ʋ vɛ̃, Naaŋmɩn ƴãw a nɩ tɩɛrʋ a socie pʋɔ k'aa maalɩ a ʋ pʋ-tɩɛrʋ; a na lãw na dɩ a naalʋ tu n a wɛ-dʋ̃w ɛ gu a Naaŋmɩn ƴɛrʋ tɩ tu.»
66017018	«Ɛ a pɔw fʋ na nyɛ̃ a ɩ n a tẽ-kpɛ̃ɛ ʋl na dɩrɛ naalʋ a tẽw zu na-mɩnɛ zu a.»
66018001	Al pùorí, ɩ̃ tɩ nyɛ̃ nɩ malkɩ yũo ʋ yi a salom zu siwr waar. Ʋ tɩ tɛr ɩ fãw kpɛ̃ɛ, ɛ a ʋ vɩɛlʋ cãa caalɩ a tẽw za.
66018002	Ʋ tɩ cɩɩr a nɩ kɔkɔ-kpɛ̃w yel: «Ʋ lo na! A Babɩlɔn tẽ-kpɛ̃ɛ kpɛ̃ɛ lo na! Ƴɛrɛ ŋa a, ʋ lɩɛb ɩ kɔ̃tɔmɛ kpɛb zie, kɔ̃tɔ̃-faar za nɩ lili-faar nɩr na bɛ nɔnɛ a sɔwlʋ zie.
66018003	Bʋ̃ʋ n'ʋ vɛ̃, a ten za nyũ n a ʋ pɩ̃ɔ-ɩ-ɩrɩ na bɛ maal ɩ wob a divɛ̃. A tẽw zu na-mɩnɛ lãw nɩ ʋ na maalɩ a pɩ̃ɔ yele, ɛ a ʋ naalʋ, na bɛ vʋʋr a, ɩ na a tẽw zu yɛ-yɛrbɛ kpɛ naalʋ.»
66018004	Ɩ̃ lɛ tɩ wõ n kɔkɔ-yũo ʋ yire a salom zu yere: «Ɩ̃ nɩbɛ ɛ, nyɩ yi zaa a ʋ pʋɔ, taa pʋɔrɛ a ʋ yel-bebe pʋɔ ɩ, ɛ́ mɩ̀ taa pʋɔrɛ a ʋ dɔwrʋ na waar a pʋɔ ɩ.
66018005	Bʋ̃ʋ n'ʋ vɛ̃, a ʋ yel-bebe gbõ n taa do tɩ tɔ a salom, ɛ a Naaŋmɩn bɛ yiiri a ʋ ɩ-faar bɛr ɛ.
66018006	Nyɩ ɩ ʋ mɛ̃ a lɛ ʋ na ɩ a nɩbɛ a, nyɩ ya ʋ a ʋ ɩb san gb'a ayi. Nyɩ paalɩ a ʋ koli-nyuura nɩ divɛ̃ na kpɛmɛ gb'a ayi gãw a al ʋ na ƴãw a nɩbɛ nyũ a.
66018007	Mɛ̃ a lɛ ʋ na nyɛ̃ a yúor ɛ dɩ a dɛpaalʋ a, nyɩ ɩ k'ʋ mɩ̀ nyɛ̃ a kpɩɛrʋ nɩ wahala. Mɛ̃ ʋ taa tɩɛr ɩ ʋ pʋɔ a ŋa: ‹Ɩ̃ zɩ̃ n a ka mɛ̃ pɔw-nãa a, ɩ̃ bɛ ɩ pɔw-kʋɔr ɛ, ɛ́ kʋ̃ bãw wahala towtow ɛ.›
66018008	A lɛ n'a so a ʋ bʋ̃-faar a ŋa na ta ʋ bibi-been: a kũu, a wahala nɩ a kɔ̃; vũu na dɩ ʋ nɩ kʋmɔkʋmɔ. Bʋ̃ʋ n'ʋ vɛ̃, a Sore Naaŋmɩn na dɩ n ʋ a ƴɛrʋ a tɛr ɩ kpɛ̃w.»
66018009	A tẽw zu na-mɩnɛ, na lãw nɩ ʋ maalɩ a pɩ̃ɔ yele, ɛ lãw nɩ ʋ dɩ a dɛpaalʋ a, na tuo nɩ nuru zũú kone nɩ a ʋ ƴãw, a lɛn daar bɛ nãa wa nyɛ̃ a ʋ vũu zʋ̀ʋ́r a.
66018010	Bɛ na ar a zãá, a ʋ dɔwrʋ na ɩrɛ dɛ̃bɩ̃ɛ a ƴãw, ɛ yere: «Zu-bio wɛ! Zu-bio wɛ! Babɩlɔn ɩ, tɛ̃-kpɛ̃ɛ na tɛr fãw a! A wa ɩ n tɛm been yõ ɛ a fʋ ƴɛrʋ dɩ!»
66018011	A tẽw zu yɛ-yɛrbɛ mɩ̀ na tuo nɩ nuru zũú kone nɩ a ʋ ƴãw, nɩr za na bɛ cãa daar a bɛ yɛrʋ bome a ŋa a ƴãw:
66018012	salm-zɩɩr, salm-pɛlɛ, kʋsɛ-bi-nyɩlɩ nɩ lɛgɛ, pɛn-pɛlɛ saalɩ, pɛn-zɩɩr, pɛn-saalɩ nyɩlɩ vʋlvʋl nɩ pɛn-zɩɩr ɓõɓõ; da-bʋʋrɛ bʋʋrɛ za na bɛ nyɛrɛ a, wɔ́b nyɩ́mɛ́ bʋ̃-maalɩ, da-vɩɛlɩ, kur-zɩɛ, kure bɩɩ kʋsɛ-pɛlɛ bʋ̃-maalɩ;
66018013	tɩɛ kãw bɛ na bʋɔlɛ kɛ kanɛl a pɛgɛ nɩ a bʋ̃-dɩ-mɩɩla bʋʋrɛ a mɩnɛ, bʋ̃-nyuure, kãa-nyũu nɩ tɩ-suúr-zɔ̃ na nyùur vla a; divɛ̃, kãá, zɔ̃ nɩ ci; nĩi nɩ píir, wie nɩ wie torkori, gbãgbaar nɩ nɩ-pàwrɩ.
66018014	A yɛ-yɛrbɛ yere na: «A bome al za fʋ na tɩ bɔbr a, bɔr ɩ a fʋ zie, a fʋ na-bome nɩ a fʋ dɛpaalʋ a, a baar ɩ a fʋ zie, nɩr kʋ̃ lɛ nyɛ̃ a towtow ɛ!»
66018015	A yɛ-yɛrbɛ bɛl, ʋ na tɩ ɩ bɛ kpɛ naalʋ a, na ar a zãá, a ʋ dɔwrʋ na ɩrɛ bɛ dɛ̃bɩ̃ɛ a ƴãw; bɛ na tuo nɩ nuru zũú kone nɩ;
66018016	bɛ na yere na: «Zu-bio! Nyɛ̃ zu-bio na páw a tẽ-kpɛ̃ɛ a! Ʋ mɩ́ tɩ su n pɛn-pɛlɛ saalɩ fɔbr, pɛn-zɩɩr nɩ pɛn-zɩɩr-ɓõɓõ fɔbr, ʋ mɩ́ tɩ ƴãw nɩ salmɛ, kʋsɛ-bi-nyɩlɩ nɩ lɛgɛ pɩ̃ɛmɛ.
66018017	Ɛ a wa ɩ tɛm been yõ, ɛ a naalʋ a ŋa za baarɩ!» A gbor-bɛrɛ duwrbɛ nɩ a nɩbɛ bɛ na mɩ́ de a, a gbor tõ-tõ-biir nɩ a bɛlɩ dem za a kʋ̃ɔ-kpɛ̃ɛ na guole a, tɩ ar a zãá,
66018018	ɛ́ bɛ na tɩ nyɛ̃ a ʋ vũu zʋ̀ʋ́r a, bɛ tɩ ŋmɩɛr ɩ cɛlsɩ yere nɩ: «Tẽ-kpɛ̃ɛ buor ʋ tɩ ta a tẽ-kpɛ̃ɛ kpɛ̃ɛ ŋa?»
66018019	Bɛ tɩ 'wɔ̃wnɛ nɩ tanɛ ƴãwnɛ a bɛ zũú, bɛ tɩ tuore nɩ nuru zũú kone cɩɩrɛ yere nɩ: «Zu-bio! Nyɛ̃ zu-bio na páw a tẽ-kpɛ̃ɛ a! A ʋ naalʋ n'a tɩ ƴãw a bɛlɩ dem za, na tɛr gbee a kʋ̃ɔ-kpɛ̃ɛ zu a, bɛ kpɛ naalʋ. Ɛ a wa ɩ tɛm been yõ, ɛ a ʋ yele baarɩ!»
66018020	Salom i, cɩlɛ a ʋ loba ƴãw! Nyɩ cɩlɛ, nyɩɩm Naaŋmɩn nɩbɛ ɛ, nɩ-toni nɩ Naaŋmɩn-ƴɛr-manbɛ ɛ! Bʋ̃ʋ n'ʋ vɛ̃, Naaŋmɩn maal ɩ ʋ nɩ a ƴɛrʋ kpɛ nyɩ.
66018021	Lɛ n'a, malkɩ kãw na tɛr fãw a, tɩ ɓaw kʋsɩɛr, na ɩ mɛ̃ nɛ-kpɛ̃ɛ a, lɔb ƴãw a kʋ̃ɔ-kpɛ̃ɛ pʋɔ ɛ yel: «A ŋa n'a bɛ na lɔb a Babɩlɔn tẽ-kpɛ̃ɛ kpɛ̃ɛ bɛr nɩ fãw, ɛ́ nɩr kʋ̃ lɛ nyɛ̃ ʋ ɛ.
66018022	Nɩr kʋ̃ lɛ wõ korijom nɩ bʋ̃-ŋmɩɛrɩ a ŋmɛ a fʋ pʋɔ ɩ, wele nɩ wɩ́ɛ a pɛblɩ ɛ. Nɩr kʋ̃ lɛ nyɛ̃ tõ-nɔ-bʋʋrɛ kãw za tõ-tone a fʋ pʋɔ ɩ; nɩr kʋ̃ lɛ wõ bɛ ƴɛ́r nɩɛr zu ɛ.
66018023	A fɩ̃tɩlɛ cãa kʋ̃ lɛ caalɩ a fʋ pʋɔ ɩ; bɛ kʋ̃ lɛ wõ a dɛb-sãan nɩ a pɔw-sãan kɔkɔr a fʋ pʋɔ ɩ. Bʋ̃ʋ n'ʋ vɛ̃, a fʋ yɛ-yɛrbɛ tɩ ɩ n a nɩ-bɛrɛ a tẽw zu, ɛ́ fʋ tɩ tuli a nɩ-bʋʋrɛ za nɩ a fʋ tɩtɩblʋ.»
66018024	A fʋ pʋɔ n'a a Naaŋmɩn-ƴɛr-manbɛ nɩ a Naaŋmɩn nɩ-bʋʋrɛ zɩ̃ɩ cir, lãw nɩ a bɛlɩ dem za bɛ na tɩ kʋ́ a tẽw zu a zɩ̃ɩ.
66019001	Al pùorí, ɩ̃ tɩ wõ n kɔkɔ-kpɛ̃w a salom zu, na ɩ mɛ̃ zu-sɛbla na bɛ dɩ vuo a kɔkɔr a, ʋ tɩ yere na: « Aleluya! A tɩ Naaŋmɩn so a faafʋ, a danʋ nɩ a kpɛnʋ.
66019002	A ƴɛrʋ ʋ na maalɩ a ɩ n sɩza ɛ tu yel-mɩnʋ. Bʋ̃ʋ n'ʋ vɛ̃, a pɔw-yɛm-kpɛ̃ɛ ʋl na tɩ sãwnɛ a tẽw nɩ a ʋ pɩ̃ɔ-ɩ-ɩrɩ a, ʋ ƴãw ʋ nɩ dɔwrʋ. A ʋ tõ-tõ-biir, a pɔw ŋa na kʋ́ a, ʋ yaá nɩ a san a ʋ zu.»
66019003	Ɛ̀ bɛ lɛ tɩ maal yel: « Aleluya! A tẽ-kpɛ̃ɛ kpɛ̃ɛ ʋl na dɩrɛ a zʋ̀ʋ́r ire na duor yome yome za!»
66019004	A nɩ-kore lɩzɛr ɩ anaar nɩ a bʋ̃-vʋʋrɩ anaar tɩ gbĩ n dume pùori a Naaŋmɩn na zɩ̃ a naalʋ da-kɔw zu a, nɩ bɛ tʋɔra siwru ɛ yel: « Amɛn! Aleluya!»
66019005	Kɔkɔr kãw tɩ yi n a naalʋ da-kɔw pɛr yere: «Nyɩ danɛ a tɩ Naaŋmɩn, nyɩɩm ʋ tõ-tõ-biir za a, nyɩɩm na ƴãwnɛ ʋ a, a pʋrpʋr lãw nɩ a bɛrɛ!»
66019006	Ɩ̃ lɛ tɩ wõ na, a ɩ mɛ̃ nɩ-yaga yaga kɔkɛɛ na yire, mɛ̃ kʋ̃ɔnɩ yaga na damnɛ a, mɛ̃ saa na tanɛ kpɛ̃w kpɛ̃w za a. A tɩ yere na: « Aleluya! Bʋ̃ʋ n'ʋ vɛ̃, a Sore, a tɩ Naaŋmɩn na ɩ kpɛnʋ za sob a, zɩɩl ɩ a ʋ naalʋ.
66019007	Nyɩ ɩ tɩ cɩlɛ, ɛ́ nʋ̃ɔ̀ ɩrɛ tɩ, nyɩ ɩ tɩ zɛwr a ʋ yúor! Bʋ̃ʋ n'ʋ so, a Péle kul-taa maalʋ ta na, a ʋ pɔw cɔbr ɩ ʋ tʋɔra.
66019008	Pɛn-pla saala na vɩɛl nyɩwrɛ a kparʋ n'ʋ bɛ kʋ̀ ʋ ʋ su.» A pɛn-pla saala wule nɩ a Naaŋmɩn nɩ-bʋʋrɛ ɩ-ɩrɩ na tori a.
66019009	A malkɩ tɩ yel mɛ̃ na: «Sɛb yel: zu-nʋ̃ɔ dem n'ɩ a bɛl bɛ na bʋɔlɩ kɛ́ bɛ wa a Péle kul-taa cuw dɩb zie a.» Ʋ tɩ lɛb a yel mɛ̃: «A ƴɛrʋ a ŋa ɩ n Naaŋmɩn ƴɛrʋ tɛɛ za.»
66019010	Lɛ n'a ɩ̃ tɩ lo gbĩ dume a ʋ pile k'ɩ̃ɩ pùor ʋ nɩ ɩ̃ tʋɔra siwru, ɛ cɛ ʋ tɩ yel mɛ̃ na: «Taa wa nanɩ ɩrɛ a lɛ ɩ! Ɩ̃ ɩ n tõ-tone mɛ̃ fʋ̃ʋ nɩ a fʋ yɛbr na maal tɛr a Yeezu yel-mɩŋa ƴɛrʋ a. Naaŋmɩn n'ʋ a fɛr kɛ́ fʋ puore nɩ fʋ tʋɔra siwru.» A Yeezu yel-mɩŋa ƴɛrʋ n'a kʋ̀rɛ a Naaŋmɩn-ƴɛr-manɛ a tɩɛrʋ.
66019011	Al pùorí, ɩ̃ tɩ nyɛ̃ nɩ a salom ʋ yuo, ɛ wur-pla sãá. A ʋ zɔmnɛ dɩ na kɛ Pùor-bɛ-lɛbrɛ nɩ Mɩŋa-sob; ʋ maalɛ nɩ a ƴɛrʋ ɛ zɛbr a zɛbr nɩ mɩnʋ.
66019012	A ʋ mimie tɩ ɩ na mɛ̃ vũu-'lera a, ɛ ʋ tɩ vɔbl ɩ nãà kpa-wɔ-yaga a ʋ zũú. Yúor tɩ sɛb ɩ a ʋ zu, nɩr za na bɛ bãw, a bɛ ɩ a ʋl yõ a ɩ.
66019013	Ʋ tɩ su n kpar-kpɛ̃ɛ na ɩ zɩ̃ɩ ʋ za a. A ʋ yúor dɩ na kɛ: «Naaŋmɩn-ƴɛrʋ.»
66019014	A saa zu zɛbr nɩbɛ tɩ tuur ʋ na, zɔm wur-pɛlɛ ɛ su pɛn-pla saala na vɩɛl ʋ za a kparɩ.
66019015	Zɛbr sɔ-kpɛ̃ɛ na dɩrɛ a, tɩ yire nɩ a ʋ nʋɔrɩ́, a nɩ-bʋʋrɛ gɔrʋ ƴãw. Ʋlɛ n'ʋ na ɩ a bɛ cɩ̃ɩnɛ, cɩ̃ɩnɛ bɛ nɩ gãdaalʋ, ɛ nɛb a divɛ̃-tɩɛ-wɔmɛ a Naaŋmɩn kpɛnʋ-za-sob suur bɔw-kpɛ̃ɛ pʋɔ.
66019016	Yúor ŋa n'ʋ tɩ sɛb a ʋ kpar-kpɛ̃ɛ zu nɩ a ʋ gbɛkpɛ̃ɛ zu: «Na-mɩnɛ za Nãa nɩ sorbɛ za Sore.»
66019017	Lɛ n'a ɩ̃ tɩ nyɛ̃ malkɩ kãw ʋ ar a mʋ̃tɔ̃w zu. Ʋ tɩ cɩɩr a nɩ kɔkɔ-kpɛ̃w yel a lili za na laarɛ a salom zu a: «Nyɩ wa, wa ɓã taa a Naaŋmɩn cuw-kpɛ̃ɛ dɩb ƴãw!
66019018	Nyɩ wa dɩ na-mɩnɛ, sojarɩ nɩ-bɛrɛ nɩ sojarɩ ƴãgã-nɛnɛ, wie nɛnɛ nɩ a bɛ zɔmnbɛ ƴãgã-nɛnɛ, nɩbɛ za ƴãgã-nɛnɛ, a bɛl na so bɛ tʋɔra a nɩ a gbãgbaar, a nɩ-pʋrmɛ lãw nɩ a nɩ-bɛrɛ.»
66019019	Ɛ ɩ̃ tɩ nyɛ̃ nɩ a wɛ-dʋ̃w, a tẽw zu na-mɩnɛ nɩ a bɛ sojarɩ bɛ ɓã taa na zɛb ɩ a sob nɛ na zɔm a wur a, nɩ a ʋ sojarɩ.
66019020	Bɛ tɩ nyɔw nɩ a wɛ-dʋ̃w, lãw nɩ a ƴɛr-man-bɛlɛ bɛlɛ na tɩ maalɩ nɔ-ɓãa-yele a ʋ niŋé, bɛ̀lɩ nyɔw nɩ a bɛlɩ dem na tɩ tɛr a wɛ-dʋ̃w bãwfʋ a bɛ zu, ɛ gbĩ dume pùori a ʋ dasule a. Bɛ tɩ lɔb ɩ bɛ za ayi a mimir, ƴãw a cirbi vũu gbãtar-kpɛ̃ɛ pʋɔ.
66019021	A zɛbr-sʋɔ, na yire a sob nɛ na zɔm a wur a nʋɔrɩ́ a, tɩ kʋ́ n a bɛl na baa cɛ a, a lili za dɩ a bɛ ƴãgã-nɛnɛ tɩw.
66020001	Al pùorí, ɩ̃ tɩ nyɛ̃ nɩ malkɩ na yi a salom zu siwr a; ʋ tɩ tɛr ɩ a kɔ̃tɔmɛ dɔwrʋ bɔw-zulu pĩi nɩ bãzɔl-tɩbrʋ a ʋ nũú.
66020002	Ʋ tɩ nyɔw nɩ a wa-bɩɛ, a tẽ-kor waab, a pɛr lɛ k'aa Gɛgɛra bɩɩ Sɩtaana, ʋ tɩ nyɔw ʋ na 'lẽ nɩ a bãzɔl-tɩbrʋ ʋl, ɛ gu yome tur.
66020003	A malkɩ tɩ lɔb ʋ na ƴãw a kɔ̃tɔmɛ dɔwrʋ bɔw-zulu pʋɔ, ɛ kpa n a pĩi, ɛ bɛ̀ a nʋɔr pàw, k'aa wa-bɩɛ ta cãa bɛlɛ a ten nɩbɛ ɩ, ɛ gu a yome tur tɩ tɔl baarɩ. Al pùorí, a na fɛr a kɛ̀ bɛ cɛr ʋ bɛr blã.
66020004	Ɛ ɩ̃ tɩ nyɛ̃ nɩ naalʋ da-kɔwr: bɛ tɩ kʋ̀ n a bɛlɩ dem na tɩ zɩ̃ a da-kɔwr a ŋa zu a, a ƴɛrʋ-maalʋ fãw. A bɛlɩ dem bɛ na tɩ kʋ́, a yel-mɩŋa dãsɩɛ a Yeezu na dɩ a ƴãw nɩ a Naaŋmɩn ƴɛrʋ ƴãw a, ɩ̃ mɩ̀ tɩ nyɛ̃ nɩ a bɛ sɩɩ́r. Bɛ bɛ tɩ gbĩ dume pùori a wɛ-dʋ̃w ɛ, nɩ a ʋ dasule mɩ̀ ɛ, ɛ́ bɛ tɩ tɛ̀r a ʋ bãwfʋ a bɛ gbẽé nɩ a bɛ nũú ɛ. Bɛ tɩ lɛb a vʋʋrɛ ɛ dɩ naalʋ lãw nɩ a Kɩrɩta yome tur.
66020005	A kũuni bɛl na cɛ a, bɛ tɩ lɛb vʋʋrɛ ɩ, ɛ gùre a yome tur na tɩ tɔl baarɩ. A kũu-pʋɔ-lɛ-yib dãw-niwn sob ɩ a ŋa.
66020006	Bɛlɩ dem na pʋɔ a kũu-pʋɔ-lɛ-yib dãw-niwn sob ŋa pʋɔ a, bɛ ɩ n zu-nʋ̃ɔ dem ɛ ɩ Naaŋmɩn nɩ-sori. A kũu gb'a ayi sob bɛ ɩrɛ bɛ bom za ɩ: bɛ na ɩ n a Naaŋmɩn nɩ a Kɩrɩta bawr-maalbɛ, ɛ́ bɛ na lãw nɩ nɩ a Kɩrɩta dɩ naalʋ yome tur.
66020007	A yome tur nãá wa tɔl baar a, bɛ na cɛr ɩ a Sɩtaana bɛr ʋ yi a ʋ gaso pʋɔ,
66020008	ɛ́ ʋ na cen na tɩ bɛ̀lɛ a ten ten na be a tẽ-daa za zu a, a pɛr lɛ k'aa Gɔg nɩ Magɔg. Ʋ na bʋɔlɩ bɛ na ɓã taa a zɛbr ƴãw, ɛ́ bɛ na yãwmɛ na mɛ̃ a kʋ̃ɔ-kpɛ̃ɛ nʋɔr biire a.
66020009	Bɛ yɛ́r a pàw a tẽw za, ɛ ŋmãa jil koli a Naaŋmɩn nɩ-bʋʋrɛ laɩ nɩ a tẽ-kpɛ̃ɛ a Naaŋmɩn na nɔnɛ a. Ɛ cɛ, vũu yi n a salom zu siw dɩ bɛ.
66020010	Ɛ a Gɛgɛra na tɩ bɛ̀lɛ bɛ a, bɛ lɔb ʋ na ƴãw a cirbi vũu gbãtar-kpɛ̃ɛ pʋɔ, a wɛ-dʋ̃w nɩ a ƴɛr-man-bɛlɛ-bɛlɛ zie. Be n'a bɛ na nyɛrɛ dɔwrʋ mʋ̃tɔ̃w nɩ tɩ̃ɩsɔw, yome yome za.
66020011	Ɩ̃ lɛ tɩ nyɛ̃ nɩ naalʋ da-kɔw-pla kpɛ̃ɛ nɩ a sob nɛ na zɩ̃ a ʋ zu a. A tẽsɔw nɩ a salom tɩ bɔr ɩ a ʋ niŋé, bɛ bɛ lɛ nyɛ̃ a ɩ.
66020012	Al pùorí, ɩ̃ tɩ nyɛ̃ nɩ a kũuni, a bɛrɛ nɩ a pʋrpʋr, bɛ ar a naalʋ da-kɔw niŋé, ɛ́ sɛbsɩ yùori. Bɛ tɩ lɛb a yùo sɛbɛ ƴẽn sob, a nyɔ-vʋʋrʋ sɛbɛ, ɛ maal ɩ a kũuni a ƴɛrʋ tu n a bɛ ɩ-ɩrɩ na sɛb ƴãw a sɛbsɩ pʋɔ a.
66020013	A kʋ̃ɔ-kpɛ̃ɛ tɩ tɩr ɩ a ʋ kũuni, a kũu nɩ a kpɩmɛ tẽw mɩ̀ tɩr a bɛ kũuni: bɛ tɩ maal ɩ nɩ bɛ za a ƴɛrʋ tu n a bɛ ɩ-ɩrɩ.
66020014	Bɛ tɩ lɔb ɩ a kũu nɩ a kpɩmɛ tẽw ƴãw a gbãtar-kpɛ̃ɛ vũùmí. A gbãtar-kpɛ̃ɛ vũu ɩ n a kũu-gb'a-ayi sob.
66020015	Sob nɛ za, a yúor na bɛ tɩ sɛb a nyɔ-vʋʋrʋ sɛbɛ pʋɔ a, bɛ tɩ lɔb ʋ na ƴãw a gbãtar-kpɛ̃ɛ vũùmí.
66021001	Lɛ n'a ɩ̃ tɩ nyɛ̃ salom paala nɩ tẽsɔw paala. Bʋ̃ʋ n'ʋ vɛ̃, a salom dãw-niwn sob nɩ a tẽsɔw dãw-niwn sob tɩ bɔr a, a kʋ̃ɔ-kpɛ̃ɛ bɛ tɩ cãa be ɩ.
66021002	Ɛ ɩ̃ tɩ nyɛ̃ nɩ a tẽ-sõw, a Zeruzalɛm paala, na yi a Naaŋmɩn zie a salom zu siwr a, ɩ mɛ̃ pɔw-sãan na ƴãw ʋ pɩ̃ɛmɛ a ʋ sɩr ƴãw a.
66021003	Ɩ̃ tɩ wõ n kɔkɔ-kpɛ̃w na yire a naalʋ da-kɔw pɛr a, ʋ tɩ yere na: «Ƴɛrɛ ŋa a, a Naaŋmɩn kpɛb-zie be n a nɩsaalbɛ sɔgɔ. Ʋ na lãw na kpɩɛr ɩ bɛ, ɛ bɛ na ɩ n a ʋ nɩ-bʋʋrɛ, ɛ ʋ ɩ a Naaŋmɩn na be a bɛ zie a.
66021004	Ʋ na fɩɛl ɩ mʋ̃tã-kʋ̃ɔ za bɛr a bɛ mimĩé. Kũu kʋ̃ lɛ cãa be ɩ, kuor nɩ cɛlsɩ nɩ kpɩɛrʋ kʋ̃ lɛ cãa be ɩ. Bʋ̃ʋ n'ʋ vɛ̃, a koro za zie tɔl a.»
66021005	Lɛ n'a a sob nɛ na zɩ̃ a naalʋ da-kɔw zu a, tɩ yel: «Ƴɛrɛ ŋa a, ɩ̃ maalɛ nɩ a bome za a ɩ paalɛ.» Al pùorí ʋ yel mɛ̃: «Sɛb k'aa ƴɛr-bie a ŋa ɩ n sɩza ɛ bɛ tɛr bʋnʋ towtow ɛ.»
66021006	Ʋ tɩ lɛb a yel mɛ̃: «A maal a! Ɩ̃ ɩ n a Alfa nɩ a Omega, a pɛr-tib nɩ a baarʋ. Sob nɛ kʋ̃ɔ-nyuur na kpɩɛr a, ɩ̃ na kʋ̀ ʋ nɩ a nyɔ-vʋʋrʋ kʋ̃ɔ na bule yire a, mɔlɛ.
66021007	A bom ŋa n'ʋ a sob nɛ na zɛb tʋ̃ɔ a na páw, ɛ ɩ̃ na ɩ n a ʋ Naaŋmɩn, ɛ ʋ ɩ a ɩ̃ bie.
66021008	Ɛ cɛ, a dɛ̃bɩ̃ɛ dem a, a bɛlɩ dem na lɛb pùor a, a nɩ-faar, a nɩ-kʋ́rbɛ, a pɩ̃ɔ-yel-maalbɛ, a tɩtɩlbɛ a, a bɛlɩ dem na maalɛ a tɩbɛ a, nɩ a zir-ŋmarbɛ za a, a bɛ zie n'ɩ a cirbi vũu gbãtar-kpɛ̃ɛ: a kũu-gb'a ayi sob ʋ.»
66021009	A malkɩ mɩnɛ ayopõi na tɩ tɛr a koli-nyuuri ayopõi na paalɩ a baarʋ daar bʋ̃-faar ayopõi a, a bɛ ƴẽn sob tɩ wa na wa yel mɛ̃: «Wa, ɩ̃ wa wul fʋ a pɔw-sãan, a Péle pɔw.»
66021010	A Naaŋmɩn Vʋʋrʋ tɩ siw mɛ̃ na, ɛ a malkɩ tɩ tɛr mɛ̃ do n tãw-kpɛ̃ɛ na kɛrɩ a zu, tɩ wul mɛ̃ a tẽ-sõw-kpɛ̃ɛ, a Zeruzalɛm, na tɩ yi a Naaŋmɩn zie a salom zu siwr a.
66021011	Ʋ tɩ nyɩwrɛ na nɩ a Naaŋmɩn mɩŋa yúor-vɩɛlʋ-danʋ, ʋ tɩ nyɩwrɛ na mɛ̃ kʋsɛ-bi-nyɩla a, mɛ̃ zasɩpɩ kʋsɛ-bi-nyɩla na cuoli mɛ̃ kʋ̃ɔ-kuur a.
66021012	A tẽw tɩ tɛr ɩ dacĩ-kpɛ̃ɛ na kɛrɩ a, bɛ mɛ viiri koli ʋ, ɛ mɩ̀ tɛr dɩ̃dɛɛ pie nɩ ayi, yée sɛb ƴãw a dɩ̃dɛɛ ƴãw.
66021013	Lõbowr za mɩ́ tɩ tɛr ɩ dɩ̃dɛɛ ata: ata a saa-pɛrɩ, ata a saa-pɛrɩ́ gʋba lowr, ata a saa-pɛrɩ́ dʋrʋ lowr, ata a mʋ̃tɔ̃w kpɛb lowr.
66021014	A tẽw dacin tɩ mɛ na dɔwlɩ kʋsɛbɛ pie nɩ ayi zu, bɛ na sʋ̃ɔ́ nɩ a pɛr a, ɛ a Péle nɩ-toni pie nɩ ayi yée sɛb a kʋsɛbɛ zu.
66021015	A malkɩ na tɩ ƴɛrɛ a ɩ̃ zie a, tɩ tɛr ɩ bʋ̃-mána, salmɛ̃ bàa-kɛkɛr, k'ʋʋ man nɩ a tẽw, a ʋ dɩ̃dɛɛ nɩ a ʋ dacin.
66021016	A tẽw tɩ tɛr ɩ lõbowe anaar na sɛw taa a: a wogo nɩ a yɛ̀lʋ za tɩ zɛ̃ n taa. A malkɩ tɩ manɩ nɩ a tẽw nɩ a ʋ bàa-kɛkɛr cen nɩ, a tɩ ɩ kilo tur ayi dɔwlɩ kɔbr ayi: a wogo nɩ a yɛ̀lʋ nɩ a kɛrʋ za tɩ zɛ̃ n taa.
66021017	Ʋ mɩ̀ tɩ manɩ nɩ a dacin, a ɩ a na tĩ a nɩsaal kpãkpãnyũgbiel ƴãw tɩ baarɩ a nobie a, gb'a a lɩz'a ayopõi nɩ anaar, nɩsaal bʋ̃-mána a malkɩ na tɩ manɛ nɩ a.
66021018	Zasɩpɩ n'a bɛ tɩ mɛ n a dacin, ɛ mɛ a tẽw tɔr za nɩ salmɛ̃ mɩŋa na ɩ mɛ̃ kʋ̃ɔ-kuur na cuoli a.
66021019	Bɛ tɩ ƴãw nɩ kʋsɛ-bi-nyɩlɩ bʋʋrɛ za a tẽw dacin-pɛr kʋsɛbɛ ƴãw: zasɩpɩ n'a bɛ tɩ ƴãw a kʋsɛ-dãw-niwn sob ƴãw, safɩɩr, a ayi sob ƴãw, agatɩ, a ata sob ƴãw, emerodi, a anaar sob ƴãw,
66021020	onisɩ, a anũu sob ƴãw, sardʋan, a ayʋɔb sob ƴãw, kirizolitɩ, a ayopõi sob ƴãw, beril, a ani sob ƴãw, topaazɩ, a pi-waɩ sob ƴãw, kirizopʋrazɩ, a pie sob ƴãw, tɩrkʋazɩ, a pie nɩ been sob ƴãw, ametɩsɩ, a pie nɩ ayi sob ƴãw.
66021021	A dɩ̃dɛɛ pie nɩ ayi tɩ ɩ n lɛw-bie pie nɩ ayi; lɛw-bi-be-ƴẽni n'a bɛ tɩ maal ɩ a dɩ̃dɛɛ been been. A tẽw laɩ tɩ ɩ n salmɛ̃ mɩŋa na ɩ mɛ̃ kʋ̃ɔ-kuur na cuoli a.
66021022	Ɩ̃ bɛ tɩ nyɛ̃ Ŋmɩn-yir a ʋ pʋɔ ɩ, bʋ̃ʋ n'ʋ vɛ̃, a Sore, a Naaŋmɩn kpɛnʋ-za-sob nɩ a Péle tɩ n'ɩ a ʋ Ŋmɩn-yir.
66021023	A tẽw bɛ tɛr a mʋ̃tɔ̃w nɩ a cuw cãa yel-ɩra ɩ, a Naaŋmɩn yúor-vɩɛlʋ-danʋ na caalɛ a ʋ ƴãw, nɩ a Péle na ɩ a ʋ fɩ̃tɩlɛ a ƴãw.
66021024	A ten ten nɩbɛ za na cere nɩ a ʋ cãa pʋɔ, ɛ a tẽw zu na-mɩnɛ wa n a bɛ na-bome a be.
66021025	A tẽw dɩ̃dɛɛ na mɩ́ yuo na gã a bibi-ɓil za, kʋ̃ lɛ pàw ɛ, nɩr na kʋ̃ lɛ bãw tɩ̃ɩsɔw a be a ƴãw.
66021026	Bɛ na de nɩ a ten ten na-bome nɩ a yúor-vɩɛlʋ wa n a be.
66021027	Ɛ cɛ, dɛwr za bɛ kpɩɛr a tẽw pʋɔ ɩ, nɩr za na ɩrɛ ɩ-faar na bɛ maal ɩ wob a, ɛ ŋmarɛ ziri a, mɩ̀ bɛ kpɩɛr a ʋ pʋɔ ɩ. Bɛlɩ dem a yée na sɛb ƴãw a Péle nyɔ-vʋʋrʋ sɛbɛ pʋɔ a, bɛl tɛwr nɛ bɛ na kpɛ a ʋ pʋɔ.
66022001	A malkɩ mɩ̀ tɩ wul mɛ̃ nɩ a nyɔ-vʋʋrʋ kʋ̃ɔ man na tɩ yire a Naaŋmɩn nɩ a Péle naalʋ da-kɔw ƴãw a, ɛ́ tɩ nyɩwrɛ mɛ̃ kʋ̃ɔ-kuur a;
66022002	ʋ tɩ zɔrɛ nɩ a tẽw laɩ sɔwlɩsɔw. A nyɔ-vʋʋrʋ tɩɛ tɩ ar ɩ a man kõkowe ƴãw, mɩ́ wɔ̃ gb'a a pie nɩ ayi yuon za, cuw za ʋ mɩ́ wɔ̃ na, ɛ a ʋ vaar ɩ tɩ̃ɩ sanɛ a ten ten nɩbɛ.
66022003	Naaŋmɩn ŋmɛ-ƴãw kãw za kʋ̃ lɛ cãa a be ɩ. A Naaŋmɩn nɩ a Péle naalʋ da-kɔw na be n a tẽw pʋɔ, ɛ a Naaŋmɩn tõ-tõ-biir na puore ʋ na.
66022004	Bɛ na nyɛ̃ nɩ a ʋ niwn, ɛ a ʋ yúor sɛb a bɛ gbẽé.
66022005	Tɩ̃ɩsɔw kʋ̃ lɛ cãa be ɩ, bɛ kʋ̃ cãa tɛr fɩ̃tɩlɛ cãa nɩ mʋ̃tɔ̃w cãa yel-ɩra ɩ, a Sore Naaŋmɩn na na caalɛ bɛ nɩ a ʋ cãa a ƴãw, ɛ́ bɛ na dɩrɛ nɩ naalʋ yome yome za.
66022006	Al pùorí, a malkɩ tɩ yel mɛ̃ na: «A ƴɛrʋ a ŋa ɩ n sɩza ɛ bɛ tɛr bʋnʋ ɛ. A Sore Naaŋmɩn, na mɩ́ kʋ̀ a tɩɛrʋ a ʋ ƴɛr-manbɛ a, ʋlɛ n'ʋ tõ a ʋ malkɩ ʋ wa wul a ʋ tõ-tõ-biir a yele na kʋ̃ yaa kɛ ta a.»
66022007	A Yeezu yel a: «Nyɛ̃, ɩ̃ kʋ̃ yaa kɛ wa ɩ! Zu-nʋ̃ɔ sob ɩ a sob nɛ na maal tɛr a Naaŋmɩn-ƴɛr-manɛ ƴɛrʋ na be a sɛbɛ ŋa pʋɔ a!»
66022008	A mãa Zã, ɩ̃ wõ na ɛ nyɛ̃ a yele a ŋa. Ɛ ɩ̃ na tɩ wõ ɛ nyɛ̃ a baar a, ɩ̃ lo na gbĩ dume a malkɩ na wul mɛ̃ a yele a ŋa a pile k'ɩ̃ɩ pùor ʋ.
66022009	Ɛ cɛ, ʋ tɩ yel mɛ̃ na: «Taa wa nanɩ ɩrɛ a lɛ ɩ! Ɩ̃ ɩ n tõ-tone mɛ̃ a fʋ̃ʋ nɩ a fʋ yɛbr Naaŋmɩn-ƴɛr-manbɛ a, nɩ a bɛlɩ dem za na maal tɛr a sɛbɛ ŋa ƴɛrʋ a. Naaŋmɩn n'ʋ a fɛr kɛ́ fʋ puore nɩ fʋ tʋɔra siwru!»
66022010	Ʋ tɩ lɛb a yel mɛ̃: «Taa sɔwlɛ a Naaŋmɩn-ƴɛr-manɛ ƴɛrʋ na be a sɛbɛ ŋa pʋɔ a bɛrɛ ɩ, bʋ̃ʋ n'ʋ vɛ̃, a daar ʋl a Naaŋmɩn na ƴãw a pɩɛl a.
66022011	Sob nɛ ɩb na bɛ tu sɔr a, ʋ cãa ɩrɛ a ta tu a sɔr ɛ, ɛ a nɩ-faa cãa ɩrɛ a nɩ-fa-ɩb; a nɩ-mɩŋa, ʋ cãa ɩrɛ a nɩ-mɩŋa ɩb, ɛ a nɩ-sõw cãa ɩrɛ a nɩ-sõw ɩb.»
66022012	A Yeezu yel a: «Ɩ̃ kʋ̃ yaa kɛ wa ɩ! Ɛ ɩ̃ na tɛr ɩ a sã-ya wa n, mɩ́ wa ya ŋa za manɩ nɩ a ʋ tome.
66022013	Mãa n'ɩ a Alfa nɩ a Omega, a niwn-diere nɩ a po-pawrɛ, a pɛr-tib nɩ a baarʋ.»
66022014	Zu-nʋ̃ɔ dem n'ɩ a bɛlɩ dem na pɛwr a bɛ kparɩ, kɛ́ bɛ tʋ̃ɔ tɛr sɔr dɩ a nyɔ-vʋʋrʋ tɩɛ wɔmɛ, ɛ tu a dɩ̃dɛɛ ƴãw kpɛ a tẽw pʋɔ a.
66022015	Ɛ cɛ, a nɩ-faar na bɛ tɛr ŋmɛ̃a a, a tɩtɩlbɛ a, a pɩ̃ɔ-yel-maalbɛ, a nɩ-kʋ́rbɛ, a bɛl na maalɛ a tɩbɛ a, a bɛlɩ dem na nɔnɛ a ziri ŋmab ŋmarɛ a ziri a, bɛ be yẽw!
66022016	« A mãa Yeezu, ɩ̃ tõ n a ɩ̃ malkɩ k'ʋʋ wa dɩ a yele a ŋa dãsɩɛ a nyɩ zie a Lãw-yie ƴãw. Mãa n'ɩ a Daviir bie nɩ a ʋ bʋʋrɛ, a zi-vɩɛ-ŋmára na nyɩwrɛ a.»
66022017	A Naaŋmɩn Vʋʋrʋ nɩ a Pɔw-sãan yere na: «Wa!» Sob nɛ na wone a a ŋa a, ʋ mɩ̀ yel: «Wa!» Sob nɛ kʋ̃ɔ-nyuur na kpɩɛr a, ʋ wa; sob nɛ na bɔbr a, ʋ páw a nyɔ-vʋʋrʋ kʋ̃ɔ, mɔlɛ.
66022018	A mãa Zã, yel-mɩŋa n'a ɩ̃ yere kʋ̀rɛ nɩr za na wone a Naaŋmɩn-ƴɛr-manɛ ƴɛrʋ na be a sɛbɛ ŋa pʋɔ a: nɩr wa dɔwlɛ bom a, Naaŋmɩn na dɔwl ʋ nɩ a bʋ̃-faar al bɛ na manɛ a sɛbɛ ŋa pʋɔ a.
66022019	Ɛ nɩr wa ír bom bɛr a Naaŋmɩn-ƴɛr-manɛ ƴɛrʋ pʋɔ na be a sɛbɛ ŋa pʋɔ a, a nyɔ-vʋʋrʋ tɩɛ wɔmɛ nɩ a tẽ-sõw yele bɛ na manɩ a sɛbɛ ŋa pʋɔ a, Naaŋmɩn mɩ̀ na ír ɩ a ʋ dem bɛr.
66022020	A sob nɛ na dɩrɛ a yele a ŋa dãsɩɛ a yere na: «Ʋ̃ʋ, ɩ̃ kʋ̃ yaa kɛ wa ɩ!» Amɛn! Sore Yeezu u, wa!
66022021	A Sore Yeezu maalʋ, ʋ be a bɛ za zie.
