40001001	Abrahampa churin David, Davidpa churin Jesucristoq mirayninmanta rimaq qelqa.
40001002	Abrahammi, Isaakta churiyarqan. Isaaktaq Jakobta; Jakobtaq Judata, wawqenkunatawan ima churiyarqan.
40001003	Judataq, warmin Tamarpi Faresta, Zeratawan churiyarqan. Farestaq Esronta; Esrontaq Aramta churiyarqan.
40001004	Aramtaq Aminadabta churiyarqan. Aminadabtaq Naasonta churiyarqan. Naasontaq Salmonta churiyarqan.
40001005	Salmonmi, warmin Rahabpi Boozta churiyarqan. Booztaq warmin Rutpi Obebta churiyarqan. Obebtaq Isaita churiyarqan.
40001006	Isaitaq rey Davidta churiyarqan. Rey Davidtaq Uriaspa warminpi Salomonta churiyarqan.
40001007	Salomontaq Roboamta churiyarqan. Roboamtaq Abiasta churiyarqan. Abiastaq Asata churiyarqan.
40001008	Asataq Josafatta churiyarqan. Josafattaq Joranta churiyarqan. Jorantaq Uziasta churiyarqan.
40001009	Uziastaq Jotanta churiyarqan. Jotantaq Akazta churiyarqan. Akaztaq Ezequiasta churiyarqan.
40001010	Ezequiastaq Manasesta churiyarqan. Manasestaq Amonta churiyarqan. Amontaq Josiasta churiyarqan.
40001011	Babilonia suyuman apasqa kasqanku p'unchaykunapitaqmi, Josiasqa Jekoniasta wawqenkunatawan, churiyarqan.
40001012	Babilonia suyuman apasqa kasqanku qhepatataq, Jekoniasqa Salatielta churiyarqan. Salatieltaq Zorobabelta churiyarqan.
40001013	Zorobabeltaq Abiudta churiyarqan. Abiudtaq Eliaquinta churiyarqan, Eliaquintaq Azorta churiyarqan.
40001014	Azortaq Sadokta churiyarqan. Sadoktaq Aquinta churiyarqan. Aquintaq Eliudta churiyarqan.
40001015	Eliudtaq Eleazarta churiyarqan. Eleazartaq Matanta churiyarqan, Matantaq Jakobta churiyarqan.
40001016	Jakobtaq Maríaq qosan Joseta churiyarqan. Mariamantataqmi, Cristo sutiwan sutichasqa Jesusqa naserqan.
40001017	Chay hinapin llapan miraykunaqa, Abrahammantapacha Davidkama chunka tawayoq karqan. Davidmanta Babilonia suyuman apasqa kasqankukamataq, chunka tawayoq miraykuna karqan. Hinan Babilonia suyuman apasqa kasqankumanta Cristokamaqa chunka tawayoq miraykuna kallarqantaq.
40001018	Jesucristoq naseyninqa kay hinan karqan. Jesuspa maman Mariaqa, Josewan kasarakunanpaqmi rimaykusqaña kasharqan. Manaraq kuska tiyashaqtinkutaqmi, Santo Espiritumanta wiksallisqa rikhurirqan.
40001019	Maríaq qosan Joseqa, chanin runa kaspanmi, mana p'enqayman churayta munarqanchu. Chaymi payqa, Mariata pakallapi saqepuyta yuyaykusharqan.
40001020	Chayta pay yuyaykushaqtintaqmi, chayllaman Señorpa huk angelninqa mosqhoyninpi rikhurirqan. Hinan payta nirqan: ―Davidpa churin José, esposayki Mariapi churiyasqaqa, Santo Espiritumanta churiyasqan. Chayrayku, esposayki kananpaq, payta chaskiytaqa ama manchakuychu.
40001021	Hinan huk qhari wawata wachakunqa. Paymi llaqtanta huchankunamanta qespichinqa. Chaymi Jesús sutiwan payta sutichanki, nispa.
40001022	Tukuy chaykunaqa, Diospa rantinpi rimaqpa chawpinta Señorpa nisqan hunt'akunanpaqmi karqan.
40001023	Señorqa nirqanmi: ‘Qhawarillaypas, huk donsella sipasmi wiksallikunqa, Hinan huk qhari wawata wachakunqa. Emanuel sutiwantaqmi sutichanqaku,’ nispan. (Isa. 7:14) Emanuel sutiqa ‘Diosmi ñoqanchiswan’ ninantan nin.
40001024	Hinan Joseqa, puñusqanmanta rikch'arispan, Señorpa angelninpa nisqanman hina ruwarqan. Mariatataq, esposan kananpaq chaskiykapurqan.
40001025	Ichaqa, Maríaq phiwi qhari wawata wacha kunankaman, Joseqa esposanwan mana puñurqanraqchu. Hinan payqa, Jesús sutiwan suticharqan.
40002001	Rey Herodespa p'unchayninkunapin, Judea probinsiapi kashaq Belén llaqtapi Jesusqa naserqan. Hinan chayllaman, inti lloqsimuy ladomanta Jerusalén llaqtaman, ch'askakunapi qhawaq yachaysapakuna chayamurqanku.
40002002	Nirqankutaq: —¿Judío runakunaq Reynin naseqri maypitaq kashan? Inti lloqsimuy ladopi kashaspaykun, ch'askanta rikumurqayku. Chaymi payta yupaychaq hamushayku, nispanku.
40002003	Chayta uyarispantaqmi, rey Herodesqa llapan Jerusalén llaqtapi kaqkunapiwan, llakisqa karqanku.
40002004	Hinan llaqtamanta llapan umalliq saserdotekunatawan, kamachikuy simita yachachiqkunatawan waqyachispan, paykunata tapurqan: —¿Maypitaq Cristori nasenan karqan? nispa.
40002005	Paykunataqmi kutichirqanku: —Judea probinsiapi kashaq Belén llaqtapipunin nasenan karqan. Diospa rantinpi rimaqpas paymantaqa qelqarqanmi.
40002006	Chay qelqasqantaqmi nin: ‘Judá suyupi kashaq Belén llaqtamantan huk umalliq lloqsinqa. Paymi Israel llaqtayta michinqa. Chayrayku, Judá chawpipi umalliqkunamanta qanqa manamá huch'uychallachu kanki,’ nispan, nispanku. (Mik. 5:2)
40002007	Hinaqtinmi Herodesqa, ch'askakunapi qhawaq yachaysapakunata pakallapi waqyachispan, ch'askaq imayna tiempoña rikhurimusqanmanta allintapuni tapurqan.
40002008	Belén llaqtaman paykunata kachaspantaqmi, nirqan: —Haqayta riychis, hinaspa chay wawamanta allintapuni tapukamuychis. Tariruspaykichistaq, ñoqapas yupaychaq rinaypaq willaykamuwankichis, nispa.
40002009	Reyta uyarispanku hinataq, paykunaqa ripurqanku. Hinan chayllaman inti lloqsimuy ladopi kashaspa rikumusqanku ch'askaqa, paykunaq ñawpaqenkuta wawaq kasqanpa hawanpi sayaykunankama rirqan.
40002010	Ch'askata rikuruspankutaq, hatun q'ochukuywan anchatapuni kusikurqanku.
40002011	Wasiman haykuykuspankutaq, wawata, maman Mariatawan rikurqanku. Hinan qonqoriykukuspanku, wawata yupaycharqanku. Qhapaqkay waqaychanankuta kicharispankutaq, qokuykunata haywarqanku. Qorita, insiensota, mirrata ima haywarqanku.
40002012	Herodesman mana kutinankupaq mosqhoypi willasqa kaspankutaqmi ichaqa, wak ñanninta karu llaqtankuman kutipurqanku.
40002013	Yachayniyoqkuna ripuqtinku hinataq, chayllaman Señorpa huk angelnin Joseman mosqhoypi rikhurirqan. Hinan nirqan: —Herodesmi wawata wañuchinanpaq maskhamunqa. Chayrayku sayariy. Hinaspataq wawata, mamantawan pusarikuspa, Egipto suyuman ayqey. Hinan chaypi willanaykama kamunki, nispa.
40002014	Chaymi Joseqa rikch'arispan, kasqan tutapacha wawata, mamantawan pusarikuspa, Egipto suyuman ripurqan.
40002015	Chaypitaq Herodespa wañunankama kamurqan. Chay hinapin, Diospa rantinpi rimaqpa chawpinta Señorpa nisqan hunt'akunankama kamurqan. Señorqa nirqanmi: Egipto suyumantan Wawaytaqa waqyampurqani, nispan. (Ose. 11:1)
40002016	Herodesqa, paymanta yachaysapakunaq q'otuspa pukllakusqankupi rikukuspanmi, sinchita phiñakurqan. Hinaqtinmi Belén llaqtapi, hinallataq muyuriqnintinpi, imayna tiempoñachus pasasqanta yachaysapakunata tapurqan. Hinan chayta yachaspan, iskay watayoqmanta urayman, llapan qhari wawakunata wañuchimunankupaq kamachikurqan.
40002017	Chay hinapin, Diospa rantinpi rimaq Jeremiaspa nisqan hunt'akurqan.
40002018	Paymi nirqan: ‘Ramá llaqtapin huk kunkata uyarirqanku. Hatun waqapakuy, waqay, qapariy iman karqan. Raquelmi wawankunamanta waqan. Manaña wawankuna kapusqanraykun, mana sonqochasqa kaytaqa munarqanchu,’ nispa.(Jer. 31:15)
40002019	Herodespa wañupusqan qhepatataq ichaqa, chayllaman Señorpa huk angelnin, Egipto suyupi Joseman mosqhoypi rikhurirqan.
40002020	Hinan nirqan: ―Sayariy, hinaspa wawata, mamantawan pusarikuspa, Israel llaqtaman ripuy. Wawata wañuchiy munaqkunaqa wañupunkuñan, nispa.
40002021	Hinaqtinmi Joseqa sayariruspan, wawata, mamantawan pusarikuspan, Israel llaqtaman ripurqan.
40002022	Ichaqa Judea probinsiapi, taytan Herodespa rantinpi, Arquelao rey kasqanta uyarispantaqmi, chayman riyta manchakurqan. Hinan mosqhoy rikhuriypi willasqa kaspan, Galilea pribinsiaman ripurqan.
40002023	Diospa rantinpi rimaqkunan nisqaku karqan: —Nazaret llaqtayoq sutiwan sutichasqan kanan karqan, nispanku. Chay nisqanku hunt'akunanpaqmi, Nazaret sutiyoq llaqtaman chayarqan. Hinan chaypi tiyapurqan. (Isa. 11:1)
40003001	Haqay p'unchaykunapitaqmi, bautisaq Juanqa Judea cheqas ch'inniqpi willakuspa rikhurimurqan.
40003002	Nirqantaq: —Hanaq pacha qhapaq suyun sispaykamunña. Chayrayku yuyayman kutirikuychis, nispa.
40003003	Pimantachus Diospa rantinpi rimaq Isaiaspa rimasqanqa kaymi. Isaiasqa nirqanmi: ‘Ch'inniqpin huk runa kunkayoqta waqyakun: “Señorpa ñanninta allichaychis, Purinankunatapas siwkta ruwaychis,” nispan,’ nispa. (Isa. 40:3)
40003004	Juanqa, kamelloq chukchanmanta p'achawanmi p'achakurqan. Uywaq qaranmanta chumpiwantaq sinturantapas chumpikurqan. Hinallataq langostata, k'ita wanqoyroq misk'intawan ima mikhurqan.
40003005	Hinan Jerusalén llaqtamantawan, llapan Judea probinsiamantawan, llapan Jordán mayuq muyuriqnintinmantawan, Juanpa kasqanman lloqsimurqanku.
40003006	Huchankuta willakapusqankuman hinataqmi, Jordán mayupi, Juanpa bautisasqan karqanku.
40003007	Askha fariseokuna, hinallataq saduseokunan, Juanpa bautisasqan cheqasman hamurqanku. Chayta rikuspanmi, Juanqa paykunata nirqan: —¡Machaqway miraykuna! ¿Hamuq k'arak phiñakuymanta ayqenaykichistari, pitaq yachachirqasunkichis?
40003008	Yuyayman kutirikusqaykichis ruruykunata rikuchikuychis.
40003009	Amataq sonqoykichis ukhupi niychischu: ‘Abrahamqa taytanchismi kapuwanchis,’ nispaqa. Ñoqan ichaqa, niykichis: ‘Diosqa Abrahampaq wawakunataqa kay rumikunamantapas hatarichiyta atinmi,’ nispay.
40003010	Chaymantapas ñan hachaqa mallkiq saphinpi churasqaña kashan. Chayrayku, llapa mana allin ruruq mallkiqa wit'usqa kanqa. Hinaspataq ninaman wikch'uykusqa kanqa.
40003011	Yuyayman kutirikunaykichispaqmi, ñoqaqa cheqapaq unupi bautisaykichis. Qhepayta hamuqpatan ichaqa, mana husut'allantapas apanaypaq hinachu kani. Payqa ñoqamanta aswan atiyniyoqmi. Paymi Santo Espiritupi, ninapi, ima bautisasunkichis.
40003012	Trigo wayrachinanpas makinpiñan kashan. Hinan llapan erata pichanqa. Trigontataq taqeman waqaychapunqa. Pajantataq ichaqa, mana thasnuy atina ninapi ruphachipunqa.
40003013	Hinaqtinmi Jesusqa, Juanpa bautisasqan kananpaq, Galilea probisiamanta, Jordán mayuman, maypichus Juanpa kashasqan cheqasman chayarqan.
40003014	Juantaq ichaqa, payta hark'akuspa mana munarqanchu. Nirqantaq: —¿Ñoqa qanpa bautisasqayki kanay kashaqtinchu, ‘bautisaway,’ nispa niwanki? nispan.
40003015	Jesustaqmi ichaqa, payman kutichirqan: ―Tukuy chanin kaqtan hunt'ananchispuni. Chayrayku, kunan bautisallaway, nispa. Hinaqtinmi Juanqa, Jesusta manaña hark'akurqanñachu.
40003016	Jesuspa bautisakusqan qhepatataq unumanta lloqsimushaqtin, chay kasqan ratupi hanaq pacha kicharikurqan. Hinan chayllaman Diospa Espiritunta, palomata hina paypa patanman uraykamushaqta rikurqan.
40003017	Chayllamanmi, huk kunka hanaq pachamanta kay hina nimushaq uyarikurqan: —Munasqay Churiyqa kaymi. Paypin anchatapuni kusikuni, nispa.
40004001	Hinaqtinmi Jesusqa, saqraq wateqasqan kananpaq, ch'inniqman Espírituq pusasqan karqan.
40004002	Hinan payqa, tawa chunka p'unchayta, hinallataq tawa chunka tutata ayunarqan. Chay qhepatataq yarqachikurqan.
40004003	Hinan wateqaqqa chimpaykuspa, payta nirqan: —Sichus Diospa Churin kanki chayqa, kay rumikunata t'antaman tukunanpaq niy, nispa.
40004004	Jesustaq kutichispa nirqan: —Qelqasqan kashan: ‘Manan t'antallawanchu runaqa kawsanqa. Aswanpas Diospa siminmanta lloqsimuq llapan simikunawanmi kawsanqa,’ nispa. (Deut. 8:3)
40004005	Hinaqtinmi saqraqa, ch'uya llaqtaman Jesusta aparqan. Dios yupaychana wasiq kantun patapitaq sayaykuchirqan.
40004006	Hinan saqraqa Jesusta nirqan: —Sichus Diospa Churin kanki chayqa, urayman, wikch'uykukuy. Qelqasqan kashan: ‘Angelninkunatan qanpa kasqaykiman kamachimunqa. Hinan chakiykita mana rumiman takakunaykipaq makinkupi hap'isunkiku, nispan,’ nispa. (Sal. 91:11-12)
40004007	Jesustaq, payman kutichispa nirqan: —Qelqasqallataqmi kashan: ‘Aman Señor Diosniykitaqa wateqankichu,’ nispa. (Deut. 6:16)
40004008	Wakmantan saqraqa, ancha alto orqo pataman Jesusta apallarqantaq. Hinaspan kay pachaq lliw qhapaq kaynintawan, hatun kaynintawan qhawarichirqan.
40004009	Hinan saqraqa payta nirqan: —Sichus ñawpaqeypi qonqoriykukuspa yupaychawanki chayqa, tukuy kay imaymanakunatan qosayki, nispa.
40004010	Hinaqtinmi Jesusqa payta nirqan: Satanás, qayllaymanta anchhuriy. —Qelqasqan kashan: ‘Señor Diosllaykitan yupaychanki, Pay sapallantataqmi serbinkipas,’ nispan, nispa. (Deut. 6:13)
40004011	Hinan saqraqa payta saqepurqan. Chayllamanmi, angelkuna hamuspanku, Jesusta serbirqanku.
40004012	Juanpa preso kashasqanta uyarispantaqmi, Jesusqa Galilea probinsiaman kutipurqan.
40004013	Nazaret llaqtata saqepuspantaqmi, Zabulón suyuq, hinallataq Neftalí suyuq kantun qochapata Kapernaum llaqtapi tiyapurqan.
40004014	Diospa rantinpi rimaq Isaiaspa nisqan hunt'akunanpaqmi chaytaqa ruwarqan.
40004015	Isaiasqa nirqanmi: ‘Zabulonpa suyun, Neftalipa suyun, Jordán mayuq wak ladonpi lamar qochaman riq ñan, Mana-judío runakunaq tiyanan Galilea probinsia, uyariychis.
40004016	Laqha-tutayaqllapi tiyaq llaqtan hatun k'anchayta rikun. Chay suyukunapi, wañuy llanthu ukhupi tiyaqkunamantaqmi, k'anchayqa k'anchariykun,’ nispa. (Isa. 9:1)
40004017	Chaymantapachan, Jesusqa kay hinata nispan willayta qallarirqan: —Hanaq pacha qhapaq suyun sispaykamunña. Chayrayku yuyayman kutirikuychis, nispan.
40004018	Galilea qochaq kantunta pasashaspanmi, Jesusqa iskay runakunata, Pedro sutiwan sutichasqa Simontawan, wawqen Andrestawan rikurqan. Paykunaqa, wawqentinmi karqanku. Hinallataq, challwaqkunan karqanku. Chaymi challwana llikankuta qochaman wikch'uykusharqanku.
40004019	Jesustaq paykunata nirqan: —Qhepayta qatikamuwaychis, hinan runakuna challwaq kanaykichispaq ruwasaykichis, nispa.
40004020	Hinaqtinmi paykunaqa, kasqan ratupacha challwana llikankuta saqerparispa qatikurqanku.
40004021	Chaymanta aswanta rispantaq, wak iskay runakunata rikullarqantaq. Paykunapas wawqentinmi kallarqankutaq. Paykunaqa, Zebedeoq churin Jakobo, hinallataq wawqen Juanpiwan iman karqanku. Barkapin, taytanku Zebedeopiwan challwana llikankuta sursisharqanku. Hinan Jesusqa, paykunata waqyarqan.
40004022	Kasqan ratupachataqmi, paykunaqa barkatawan, taytankutawan saqerparispanku qatikurqanku.
40004023	Hinan Jesusqa, llapan Galilea probinsiantinta, judío runakunaq huñukunanku wasikunapi qhapaq suyumanta allin willakuyta willaspa purirqan. Hinallataq llapan onqosqakunatapas, nanayniyoqkunatapas qhaliyachirqan.
40004024	Reqsichikuynintaqmi tukuy Siria suyuntinpi ch'eqerirqan. Hinan imaymana onqoyniyoqkunata, nanaypa ñak'arichisqankunata, supayniyoqkunata, yuyay chinkayniyoqkunata, mana kuyuriq such'ukunata Jesusman apamurqanku. Paytaqmi llapankuta qhaliyachirqan.
40004025	Askha runakunataqmi, Galilea probinsiamanta, Dekápolis probinsiamanta, Jerusalén llaqtamanta, Judea probinsiamanta, Jordán mayuq wak ladonkunamanta ima qatikurqanku.
40005001	Askha runakunata rikuspantaqmi, Jesusqa orqo pataman wicharqan. Chaypi tiyaykuqtintaqmi, yachachisqankunaqa payman asuykurqanku.
40005002	Hinan Jesusqa, yachachiyta qallarirqan.
40005003	Nirqantaq: —Hanaq pacha qhapaq suyuqa, espiritupi wakchakunaqmi. Chayraykun paykunaqa, kusisamiyoq kanku.
40005004	Waqaqkunaqa, sonqochaytan chaskinqaku. Chayraykun paykunaqa, kusisamiyoq kanku.
40005005	Llamp'u sonqoyoqkunaqa, hallp'a pachatan tupaqninkupaq chaskinqaku. Chayraykun paykunaqa, kusisamiyoq kanku.
40005006	Chanin kaqmanta yarqachikuqkunapas, ch'akichikuqkunapas saksachisqan kanqaku. Chayraykun paykunaqa, kusisamiyoq kanku.
40005007	Yanapaykukuqkunaqa, yanapaykusqan kanqaku. Chayraykun paykunaqa, kusisamiyoq kanku.
40005008	Ch'uya sonqoyoqkunaqa, Diostan rikunqaku. Chayraykun paykunaqa, kusisamiyoq kanku.
40005009	Thak kayman churaqkunaqa, Diospa wawan nispa sutichasqan kanqaku. Chayraykun paykunaqa, kusisamiyoq kanku.
40005010	Hanaq pacha qhapaq suyuqa, chaninrayku qatiykachasqakunaqmi. Chayraykun paykunaqa, kusisamiyoq kanku.
40005011	Ñoqaraykuchus runakuna k'amisunkichis, qatiykachasunkichis, hinallataq qankunaq kontraykichispi tukuy imaymana mana allinta llullakuspa ninqaku chayqa, kusisamiyoqmi kankichis.
40005012	Chay hinatan qankunamanta ñawpaqta hamuq Diospa rantinpi rimaqkunatapas qatiykacharqanku. Chayrayku hanaq pachapi hatun premioykichis kasqanrayku kusikuychis, hinallataq q'ochukuychis, nispa.
40005013	Nillarqantaqmi: —Qankunan hallp'a pachapi kachiqa kankichis. Ichaqa kachitaqchus q'aymayapunman chayqa, ¿imawantaq kachichasqari kanqa? Chay kachiqa, manan imapaqpas balenñachu, aswanpas hawaman wikch'upuspa runakunaq sarunallankupaqñan kapunqa, nispa.
40005014	Jesusqa nillarqantaqmi: —Qankunan kay pachapi k'anchayqa kankichis. Huk orqo patapi kashaq llaqtaqa, manan pakasqa kayta atinmanchu.
40005015	Manallataqmi lamparata hap'ichispaqa, raki ukhumanchu churakun. Aswanpas lamparata churana patamanmi llapan wasipi kaqkunata k'anchananpaq churakun.
40005016	Chay hinatayá k'anchayniykichisqa runakunaq ñawpaqenpi k'ancharichun. Hinan allin ruwasqaykichiskunata rikuspanku, hanaq pachapi kashaq Yayaykichista yupaychanqaku, nispa.
40005017	Nillarqantaqmi: —Kamachikuy Simita, otaq Diospa rantinpi rimaqkunata yanqayachinaypaq hamusqaytaqa ama yuyaychischu. Manan yanqayachiqchu, aswanpas hunt'anaypaqmi hamurqani.
40005018	Kaytaqa cheqaqtan niykichis: ‘Hanaq pachapas, kay pachapas manaraq p'uchukanankamaqa, Kamachikuy Simimanta manan imallapas chinkanqachu. Huk huch'uy qelqachallanpas, nitaq qelqaq huk seq'echallanpas llapan hunt'akunankamaqa manapunin chinkanqachu,’ nispay.
40005019	Chay hinaqa, pillapas kay kamachikuykunamanta huk huch'uy kamachikuyllantapas p'akispa, chay hinata runakunaman yachachiqqa kanmanmi. Sichus chay hina kanman chayqa, chay runaqa, hanaq pacha qhapaq suyupiqa huch'uyllapaq qhawarisqan kanqa. Pillapas Kamachikuy Simikunata hunt'aspa yachachiqtaqmi ichaqa, hanaq pacha qhapaq suyupiqa hatunpaq qhawarisqa kanqa.
40005020	Niykichismi: ‘Sichus chanin kayniykichis, kamachikuy simita yachachiqkunaqmanta, hinallataq fariseokunaqmanta, mana aswan allinchu kanqa chayqa, manapunin hayk'aqpas hanaq pacha qhapaq suyumanqa haykunkichischu,’ nispay, nispa.
40005021	Jesusqa nillarqantaqmi: —Kamachikuy simita yachachiqkunaqa, ñawpa runakunamanmi kay hinata yachachirqanku: ‘Aman wañuchinkichu. Pipas wañuchiqqa chaninchanapaq huchachasqapunin kanqa,’ nispanku. (Éxo. 20:13) Chaytaqa uyarirqankichismi.
40005022	Ñoqataq ichaqa niykichis: ‘Pillapas wawqenpa kontranpi phiñakuqqa, chaninchanapaq huchachasqapunin kanqa. Hinallataq, pipas wawqenta ninman: “Mana yuyayniyoq,” nispa chayqa, Konsilio Sanedrinpaq huchachasqapunin kanqa. Hinallataq pipas wawqenta ninman: “Waq'a,” nispa chayqa, nina yawray infiernopaq huchachasqapunin kanqa,’ nispay.
40005023	Chay hinaqa, altarman ofrendaykita apamushaspa, chaypitaq wawqeykiwan imallapas qan kontra kasqanta yuyariruwaqmi.
40005024	Sichus chay hina kanman chayqa, chay altarpa ñawpaqellanman ofrendaykita saqeykuy. Hinaspataq wawqeykiwanraq ñawpaqtaqa allipunamuy. Chaymantaña kutimuspayki, ofrendaykitaqa churanki.
40005025	Awqaykiwan ñanpi kashaspallaraq, usqhayllaman allipunamuy. Mana hinaqa, awqaykin chaninchaqman apasunkiman. Chaninchaqtaq guardiaman apasunkiman, hinaspataq karselpi rikukuwaq.
40005026	Cheqaqtan niyki: ‘Llapachallanta pagapunaykikaman, mana chaymantaqa lloqsimunkichu,’ nispay, nispa.
40005027	Nillarqantaqmi. —Kamachikuy simita yachachiqkunaqa, kay hinatan yachachirqanku: ‘Aman wasanchankichu,’ nispanku. (Éxo. 20:14) Chaytaqa uyarirqankichismi.
40005028	Ñoqan ichaqa niykichis: ‘Pillapas huk warmita munapayaspa qhawarin chayqa, ñan paywan sonqonpi wasancharunña,’ nispay.
40005029	Llapan aycha kuerpoykiq infiernoman wikch'uykusqa kananmantaqa, aycha kuerpoykiq huk partin chinkayninmi aswan allinqa kanman. Chayrayku, sichus paña ñawiyki huchaman urmachisunkiman chayqa, horqoruy, hinaspa wikch'upuy.
40005030	Hinallataq, llapan aycha kuerpoykiq infiernoman wikch'uykusqa kananmantaqa, aycha kuerpoykiq huk partin chinkayninmi aswan allinqa kanman. Chayrayku, sichus paña makiyki huchaman urmachisunkiman chayqa, wit'urpariy, hinaspa wikch'upuy, nispa.
40005031	Jesusqa nillarqantaqmi: —Kamachikuy simita yachachiqkunaqa nillarqankutaqmi: ‘Pillapas warminmanta t'aqakuqqa, t'aqanakuy kartata qochun,’ nispanku. (Deut. 24:1)
40005032	Ñoqan ichaqa niykichis: ‘Warmin mana qhellipi puriq kashaqtin t'aqakuqqa wasanchachinmi. Hinallataq t'aqakusqa warmiwan kasarakuqpas, wasanchallantaqmi,’ nispay, nispa.
40005033	Nillarqantaqmi: —Hinallataqmi, kamachikuy simita yachachiqkunaqa ñawpa runakunaman yachachirqanku: ‘Aman yanqamanta hurankichu. Aswanpas Señorman hurasqaykikunataqa hunt'ankipunin,’ nispanku. (Deut. 23:21-23) Chaytaqa uyarirqankichismi.
40005034	Ñoqan ichaqa niykichis: ‘Aman imaynallanmantapas hurankichischu. Hanaq pachaqa Diospa tiyanan kasqanraykupas amapunin hurankichischu.
40005035	Hallp'a pachapas, Diospa chakinpa samaykunanmi. Chayrayku hallp'a pacharaykupas amapuni hurankichischu. Hinallataq Jerusalén llaqtapas, hatun Reypa llaqtanmi. Chayrayku Jerusalén llaqtaraykupas amapuni hurankichischu.
40005036	Manan ch'ulla chukchallatapas yuraqyachiyta, nitaq yanayachiyta atiwaqchu. Chayrayku umaykiraykupas amapuni hurankichu,’ nispay.
40005037	Rimakuyniykichispi ichaqa, arí nisqaykichisqa, arí nisqallapuni kachun. Hinallataq manan nisqaykichispas, manan nisqallapuni kachun. Chaymanta aswan kaqkunaqa, mana allin kaqmantan hamun, nispa.
40005038	Jesusqa nillarqantaqmi: —Kamachikuy simita yachachiqkunan kay hinata yachachirqanku: ‘Ñawita horqoqpaqa, ñawinmi horqosqallataq kanqa, hinallataq kiruta horqoqpapas, kirunmi horqosqallataq kanqa,’ nispanku. (Éxo. 21:24; Leb. 24:20; Deut. 19:21) Chaytaqa uyarirqankichismi.
40005039	Ñoqan ichaqa niykichis: ‘Aman millay runamanqa churapakunkichischu, aswanqa pipas paña uyaykipi ch'aqlasunki chayqa, huk kaq uyaykitapas payman kutirillaytaq.
40005040	Hinallataq pipas chaninchanaman apaspa, p'achaykita qechusunkiman chayqa, kapaykitapas qoykapullaytaq.
40005041	Pipas huk millata q'epinta apanaykipaq qatirisunki chayqa, iskay millatawan apay.
40005042	Pipas mañakusunki chayqa, qoykuy. Hinallataq pipas nisunki: ‘Manuykuway,’ nispa chayqa, ama mananchaychu,’ nispay.
40005043	Nillarqantaqmi: —Kamachikuy simita yachachiqkunan kay hinata yachachillarqankutaq: ‘Runamasiykitan munakunki, awqaykitataq cheqnikunki, nispanku. (Leb. 19:18) Chaytaqa uyarirqankichismi.
40005044	Ñoqataq ichaqa niykichis: ‘Awqaykichiskunata munakuychis, ñakaqniykichiskunatataq saminchaychis, cheqnikuqniykichiskunapaqtaq allinta ruwaychis, hinallataq ñak'arichiqniykichiskunapaqpas, qatiykachaqniykichiskunapaqpas Diosmanta mañapuychis.
40005045	Chay hinata ruwaspan, hanaq pachapi kashaq Yayaykichispa wawankunaqa kankichis. Paymi allin runakunapaqpas, mana allin runakunapaqpas intinta lloqsichimun. Hinallataqmi chanin runakunapaqpas, mana chanin runakunapaqpas parataqa parachimun,’ nispay.
40005046	Sichus munakuqnillaykichista munakunkichis chayqa, ¿ima chanin premioyoqtaq kankichisri? ¿Manachu tributo qolqe kobraqkunapas chay hinallatataq ruwanku?
40005047	Sichus wawqeykichiskunallata napaykunkichis chayqa, ¿imatawantaq aswantari ruwankichis? ¿Manachu tributo qolqe kobraqkunapas chay hinallatataq ruwanku?
40005048	Chay hinaqa, imaynan hanaq pachapi kashaq Yayaykichisqa k'apakpuni, chay hinallataq qankunapas k'apakpuni kaychis, nispa.
40006001	Jesusqa nillarqantaqmi: —Runakunaq ñawpaqenpi rikunallankupaq yanapaykuy ruwayniykichistaqa, qankuna kikiykichis allinta qhawakuychis. Mana hinaqa, hanaq pachapi kashaq Yayaykichismantan premionta mana chaskiwaqchischu.
40006002	Limosnata qospaykiqa, ama iskay-uyakuna hinaqa ñawpaqeykipi kornetata tokachiychu. Paykunaqa, llaqta kallekunapi, hinallataq judío runakunaq huñukunanku wasikunapi, runakunaq hatunchasqan kayta munaspallankun, chaytaqa ruwanku. Amayá chay hinataqa ruwaychischu. Cheqaqtan niykichis: ‘Chay hina ruwaqkunaqa, ñan premioyoqña kanku,’ nispay.
40006003	Limosnata qan qoqtiykiqa, ama paña makiykiq ruwasqanta lloq'e makiyki yachachunchu.
40006004	Chay hinapin, limosna qosqaykiqa, pakallapi ruwasqa kanqa. Hinan pakallapi rikuq Yayaykiqa, premioykita sut'ipi qopusunki, nispa.
40006005	Nillarqantaqmi: —Diosman parlaspaykiqa, ama iskay-uyakuna hinachu kaychis. Paykunaqa, judío runakunaq huñukunanku wasikunapipas, llaqta kallekunaq eskinankunapipas runakunaq rikusqan kanankupaqmi sayaykuspanku, Diosman parlayta munanku. Cheqaqtan niykichis: ‘Ñan paykunaqa, premioyoqña kanku,’ nispay.
40006006	Qantaq ichaqa, Diosman parlaspaykiqa, wasiyki ukhuman haykuy. Hinaspataq punkuta wisq'aspayki, pakallapi kashaq Yayaykiman parlaykuy. Hinan pakallapi rikuq Yayaykiqa, sut'ipi premioykita qopusunki.
40006007	Diosman parlaspaykichisqa, ama mana-judío runakuna hina kaq simikunallatachu thawtiychis. Paykunaqa, askha rimasqankuwanmi uyarisqa kanankupaq yuyanku.
40006008	Yayaykichisqa, imakunachus pisisqasunkichista, manaraq mañakushaqtiykichismi yachanña. Chayrayku, amapuni chay mana-judío runakuna hinaqa ruwaychischu.
40006009	Chay hinaqa, kay hinatayá qankuna Diosman parlaychis: ‘Hanaq pachapi kashaq Yayayku, sutiyki yupaychasqa kachun.
40006010	Qhapaq suyuyki hamuchun. Imaynan hanaq pachapipas munayniyki ruwasqa, chay hinallataq kay pachapipas munayniyki ruwasqa kachun.
40006011	Sapa p'unchay t'antaykuta kunan qowayku.
40006012	Imaynan ñoqaykupas mana allin ruwawaqniykuta pampachayku, chay hinallatataq mana allin ruwasqaykutapas pampachawayku.
40006013	Qhapaq suyupas, atiypas, hinallataq k'ancharishaq kaypas, wiñay wiñaypaq qanpapunin. Chayrayku, amapuni wateqaymanqa pusawaykuchu, aswanpas mana allin kaqmanta kacharichiwayku. Ahinapuni kachun,’ nispaykichis.
40006014	Chay hinaqa, sichus runakunaq mana allin ruwasqasunkichista pampachankichis chayqa, hanaq pachapi kashaq Yayaykichisqa qankunatapas pampachallasunkichistaqmi.
40006015	Ichaqa, manachus runakunaq mana allin ruwasqasunkichiskunata pampachankichis chayqa, manallataqmi Yayaykichispas huchallikusqaykichiskunata pampachallasunkichistaqchu, nispa.
40006016	Jesusqa nillarqantaqmi: —Ayunaspaykichisqa, ama iskay-uyakuna hinachu khuyay uyayoqman tukuychis. Paykunaqa ayunasqankuta runakunaman rikuchinankupaqmi, uyankuta umphuyachinku. Cheqaqtan niykichis: ‘Paykunaqa ñan premioyoqña kanku,’ nispay.
40006017	Qan ayunaspaykitaq ichaqa, umaykita ñaqchakuy, hinallataq uyaykitapas uphakuy.
40006018	Chay hinapin runakunaqa, ayunasqaykita mana rikunqakuchu. Aswanpas pakallapi kashaq Yayayki rikunqa. Hinan pakallapi rikuq Yayaykiqa, sut'ipi qanman premioykita qopusunki, nispa.
40006019	Nillarqantaqmi: —Ama kay hallp'a pachapiqa, maypichus thutaq thutananpi, ismuypas ismuchinanpi, hinallataq suwakunapas t'oqospanku suwananpi qhapaq kaytaqa huñuychischu.
40006020	Aswanpas hanaq pachapi qhapaq kaytaqa huñukuychis. Chaypiqa, manan thutapas thutanchu, nitaq ismuypas ismuchinchu, nillataqmi suwakunapas t'oqospanku suwakunkuchu.
40006021	Chay hinaqa, maypichus qhapaq kayniykichis kashan, chayllapitaqmi sonqoykichispas kashanqa, nispa.
40006022	Jesusqa nillarqantaqmi: —Aycha kuerpoq k'anchayninqa ñawin. Chay hinaqa, sichus ñawiyki allin kashan chayqa, llapan kuerpoykipas k'anchaywan hunt'aykusqan kashanqa.
40006023	Ichaqa, sichus ñawiyki mana allinchu kashan chayqa, llapan kuerpoykipas laqha-tutapin kashanqa. Chay hinaqa, qanpi k'anchaychus tutayaq kashan chayqa, ¡imaynaniraq laqha-tutayaqraqchá kanman! nispa.
40006024	Nillarqantaqmi: —Manan pipas iskay patronkunataqa serbiyta atinmanchu. Huknintan munakunman, huk kaqtataqmi cheqnikunman. Otaq huknintan allinpaq hap'inman, huk kaqtataqmi pisichanman. Diostawan, qhapaq kaytawanqa, manan serbiyta atiwaqchischu.
40006025	Chay hinaqa niykichismi: ‘Kawsanaykichispaq, imatachus mikhunaykichismantaqa, imatachus ukyanaykichismantapas, aycha kuerpoykichista imawanchus p'achakunaykichismantapas ama llakikuychischu,’ nispay. ¿Manachu kawsayqa mikhunamantapas aswan balorniyoq, hinallataq aycha kuerpopas p'achamantaqa aswan balorniyoq?
40006026	Phalaq animalkunata qhawariychis. Manan tarpunkuchu, nitaq ichhunkupaschu, nillataqmi taqenkupaschu. Ichaqa, hanaq pacha Yayaykichismi paykunaman mikhuchin. ¿Manachu qankunaqa, phalaq animalkunamantapas aswan balorniyoq kankichis?
40006027	¿Qankunamanta mayqenniykichistaq, sinchita llakipakuspa sayayninman huk maki khukuchu sayayllatapas yapaykuyta atiwaqchis?
40006028	¿Imanaqtintaq p'achamantari llakipakunkichis? Kampopi t'ikakuna imaynatachus wiñasqankuta qhawariychis. Manan llank'ankuchu, nitaq puskankupaschu.
40006029	Ichaqa niykichismi: ‘Salomonpas tukuy qhapaq kayninwan, manan huk kaqnin t'ika hinallapas p'achakurqanchu,’ nispay.
40006030	Kampopi qorakunaqa, kunan p'unchaymi kashan. Paqarintaqmi ichaqa, hornopiña ruphachisqa kashanqa. Diosmi chay qorakunataqa, chay hinata p'achachin. Pisi iñiyniyoq runakuna, ¿manachu aswan allintaraq qankunata Diosqa p'achachisunkichisman?
40006031	Chay hinaqa, ama llakipakuychischu: ¿Imatataq mikhusun, ukyasunpas, imawantaq p'achakusunpasri?’ nispaykichisqa.
40006032	Mana iñiq runakunallan tukuy llakipakuywan chaykunataqa maskhanku. Ichaqa hanaq pacha Yayaykichismi tukuy chay imakunachus pisisqasunkichistaqa yachanña.
40006033	Ichaqa, Diospa qhapaq suyunta, chanin kaynintawan ñawpaqtaqa maskhaychis. Hinan tukuy chay imaymanakunaqa, yapasqa kasunkichis.
40006034	Paqarin p'unchayqa, kikinpin mana allin llakikuykunata apamun. Sapa p'unchaypi mana allinkunaqa, chayllaña kachun. Chayrayku paqarin kaqmantaqa ama llakikuychischu, nispa.
40007001	Jesusqa nillarqantaqmi: Ama chaninchasqa kanaykichispaq, ama pitapas chaninchaychischu.
40007002	Chaninchasqaykichis chaninchaywanmi chaninchasqa kankichis, hinallataq tupusqaykichis tupunawanmi tupusqallataq kankichis.
40007003	¿Imanaqtintaq wawqeykiq ñawinpi ichhuchatari qhawanki, ichaqa manataq ñawiykipi kashaq kurkutaqa rikukunkichu?
40007004	Qhawariy, ¿ñawiykipi kurku kashaqtinri, imaynatataq wawqeykita niwaq: ‘Ñawiykimanta chay ichhuchata horqorusayki,’ nispaykiri?
40007005	¡Iskay-uya! wawqeykiq ñawinmanta ichhuchata horqonaykipaqqa, ñawiykipi kashaq kurkutaraq ñawpaqta horqokuy, hinaspataqchá allinta rikunki.
40007006	Ch'uya kaqtaqa, ama alqokunaman qaraychischu. Nitaq perlaykichiskunatapas khuchikunaq kasqanman wikch'uychischu. Chaytaq chakinkuwan saruchakunkuman. Qankunaman kutirimuspankutaq, llik'irqarisunkichisman.
40007007	Mañakuychis, qosunkichismi; maskhaychis, tarinkichismi; punkuta takakuychis, kicharisunkichistaqmi.
40007008	Lliw hayk'an mañakuqqa chaskinmi, maskhaqpas tarillantaqmi. Punkuta takakuqtapas kicharillanqakutaqmi.
40007009	¿Qankunamanta mayqenniykichistaq, wawan t'antata mañakuqtin, rumita qonman?
40007010	¿Otaq challwata mañakuqtin mach'aqwaytari qonman?
40007011	Chay hinaqa, qankuna millay runakuna kashaspaykichispas wawaykichiskunaman allin kaqkunatan qoyta yachankichis. Chaykunamantapas, ¿manachu aswantaraq hanaq pachapi kashaq Yayaykichisqa, allin kaqkunata mañakuqninkunaman qonman?
40007012	Kamachikuy Simipipas, hinallataq Diospa rantinpi rimaqkunaq qelqasqankupipas, chay hinapunin kashan. Chayrayku, tukuy imaymanakunata, runakunaq ruwapunasunkichista munankichis chayqa, qankunapas chay hinallatataq paykunapaq ruwapullaychistaq, nispa.
40007013	Nillarqantaqmi: —Punkuqa hatunmi, chinkayman pusakuq ñanpas hatunllataqmi. Askhataqmi chay ñanninta haykuqkunaqa kanku. Chayrayku k'illku punkunta haykuychis.
40007014	Punkupas k'illkullan, hinallataq kawsayman pusakuq ñanpas k'illkullataqmi. Ichaqa, pisillan chaykunata tariqkunaqa kanku, nispa.
40007015	Jesusqa nillarqantaqmi: —Falso profetakunamanta makilla qhawakuychis. Paykunaqa, obeha hina p'acharukuspankun, qankunaman hamunqaku. Ukhunkutaqmi ichaqa, suwa lobokuna hina kanku.
40007016	Paykunataqa, rurusqankupin reqsinkichis. ¿Kiskayoq sach'amantachu ubasri pallakun? Otaq, ¿kiskasapa sach'akunamantachu igospas pallakullantaqri?
40007017	Chay hinan llapan allin sach'aqa, allin rurukunata rurun. Mana allin sach'ataqmi ichaqa, mana allin rurukunata rurun.
40007018	Allin sach'aqa, manapunin mana allin rurutaqa rurunmanchu. Hinallataqmi mana allin sach'apas allin rurutaqa mana rurunmanchu.
40007019	Llapan mana allin ruruq sach'ataqa, wit'upunqakun, hinaspataq ninaman wikch'uykunqaku.
40007020	Chay hinaqa, rurusqanpin reqsinkichis, nispa.
40007021	Nillarqantaqmi: —Manan, llapa: ‘Señor, Señor,’ nispa niwaqniychu hanaq pacha qhapaq suyumanqa haykunqa. Aswanpas hanaq pachapi kashaq Yayaypa munayninta ruwaqkunallan haykunqa.
40007022	Haqay p'unchaypiqa, askhan niwanqaku: ‘Señor, Señor, ¿manachu sutiykipi profetizarqayku, sutiykipi supaykunatapas qarqorqayku, sutiykipi askha atiywan ruwaykunatapas ruwarqayku?’ nispanku.
40007023	Hinaqtinmi ñoqaqa, sut'inta paykunata nisaq: ‘Mananpunin hayk'aqpas reqsirqaykichischu. Mana allin ruwaqkuna, ñoqamanta t'aqakuychis,’ nispay, nispa.
40007024	Hinan Jesusqa nillarqantaq: —Chay hinaqa, pipas chay simiykunata uyarispa ruwaqtaqa, huk yuyaysapa runa, qaqa patapi wasin ruwakuqmanmi rikch'anachisaq.
40007025	Chayllamanmi paraqa chayamurqan, mayupas yapakamurqan, hinallataq wayrapas wayramurqan. Chay wasiq kontranpitaq chaykuna waqtakurqan. Ichaqa qaqa patapi ruwasqa kasqanraykutaqmi, chay wasiqa manapuni thunikurqanchu.
40007026	Pipas chay simiykunata uyarishaspa mana ruwaqtan ichaqa, aqo patapi wasi ruwaq mana yuyayniyoq runaman rikch'ana chisaq.
40007027	Chayllamanmi paraqa chayamurqan, mayupas yapakamurqan, hinallataq wayrapas wayramurqan. Chay wasiq kontranpitaq chaykuna waqtakurqan. Chay wasitaqmi thuniykukurqan. Hinan thunikuyninqa, may hatunpuni karqan, nispa.
40007028	Chay simikunata rimayta tukuqtintaq, runakunaqa yachachikuyninmanta utirayarqanku.
40007029	Jesusqa kamachikuyniyoq hinan chay askha runakunaman yachachirqan. Manataqmi kamachikuy simita yachachiqkuna hinallachu yachachirqan.
40008001	Orqo patamantan Jesusqa uraykamusharqan. Hinan askha runakuna payta qatikamusharqanku.
40008002	Chayllamanmi huk lepra onqoyniyoq runaqa chimpaykurqan. Jesuspa ñawpaqenpi qonqoriykukuspantaq nirqan: —Señor, sichus munanki chayqa, qhaliyaykachiwaytaqa atinkin, nispa.
40008003	Jesustaq makinta haywarispa, llamiykurqan. Nirqantaq: —Munanin, qhaliyachisqa kay, nispa. Kasqan ratupachataqmi, lepra onqoyninqa chinkarparipurqan.
40008004	Hinaqtinmi Jesusqa payta nirqan: —Qhawariy, aman pimanpas willankichu. Aswanpas rispa, saserdoteman qhawachikamuy. Runakunaq rikunankupaqtaq, Moisespa kamachikusqanman hina ofrendaykita churamuy, nispa.
40008005	Kapernaum llaqtamanmi Jesusqa haykusharqan. Hinan huk senturión runaqa, payman qayllaykuspa balikurqan.
40008006	Nirqantaq: —Señor, uywasqaymi such'uyaspa sinchi nanaywan wasiypi wikch'urayashan, nispa.
40008007	Hinan Jesusqa payta nirqan: —Ñoqa rispay, qhaliyachimusaq, nispa.
40008008	Senturión runataq, kutichispa nirqan: —Señor, manan wasiyman haykunaykipaq hinachu kani. Uywasqay qhaliyapunanpaqqa, rimariykullay. Hinan uywasqayqa qhali kapunqa.
40008009	Ñoqapas kamachiqniyoqmi kani. Hinallataq ñoqa kikiypas soldadokunata kamachiqmi kani. Hinan huknin soldadoyta nini: ‘Hamuy,’ nispay, hinan payqa hamun. Huknintapas nillanitaq: ‘Rirqoy,’ nispay, hinan payqa rin. Kamachiytapas nillanitaq: ‘Kayta ruway, ‘ nispay, hinan payqa ruwan, nispa.
40008010	Chay uyarisqantaqmi, Jesuspa yuyayninman mana kaberqanchu. Hinan qatikuqninkunata nirqan: —Cheqaqtan niykichis: ‘Manan Israel llaqtantinpipas kay hina iñiytaqa tarirqanichu,’ nispay.
40008011	Nillaykichistaqmi: ‘Askhan inti lloqsimuy ladomanta, hinallataq inti haykuy ladomantapas hamunqaku. Hinan hanaq pacha qhapaq suyupi Abrahamwan, Isaakwan, Jakobwan ima tiyaykunqaku.
40008012	Qhapaq suyu wawakunataqmi ichaqa, hawa laqha-tutayaqman wikch'usqa kanqaku. Chaypin waqaypas, kiru k'arkakichiypas kanqa,’ nispay, nispa.
40008013	Hinaqtinmi Jesusqa, senturión runata nirqan: —Ripuy, iñisqaykiman hinataq ruwasqa kachun, nispa. Hinan uywasqanqa Jesuspa rimarisqan chay oraspi qhaliyasqa kapurqan.
40008014	Jesusqa, Pedroq wasintan rirqan. Hinan Pedroq suegranta ruphapakuy onqoywan puñunapi kashaqta tarirqan.
40008015	Makinmanta llamiykuqtintaq ruphapakuy onqoyqa thanipurqan. Sayarispantaqmi, Jesusman mikhunata serbiyta qallarirqan.
40008016	Rasphiyaykushaqtinñataqmi, askha supayniyoqkunata Jesusman pusamurqanku. Hinan payqa, rimariyllanwan supaykunatapas qarqorqan, hinallataq llapan onqosqakunatapas qhaliyachirqan.
40008017	Diospa rantinpi rimaq Isaiaspa nisqan hunt'akunanpaqmi chaykunataqa ruwarqan. Isaiasqa nirqanmi: ‘Paymi onqoyninchiskunata aparqan, hinallataq nanayninchiskunata q'epirqan,’ nispan. (Isa. 53:4)
40008018	Jesusqa, askha runakunaq muyuykusqanta rikuspanmi, qochaq wak ladon chimpaman chimpanankupaq kamachikurqan.
40008019	Kamachikuy simita yachachiqkunamanta huknintaq Jesusman asuykuspa nirqan: —Yachachikuq, maymanña rinki chaypas, qatikusaykipunin, nispa.
40008020	Jesustaq payta nirqan: —Atoqkunaqpas mach'ayninkunaqa kanmi. Hinallataq phalaq animalkunaqpas q'esankuqa kanmi. Runaq Churinpan ichaqa, mana maypi umanta siriykuchinallanpaqpas kanchu, nispa.
40008021	Huknin yachachisqantaq, Jesusta nirqan: —Señor, ñawpaqtaqa simiykimanta taytayta p'ampaqraq rirqosaq, nispa.
40008022	Jesustaq ichaqa payta nirqan: —Qatikamuway, hina wañusqakunaqa ayankuta p'ampashachunku, nispa.
40008023	Hinan Jesusqa, barkaman haykurqan. Yachachisqankunataqmi qatikurqanku.
40008024	Hinan chayllaman, huk sinchi wayra qochapi hatarimurqan. Unu phuqchiytaq, barkataraq p'ampamusharqan. Jesustaqmi ichaqa, puñusharqan.
40008025	Yachachisqankunataqmi Jesusman qayllaykuspa rikch'achirqanku. Nirqankutaq: —Señor, chinkaykapushanchisñan, qespichiwayku, nispanku.
40008026	Hinan Jesusqa paykunata nirqan: —Pisi iñiyniyoq runakuna, ¿imanaqtintaq mancharisqari kashankichis? nispa. Hinaqtinmi Jesusqa sayarispa, wayratapas, qochatapas phiñarikurqan. Thanipuynintaqmi, may hatunpuni karqan.
40008027	Runakunataq yuyayninkupi mana kabesqa kaspa nirqanku: ¿Wayraqpas, qochaqpas kasunankupaq, pitaq kay runari? nispanku.
40008028	Qocha chimpa Gadara suyumanmi Jesusqa chayarqan. Hinan chayllaman supayniyoq iskay runakuna, aya p'ampana t'oqokunamanta Jesuswan tupaq lloqsimurqanku. Paykunaqa, sinchi phiñan karqanku. Chaymi chay ñannintaqa, manaña pipas puriyta atiqkuñachu.
40008029	Hinan qonqaylla qaparirqanku: —¿Diospa Churin Jesús, iman qanwan ñoqaykuwan ruwananchis? ¿Manaraq tiemponpi ñak'arichiwanaykikupaqchu kayman hamurqanki? nispanku.
40008030	Tropantin askha khuchikunataqmi paykunamanta karupiraq mikhusharqanku.
40008031	Hinan supaykunaqa, Jesusta balikurqanku: —Sichus qarqowankiku chayqa, haqay tropantin khuchikunaman kachawayku, nispanku.
40008032	Jesustaq nirqan: —Riychis, nispa. Supaykunataq, lloqsispanku chay tropantin khuchikunaman rirqanku. Chayllamanmi llapan tropantin khuchikunaqa, alto qaqamanta qochaman wikch'uykukurqanku, hinan unupi wañupurqanku.
40008033	Khuchi michiqkunataqmi ichaqa, llaqtaman ayqekurqanku. Chay llaqtaman chayaspankutaq, tukuy imakunachus pasasqanta, hinallataq supayniyoq runakunamantapas willakurqanku.
40008034	Hinan chayllaman llaqtantin runakuna Jesuswan tupaq lloqsimurqanku. Rikuruspankutaq, suyunkumanta ripunanpaq balikurqanku.
40009001	Hinaqtinmi Jesusqa, huk barkaman haykuspan, qochaq wak ladon chimpaman chimparqan. Chaymantataq llaqtanman hampurqan.
40009002	Chayllamanmi, huk mana kuyuriq such'u runata kallapupi siriykusqata Jesusman apamurqanku. Hinan Jesusqa, chay runakunaq iñiyninkuta rikuspa, such'u runata nirqan: —Waway, kallpachakuy, huchaykikunataqa pampachaykiñan, nispa.
40009003	Chayllamanmi, wakin kamachikuy simita yachachiqkunaqa, sonqonku ukhupi nirqanku: —Kay runaqa, Diostan k'arakta k'amishan, nispanku.
40009004	Hinan Jesusqa, paykunaq yuyaykusqankuta yachaspa nirqan: ¿Imanaqtintaq sonqoykichispiri mana allinkunata yuyaykunkichis?
40009005	Chay hinaqa, —¿Mayqentaq aswan fasilchalla niyri: ‘Huchaykikunatan pampachayki niychu, icha sayarispa ripuy niytaqchu’? nispa.
40009006	Aswanpas Runaq Churin hallp'a pachapi hucha pampachananpaq atiyniyoq kasqanta yachanaykichispaqmi mana kuyuriq such'u runata nini: —Sayariy, puñunaykita hoqarispataq wasiykiman ripuy, nispay.
40009007	Hinaqtinmi mana kuyuriq such'u runaqa, sayarispan wasinman ripurqan.
40009008	Chay askha runakunataqmi, chayta rikuspanku yuyayninkupi mana kabesqa kasharqanku. Hinallataq Diospa runakunaman chay hina atiyta qosqanrayku Diosta hatuncharqanku.
40009009	Chaymanta rishaspantaqmi, Jesusqa Mateo sutiyoq huk runata, llaqtaq tributo qolqe qonan tiyanapi tiyashaqta rikurqan. Hinan payta nirqan: —Qatikamuway, nispa. Mateotaq sayarispa qatikurqan.
40009010	Chaymantataq wasipiña mesapi tiyashaqtin, chayllaman askha tributo qolqe kobraqkuna, hinallataq huchasapakunapas chayamurqanku. Hinan paykunaqa, Jesuspiwan, yachachisqankunapiwan kuska mesaman tiyaykurqanku.
40009011	Chayta rikuspankutaq, fariseokunaqa Jesuspa yachachisqankunata nirqanku: —¿Imanaqtintaq Yachachiqniykichisri, tributo qolqe kobraqkunawan, hinallataq huchasapakunawanpas mikhushanri? nispanku.
40009012	Chayta uyarispanmi Jesusqa, paykunata nirqan: —Qhali kaqkunaqa, manan hampiqta nesesitankuchu. Aswanpas onqosqakunallan nesesitanku.
40009013	Manan, chanin kaqkunata waqyaqchu hamurqani, aswanpas huchasapakunaq yuyayman kutirikunankupaq waqyaqmi hamurqani. Chayraykun, mana sakrifisiotachu, aswanpas yanapakuytan munani. Chay imaninantachus nisqanta rispaykichis yachamuychis, nispa. (Ose. 6:6)
40009014	Hinan Juanpa yachachisqankunaqa, Jesusman asuykuspanku tapurqanku: —¿Imanaqtintaq ñoqaykuri, hinallataq fariseokunapas sapa kuti ayunashallayku, qanpa yachachisqaykikunataq ichaqa, mana ayunankuchu? nispanku.
40009015	Jesustaq paykunaman kutichispa nirqan: —¿Maypachachus kasarakuq qharita kompañaqkuna paykunawan kasarakuq kashanankamari, yana p'achawan churakunkumanchu? Ichaqa kasarakuq qhari qechusqa kanan p'unchayqa chayamunqan, chayñan ayunanqaku.
40009016	Hinallataq mosoq telawan remiendoqa, q'estispanmi mawk'a p'achata aswantaraq llik'ipun. Chayraykun, mana pipas mawk'a p'achataqa, mosoq telawan remiendanmanchu.
40009017	Manallataqmi pipas upi binotaqa, mawk'a odrekunamanqa hillp'unmanchu. Sichus chay hina kanman chayqa, odrekunan phatapunman. Hinallataq binopas hich'arparikapunman. Hinan odrekunaqa wikch'usqa kapunman. Aswanmi upi binotaqa, mosoq odrekunaman hillp'unku, chay hinapin iskayninku waqaychanakunku, nispa.
40009018	Chay imaymanakunamantan Jesusqa rimashallarqanraq. Hinan chayllaman, judío runakunamanta huk umalli runaqa, chayamurqan. Jesuspa ñawpaqenpi qonqoriykukuspantaqmi nirqan: —Ususichaymi chayllaraq wañurapun. Ama hina kaychu, hamuspayki, makiykita pay pataman churaykampuway, hinan kawsallanqa, nispan.
40009019	Sayarispantaqmi Jesusqa, yachachisqankunapiwan umalli runaq qhepanta rirqan.
40009020	Hinan chayllaman, huk warmi chunka iskayniyoq wataña yawar-apay onqoyniyoq hamurqan. Hinan chay warmiqa, Jesusman asuykuspa qhepanmanta p'achanpa kantunta llamiykurqan.
40009021	Chay warmiqa, sonqonpin yuyaykurqan: —Sichus p'achanpa kantullantapas llamiykusaq chayqa, qhaliyasaqmi, nispa.
40009022	Jesustaqmi ichaqa kutirispa, chay onqosqa warmita qhawaykuspa nirqan: —Ususiy, iñiyniykin qhaliyachisunki, kallpachakuy, nispa. Chay oramantapachataqmi, warmiqa qhali kapurqan.
40009023	Jesustaq chay umalli runaq wasinman chayarqan. Hinan qena tukaqkunata, hinallataq askha runakunata ch'aqwarashaqta rikurqan.
40009024	Nirqantaq: —Sipaschaqa manan wañusqachu kashan, aswanpas puñushallanmi, chayrayku achhuriychis, nispa. Hinan chayta uyarispanku, Jesusta asipayarqanku.
40009025	Chay askha runakunata hawaman qarqospantaq ichaqa, sipaschaq kasqanman haykuspan, makinmanta aysarirqan. Hinan sipaschaqa sayaripurqan.
40009026	Chay ruwasqankunataqmi, tukuy llaqtakunaman ch'eqerirqan.
40009027	Jesustaqmi chaymanta ripusharqan. Hinan iskay ñawsakuna qaparispa qatikurqanku. Nirqankutaq: —¡Davidpa Churin, ñoqaykuta yanapaykuwayku! nispanku.
40009028	Hinan Jesús, wasiman chayaqtin, chay ñawsakunaqa payman asuykamurqanku. Jesustaqmi paykunata nirqan: —¿Kay ruwayta atinaypaq kreenkichischu? nispa. Paykunataq nirqanku: —Arí Señor, nispanku.
40009029	Hinaqtinmi Jesusqa, ñawsakunaq ñawinkuta llamiykuspa nirqan: —Kreesqaykichisman hina ruwasqa kachun, nispan.
40009030	Hinan ñawsakunaq ñawinkuqa, kicharisqa kapurqan. Jesustaqmi paykunata anchatapuni anyaykurqan: —Qhawariychis, amapunin pimanpas willankichischu, nispan.
40009031	Paykunataqmi ichaqa, chaymanta lloqsipuspanku, Jesuspa ruwasqanta tukuy chay llaqtakunapi ch'eqerichirqanku.
40009032	Paykuna lloqsiqtinku hinataq, chayllaman supayniyoq huk upa runata Jesusman apamurqanku.
40009033	Chay upa runamanta supayta qarqoruqtin hinataq, chay upa runaqa rimarirqan. Hinan chay askha runakunaqa, mana yuyayninkuman kabesqa kaspa nirqanku: —Manapunin hayk'aqpas kay hina ruwayqa Israel llaqtantinpipas rikukurqanchu, nispanku.
40009034	Fariseokunataqmi ichaqa, nisharqanku: —Supaykunaq umalliqninkuq atiyninwanmi supaykunataqa qarqoshan, nispanku.
40009035	Tukuy llaqtakunata, llaqta kantukunatawanmi Jesusqa purirqan. Hinallataq judío runakunaq huñukunanku wasikunapipas Diospa qhapaq suyunmanta allin willakuyta willarqan. Hinallataqmi, runakunaq llapan onqoyninkunatapas, llapan nanayninkunatapas qhaliyachirqan.
40009036	Ancha askha runakunan, wikch'usqa, ch'eqerisqa, hinallataq mana michiqniyoq obehakuna hina kasharqanku. Chaymi chay ancha askha runakunata chay hinata rikuspan, Jesusqa paykunamanta khuyalliykukurqan.
40009037	Hinaqtinmi Jesusqa, yachachisqankunata nirqan: —Cheqapaqmi kosechanaqa askha kashan. Llank'aqkunataqmi ichaqa, pisilla kanku.
40009038	Chay hinaqa, chakrayoq wiraqochata llank'aqkunata kosechanman kachamunanpaq balikuychis, nispa.
40010001	Hinaqtinmi Jesusqa, chunka iskayniyoq yachachisqankunata waqyarqan. Hinan lliw qhelli supaykunata qarqonankupaq, llapan onqoykunatapas, llapan nanaykunatapas qhaliyachinankupaq paykunaman atiyta qorqan.
40010002	Chunka iskayniyoq apostolkunaq sutinkuqa, kaykunan: Ñawpaq kaqmi, Pedro sutiwan sutichasqa Simón, wawqen Andrespiwan; Zebedeoq churin Jakobo, wawqen Juanpiwan kanku.
40010003	Hinallataq Felipe, Bartolomé, Tomás, tributo qolqe kobraq Mateo, Alfeoq churin Jakobo, Tadeo sutiwan sutichasqa Lebeopiwan kanku.
40010004	Hinallataq kananista nisqa Simonpiwan, Jesusta hap'ichiq Judas Iskariotepiwan kanku.
40010005	Chay chunka iskayniyoqtataq Jesusqa kay hinata yuyaychaykuspa kacharqan. Nirqantaq: —Mana-judío runakunaq ñannintaqa, aman rinkichischu. Samaria probinsiapi llaqtakunamanpas amallataqmi haykunkichispaschu.
40010006	Aswanpas ñawpaqtaqa, Israel llaqtamanta chinkasqa obehakunamanraq riychis.
40010007	Rispaykichistaq willamuychis: ‘Hanaq pacha qhapaq suyun sispaykamunña,’ nispa.
40010008	Onqosqakunata qhaliyachimuychis, lepra onqoyniyoqkunata qhaliyachimuychis, wañusqakunata kawsarichimuychis, supaykunata qarqomuychis, yanqallanmi chaskirqankichis, qankunapas yanqallanyá qoychis.
40010009	Aman qoritapas, qolqetapas, kobretapas sinturaykichispi apankichischu.
40010010	Nitaq ñanniykichispaq wayaqatapas, nitaq iskay p'achakunatapas, nitaq husut'atapas, nitaq tawnatapas apankichischu. Llank'aqqa llank'asqanmanta mikhunanpunin.
40010011	Ichaqa mayqen hatun llaqtapipas, otaq llaqta kantu huch'uy llaqtakunamanña haykunkichis chaypas, pichus chaypi chaskinanpaq hina kasqantan tapukunkichis. Hinaspan chayllapiña ripunaykichiskama samakunkichis.
40010012	Wasiman haykuspaykichistaq, napaykukunkichis.
40010013	Sichus chay wasipi thak kayniykichista chaskinankupaq hina kankuman chayqa, thak kayniykichis paykunawan kachun. Ichaqa, sichus mana chaypaq hina kankuman chaytaq, thak kayniykichisqa qankunaman kutimpusunkichis.
40010014	Manachus pipas chaskisunkichis, nitaq rimasqaykichiskunatapas uyarisunkichischu chayqa, chay wasimanta, otaq llaqtamanta lloqsipuspaykichis, chakiykichismanta hallp'ata chhaphchikunkichis.
40010015	Cheqaqtan niykichis: ‘Taripay p'unchaypiqa, Sodoma llaqtamantapas, Gomorra llaqtamantapas, aswantaraqmi chay llaqtaqa muchuchiyta chaskinqa,’ nispay.
40010016	Jesusqa nillarqantaqmi: —Qhawariychis, lobokunaq chawpinpi obehakunata hinan, ñoqaqa kachaykichis. Mach'aqway hina yuyaysapa, hinallataq paloma hina llamp'u sonqo kaychis.
40010017	Runakunan Konsilio Sanedrinpi kaqkunaman hap'ichisunkichis. Judío runakunaq huñunakunanku wasikunapitaqmi soq'achisunkichis. Chayrayku paykunamantaqa, kuidakuychis.
40010018	Kamachikuqkunaq, hinallataq reykunaq ñawpaqenmanraqmi ñoqarayku apasunkichis. Paykunapas, mana-judío runakunapas rikuspanku yachanankupaqmi apasunkichis.
40010019	Maypachachus hap'ichisunkichis chayqa, imaynatachus, otaq imatachus rimanaykichismantaqa, ama llakikuychischu. Chay orapin, imachus rimanaykichispaqqa qosqa kasunkichis.
40010020	Manan qankunachu rimaqqa kankichis. Aswanpas Yayaykichispa Espiritunmi qankunapiqa rimanqa.
40010021	Wawqenmi, wawqellantataq wañunanpaq hap'ichinqa. Hinallataq taytanpas, wawanta wañunanpaq hap'ichinqa. Hinallataq wawakunapas tayta-mamankuq kontranpi hatarispa wañuchichinqaku.
40010022	Sutiyraykutaqmi, llapa runakunaq cheqnisqan kankichis. P'uchukaykama sayaqmi ichaqa, qespisqa kanqa.
40010023	Cheqaqtan niykichis: ‘Runaq Churin hamunankamaqa, manan llapan Israel llaqtakunata purispa tukunkichischu,’ nispay. Chayrayku, huk llaqtapi qatiykachasunkichis chayqa, huk kaq llaqtaman ayqekuychis.
40010024	Yachachisqaqa, manan yachachiqninmanta aswanqa kanmanchu. Nitaqmi kamachipas, patronninmanta aswanqa kanmanchu.
40010025	Yachachisqa yachachiqnin hina kayninqa, hinallataq kamachiq patron hina kayninqa allinmi. Wasiyoq wiraqochatachus Beelsebú nispa sutiyanku chayqa, ¡imataraqchá wasinpi kaqkunataqa sutiyanqaku! nispa.
40010026	Jesusqa nillarqantaqmi: —Manan imapas pakasqa mana sut'iman lloqsiqqa kanchu. Nitaqmi imapas pakallapi mana yachakuqqa kanchu. Chayrayku ama paykunataqa manchakuychischu.
40010027	Tutayaqpi nisqaytaqa, k'anchaypi niychis. Hinallataq ninrillaykichispi nisqaytapas wasi patakunamanta qapariychis.
40010028	Aycha kuerpota wañuchiqkunaqa, manan almataqa wañuchiyta atinkumanchu. Chayrayku, ama paykunataqa manchakuychischu. Aswanpas, alma chinkachiqta, hinallataq aycha kuerpotapas infiernopi chinkachiqta manchakuychis.
40010029	¿Manachu iskay urpichakunataqa, huk huch'uy qolqechallaman bendikun? Chay tukuywanpas manan hukchallanpas Yayaykichis mana munaqtinqa pampaman urmanmanchu.
40010030	Chay hinaqa, qankunaq chukchaykichiskunapas llapachallanmi yupasqa kashan.
40010031	Qankunaqa, askha urpichakunamantapas aswan balorniyoqmi kankichis. Chayrayku ama manchakuychischu, nispa.
40010032	Jesusqa nillarqantaqmi: —Chay hinaqa, pipas ñoqamanta runakunaq ñawpaqenpi rimariqtan, ñoqapas hanaq pachapi kashaq Yayaypa ñawpaqenpi paymanta rimarillasaqtaq.
40010033	Ichaqa pipas runakunaq ñawpaqenpi mananchawaqniytan, ñoqapas hanaq pachapi kashaq Yayaypa ñawpaqenpi mananchallasaqtaq, nispa.
40010034	Nillarqantaqmi: —Ama kay pachapaq thak kayta apamuspa hamusqaytachu yuyaychis. Ñoqaqa, manan thak kaytachu apamurqani. Aswanpas espadatan apamurqani.
40010035	Runata taytanpa kontranpi, ususintataq mamanpa kontranpi, hinallataq qhachuntapas suegranpa kontranpi huchatariyman churanaypaqmi hamurqani.
40010036	Chay hinaqa, runaq awqankunaqa, wasillanmantataqmi kanqaku. (Mik. 7:6)
40010037	Pipas taytanta, otaq mamanta ñoqamanta aswanta munakuqqa, manan ñoqaq kananpaq hinachu. Hinallataq pipas churinta, otaq ususinta ñoqamanta aswanta munakuqqa, manallataqmi ñoqaq kananpaq hinachu.
40010038	Hinallataq pipas krusninta apayukuspa mana qhepayta hamuqqa, manan ñoqaq kananpaq hinachu.
40010039	Pipas kawsayninta tariqqa, kawsaynintaqa chinkachipunqan. Hinallataq pipas ñoqarayku kawsayninta chinkachiqtaqmi ichaqa, kawsayninta tarinqa.
40010040	Pipas qankunata chaskiqqa, ñoqatan chaskiwan. Pipas ñoqata chaskiwaqtaqmi, kachamuwaqniyta chaskin.
40010041	Pipas Diospa rantinpi rimaqta chaskiqqa, Diospa rantinpi rimaq kasqanraykun, Diospa rantinpi rimaqpa chaskinan premiota chaskinqa. Hinallataq pipas huk chanin runata chaskiqqa, chanin runa kasqanraykun chanin runaq chaskinan premiota chaskinqa.
40010042	Pillapas kay huch'uykunallaman huk baso chiri unuchallatapas haywarinqa chayqa, cheqaqtan niykichis: ‘Yachachisqay kasqanraykun manapuni premiontaqa chinkachinqachu,’ nispay, nispa.
40011001	Jesusqa, chunka iskayniyoq yachachisqankunatan kamachiyta tukurqan. Hinan yachachisqankunaq llaqtankupi yachachimunanpaq, hinallataq allin willakuyta willamunanpaq chaymanta ripurqan.
40011002	Juantaqmi ichaqa, karselpi kashaspan, Cristoq ruwasqankunamanta uyarirqan. Hinan Cristota tapumunankupaq, iskay yachachisqankunata payman kacharqan.
40011003	Tapumurqankutaqmi: —¿Pichus hamunan karqan chaychu qan kanki, ichari huktachu suyasaqku? nispanku.
40011004	Jesustaq paykunaman kutichispa nirqan: —Rispaykichis, Juanman imaymanakuna uyarisqaykichista, hinallataq imaymanakuna rikusqaykichista willamuychis.
40011005	Ñawsakunan qhawarinku, such'ukunataq puririnku, lepra onqoyniyoqkunan qhaliyapunku, roqt'okunataq uyarinku, wañusqakunapas kawsarimpunku, hinallataq wakchakunamanpas allin willakuyqa willasqañan kashan.
40011006	Hinallataq ñoqapi mana misk'ay tariqqa kusisamiyoqmi, nispa.
40011007	Paykuna ripushanankukamataqmi, Jesusqa chay askha runakunaman Juanmanta rimayta qallarirqan. Nirqantaq: —¿Ch'inniqmanri, ima qhawaqtaq lloqsirqankichis? ¿Wayraq maywiykachasqan soqosta qhawaqchu, lloqsirqankichis?
40011008	Otaq, ¿ima qhawaqtaq lloqsirqankichisri? ¿Sumaq p'achawan p'acharusqa runata qhawaqchu lloqsirqankichis? Qhawariychis, sumaq p'achawan p'acharusqakunaqa, reykunaq wasinkupin kashanku.
40011009	Ichaqa, ¿ima qhawaqpunitaq lloqsirqankichisri? ¿Diospa rantinpi rimaqta qhawaqchu lloqsirqankichis? ¡Arí! Niykichismi: ‘Payqa Diospa rantinpi rimaqmantapas aswan hatunpaq qhawarisqapunin,’ nispay.
40011010	Haqay pimantachus qelqasqa kashan chayqa paymi. Qelqaqa nintaqmi: ‘Qhawariy, qanpa ñawpaqeykitan willaqniyta kachani, Paymi ñawpaqeykipi ñanniykita allichanqa,’ nispan. (Mal. 3:1)
40011011	Cheqaqtan niykichis: ‘Warmimanta naseqkunapurapiqa, manan ch'ullallapas Bautisaq Juanmanta aswan allinqa hatarirqanchu. Hanaq pacha qhapaq suyupin ichaqa, aswan huch'uylla kaq, paymanta aswan allin kanqa,’ nispay.
40011012	Bautisaq Juanpa p'unchayninkunamanta kunankaman, hanaq pacha qhapaq suyuqa, sinchi millay mana allinkunaq ñak'arichisqan kashan. Hinallataq millay runakunapas sinchi kallpawan qhapaq suyuta qechushanku.
40011013	Llapan Diospa rantinpi rimaqkunapas, Kamachikuy Simipas, Juankamallan profetisarqanku.
40011014	Ichaqa sichus chaskiyta munankichis chayqa, pichus hamunan karqan chay Eliasqa paymi.
40011015	Pipas uyariq ninriyoq kan chayqa, uyarichun.
40011016	Ichaqa, ¿imawantaq kay runa-miraykunatari rikch'anachisaq? Plasakunapi puriqmasinkunawan waqyanakuspa tiyaq waynachakunamanmi rikch'akunku.
40011017	Kay hinatataqmi, waqyakunkuqa: ‘Qenatan tukapurqaykiku, manataq tusurqankichischu. Hinallataq aya p'ampanapaq takikunatan takimpurqaykiku, manataq khuyaytaqa waqapakurqankichischu,’ nispanku.
40011018	Juanmi hamurqan. Payqa manan mikhurqanpaschu, nitaq ukyarqanpaschu. Hinan nirqanku: ‘Supayniyoqmi kashan,’ nispanku.
40011019	Runaq Churintaqmi hamurqan. Hinan payqa mikhunpas, ukyanpas. Hinan ninku: ‘Qhawariychis, kay runaqa rakrapu runan, hinallataq binotapas ukyanmi. Tributo qolqe kobraqkunaqpas, huchasapakunaqpas amigonmi,’ nispanku. Yachaypa wawankunataqmi ichaqa, yachayqa chanin kasqanta rikuchinku,’ nispa.
40011020	Chay hinaqa, may llaqtakunapichus askha ancha atiywan ruwaykunata ruwasqa karqan. Chay llaqtakunaq mana yuyayman kutirikusqankuraykun, Jesusqa phiñarikuyta qallarirqan.
40011021	Kay hinatataqmi phiñarikurqan: —¡Ay qanmanta, Korazín llaqta! Hinallataq, ¡ay qanmanta Betsaida llaqta! Qankunapin ancha atiywan ruwaykunata ruwarqani. Sichus Tiro, hinallataq Sidón llaqtakunapi chay ancha atiywan ruwaykunata ruwayman karqan chayqa, maypachañan luto p'achawan churakuspanku, hinallataq usphawan hach'ikuspa yuyayman kutirikunkuman karqan.
40011022	Chayraykun niykichis: ‘Qankunamantaqa Tiro llaqtapas, Sidón llaqtapas taripay p'unchaypiqa pisi muchuchisqallan kanqaku,’ nispay.
40011023	Kapernaum llaqta, qanpin ancha atiywan ruwaykunata ruwarqani. Sichus Sodoma llaqtapi chay ancha atiywan ruwaykunata ruwayman karqan chayqa, kunan p'unchaykaman kashanman karqan. Chayrayku Kapernaum llaqta, ¿qanri, hanaq pachakamaraqchu hoqarisqa kanki? ¡Manan! Aswanpas Hadeskamaraqmi wikch'uykusqa kanki.
40011024	Ichaqa niykichismi: ‘Taripay p'unchaypiqa, Sodoma llaqtamantapas aswantaraqmi qanqa muchuchisqa kanki,’ nispay, nispan.
40011025	Chay tiempokunapitaqmi Jesusqa, kutichispa nirqan: —Yayay, kay imaymanakunataqa, yachaysapakunamantawan, allin yuyayniyoqkunamantawanmi pakarqanki. Wawakunamantaqmi ichaqa, rikuchirqanki. Chaymi Yayay, hanaq pachaqpas, kay pachaqpas Señornin, qanta yupaychayki.
40011026	Arí Yayay, chay hinatapunin munarqanki.
40011027	Tukuy imaymanakunatan Yayayqa hap'ichiwarqan. Manataqmi pipas Churitaqa reqsinchu, aswanpas Yayallan reqsin. Nitaqmi Yayataqa pipas reqsinchu, aswanpas Churillan reqsin. Hinan pimanchus Churi reqsichiyta munan, paykunallamanmi reqsichin.
40011028	Llapan sayk'usqakuna, hinallataq q'episapakuna ñoqaman hamuychis. Ñoqataqmi samaykuchisaykichis.
40011029	Yuguyta q'epiychis. Hinaspataq samp'alla kasqaymanta, hinallataq huch'uyaykukuq sonqoyoq kasqaymanta yachaqakuychis. Hinan almaykichispaq samakuyta tarinkichis.
40011030	Yuguyqa ch'usallan, hinallataq q'epiypas manan llasanchu, nispa.
40012001	Chay p'unchaykunapitaqmi, Jesusqa sábado p'unchaypi chakra-chakranta risharqan. Yachachisqankunataq yarqachikuspanku, trigoq umanta k'aphtaspa mikhuyta qallarirqanku.
40012002	Hinan fariseokunaqa, chayta rikuspanku Jesusta nirqanku: —Qhawariy, yachachisqaykikunaqa mana ruwana kaqtan, sábado p'unchaypi ruwashanku, nispanku.
40012003	Jesustaq ichaqa, paykunata nirqan: —¿David, hinallataq paywan kaqkunapiwan, yarqachikuspanku, imatachus ruwasqankumanta manachu ñawincharqankichis?
40012004	¿Imaynataq Davidqa, Diospa wasinman haykuspan Diosman haywasqa t'antata mikhurqan? Chaytaqa manan paypas, nitaq paywan kashaqkunapas mikhunankuchu karqan. Aswanpas saserdotekunallan chaytaqa mikhunanku karqan.
40012005	Sábado p'unchaykunapin saserdotekunaqa, Diospa wasinpi mana ruwana kaqta ruwaspa sábado p'unchayta p'akinku. Ichaqa manataqmi huchachasqachu kanku. ¿Icha, manachu chaytapas Kamachikuy Simipi ñawincharqankichis?
40012006	Ñoqataqmi ichaqa, niykichis: ‘Hukmi Diospa wasinmantapas aswan allin kaq kaypi kashan,’ nispay.
40012007	Qelqaqa ninmi: ‘Yanapaykuytan munani. Manataqmi sakrifisiotachu munani,’ nispa. (Ose. 6:6) Chay Qelqaq nisqanta yachawaqchis chayqa, mana huchayoqtaqa, manan huchachawaqchischu.
40012008	Chay hinaqa, Runaq Churinqa, sábado p'unchaypapas Señorninmi, nispa.
40012009	Chaymanta ripuspataqmi Jesusqa, judío runakunaq huñukunanku wasiman haykurqan.
40012010	Chayllamanmi, chaypi huk kaq makin ch'akisqa makiyoq huk runa kasharqan. Hinan Jesusta huchachayta munaspanku tapurqanku: —¿Sábado p'unchaypi qhaliyachiyqa, atikullanchu? nispanku.
40012011	Jesustaq paykunata nirqan: —¿Qankunamanta mayqeniykichispapas ch'ulla obehallan kanman, hinaspataq sábado p'unchaypi t'oqoman urmaykuqtin, manachu hap'ispa horqowaqchis?
40012012	Chay hinaqa, ¿manachu runaqa huk obehamantapas aswantaraq balen? Chayraykun, sábado p'unchaypi allin ruwayqa atikullanpuni, nispa.
40012013	Hinaqtinmi chay ch'akisqa makiyoq runata nirqan: —Makiykita haywariy, nispa. Paytaqmi haywarirqan. Hinan huk kaq makin hina qhali kapurqan.
40012014	Fariseokunataqmi ichaqa, lloqsispanku, imaynatachus wañuchinankupaq Jesuspa kontranpi rimanakurqanku.
40012015	Chayta yacharuspantaqmi Jesusqa, chay cheqasmanta t'aqarikurqan. Askha runakunataqmi payta qatikurqanku. Hinan llapankuta qhaliyachirqan.
40012016	Ama payta reqsichinankupaqtaq, paykunata allin-allintapuni kamachirqan.
40012017	Diospa rantinpi rimaq Isaiaspa nisqan hunt'akunanpaqmi, Jesusqa chayta kamachirqan.
40012018	Kaytaqmi Isaiaspa nisqanqa: ‘Qhawariychis, pitachus akllakusqay kamachiyqa kaymi. Munakusqayqa paymi. Paypitaqmi almayqa kusikun. Pay patamantaqmi, Espirituytapas churasaq. Hinan mana-judío runakunaman huchachayta willamunqa.
40012019	Manan churanakunqachu, nitaqmi qaparinqapaschu. Manataqmi pipas llaqta kallekunapi kunkantaqa uyarinqakuchu.
40012020	Chaninchayta llallichinankaman, q'ewisqa soqostaqa mana p'akinqachu. Hinallataq q'oshñishaq pabilotapas manan wañuchinqachu.
40012021	Mana-judío suyukunataqmi, sutinpi suyakunqaku,’ nispan. (Isa. 42:1-4)
40012022	Hinaqtinmi huk supayniyoq runata Jesusman apamurqanku. Paymi ñawsa, hinallataq upa karqan. Hinan payta Jesusqa qhaliyachirqan. Chay hina kaqtinmi, chay ñawsa, upa runaqa, qhawaripurqan, hinallataq rimaripurqan.
40012023	Llapa runakunataqmi utirayarqanku. Nirqankutaq: —¿Kaychu Davidpa Churinri kanman? nispanku.
40012024	Fariseokunataq ichaqa, chayta uyarispanku nirqanku: —Kay runaqa, supaykuna qarqoytaqa manan atinmanchu. Aswanpas supaykunaq umalliqnin Beelsebuwanmi qarqon, nispanku.
40012025	Yuyaykusqankuta yachaspantaqmi, Jesusqa paykunata nirqan: —Tukuy qhapaq suyupas, kikinpa kontranpi t'aqanasqa kaspaqa ch'usaqyapunmi. Hinallataq tukuy llaqtapas, otaq wasipas kikinpa kontranpi t'aqanasqa kaspaqa, manan takyanmanchu.
40012026	Sitaqchus Satanás qarqonman Satanasta chayqa, kikinpa kontranpin t'aqanasqa kashan. Chay hinaqa, ¿imaynatataq qhapaq suyunri takyashan?
40012027	Sitaqchus ñoqa, supaykunata Beelsebuwan qarqoni chayqa, ¿wawaykichiskunari piwantaq qarqonku? Chay hinaqa, wawaykichiskunan chaninchaqniykichiskuna kanqaku.
40012028	Ichaqa ñoqachus Diospa Espiritunwan supaykunata qarqoni chayqa, cheqaqtapunin Diospa qhapaq suyunqa chayamusunkichisña.
40012029	Chay hinaqa, ¿imaynatataq huk kallpasapa runata manaraq ñawpaqta t'eqespan, wasinta haykuspa kaqninkunata q'aruyta atinman? Aswanpas t'eqeruspanñan wasin q'aruyta atinqa.
40012030	Mana ñoqawan kaqqa, ñoqaq kontraypin kashan. Hinallataq mana ñoqawan pallaqpas, wishñirparinmi.
40012031	Chaymi niykichis: ‘Runakunaq tukuy huchankutapas, hinallataq k'arak k'amisqankutapas Diosqa pampachanqan. Santo Espírituq kontranpi k'arak k'amisqankutan ichaqa, mana pampachanqachu,’ nispay.
40012032	Pillapas ima simillatapas Runaq Churinpa kontranpi rimanman chayqa, Diosmi pampachanqa. Santo Espírituq kontranpi rimaqtan ichaqa, mana kay kawsaypipas, nitaq hamuq kawsaypipas Diosqa pampachanqachu, nispa.
40012033	Nillarqantaqmi: —Rurusqanpin sach'ataqa reqsikun. Chayrayku, sach'achus allin chayqa, rurunpas allinllataqmi. Sach'ataqchus mana allin chaytaqmi ichaqa, rurunpas mana allinllataqchu.
40012034	Imachus sonqopi kashan, chaytan simiqa riman. Chayrayku, ¡mach'aqway miraykuna! ¿Mana allin kashaspaykichisri, imaynatataq allin kaqta rimawaqchis?
40012035	Allin runaqa, sonqonpi allin kaq waqaychasqanmantan allin kaqkunata horqomun. Mana allin runataqmi ichaqa, mana allin kaq waqaychasqanmanta, mana allin kaqkunata horqomun.
40012036	Ñoqan ichaqa, niykichis: ‘Runakunaqa, llapallan chay mana baleq simikuna rimasqankumantan, taripay p'unchaypi Diosman kuentata qonqaku,’ nispay.
40012037	Chay hinaqa, Diosmi rimasqaykichiskunamantaqa chaninmanpas tukuchisunkichis, otaq huchachasunkichispas, nispa.
40012038	Hinaqtinmi wakin kamachikuy simita yachachiqkunapas, fariseokunapas kutichirqanku. Nirqankutaq: —Yachachikuq, qanpa señal ruwasqaykitan rikuyta munayku, nispanku.
40012039	Jesustaq, paykunaman kutichispa nirqan: —Wasanchaq mana allin runa-mirayqa, señaltan mañawan. Ichaqa manan ima señalpas qosqachu kanqa, aswanpas Diospa rantinpi rimaq Jonasmanta señalmi qosqa kanqa.
40012040	Imaynan hatun challwaq wiksanpi Jonasqa kinsa p'unchay kinsa tuta kasharqan, chay hinallataqmi Runaq Churinpas hallp'aq sonqon pi kinsa p'unchay kinsa tuta kashanqa.
40012041	Nínive llaqtapi runakunaqa, Jonaspa willasqanwanmi yuyayman kutirikurqanku. Qhawariy, Jonasmanta aswan allin kaqmi kaypi kashan. Chayraykun taripay p'unchaypiqa, kay p'unchay miray runakunaq kontranpi Nínive llaqta runakuna hatarimuspa huchachanqaku.
40012042	Salomonpa yachayninkunata uyarinanpaqmi sur ladomanta hamuq reynaqa, kay pachaq tukukuyninmantaraq hamurqan. Qhawariy, kaypin Salomonmantapas aswan allin kaq kashan. Chayraykun chay reynaqa, taripay p'unchaypi kay p'unchay runa-miraypa kontranpi hatarimuspa huchachanqa, nispa.
40012043	Nillarqantaqmi: —Maypachachus runamanta qhelli supay lloqsirun chayqa, samanata maskhaspanmi ch'aki cheqasninkunanta purin. Ichaqa manataqmi tarinchu.
40012044	Hinaqtinmi nin: ‘Maymantachus lloqsimurqani chay wasiyman kutipusaq,’ nispan. Kutipuspantaqmi, wasitaqa ch'usaqta, pichasqata, hinallataq sumaq allicharusqata tarin.
40012045	Hinaqtinmi rispa, wak qanchis supaykunata paymanta aswan millaykunata pusamun. Hinan chayman haykuspanku, chaypi tiyanku. Chay runaq qhepaman kawsaynintaqmi, ñawpaq kawsayninmantapas aswan millaymanraq tukupun. Chay hinallataqmi, kay mana allin miray runakunawanpas kanqa, nispa.
40012046	Jesusqa askha runakunaman rimashallaqtinraqmi, chayllaman mamanpiwan, wawqenkunapiwan payta rimaykuyta munaspanku hawapi kasharqanku.
40012047	Huk runataq, Jesusta nirqan: —Qhawariy, mamaykin, wawqeykikunapiwan qanwan rimaykuyta munaspa, hawapi kashanku, nispan.
40012048	Jesustaq chay willaqnin runaman kutichispa nirqan: —¿Pitaq mamayri, hinallataq pikunataq wawqeykunapasri kanku? nispan.
40012049	Yachachisqankunaman makinta haywarispataq nirqan: —Kayqá mamaypas, hinallataq wawqeykunapas.
40012050	Chay hinaqa, pikunachus hanaq pachapi kashaq Yayaypa munayninta ruwaqkunallan, wawqeypas, panaypas, hinallataq mamaypas kanku, nispa.
40013001	Chay p'unchaypitaqmi, Jesusqa wasimanta lloqsispan, qocha kantupi tiyaykurqan.
40013002	Hinan paypa kasqanman, ancha askha runakuna huñukamurqanku. Hinan Jesusqa, barkaman haykuspa tiyaykurqan. Llapan runakunataqmi, qocha kantupi sayasharqanku.
40013003	Paykunamanmi askha imaymanata rikch'anachiykunapi rimaykurqan. Nirqantaq: —Qhawariychis, muhu t'akaqmi t'akaq lloqsirqan.
40013004	T'akashaqtintaqmi, wakin muhuqa ñan pataman chayarqan. Hinan phalaq animalkuna hamuspa pallarapurqanku.
40013005	Wakin muhutaqmi, pisi hallp'ayoq rumi t'aqraman chayarqan. Hinan mana askha hallp'aq kasqanrayku, muhuqa usqhayllaman ch'ikchiramurqan.
40013006	Ichaqa inti lloqsimuspanmi rupharapurqan. Mana saphiyoq kasqanraykutaqmi, ch'akipurqan.
40013007	Wakin muhutaqmi, kiskakiskaman chayarqan. Hinan kiskakunaqa, wiñaspa p'amparapurqanku.
40013008	Wakin muhuñataqmi ichaqa, allin hallp'aman chayarqan. Hinan ch'ulla muhullamanta pachakta, wakin soqta chunkata, wakinñataq kinsa chunkata rururqan.
40013009	Pipas uyariq ninriyoq kan chayqa, uyarichun, nispan.
40013010	Hinan yachachisqankunaqa asuykuspanku, tapurqanku: —¿Imanaqtintaq chay runakunamanri rikch'anachiykunallapi rimaykunki? nispanku.
40013011	Kutichispantaq, Jesusqa paykunata nirqan: —Qankunamanqa, hanaq pacha qhapaq suyu pakasqa yachaykunan qosqa kasunkichis. Paykunamantaqmi ichaqa, mana qosqachu.
40013012	Hinallataq pipas kaqniyoqmanqa, aswanraq kapunanpaqmi qosqa kanqa. Mana kaqniyoqmantataqmi ichaqa, paypa kaqninpas qechusqa kanqa.
40013013	Chaymi paykunamanqa, rikushaspapas mana rikunankupaq, uyarishaspapas mana uyarinankupaq, nitaq yuyayninkupipas hap'inankupaq, rikch'anachiykunapi rimaykuni.
40013014	Chay hinapin, Diospa rantinpi rimaq Isaiaspa nisqanqa paykunapi hunt'akun. Isaiasqa nirqanmi: ‘Ninriykichiswan uyarishaspaykichispas Manan hayk'aqpas entiendinkichischu. Qhawashaspa rikusqaykichistapas manan reparankichischu.
40013015	Kay llaqtaq sonqonmi rumiyaykapun. Hinan ninrinkuwanpas mana allintañachu uyarinku. Hinallataq ñawinkuwanpas mana rikunankupaq, ninrinkuwanpas mana uyarinankupaq, sonqonkupipas mana hap'inankupaq, mana ñoqaman kutirikunankupaq iman, ñawinkutaqa ch'illmirapunku. Mana hina kaqtinqa, qhaliyachiymanmi,’ nispan. (Isa. 6:9-10)
40013016	Chay ñawiykichiskunaq rikusqanraykun, hinallataq ninriykichiskunaqpas uyarisqanraykun, kusisamiyoqqa kankichis.
40013017	Cheqaqtan niykichis: ‘Askha Diospa rantinpi rimaqkunan, hinallataq chanin runakunapas rikusqaykichistaqa rikuyta munarqanku. Ichaqa manataqmi rikurqankuchu. Hinallataqmi uyarisqaykichistapas uyariyta munarqanku. Ichaqa manataqmi uyarirqankuchu,’ nispay, nispa.
40013018	Jesusqa nillarqantaqmi: —Chay hinaqa, muhu t'akaqmanta rikch'anachiyta qankuna uyariychis.
40013019	Maypachachus pipas qhapaq suyumanta simita uyarin, ichaqa manataq entiendinchu chayqa, mana allin hamuruspanmi chay sonqonpi t'akasqa muhuta qechurapun. Chay ñan pataman chayaq muhuqa chaymi.
40013020	Hinallataq, chay rumi t'aqraman chayaq muhuqa kaymi: Pipas qhapaq suyumanta simita uyarispa hina kusikuywan chaskikun.
40013021	Ichaqa mana kikinpi saphiyoq kasqanraykutaq, mana unaytachu takyan. Hinan qhapaq suyumanta simirayku llakikuykuna, hinallataq qatiykachaykuna hamuqtin, usqhayllata misk'akun.
40013022	Chay kiska-kiskaman chayaq muhuqa kaymi: Pillapas qhapaq suyumanta simita uyarikun, ichaqa kay pacha kaqmanta llakipakuykuna, hinallataq qhapaq kaypa q'otukuyninkunan simi uyarisqanta p'amparapun. Hinan mana rurupunchu.
40013023	Chay allin hallp'aman chayaq muhutaqmi ichaqa, kaypuni: Pillapas qhapaq suyumanta simita uyarispa yuyayninpi hap'in. Hinan payqa, cheqapaqpuni ch'ulla muhullamanta pachakta rurun, wakin soqta chunkata rurun, wakinñataq kinsa chunkata rurun, nispa.
40013024	Huk rikch'anachiyta paykunaman qhawarichispanmi Jesusqa nirqan: —Hanaq pacha qhapaq suyuqa, huk runa allin muhuta chakranpi t'akaqmanmi rikch'akun.
40013025	Runakunaq puñushanankukamataqmi ichaqa, awqan hamuruspan, trigo t'akasqan pataman chirisuela qorata t'akarurqan. Hinaspataq pasapurqan.
40013026	Hinan wiñamuspa ruruqtinña, chirisuela qorapas rikhurillarqantaq.
40013027	Chakrayoqpa kamachinkunataq hamuspa, payta nirqanku: ‘Patronniyku, ¿manachu allin muhuta chakraykipiqa t'akamurqanki? ¿Maymantataq chay chirisuela qorari rikhurirun?’ nispanku.
40013028	Chakrayoqtaq kutichispan, paykunata nirqan: ‘Huk awqanchismi kaytaqa t'akarun,’ nispa. Kamachinkunataq ichaqa payta nirqanku: ‘¿Rispa t'iraramunaykuta munankichu?’ nispanku.
40013029	Chakrayoqñataqmi ichaqa, paykunata nirqan: ‘Amapuni. Chirisuela qorata t'irashaspan trigotawan t'irarapuwaqchis.
40013030	Hinalla chirisuela qoraqa, trigo ichhuykama kuska wiñachun. Ichhuy tiempo chayamuqtinñan ichhuqkunata nisaq: ‘Ñawpaqtaqa chirisuela qorataraq ichhuramuychis, hinaspa kanapunanchispaq maki-makita t'eqeramuychis, trigotataq ichaqa, truhiyman waqaychamuychis,’ nispay, nispa.
40013031	Huk rikch'anachiytawan paykunaman qhawarichispanmi nillarqantaq: —Huk runan mostasa muhuta apaspan, chakranpi t'akamurqan. Chaymanmi hanaq pacha qhapaq suyuqa rikch'akun.
40013032	Chay muhuqa, llapan muhumantapas aswan huch'uychallan. Wiñaruspantaqmi ichaqa, wakin berdurakunamantapas aswan sach'amanraq tukupun. Hinan phalaq animalkunapas hamuspanku, k'allmankunapi q'esata ruwakunku, nispan.
40013033	Wak rikch'anachiytan paykunaman nillarqantaq: —Huk warmin lebadurata hap'ispa kinsa tupuy hak'uman llapanta poqochinankama p'amparqan. Chaymanmi hanaq pacha qhapaq suyuqa rikch'akun, nispan.
40013034	Tukuy chaykunatan Jesusqa, rikch'anachiykunapi askha runakunaman rimaykurqan. Mana rikch'anachiykunawanqa manataqmi rimaykuqchu.
40013035	Diospa rantinpi rimaqpa nisqan hunt'akunanpaqmi chaykunataqa rimaykurqan. Diospa rantinpi rimaqqa nirqanmi: ‘Simiyta kicharispan rikch'anachiykunapi rimaykusaq, Kay pachaq qallariyninmantapacha pakasqa kaqkunatan sut'inchasaq,’ nispan. (Sal. 78:2)
40013036	Hinaqtinmi chay askha runakunata kacharparipuspan, Jesusqa wasiman haykurqan. Yachachisqankunataqmi payman asuykuspa nirqanku: —Chakrapi chirisuela qoraq kasqan rikch'anachiymanta sut'inchaykuwayku, nispanku.
40013037	Kutichispantaq, Jesusqa paykunata nirqan: —Allin muhu t'akaqqa Runaq Churinmi.
40013038	Chakraqa kay pachan. Allin muhutaqmi, qhapaq suyuq wawankuna kanku. Chirisuela qorataqmi ichaqa, mana allinpa wawankuna kanku.
40013039	Chay tarpuq awqaqa saqran. Kosechataqmi kay pachaq p'uchukaynin. Ichhuqkunataqmi ichaqa, angelkuna kanku.
40013040	Chay hinaqa, imaynan chirisuela qoratapas t'iraspa ninapi kananku, chay hinallataqmi kay pachaq p'uchukayninpas kanqa.
40013041	Runaq Churinmi angelninkunata kachamunqa. Hinan qhapaq suyunmanta llapan laq'achiqkunata, hinallataq mana chanin ruwaqkunatawan huñumunqaku.
40013042	Hinaspataq, yawrashaq hornoman wikchuykunqaku. Chaypin waqaypas, hinallataq kiru k'arkakichiypas kanqa.
40013043	Hinaqtinmi chanin runakunaqa, Yayankuq qhapaq suyunpi inti hinaraq k'ancharinqaku. Pipas uyariq ninriyoq kan chayqa, uyarichun, nispa.
40013044	Nillarqantaqmi: —Huk chakrapin, pakasqa qhapaq kayta huk runa tarirurqan. Hinan kaqllapi pakapaykuspa, kusisqa ripurqan. Tukuy kaqninkunata bendemuspantaqmi, chay chakrata rantikapurqan. Chaymanmi hanaq pacha qhapaq suyuqa rikch'akun.
40013045	Hanaq pacha qhapaq suyuqa, allin perlakunata maskhaq huk negosiantemanmi rikch'akullantaq.
40013046	Chay ancha balorniyoq perlata tarispanmi payqa, kutipuspa tukuy kaqninkunata bendemurqan. Hinaspataq chay perlata rantikapurqan, nispa.
40013047	Jesusqa nillarqantaqmi: —Chaymantapas, hanaq pacha qhapaq suyuqa, huk challwana llikamanmi rikch'akullantaq. Challwana llikata qochaman wikch'uykuqtinkuqa, tukuy imaymana rikch'aq challwakunatan hap'imun.
40013048	Hunt'aña kaqtintaqmi, qocha kantuman horqomunku. Hinan chaypi tiyaykuspanku, allin kaqkunata kanastakunapi hoqarinku. Mana allin kaqkunatataq ichaqa, wikch'upunku.
40013049	Chay hinan kay pachaq p'uchukayninpas kanqa. Angelkunan lloqsimuspanku chanin runakunapuramanta millay runakunata t'aqapunqaku.
40013050	Hinan yawrashaq hornoman wikch'uykunqaku. Chaypitaqmi waqaypas kiru k'arkakichiypas kanqa, nispa.
40013051	Hinan Jesusqa paykunata nirqan: —¿Tukuy chay imaymanakunata entiendirqankichischu? nispa. Paykunataq kutichirqanku: —Arí, Señor, nispanku.
40013052	Hinan Jesusqa paykunata nillarqantaq: —Chaymi, hayk'an kamachikuy simita yachachiqkunaqa, hanaq pacha qhapaq suyumanta allin yachachisqa kanku. Paykunaqa, huk wasiyoq wiraqocha qhapaq kayninmanta mosoq kaqkunata, hinallataq mawk'a kaqkunatapas horqomuqmanmi rikch'akunku, nispan.
40013053	Chay rikch'anachiykunata rimayta tukuspantaqmi Jesusqa, chay cheqasmanta ripurqan.
40013054	Llaqtanman hamuspataq, judío runakunaq huñukunanku wasipi yachachirqan. Hinan paykunaq yuyayninkuman mana kabeqtin nirqanku: —¿Maymantataq kay runamanri kay yachaykunapas, hinallataq ancha atiywan ruwaykunapas hamun?
40013055	¿Manachu karpinteroq churin kayqa kashan? ¿Manachu mamanqa María, hinallataq wawqenkunapas Jakobo, José, Simón, Judas ima kanku?
40013056	¿Manachu llapan panankunapas ñoqanchiswan kashanku? ¿Maymantataq kay runamanri, tukuy chay imaymanakunaqa hamun? nispanku.
40013057	Jesuspaqtaqmi phiñasqa kasharqanku. Hinan Jesusqa paykunata nirqan: —Diospa rantinpi rimaqqa, manan pisipaq hap'isqaqa kanmanchu. Aswanpas kikin llaqtanpi, hinallataq wasinpi imallan pisipaq hap'isqaqa kanqa, nispa.
40013058	Runakunaq mana iñisqankuraykun, chaypiqa mana askhatachu ancha atiywan ruwaykunata ruwarqan.
40014001	Chay p'unchaykunapin, tetrarka Herodesqa, Jesusmanta rimayta uyarirqan.
40014002	Hinan uywasqankunata nirqan: —Chayqa Bautisaq Juanmi, wañusqakunamantan kawsariramun. Chayraykun payqa, ancha atiywan ruwaykunata ruwan, nispa.
40014003	Herodesqa, wawqen Felipeq warminhawan, Juanta hap'ichimuspan kadenawan watachispa, karselman wisq'achimurqan.
40014004	Juanmi Herodesta nisqa karqan: —Manan allinchu Herodiaswan tiyasqaykiqa, nispa.
40014005	Juantaqa, Diospa rantinpi rimaqta hinapunin runakunaqa hap'irqanku. Chayraykun Herodesqa, llaqta runakunata manchakusqanhawa, wañuchiytapuni munashaspapas mana atirqanchu.
40014006	Ichaqa Herodespa wata hunt'akuynin fiesta kashaqtinmi, Herodiaspa ususin chawpinkuman haykuspa tusurqan. Hinan chay tususqanwan Herodespa sonqonta suwarqan.
40014007	Chaymi payqa, tukuy ima mañakusqantapas qonanpaq huramentowan prometirqan.
40014008	Sipastaq, mamanpa yachachisqanta hina nirqan: —Bautisaq Juanpa umanta, huk qhata puruñapi kunan qoway, nispa.
40014009	Hinaqtinmi rey Herodesqa llakikurqan. Ichaqa mesapi tiyaqmasinkunaq sipasman hurasqanta uyarisqankuhawataq, chay mañakusqanta qonanpaq kamachikurqan.
40014010	Hinan karselman kachaspan, Juanpa umanta qhoruchimurqan.
40014011	Hinaspataq, Juanpa umanta huk qhata puruñapi apamuspa, sipasman qorqanku. Sipastaq mamanman aparqan.
40014012	Hinaqtinmi Juanpa yachachisqankunaqa, chayamuspanku Juanpa ayanta apaspa p'ampampurqanku. Chaymantataq Jesusman willaq rirqanku.
40014013	Chayta uyarispantaqmi Jesusqa, chay cheqasmanta barkapi huk ch'inniq cheqasman t'aqarikapurqan. Hinan askha runakunaqa, chayta uyarispanku wakin llaqtakunamanta imaraq chakillapi qatikurqanku.
40014014	Jesustaq barkamanta lloqsispan, chay ancha askha runakunata rikurqan. Hinan paykunamanta khuyalliykukurqan. Chay runakuna ukhupi onqosqa kashaqkunatataqmi qhaliyachirqan.
40014015	Tardeyaykushaqtinñataqmi, Jesuspa yachachisqankunaqa payman asuykuspa nirqanku: —Kay cheqasqa ch'inmi, tardeñataq kanpas. Llaqta kantukunaman rispanku, imallatapas rantikamuspa mikhunankupaq runakunata kacharparipullayña, nispanku.
40014016	Jesustaq ichaqa paykunata nirqan: —Runakunaqa manan ripunankupunichu, qankuna mikhunataqa qoychis, nispa.
40014017	Yachachisqankunataqmi nirqanku: —Manan kaypiqa imaykupas kanchu. Aswanpas phisqa t'anta, hinallataq iskay challwakunallapiwanmi kashan, nispanku.
40014018	Jesustaq paykunata nirqan: —Kayman apamuwaychis, nispa.
40014019	Hinaspataqmi askha runakunata q'achu-q'achupi tiyanankupaq kamachirqan. Phisqantin t'antatawan, iskaynin challwatawan hap'ispantaq, hanaq pachata qhawarispan, saminchaykurqan. T'antata phakmispantaq, yachachisqankunaman qorqan. Hinan paykunaqa, runakunaman rakimurqanku.
40014020	Llapallankutaqmi saksata mikhuykurqanku. Phakmisqamanta puchuqkunatataqmi ichaqa, chunka iskayniyoq kanastakunapi hunt'ata huñunpurqanku.
40014021	Hinan mikhuqkunaqa, yaqa phisqa waranqa qharikuna karqanku. Warmikunawan, wawakunawantaqmi ichaqa, mana yupasqachu karqanku.
40014022	Chaymantataqmi, Jesusqa barkaman haykuspa, paypa ñawpaqenta qocha chimpaman rinankupaq, yachachisqankunata kamachirqan. Chaykamataqmi payqa, askha runakunata despedipusharqan.
40014023	Askha runakunata despedipusqan qhepatataqmi, sapaqllapi Diosman parlananpaq, orqoman wicharqan. Tutayay- kapuqtintaq, sapallan chaypi kasharqan.
40014024	Wayra, barkaq ñawpaqenmanta wayramushasqanraykutaqmi, barkaqa, unu phoqchiypa apaykachasqan kaspa, qocha chawpipiña kasharqan.
40014025	Yaqa pacha illarimuytañataqmi Jesusqa, yachachisqankunaman unu patanta purispa hamurqan.
40014026	Hinan yachachisqankunaqa, Jesusta unu patanta purishaqta rikuruspanku, mancharikuymanta qaparirqanku: —¡Kukuchi! nispanku.
40014027	Chayllamanmi Jesusqa, yachachisqankunata rimaykurqan: —¡Kallpachakuychis, ñoqan kani, ama mancharikuychischu! nispan.
40014028	Hinaqtinmi Pedroqa, Jesusman kutichispa nirqan: —Señor, sichus qan kanki chayqa, ñoqapas unu patanta qanman hamunaypaq kamachiway, nispa.
40014029	Jesustaq nirqan: —¡Hamuy! nispa. Hinan Pedroqa, barkamanta uraykuspan, unu patanta purispa Jesuspa kasqanman risharqan.
40014030	Sinchi wayraq wayramusqanta rikuspantaqmi ichaqa, mancharikurqan. Hinan unuman chinkaykuyta qallarirqan. Qaparispantaq nirqan: —¡Señor qespichiway! nispan.
40014031	Kasqan ratupachataqmi, Jesusqa makinta haywarirqan. Hinan Pedrota hap'iykuspa nirqan: —Pisi iñiyniyoq runa, ¿imanaqtintaq iskayrayankiri? nispa.
40014032	Paykuna barkaman wicharapuqtinkutaq, wayraqa thanipurqan.
40014033	Hinaqtinmi barkapi kashaqkunaqa asuykuspa Jesusta yupaycharqanku. Nirqankutaq: —Cheqaqtapunin qanqa Diospa Churin kanki, nispanku.
40014034	Qochata chimpaspankutaq, wak lado chimpa Genesaret suyuman chayarqanku.
40014035	Chaypi tiyaqkunataq, Jesusta reqsiruspanku, chay llapa muyuriqnintin suyukunaman willachimurqanku. Hinan llapan onqosqakunata, Jesusman apamurqanku.
40014036	Hinaspataq p'achanpa kantullantapas llamiykuchinanpaq Jesusta balikurqanku. Llapallan p'achanpa kantunta llamiykuqkunataqmi, qhali kapurqanku.
40015001	Hinaqtinmi, Jerusalén llaqtamanta hamuq wakin kamachikuy simita yachachiqkunapiwan, wakin fariseokunapiwan, Jesusman asuykuspa, tapurqanku.
40015002	Nirqankutaq: —¿Imanaqtintaq yachachisqaykikunari machulakunaq ñawpa ruwayninkuta p'akinku? Paykunaqa makinkuta mana mayllikuspankun, t'antata mikhushanku, nispanku.
40015003	Jesustaq paykunaman kutichispa nirqan: —¿Imanaqtintaq qankunapas, ruwayniykichisman hina kawsaspaykichis, Diospa kamachikuynintari p'akinkichis? nispa.
40015004	Diosqa nirqanmi: ‘Tayta-mamaykita allinpaq qhawarinki,’ nispa. (Éxo. 20:12 Deut. 5:16) Hinan nillarqantaq: ‘Pipas tayta-mamanta ñakaqqa wañuchunpuni,’ nispa. (Éxo. 21:17 Leb. 20:9)
40015005	Qankunan ichaqa ninkichis: ‘Pillapas tayta-mamanta ninman: “Tukuy imakunawanchus yanapaykunay karqan, chaytaqa Diosmanñan ofrendayta qopuni,” nispan, chayqa, manañan taytamamantaqa allinpaqñachu qhawarinan,’ nispaykichis.
40015006	Chay hinapin, ruwayniykichiskunahawa Diospa kamachikusqanta yanqayachinkichis.
40015007	Iskay-uyakuna, allintan Diospa rantinpi rimaq Isaiasqa qankunamanta nirqan.
40015008	Payqa nirqanmi: ‘Kay llaqtaqa, rimayllanwanmi hatunchawan, simillanwantaqmi yupaychawanpas, sonqontaqmi ichaqa, ñoqamanta karupi kashan.
40015009	Yanqapaqmi yupaychawankupas, Diospa yachachikuyninkunata hinaraqmi, runakunaq kamachikuyninkunata yachachinku,’ nispan, nispa. (Isa. 29:13)
40015010	Hinan Jesusqa chay askha runakunata waqyaspan nirqan: —Uyariwaychis, hinallataq entiendiwaychis.
40015011	Manan siminta haykuqchu runataqa qhellichan. Aswanpas simimanta lloqsimuqmi runataqa qhellichan, nispa.
40015012	Hinaqtinmi yachachisqankunaqa, Jesusman asuykuspa nirqanku: —¿Chay rimasqaykita uyarispa, fariseokunaq phiñarukusqankuta yachankichu? nispanku.
40015013	Jesustaq ichaqa, kutichispan nirqan: —Hanaq pacha Yayaypa mana tarpusqan yurakunaqa, llapa- llanmi t'irasqa kanqa.
40015014	Hinalla kachunku. Ñawsakunata pusaq ñawsakunan kanku. Ichaqa sichus huk ñawsa ñawsamasinta pusanqa chayqa, iskayninkun t'oqoman urmaykunqaku, nispa.
40015015	Pedrotaqmi ichaqa, Jesusman kutichispa nirqan: —Chay rikch'anachiymanta sut'inchaykuwayku, nispa.
40015016	Jesustaq nirqan: —¿Manaraqchu qankunapas entiendinkichis?
40015017	Llapallan simiman haykuqqa, wiksamanmi haykun. Hinaspataq hisp'akunaman lloqsipun. ¿Chayta manaraqchu entiendirqankichis?
40015018	Simimanta lloqsimuqmi ichaqa, sonqomanta lloqsimun. Chaytaqmi runataqa qhellichan.
40015019	Chay hinaqa, mana allin yuyaykuykunapas, runa wañuchiykunapas, wasanchaykunapas, qhellipi puriykunapas, suwakuykunapas, yanqa qasinmanta tumpaykunapas, Diosta k'arakta k'amiykunapas sonqomantan lloqsimun.
40015020	Chay imaymana mana allinkunan runataqa qhellichan. Ichaqa manataqmi, mana mayllisqa makiwan mikhuyqa runataqa qhellichanchu, nispa.
40015021	Chaymanta lloqsipuspantaq, Jesusqa Tiroq, hinallataq Sidonpa suyunkunaman ripurqan.
40015022	Hinallamanmi Kaná suyumanta huk warmi chay llaqtakunaq suyunkunamanta lloqsimuspa qaparirqan. Nirqantaq: —¡Davidpa Churin Señor, yanapaykuway! Ususichaymi huk supaypa sinchi ñak'arichisqan kashan, nispan.
40015023	Jesustaqmi ichaqa, mana ima simillatapas kutichirqanchu. Chaymi yachachisqankunaqa asuykuspa balikurqanku. Nirqankutaq: —Qaparispa qhepanchista hamushan chay warmita despidipullayña, nispanku.
40015024	Kutichispantaq Jesusqa nirqan: —Israel llaqtamanta chinkasqa obehakunallamanmi Yayayqa kachamuwarqan, nispa.
40015025	Hinaqtinmi warmiqa, Jesuspa ñawpaqenman hamuspa qonqoriykukurqan. Nirqantaq: —¡Señor ama-hina-kaychu, yanapaykuway! nispan.
40015026	Jesustaq ichaqa, warmiman kutichispa nirqan: —Wawakunaq t'antanta hap'ispa alqochakunaman wikch'uyqa, manan allinchu, nispa.
40015027	Warmitaq nirqan: —Arí Señor, ichaqa alqochakunapas dueñunkuq mesanmanta urmaspa usuqkunataqa mikhunkun, nispa.
40015028	Hinaqtinmi Jesusqa kutichispa nirqan: —Yaw warmi, iñiyniykiqa hatunmá, mañakusqaykiman hina Diosqa ruwachun, nispa. Hinan ususinqa chay oramantapacha qhali kapurqan.
40015029	Chaymanta puriripuspantaqmi Jesusqa, Galilea qocha kantuman hamurqan. Hinan orqo pataman wichaspa chaypi tiyaykurqan.
40015030	Askha runakunataqmi, Jesusman asuykurqanku. Hinan paykunaqa, wist'ukunata, ñawsakunata, upakunata, mana makiyoqkunata, hinallataq askha onqoyniyoqkunatawan apamuspanku, paypa ñawpaqenman churarqanku. Hinan Jesusqa qhaliyachirqan.
40015031	Chay hina kaqtinmi, upakunata rimashaqtaña, mana makiyoqkunatapas makiyoqtaña, wist'ukunatapas purishaqtaña, ñawsakunatapas qhawashaqtaña, rikuspanku, chay askha runakunaqa, yuyayninkupi mana kabesqa kaspa, Israel llaqtaq Diosninta yupaycharqanku.
40015032	Yachachisqankunata waqyaspantaq, Jesusqa nirqan: —Kinsa p'unchayñan kay askha runakunaqa, mana mikhusqa ñoqawan kashanku. Mana mikhusqata kacharparipuqtiyqa, ñanpichá yuyayninkuta chinkachikunkuman. Chaytaqa manan munaymanchu. Chayraykun paykunataqa anchatapuni khuyapayani, nispa.
40015033	Hinaqtinmi yachachisqankunaqa, payta nirqanku: —¿Kay ch'inniqpiri, maymantataq kay ancha askha runakunaq saksata mikhuykunankupaq, askha t'antatari apamusaqku? nispanku.
40015034	Jesustaq paykunata nirqan: —¿Hayk'a t'antaykichistaq kapushasunkichisri? nispa. Paykunataq nirqanku: —Qanchis t'antallan, hinallataq pisi challwachakunallapiwanmi, nispanku.
40015035	Hinaqtinmi Jesusqa pampapi tiyaykunankupaq runakunata kamachirqan.
40015036	Chay qanchis t'antata, hinallataq challwakunatapas hap'ispantaq, grasiasta qospan phakmirqan. Hinan yachachisqankunaman qorqan. Yachachisqankunataq, askha runakunaman rakimurqanku.
40015037	Llapallankun saksata mikhurqanku. Puchuq phakmi t'antakunatataqmi qanchis hatun kanastakunapi hunt'ata huñunpurqanku.
40015038	Chay t'antata mikhuqkunataqmi, tawa waranqa qharikuna karqanku. Ichaqa manataqmi warmikunapas, nitaq wawakunapas yupasqachu karqanku.
40015039	Hinan runakunata despidipuspan, Jesusqa barkaman wichaspa, Magdala llaqtaq suyunman chayarqan.
40016001	Fariseokunapiwan, saduseokunapiwanmi Jesusman asuykurqanku. Hinan wateqanankupaq, hanaq pachamanta huk señalta rikuchinanpaq mañarqanku.
40016002	Jesustaq ichaqa, kutichispa nirqan: —Inti haykuytan qankunaqa ninkichis: ‘Antawaramushanmi, chayrankun, allin tiempo kanqa,’ nispaykichis.
40016003	Tutaymantantaqmi ninkichis: ‘Yana phuyun antawaramushan, chayraykun paranqa,’ nispaykichis. ¡Iskay-uyakuna! Tiempoq imaynachus kanantaqa waputamá reparankichis, kay p'unchaykunapi señalkunatataq ichaqa, mana reparankichischu.
40016004	Kay mana allin, hinallataq wasanchaq runa-mirayqa señaltan mañawan. Ichaqa manataqmi señaltaqa qosqachu kanqa. Aswanpas Diospa rantinpi rimaq Jonasmanta señalmi qosqa kanqa, nispa. Hinan paykunata saqerparispa ripurqan.
40016005	Jesuspa yachachisqankunaqa, qocha chimpamanmi chayasharqanku. Hinan t'anta apakuyta qonqakusqaku karqan.
40016006	Jesustaq paykunata nirqan: —Fariseokunaq, hinallataq saduseokunaq lebadurankumanta, qhawakuychis, hinallataq kuidakuychis, nispa.
40016007	Yachachisqankunataq paykunapurapi churanakuspa ninakurqanku: —T'antata mana apakamusqanchisraykun kaytaqa nishawanchis, nispanku.
40016008	Jesustaq ichaqa, paykunapurapi churanakusqankuta reparaspa nirqan: —Pisi iñiyniyoq runakuna, ¿mana t'antaykichis kasqanraykuchu qankunapurapi churanakushankichis?
40016009	¿Phisqa t'antallamanta, phisqa waranqa runakunaman mikhuchiqtiy, hayk'a kanastakunatachus huñunpusqaykichista manachu entiendinkichis, hinallataq yuyankichispas?
40016010	¿Manallataqchu qanchis t'antallamanta tawa waranqa runakunaman mikhuchiqtiy hayk'a hatun kanastakunatachus huñunpusqaykichistapas yuyallankichistaq?
40016011	Manan t'antamantachu nirqaykichis. Aswanpas fariseokunaq, hinallataq saduseokunaq lebadurankumanta waqaychakunaykichispaqmi nirqaykichisqa. ¿Imaynataq mana chaytari entiendirqankichischu? nispa.
40016012	Hinaqtinmi mana t'antaq lebaduranmantachu, aswanpas fariseokunaq, hinallataq saduseokunaq yachachikuyninkumanta waqaychakunankupaq Jesuspa nisqanta, entiendirqanku.
40016013	Cesarea Felipo llaqtaq suyuman chayaspantaq, Jesusqa yachachisqankunata tapurqan. Nirqantaq: —¿Runakunari, Runaq Churin pi kasqantataq ninku? nispan.
40016014	Yachachisqankunataqmi nirqanku: —Wakin runakunan bautisaq Juanmi ninku, wakintaq Eliasmi ninku, wakinkunañataq Jeremiasmi otaq Diospa rantinpi rimaqkunamanta hukninmi ninku, nispanku.
40016015	Paykunatataq nirqan: —¿Qankunari, ñoqa pi kasqaytataq ninkichis? nispa.
40016016	Simón Pedrotaq kutichispan nirqan: —Qanqa, kawsaq Diospa Churin Cristopunin kanki, nispa.
40016017	Hinaqtinmi Jesusqa, kutichispan payta nirqan: —Manan chaytaqa aychayoq, yawarniyoq runachu sut'incharqasunki. Aswanpas hanaq pachapi kashaq Yayaymi chaytaqa sut'incharqasunki. Chayraykun, Jonaspa churin Simón, kusisamiyoq kanki, nispa.
40016018	Ñoqapas nillaykitaqmi: ‘Qanqa Pedron kanki. Kay qaqa patapitaqmi, iñiq t'aqayta hatarichisaq. Hinan iñiq t'aqaytaqa, Hadespa punkunkunapas mana atipanqachu.
40016019	Qanmantaqmi hanaq pacha qhapaq suyuq llabenta qosayki. Lliw kay pachapi watasqaykiqa, hanaq pachapipas watasqañan kanqa. Hinallataq hallp'a pachapi paskasqaykipas, hanaq pachapiqa paskasqañan kanqa,’ nispay, nispa.
40016020	Hinaqtinmi yachachisqankunata kamachirqan: —Aman pimanpas ñoqa Jesús, Cristopuni kasqaytaqa rimarinkichischu, nispan.
40016021	Chaymantapachan, Jesusqa yachachisqankunaman sut'inchayta qallarispa nirqan: —Jerusalén llaqtamanqa rinaypunin. Hinan kurak runakunaqpas, umalliq saserdotekunaqpas, kamachikuy simita yachachiqkunaqpas, sinchi ñak'arichisqan kasaq. Hinan wañuchiwanqaku. Kinsa p'unchaymantataqmi ichaqa, kawsarimpusaq, nispa.
40016022	Hinaqtinmi Pedroqa, huk ladoman pusarispan, Jesusta anyaykuyta qallarirqan. Nirqantaq: —Señor, qan kikiykita khuyapayakuy. ¡Amapuni kayqa imaynallanmantapas kasunkichu! nispan.
40016023	Jesustaq ichaqa, Pedroman kutirispa nirqan: —Qanqa, manan Diospa kaqninkunapichu yuyaymananki. Aswanpas runakunaq kaqninkunallapin yuyaymananki. Chayrayku, ¡Satanás, ñawpaqeymanta anchhuriy! Laq'achiwaqniymi kanki, nispa.
40016024	Hinaqtinmi Jesusqa, yachachisqankunata nirqan: —Sichus pipas ñoqaq qhepayta hamuyta munan chayqa, pay kikinta mananchakuchun. Krusninta apayukuspantaq, qhepayta qatikamuwachun.
40016025	Pipas kawsayninta qespichiyta munaqqa, kawsaynintan chinkachinqa. Pipas ñoqarayku kawsayninta chinkachiqtaqmi ichaqa, kawsayninta tarikapunqa.
40016026	Huk runachus kay pachantintaña tarinman, ichaqa kawsaynintataq chinkachipunman chayqa, ¿chay runapaqri imapaqtaq balenman? Hinallataq ¿imatataq runari kawsayninta rantipapunanpaq qonman?
40016027	Runaq Churinqa, Yayanpa k'anchariyninpin angelninkunawan hamunqa. Hinan sapankankuman, imachus ruwasqankuman hina pagapunqa.
40016028	Cheqaqtan niykichis: ‘Kaypi, kashaqkunamanta wakinniykichismi, Runaq Churinta qhapaq suyunpi hamushaqta rikunaykichiskama mana wañunkichisraqchu,’ nispay.
40017001	Soqta p'unchay qhepatataqmi, Jesusqa Pedrota, Jakobota, hinallataq wawqen Juantawan pusarikuspa, huk alto orqoman wicharqan.
40017002	Chaypitaqmi, paykunaq ñawpaqenkupi, Jesuspa rikch'ayninqa huk niraqman tukurqan. Uyanpas inti hinaraqmi k'ancharirqan. Hinallataq p'achankunapas k'anchay hinaraqmi yuraqman tukurqan.
40017003	Chayllamanmi Moiseswan, Eliaspiwan paykunaman rikhurimurqan. Hinan paykunaqa Jesuswan rimasharqanku.
40017004	Hinaqtinmi Pedroqa Jesusta nirqan: —Señor, ñoqaykuq kaypi kashasqaykuqa, ancha allinmi. Sichus munanki chayqa, kaypi kinsa ch'ukllakunata ruwasaqku. Hukta qanpaq, huktataq Moisespaq, huktataq Eliaspaq ruwapusqaykiku, nispa.
40017005	Pedro manaraq rimayta tukushaqtintaqmi, qonqaylla huk k'anchashaq phuyu paykunata pakaykurqan. Hinan chayllaman phuyu ukhumanta huk kunka nimurqan: —Munasqay Churiyqa kaymi. Paypin anchatapuni kusikuni. Payta uyariychis, nispa.
40017006	Yachachisqankunataq chayta uyarispanku, sinchi mancharikuymanta pampakamaraq k'umuykurqanku.
40017007	Hinaqtinmi Jesusqa, paykunaman asuykurqan. Llamiykuspantaq nirqan: —Sayariychis, amaña mancharikuychisñachu, nispa.
40017008	Qhawarispankutaq, paykunaqa manaña pitapas rikurqankuchu. Aswanpas sapan Jesusllatañan rikurqanku.
40017009	Paykuna orqomanta uraykamushaqtinkutaq, Jesusqa kamachirqan. Nirqantaq: —Kay rikhuriy rikusqaykichistaqa, Runaq Churin wañusqakunapuramanta kawsarimpunankaman ama pimanpas rimarinkichischu, nispan.
40017010	Hinan yachachisqankunaqa, Jesusta tapuspa nirqanku: —¿Imanaqtintaq kamachikuy simita yachachiqkunari ninku: ‘Nawpaqtaqa Eliasraqmi hamunan,’ nispari? nispanku.
40017011	Kutichispantaq, Jesusqa paykunata nirqan: —Cheqaqtan Eliasqa ñawpaqta hamunqa. Hinan tukuy imaymanakunata allichanqa.
40017012	Ñoqataqmi ichaqa, niykichis: ‘Eliasqa hamurqanñan, ichaqa manan reqsirqankuchu. Aswanpas paytaqa munasqankutan ruwarqanku,’ nispay. Chay hinallataqmi Runaq Churinpas paykunaq ñak'arichisqan kallanqataq, nispa.
40017013	Hinaqtinmi yachachisqankunaqa, Bautisaq Juanmanta rimashasqanta entiendirqanku.
40017014	Askha runaq kasqanman chayaqtinkutaqmi, huk runa Jesusman hamuspa, paypa ñawpaqenpi qonqoriykukurqan.
40017015	Hinan nirqan: —Señor, churiyta yanapaykapuway, millay ataki onqoywanmi sinchitapuni ñak'arishan. Mayninpin ninaman urmaykun. Mayninpitaqmi unuman urmaykun.
40017016	Hinan yachachisqaykikunaman apamurqani. Ichaqa manataqmi qhaliyachiyta atirqankuchu, nispa.
40017017	Jesustaq kutichispa nirqan: —¡Yaw mana iñiq, hinallataq waqllisqa runa-miraykuna! ¿Hayk'aqkamataq qankunawanqa kasaq? ¿Hayk'aqkamataq umaytari nanachiwankichis? Chay waynata kayman apamuwaychis, nispa.
40017018	Hinan Jesús, chay supayta phiñarikuqtin, waynamanta lloqsipurqan. Chay ratumantapachataqmi waynaqa, qhali kapurqan.
40017019	Chay qhepatataq yachachisqankunaqa, Jesusman sapaqllapi asuykuspa nirqanku: —¿Imanaqtintaq ñoqaykuri mana qarqoyta atirqaykuchu? nispanku.
40017020	Jesustaq paykunata nirqan: —Cheqaqtan niykichis: ‘Iñiyniykichischus huk mostasa ruru hinallapas kanman chayqa, kay orqotan niwaqchis: “Kaymanta haqay ladoman suchuriy,” nispa, chayqa suchurinmanmi. Manataqmi imapas mana atinaykichisqa kanmanchu,’ nispa. Chaymi pisi iñiyniyoq kasqaykichisrayku mana qarqoytaqa atirqankichischu.
40017021	Chay hina supayqa, manan lloqsiyta atinmanchu. Aswanpas Diosman parlaywan, ayunaywan imallan lloqsiytaqa atin, nispan.
40017022	Galilea probinsiapi kashaspallankuraqmi, Jesusqa paykunata nirqan: —Runaq Churinqa, runakunaq makinkumanmi hap'ichisqa kanqa.
40017023	Hinan wañuchinqaku. Kinsa p'unchaymantataqmi ichaqa, kawsarimpunqa, nispa. Chaymi yachachisqankunaqa, sinchitapuni llakikurqanku.
40017024	Paykuna Kapernaum llaqtaman chayaqtinkutaq, tributo qolqe kobraqkuna kobranankupaq Pedroman hamuspanku nirqanku: —¿Yachachiqniykichisri, manachu iskaynin drakma qolqeta pagan? nispanku.
40017025	Pedrotaq ichaqa nirqan: —Paganmi, nispa. Wasiman haykuspankutaq ñawpaqta Jesusqa rimaykurqan: —¿Simón, imaynataq rikch'akusunki? Kay pachapi reykunaqa, ¿pikunamantataq tribututa, otaq impuestuta kobranku? ¿Wawankumantachu, icha wak llaqtayoqkunamantachu kobranku? nispan.
40017026	Pedrotaq payta nirqan: —Wak llaqtayoq runakunamantan, nispa. Jesustaqmi payta nirqan: —Wawakunan ichaqa, mana pagankuchu.
40017027	Paykunata ama phiñachinanchispaqtaq ichaqa, phaway, qochata rispa ansuelota wikch'uykamuy. Hinaspataq hap'isqayki ñawpaq kaq challwaq siminta kicharispa huk estatero qolqeta tarinki. Chayta apaspaykitaq qanmanta, ñoqamantawan tribututa pagamunaykipaq aypaq kanqa, nispa.
40018001	Chay ratupitaqmi, yachachisqankunaqa Jesusman asuykuspa nirqanku: —¿Hanaq pacha qhapaq suyupiqa, pitaq aswan allin kaqri kanqa? nispanku.
40018002	Hinan Jesusqa, huk wawata waqyaspa paykunaq chawpinkupi sayaykuchirqan.
40018003	Hinan paykunata nirqan: —Cheqaqtan niykichis: ‘Manachus kay wawa hina huch'uyaykukunkichis, hinallataq wawa hina kankichis chayqa, manapunin hayk'aqpas hanaq pacha qhapaq suyumanqa haykunkichischu,’ nispay.
40018004	Chay hinaqa, pichus kay wawa hina huch'uyaykukuqmi, hanaq pacha qhapaq suyupiqa, aswan allin kaqqa.
40018005	Hinallataq pipas ñoqaq sutiypi, kay wawata hina, huk wawata chaskiqqa, ñoqatan chaskiwan.
40018006	Nillarqantaqmi: —Pillapas ñoqapi iñiq kay huch'uykunamanta hukninta misk'achiqpaqqa, kunkanman huk hatun molino rumita watarukuspan mama-qochaq ukhunman chinkaykapuyninmi, aswan allinqa kanman.
40018007	¡Ay kay pachapi misk'achiqkunamanta! Kay pachapi misk'achiqqa kananpunin, ichaqa ¡ay haqay piqpa chawpintachus misk'akuy hamun, chay runamanta, imaynaraq kanqa!
40018008	Chay hinaqa, sichus makiyki, otaq chakiyki misk'achisunki chayqa, wit'uruspa wikch'upuy. Iskaynin makiyoq, otaq iskaynin chakiyoq kashaspa wiñay nina yawrayman wikch'uykusqa kanaykimantaqa, mana makiyoq, otaq mana chakiyoq kawsayman haykuyniykin, aswan allinqa kasunki.
40018009	Hinallataq, sichus ñawiyki urmachisunki chayqa, horqoruspa wikch'upuy. Iskay ñawiyoq kashaspa infierno nina yawrayman wikch'uykusqa kanaykimantaqa, ch'ulla ñawillayoq kawsayman haykuyniykin aswan allinqa kasunki, nispa.
40018010	Jesusqa nillarqantaqmi: —Qhawariychis, ama kay huch'uykunamanta mayqellantapas pisipaqqa hapiychischu. Niykichismi: ‘Hanaq pachapi angelninkuna, hanaq pachapi kashaq Yayaypa uyantaqa rikushallankupunin,’ nispay.
40018011	Runaq Churinqa, chinkasqa kaqkunata qespichinanpaqmi hamurqan, nispa.
40018012	Nillarqantaqmi: —¿Imaniwaqchistaq? Sichus huk runaq pachak obehan kanman, hinaspataq huknin obehan chinkapunman chayqa, ¿manachu isqon chunka isqonniyoqta saqespa, orqon-orqonta chinkasqa obehata maskhaq rinman?
40018013	Cheqaqtan niykichis: ‘Sitaqchus tarikampunman chayqa, chay isqon chunka isqonniyoq mana chinkasqa obehakunamanta aswantaraqqa, chay tarikampusqa obehamantan kusikun,’ nispay.
40018014	Chay hinaqa, kay huch'uykunamanta ch'ullallapas chinkananqa, manan hanaq pachapi kashaq Yayaykichispa munayninchu, nispa.
40018015	Jesusqa nillarqantaqmi: —Chay hinaqa, sichus wawqeyki qan kontra huchallikun chayqa, rispayki sapallanpi chay huchanmanta anyaykamuy. Uyarisunkichus chayqa, wawqeykiwanmi allipunapunkiña.
40018016	Manachus uyarisunki chaytaqmi ichaqa, hukta, otaq iskay testigokunatawan pusarikuspayki rinki. Hinan iskay, otaq kinsa testigoq qayllanpi llapan imayna rimasqaykichiskunatapas uyarispa yachanqaku. (Deut. 19:15)
40018017	Sichus chay testigokunatapas mana uyarinqachu chayqa, iñiq t'aqaman willay. Sichus iñiq t'aqatapas manapuni uyarinqachu, chaytaqmi ichaqa, mana iñiqta hina, otaq tributo qolqe kobraqta hina qhawaripunki.
40018018	Cheqaqtan niykichis: ‘Kay pachapi tukuy watasqaykichisqa, hanaq pachapipas watasqañan kanqa. Hinallataq, kay pachapi tukuy paskasqaykichisqa, hanaq pachapipas paskasqañan kanqa,’ nispay.
40018019	Nillaykichistaqmi: ‘Sichus kay hallp'a pachapi qankunamanta iskay allipunapuspa, imatapas Diosmanta mañakunqaku chayqa, hanaq pachapi kashaq Yayaymi mañakusqankutaqa qonqa.
40018020	Maypichus iskay, otaq kinsa sutiypi huñunasqa kashanku, chaypin ñoqaqa paykunaq chawpinkupi kashani, nispa.
40018021	Hinaqtinmi Pedroqa, Jesusman asuykuspa, nirqan: —Señor, ¿ñoqaq kontraypi wawqey huchallikuqtinri hayk'a kutikamataq pampachasaq? ¿Qanchis kutikamachu pampachasaq? nispa.
40018022	Jesustaq payta nirqan: —Manan qanchis kutikamalla niykichu, aswanpas qanchis chunka kuti qanchiskama nishaykin, nispa.
40018023	Nillarqantaqmi: —Chay hinaqa, hanaq pacha qhapaq suyuqa, kaymanmi rikch'akun. Huk reymi, kamachinkunawan kuentata ruwayta munarqan.
40018024	Kuentata ruwayta qallariqtintaqmi, chunka waranqa talento qolqe manukuq huk runata payman pusamurqanku.
40018025	Chay manukuq runaq pagapunanpaqmi mana imanpas karqanchu. Chaymi pay kikinta, warminta, wawankunata, hinallataq tukuy kapuqninkunatawan bendemuspa pagapunanpaq patronninqa kamachikurqan.
40018026	Hinaqtinmi chay kamachiqa, patronninpa ñawpaqenman qonqoriykukuspa, balikurqan: ‘Wiraqochay, amahina- kaychu. Suyaykuway llapantapas pagapullasqaykin,’ nispan.
40018027	Chay kamachiq patronnintaq, payta khuyapayaykuspa qolqe manukusqanta pampachaykuspan kacharipullarqan.
40018028	Chay kamachi runa lloqsirapuspantaqmi ichaqa, huk kamachimasinwan tuparurqan. Paytaqmi pachak denario qolqe manun karqan. Chaymi kunkanmanta hap'ispa seq'osharqanña: ‘Manukuwasqaykita pagapuway,’ nispan.
40018029	Hinan chay kamachimasinqa, ñawpaqenpi qonqoriykukuspa balikurqan: ‘Ama-hina-kaychu. Suyaykuway, ñoqaqa llapantapas pagapullasqaykin,’ nispan.
40018030	Paytaq ichaqa mana munarqanchu, aswanpas manukusqanta pagapunankaman karselman wisq'achimurqan.
40018031	Chay hinaqa, kamachimasinkunataq imachus pasasqanta rikuspanku, anchata llakipayarqanku. Hinan patronninkuman rispanku, llapan imachus pasasqanta willamurqanku.
40018032	Hinaqtinmi patronninqa waqyachimuspa, payta nirqan: ‘Millay kamachi, balikuwasqaykiraykun llapan chay manukuwasqaykitaqa pampacharqayki.
40018033	¿Imaynan ñoqapas qanta khuyapayarqayki, chay hinata manachu qanpas kamachimasiykita khuyapayallawaqtaq karqan? nispa.
40018034	Hinan patronninqa, phiñakuymanta llapan manukasqanta pagapunankama karsel kuidaqkunaman wisq'amunankupaq hap'ichirqan.
40018035	Manachus sapanka hukpas tukuy sonqomanta wawqeykichista pampachankichis chayqa, chay hinallatataqmi qankunawanpas hanaq pachapi kashaq Yayayqa ruwanqa, nispa.
40019001	Chay simikuna niyta tukuruspantaqmi, Jesusqa Galilea probinsiamanta, Jordán mayuq chimpanpi kashaq Judea probinsiaq qorpanman puriripurqan.
40019002	Ancha askha runakunataqmi qatikurqanku. Hinan onqosqakunata chaypi qhaliyachirqan.
40019003	Hinaqtinmi fariseokunaqa, Jesusman asuykurqanku. Hinan wateqanankupaq tapurqanku: —¿Runapaq ima hawallapas warminmanta t'aqakunan atikunmanchu? nispanku.
40019004	Kutichispantaq Jesusqa paykunata nirqan: —¿Qallariypi kamaqpa nisqanta manachu ñawincharqanki- chis? Qelqaqa ninmi: ‘Qharitawan warmitawanmi kamarqan,’ nispan, nispa. (Gén. 1:27)
40019005	Nillarqantaqmi: —Qelqaqa ninmi: ‘Chaymi qhariqa, taytantapas mamantapas saqepunqa. Warminmantaq hukllachaykakapunqa. Hinan iskayninku ch'ulla aychallaña kapunqaku,’ nispan. (Gén. 2:24)
40019006	Chay hinaqa, manan iskayñachu, aswanpas ch'ulla aychallañan kanku. Chayrayku Diospa hukllachasqantaqa, amapuni pi runapas t'aqachunchu, nispa.
40019007	Hinan Jesusta tapullarqankutaq: —¿Imanaqtintaq Moisesri t'aqanakuy kartata haywaspa, t'aqanakunallankupaq, kamachikurqan? nispanku.
40019008	Jesustaq paykunata nirqan: —Rumi-sonqo kasqaykichisraykun, Moisesqa warmiykichis wikch'upunaykichista, hinallata saqerqasunkichis. Qallariymantapachataqmi ichaqa, mana chay hinachu karqan.
40019009	Ñoqataqmi ichaqa niykichis: ‘Pipas warminta, chay warmin mana wak qhariwan qhelli puriypi purishaqtin wikch'upun, hinaspataq wak warmiwan kasarakun chayqa, wasanchanmi,’ nispay, nispa.
40019010	Yachachisqankunataq Jesusta nirqanku: —Sichus kasarasqa qhari warminwan chay hinata kawsanman chayqa, manamá kasarakuyqa allinchu kanman, nispanku.
40019011	Hinaqtinmi Jesusqa, paykunata nirqan: —Manan llapa runachu kay nisqay simikunata chaskikunankupaq hinaqa kanku. Aswanpas chay pikunamanchus Diosqa qon, paykunallan yuyayninkupi hap'inkuman.
40019012	Chay hinaqa, mamanpa wiksanmantapacha mana warmiyoq kananpaq chay hinapuni naseqkunaqa kanmi. Runakunaq kapasqan, hinallataq wakin hanaq pacha qhapaq suyurayku, kikinkuta mana warmiyoq kanankupaq yuyaykukuqkunapas kallantaqmi. Pipas chay hina kayta munan chayqa, kallachun, nispa.
40019013	Hinaqtinmi wawakunaq pataman makinta churaykuspa, Diosman parlananpaq wawakunata Jesusman pusamurqanku. Yachachisqankunataqmi ichaqa phiñarikurqanku.
40019014	Jesustaqmi ichaqa, paykunata nirqan: —Hanaq pacha qhapaq suyuqa wawakunaqmi. Chayrayku wawakunaqa hinalla ñoqaman hamuchunku, amataq hamunankutaqa hark'aychischu, nispa.
40019015	Wawakuna pataman makinta churaykusqan qhepatataq, chay cheqasmanta puriripurqan.
40019016	Chayllamanmi, huk runa Jesusman asuykamuspa tapurqan: —Allin Yachachikuq, ¿wiñay kawsayniyoq kanaypaqri, ima allin kaqtataq ruwasaq? nispa.
40019017	Jesustaq ichaqa, payman kutichispa nirqan: —¿Imanaqtintaq allin nispari sutiyawanki? Allin kaqqa sapan Diosllan. Ichaqa sichus kawsayman haykuyta munanki chayqa, kamachikuykunata hunt'ay, nispa.
40019018	Runataqmi nirqan: —¿Mayqen kamachikuykunatataqri? nispa. Hinan Jesusqa nirqan: —Aman wañuchinkichu, aman wasanchankichu, aman suwakunkichu, aman runamasiykita yanqa qasinmanta tumpankichu.
40019019	Taytaykitapas, mamaykitapas allinpaq qhawariy. (Éxo. 20:12-16 Deut. 5:16-20) Hinallataq runamasiykitapas qan kikiykita hinapuni munakunki, nispa. (Leb. 19:18)
40019020	Waynataq Jesusta nirqan: —Llapan kay kamachikuykunataqa wayna kasqaymantapacharaqmi hunt'arqani. ¿Imakunatawanraqtaq ruwanayri kashan? nispa.
40019021	Jesustaq payta nirqan: —K'apakpuni kayta munanki chayqa, kutipuspayki tukuy kaqniykikunata bendemuspa wakchakunaman qomuy. Hinan hanaq pachapi qhapaq kayniykiqa kapusunki. Hamuspaykitaq qatikuway, nispa.
40019022	Chay waynaqa, askha kaqniyoqmi karqan. Chayraykun chay simita uyarispa khuyaypuni ripurqan.
40019023	Hinan Jesusqa, yachachisqankunata nirqan: —Cheqaqtan niykichis: ‘May sasapunin huk qhapaq runaq hanaq pacha qhapaq suyuman haykuyninqa,’ nispay.
40019024	Huktawanmi nillaykichistaq: ‘Huk qhapaq runaq Diospa hanaq pacha qhapaq suyunman haykunanmantaqa, yawriq ninrinta huk kamelloq suskhuyninraqchá atikunmanpas,’ nispay, nispa.
40019025	Chayta uyarispankutaq, yachachisqankunaqa sinchi mana yuyayninkuman kabesqa kaspa nirqanku: —¿Chay hinari, pitaq qespichisqa kaytari atinqa? nispanku.
40019026	Jesustaq qhawarispan paykunata nirqan: —Kayqa, runakunapaq sinchi sasapunin. Diospaqmi ichaqa, tukuypas atikuqllapuni, nispa.
40019027	Hinaqtinmi Jesusman kutichispa, Pedroqa nirqan: —Qhawariy, ñoqaykuqa tukuy kaqniykuta saqemuspan qatikamushaykiku. ¿Imataq ñoqaykupaqri kanqa? nispa.
40019028	Jesustaq paykunata nirqan: —Cheqaqtan niykichis: ‘Tukuy imaymanatapas Diospa mosoqyachinan tiempopin Runaq Churinqa, k'ancharishaq kamachikuq tiyananpi tiyaykunqa. Hinan qankuna qatikuqninkunapas chunka iskayniyoq Israel aylluta chaninchanaykichispaq, chunka iskayniyoq kamachikuq tiyanapi, tiyaykullankichistaq.
40019029	Pikunachus wasintapas, otaq wawqenkunatapas, otaq panankunatapas, otaq taytantapas, otaq mamantapas, otaq warmintapas, otaq wawankunatapas, otaq chakrankunatapas, sutiyrayku saqeqqa, pachak kutimantapas aswantaraqmi chaskinqaku. Hinallataqmi wiñay kawsaytapas chaskillanqakutaq,’ nispay.
40019030	Ichaqa askha ñawpaq kaqkunan qhepapi kanqaku. Askha qhepapi kaqkunataqmi ñawpaqpi kanqaku, nispa.
40020001	Hanaq pacha qhapaq suyuqa, ubas chakrayoq huk wiraqochamanmi rikch'akun. Paymi tutallamanta ubas chakranpaq llank'aqkunata mink'aq lloqsirqan.
40020002	Sapa p'unchay huk denario qolqeta pagapunanpaq llank'aqkunawan rimanakuspankutaqmi, ubas chakranman kacharqan.
40020003	Kinsa kaq orasta hinapas lloqsillarqantaqmi. Hinan hukkunatapas plasapi mana ima ruwanayoqta tarimurqan.
40020004	Paykunatataq nirqan: ‘Qankunapas ubas chakrayman rillaychistaq. Hinan iman pagapunata pagapusqaykichis,’ nispa. Hinaqtinmi paykunaqa rirqanku.
40020005	Yapamantan soqta kaq orastapas, hinallataq isqon kaq orastapas lloqsilla- rqantaq. Hinan kasqallantataq ruwarqan.
40020006	Hinallataqmi chunka hukniyoq kaq orastapas lloqsillarqantaq. Hinan chaypi mana ima ruwashaqta hukkunatapas tarimurqan. Paykunatataqmi nirqan: ‘¿Imanaqtintaq kaypiri ch'isiyaqnintin mana imatapas ruwaspa kashankichis?’ nispa.
40020007	Paykunataq nirqanku: ‘Manan pipas mink'akuwarqankuchu, chaymi kaypi kashayku,’ nispanku. Hinan chakrayoqqa nirqan: ‘Qankunapas ubas chakrayman rillaychistaq. Hinan iman pagapunata chaskinkichis,’ nispa.
40020008	Inti haykuy tardenña kashaqtintaq, ubas chakrayoq wiraqochaqa, mayordomunta nirqan: ‘Llank'aqkunata waqyaspayki pagapuy. Qhepa hamuqkunamanta qallarispataq, ñawpaq kaq hamuqkunapi tukupunki,’ nispa.
40020009	Hinan chunka hukniyoq kaq orasta hamuqkunaqa, qayllaykuspanku sapankankupas huk denario qolqeta chaskikapurqanku.
40020010	Ñawpaq kaqkuna hamuspankutaq, askha chaskiyta yuyaykurqanku. Ichaqa paykunapas sapankankun huk denario qolqeta chaskikapullarqankutaq.
40020011	Chaskispanku hinataq, ubas chakrayoq wiraqochaq kontranpi chhuchupakurqanku.
40020012	Nirqankutaq: ‘Kay qhepa hamuqkunaqa huk orallan llank'arqanku, ñoqaykuman hinataq pagashanki. Ñoqaykuqa ch'isiyaqnintinmi sayk'uytapas, ruphaytapas muchurqayku,’ nispanku.
40020013	Chakrayoqtaq ichaqa, llank'aqkunamanta hukninman kutichispan nirqan: ‘Amigoy, manan ima mana chanin kaqtapas ruwaykichu, ¿manachu huk denario qolqeta pagapunaypaq rimanakurqanchis?
40020014	Kayqa pagoyki, chaskispaykitaq ripuy. Ichaqa kay qhepa hamuqmanpas qanman hinan pagapuyta munani.
40020015	¿Manachu ñoqaq kaqkunawanqa munasqayta ruwayta atiyman? ¿Ichari allin runa kasqayraykuchu enbidiakuwanki?’ nispa.
40020016	Chay hinaqa, askhan waqyasqakunaqa kanku. Pisillataqmi akllasqakunaqa kanku. Chaymi ñawpaq kaqkunaqa, qhepa kanqaku. Qhepa kaqkunataq, ñawpaq kanqaku, nispa.
40020017	Jerusalén llaqtaman wichashaspantaqmi Jesusqa, yachachisqankunata ñanpi wak ladoman pusaspa rimaykurqan.
40020018	Nirqantaq: —Qhawariychis, Jerusalén llaqtamanmi wichashanchis. Hinan Runaq Churinqa, umalliq saserdotekunaman, kamachikuy simita yachachiqkunaman hap'ichisqa kanqa. Wañunanpaqtaqmi hucha chanqaku.
40020019	Hinan mana-judío runakunaman, asipayanankupaq, hasut'inankupaq, chakatanankupaqwan ima hap'ichinqaku. Ichaqa kinsa p'unchaymantataqmi kawsarimpunqa, nispa.
40020020	Hinaqtinmi Zebedeoq churinkunaq mamanqa, churinkunapiwan Jesusman asuykurqan. Ñawpaqenpi qonqoriykukuspantaqmi, huk mañakuyta mañakurqan.
40020021	Jesustaq warmita nirqan: —¿Imatan munashanki? nispa. Warmitaq Jesusta nirqan: —Qhapaq suyuykipi kay iskaynin wawaykuna, huknin paña ladoykipi, huknintaq lloq'e ladoykipi tiyaykunankupaq kamachiy, nispa.
40020022	Hinan Jesusqa kutichispa nirqan: —Manan imachus mañakusqaykichista yachankichischu. ¿Ukyanay kashaq basomanta ukyaytari atiwaqchischu? Hinallataq, ¿bautisakusqay bautismupi bautisakuytari atiwaqchischu? nispa. Paykunataq nirqanku: —Atiykumanmi, nispanku.
40020023	Jesustaqmi paykunata nirqan: —Cheqapaq ukyanay basomantaqa ukyawaqchismi, hinallataq bautisakusqay bautismopipas bautisakuwaqchismi. Paña ladoypi, otaq lloq'e ladoypi tiyana qoymi ichaqa, mana ñoqaq qonaychu. Aswanpas pikunapaqchus Yayayqa wakichirqan, paykunallapaqmi, nispa.
40020024	Chunkantin yachachisqankunataqmi, chayta uyarispanku, chay iskaynin wawqentinpaq phiñakurqanku.
40020025	Hinaqtinmi Jesusqa, paykunata waqyaspa, nirqan: —Mana-judío runakunaq kamachikuqninku paykuna ukhupi munaychakusqankutaqa, hinallataq paykuna ukhupi uma kaqkunapas kamachikuyniyoq kasqankutaqa yachankichismi.
40020026	Qankunapurapin ichaqa, mana chay hinachu kanqa. Aswanpas, pipas qankunapurapi hatun kayta yuyaykuqqa, kamachiykichismi kanqa.
40020027	Hinallataq pipas qankunapurapi ñawpaq kaq kayta yuyaykuqqa, kamachiykichismi kanqa.
40020028	Chay hinallataqmi, Runaq Churinpas, mana serbichikunanpaqchu hamurqan. Aswanpas serbinanpaq, hinallataq kawsayninta qospa askha runakunata rantipapunanpaqmi hamurqan, nispa.
40020029	Jesusqa yachachisqankunapiwanmi, Jerikó llaqtamanta lloqsimusharqan. Hinan ancha askha runakuna qatikamurqanku.
40020030	Chayllamanmi, iskay ñawsakunaqa ñan patapi tiyasharqanku. Hinan Jesuspa pasashasqanta uyarispa qaparirqanku. Nirqankutaq: —!Davidpa Churin Señor, ñoqaykuta yanapaykuwayku! nispanku.
40020031	Hinan chay ancha askha runakunaqa, upallanankupaq phiñarikurqanku. Ñawsakunataqmi ichaqa, aswan kallpawanraq qaparirqanku. Nirqankutaq: —!Davidpa Churin Señor, ñoqaykuta yanapaykuwayku! nispanku.
40020032	Hinan Jesusqa, sayaykuspan ñawsakunata waqyaspa nirqan: —¿Qankunapaq ima ruwapunaytataq munankichisri? nispa.
40020033	Ñawsakunataq nirqanku: —Señor, ñawiyku kicharisqa kanantan munayku, nispanku.
40020034	Hinaqtinmi Jesusqa, sonqon ukhupi khuyalliykukuspan, ñawinkuta llamiykurqan. Chaymi kasqan ratupacha qhawaripurqanku. Hinaspataq Jesusta qatikurqanku.
40021001	Jerusalén llaqtaman qayllaykushaspankutaqmi, Betfagé llaqta qayllapi kashaq Olibos orqoq kasqanman chayarqanku. Hinan Jesusqa, iskay yachachisqankunata kacharqan.
40021002	Nirqantaq: —Chimpaykichis, llaqta kantuta riychis. Chaypin huk watasqa china asnota chaywan kashaq huk asnochatawan tarimunkichis. Paskaruspaykichistaq aysaramuychis.
40021003	Sitaqchus pipas imanispapas nisunkichis chayqa, ninkichis: ‘Señormi nesesitashan, chaymantaqa kutirachimpullasunkin,’ nispaykichis, nispa.
40021004	Tukuy chaykunaqa, Diospa rantinpi rimaqpa nisqan hunt'akunanpaqmi pasarqan.
40021005	Payqa nirqanmi: ‘Sión llaqtaq ususinta nimuychis: “Qhawariychis, Reyniykin qanman hamushan. (Isa. 62:11) Llamp'ulla huk asnopi sillaykusqa, hinallataq huk asnocha patapi sillaykusqa hamushan. Chay asñochaqa, karga apaq uywaq uñanmi,” nispaykichis,’ nispa. (Zak. 9:9)
40021006	Hinan yachachisqankunaqa rispanku, imaynatachus Jesuspa kamachisqanman hina ruwarqanku.
40021007	Hinan chay china asnotaqa, uñantinta aysamurqanku. Chay asnokunaq patanmantaq p'achankuwan karunaykurqanku. Hinan chay patapi Jesusqa sillaykukurqan.
40021008	Chay ancha askha runakunataqmi, ñan pataman p'achankuta mast'arqanku. Wakinkunañataqmi ichaqa, mallkikunaq k'allmankunata wit'umuspanku ñan pataman mast'allarqankutaq.
40021009	Chay askha runakunataq Jesuspa ñawpaqenta riqkunapas, hinallataq qhepanta qatikuqkunapas qaparispa, nirqanku: —!Hosanna Davidpa Churinman kachun! ¡Señorpa sutinpi hamuqqa, saminchasqa kachun! (Sal. 118:26) ¡Hosanna hanaq pachapipas kachun! nispanku.
40021010	Jerusalén llaqtaman Jesús haykuqtintaq, llaqtantin runakuna ch'aqwaraspa tapunakurqanku. Nirqankutaq: —¿Pitaq kay runari? nispanku.
40021011	Chay askha runakunataqmi nirqanku: —Kayqa, Diospa rantinpi rimaq Galilea probinsiapi Nazaret llaqtamanta Jesusmi, nispanku.
40021012	Dios yupaychana wasimanmi Jesusqa haykurqan. Hinan Diospa wasinpi llapan qhatuqkunatapas, rantiqkunatapas hawaman qarqorqan. Hinallataq qolqe kambiaqkunaq mesankutapas, paloma bendiqkunaq sillankutapas t'ikrarparirqan.
40021013	Hinan paykunata nirqan: —Qelqasqan kashan: ‘Wasiyqa Diosman parlana wasi sutichasqan kanqa,’ nispa. (Isa. 56:7) Qankunataq ichaqa, suwakunaq mach'ayninman tukurachisqankichis, nispa. (Jer. 7:11)
40021014	Jesusmantaqmi, ñawsakunapas, wist'ukunapas, Dios yupaychana wasipi kashaqtin hamurqanku. Paytaqmi qhaliyachirqan.
40021015	Jesusmi musphana ruwaykunata ruwarqan. Hinan Dios yupaychana wasipi wawakunaqa qaparispa, nirqanku: —!Hosanna Davidpa Churinman kachun! nispanku. Chayta rikuspankutaqmi ichaqa, umalliq saserdotekunapiwan, kamachikuy simita yachachiqkunapiwan, sinchita phiñakurqaku.
40021016	Hinaspataq Jesusta nirqanku: —¿Kay wawakunaq imanispachus nisqankuta uyarishankichu? nispanku. Hinan Jesusqa paykunata nirqan: —Arí. ¿Manachu hayk'aqpas Qelqaq nisqanta ñawincharqankichis? Qelqaqa ninmi: ‘Wawakunaq siminmanta, hinallataq ñuñuq wawakunamantan Dios yupaychana takita wakichirqanki,’ nispan, nispa. (Sal. 8:2)
40021017	Paykunata saqerparispantaqmi, chay llaqtamanta lloqsipuspa, Betania llaqtaman ripurqan. Hinan chaypi qorpachakurqan.
40021018	Jerusalén llaqtaman tutamantan kutimushaspantaq, Jesusqa yarqachikurqan.
40021019	Ñan qayllapi huk igos sach'ata rikuspantaq, chay sach'aman asuykurqan. Ichaqa manan imatapas chay sach'apiqa tarirqanchu. Aswanpas rap'ikunallatan tarirqan. Hinan sach'ata nirqan: —Manapunin hayk'aqpas rurunkiñachu, nispa. Igos sach'ataqmi usqhayllaman ch'akirqapurqan.
40021020	Chayta rikuspankutaqmi, yachachisqankunaqa yuyayninkuman mana kabesqa kaspa nirqanku: —¿Imaynataq kay igos sach'ari usqhayllaman ch'akirqapun? nispanku.
40021021	Jesustaq kutichispan, paykunata nirqan: —Cheqaqtan niykichis: ‘Iñiyniykichischus kanman, amataq iskayrayawaqchischu chayqa, manan kay igos sach'awan ruwasqallaytachu ruwawaqchis. Aswanpas kay orqota niwaqchis: “Achhuriy, hinaspa qochaman wikch'uykukuy,” nispaykichis chayqa, wikch'uykukunmanmi,’ nispay.
40021022	Tukuy iñiywan Diosman parlaspa mañakusqaykichistataqmi, chaskiwaqchis, nispa.
40021023	Jesustaq, Dios yupaychana wasiman hamurqan. Hinan chaypi yachachishaqtin, umalliq saserdotekunapiwan, llaqta umalliq runakunapiwan Jesusman asuykuspanku, payta nirqanku: —¿Ima kamachikuywantaq kay imaymanakunatari ruwanki? ¿Pitaq chay kamachikuyniyoq kaytari qorqasunki? nispanku.
40021024	Hinaqtinmi Jesusqa, kutichispa paykunata nirqan: —Ñoqapas hukta tapullasqaykichistaq. Kutichiwankichischus chayqa, ñoqapas ima kamachikuyniyoq kaywanchus chay imaymanakunata ruwani, chayta nillasqaykichistaq.
40021025	¿Maymantataq Juanpa bautismonri karqan? ¿Hanaq pachamantachu, ichari runakunallamantachu karqan? nispa. Hinan paykunaqa, paykunapurapi yuyaymanaspa nirqanku: ‘Hanaq pachamanta nisunchis chayqa, ¿imanaqtintaq paytari mana kreerqankichischu? nispachá niwasunchis.
40021026	Llapa runakunan Juantaqa Diospa rantinpi rimaqpuni kasqanta hap'inku. Chayrayku, sichus nisunchis: ‘Runakunallamantan hamun,’ nispa chayqa, llaqta runakunawanqa imaraqchá kanman,’ nispanku.
40021027	Kutichispankutaq, Jesusta nirqanku: —Manan yachaykuchu, nispanku. Hinan Jesusqa paykunata nillarqantaq: —Ñoqapas manallataqmi ima kamachikuywanchus kay imaymanakuna ruwasqayta nisqaykichischu, nispa.
40021028	Jesusqa nillarqantaqmi: —¿Imaynataq rikch'akusunkichis? Huk runan, iskay churiyoq karqan. Hinan kurak kaqman asuykuspan nirqan: ‘Waway, kunan p'unchay ubas chakrapi llank'aq riy,’ nispa.
40021029	Kutichispantaq, churinqa nirqan: ‘Manan riymanchu,’ nispan. Chaymanta yuyayman kutirikuspantaq ichaqa, rirqan.
40021030	Huk kaq churinman asuykuspanpas, kasqallantataq nirqan. Churintaq ichaqa, kutichirqan: ‘Arí, papay, ñoqaqa risaqmi,’ nispa. Ichaqa, manataqmi rirqanchu.
40021031	¿Iskayninmantari, mayqen kaqtaq taytanpa munayninta ruwarqan? nispa. Hinan paykunaqa nirqanku: —Kurak kaqmi, nispanku. Jesustaq paykunata nirqan: —Cheqaqtan niykichis: ‘Tributo qolqe kobraqkunapas, qhellipi puriq warmikunapas, qankunaq ñawpaqeykichistaraqmi Diospa qhapaq suyunmanqa rishanku,’ nispay.
40021032	Juanqa, chanin kaq ñanta qankunaman reqsichinasunkichispaqmi hamurqan. Manataqmi payta kreerqankichischu. Qankunaqa rikusharqankichisña chaypas, manapunin kreenaykichispaq yuyayman kutirikurqan kichischu. Tributo qolqe kobraqkunapiwan, qhellipi puriq warmikunapiwantaqmi ichaqa, kreerqanku, nispa.
40021033	Wak rikch'anachiytapas uyarillawaychistaq: —Wasiyoq huk wiraqochan, chakrayoq karqan. Paymi, chay chakranman ubasta tarpurqan. Kanchawantaq muyurachirqan, hinallataq ubas saruna t'oqotapas t'oqorqan. Chakra qhawana torretapas ruwarqan. Llank'aqkunaman arrendaspantaq, karu llaqtata ripurqan.
40021034	Kosechana tiempo chayamuqtintaq ichaqa, chay llank'aqkunamanta chakraq rurusqanta chaskimunankupaq kamachinkunata kacharqan.
40021035	Llank'aqkunataq chay wiraqochaq kamachinkunata hap'ispanku hukninta k'irirqanku, huk kaqtataq wañuchirqanku, huk kaqtañataq rumiwan ch'aqerqanku.
40021036	Chakrayoqqa, wakmantan wak kamachinkunata ñawpaq kachasqanmantaqa aswan askhata kachallarqantaq. Chay llank'aqkunataqmi kasqallantapuni ruwarqanku.
40021037	Chaymanta tukukuypiñataq ichaqa, llank'aqkunaman churinta kacharqan: ‘Churiytaqa respetaykunqakupunin,’ nispan.
40021038	Llank'aqkuna churinta rikuruspankutaq ichaqa, paykunapurapi rimanakurqanku: ‘Kayqa taytanpa kaqnin chaskiqmi. Hamuychis wañurachisunchis, hinaspa taytanpa kaqninmanta tupaqninta hap'ikapusunchis,’ nispanku.
40021039	Hap'ispankutaq ubas chakramanta horqorqanku. Hinan payta wañuchirqanku.
40021040	¿Chakrayoq wiraqocha hamuspanri, imatataq chay llank'aqkunawan ruwanqa? nispa.
40021041	Chayta uyariqkunataq, Jesusta nirqanku: —Chay millay runakunataqa, mana khuyapayakuywanmi wañuchipunqa. Chay ubas chakrantataqmi wak llank'aqkunaman, pikunachus tiemponpi chakraq rurusqanta pagapunankupaq kaqkunaman arrendapunqa, nispanku.
40021042	Jesustaq paykunata nirqan: —¿Manachu hayk'aqpas Qelqakunatari ñawincharqankichis? Qelqaqa ninmi: ‘Perqaqkunaq wikch'upusqanku rumin, eskina hap'iq teqsi-rumi kapurqan. Señortaqmi kaykunataqa ruwarqan. Ñoqanchispa ñawinchiskunapaqtaqmi, ancha musphana,’ nispan. (Sal. 118:22-23)
40021043	Chayraykun niykichis: —Diospa qhapaq suyunqa qankunamanta qechusqan kanqa. Hinan Diospa qhapaq suyunqa, ruruchiq llaqtaman qosqa kapunqa, nispay.
40021044	Hinallataqmi, pillapas chay rumi pataman urmaqqa, p'akisqan kanqa. Piqpa patanmanpas chay rumi urmaykuspantaqmi ichaqa, ñut'urapunqa, nispa.
40021045	Chay rikch'anachiy siminkunata uyarispankutaqmi, umalliq saserdotekunapiwan, fariseokunapiwan, paykunamanta rimashasqanta entienderqanku.
40021046	Llaqta runakunaqa, Diospa rantinpi rimaqta hinapuni Jesusta hap'irqanku. Chayraykun, imaynanmantapas hap'irqoytapuni munasharqanku. Ichaqa, llaqta runakunatataqmi, manchakusharqanku.
40022001	Jesusmi paykunaman kutichispa, wakmanta rikch'anachiypi rimaykullarqantaq.
40022002	Nirqantaq: —Hanaq pacha qhapaq suyuqa, kasarakuy fiestata churinpaq wakichiq huk reymanmi rikch'akun.
40022003	Hinan kamachinkunata kasarakuyman waqyasqakunata pusamunankupaq kacharqan. Waqyasqakunataq ichaqa, mana hamuyta munarqankuchu.
40022004	Wakmantan wak kamachinkunatapas kachaspa nillarqantaq: ‘Kasarakuyman waqyasqakunata nimuychis: “Qhawariychis, mikhunaytaqa wakichiniñan. Toroykunatapas, wirayachisqa uywaykunatapas ñak'achiniñan, llapantaqmi wakichisqaña kashan. Kasarakuy fiestaman hamuychis,” nispaykichis,’ nispa.
40022005	Waqyasqakunataq ichaqa, mana kasukuspanku, huknin chakraman, huknintaq qhatunanman pasakurqanku.
40022006	Wakinkunañataq reypa kamachinkunata hap'ispanku, p'enqayta maqaspa wañuchirqanku.
40022007	Reytaq phiñakurqan. Hinan ejersitunkunata kachaspan, chay runa wañuchiqkunata wañuchichimurqan. Hinallataq llaqtankutapas ninawan kanaykachimurqan.
40022008	Hinaqtinmi kamachinkunata nirqan: ‘Cheqaqtapunin kasarakuy fiestaqa wakichisqaña kashan. Fiestaman waqyasqakunataq ichaqa, mana haykunankupaq hinachu karqanku.
40022009	Chay hinaqa, ñan t'aqarikuykunaman riychis, hinaspa hayk'an tarimusqaykichista kasarakuy fiestaman waqyamuychis,’ nispa.
40022010	Chay kamachikunataq, ñan patakunaman rispanku, hayk'an tarimusqankuta, allinkunatapas, mana allinkunatapas huñuruspa pusamurqanku. Hinan kasarakuy fiestaqa waqyasqakunaq hunt'aykusqan karqan.
40022011	Kasarakuy fiestaman waqyasqakunata qhawaq rey haykumuspantaq ichaqa, chaypi mana kasarakuy fiesta p'achawan p'achasqa huk runata rikurqan.
40022012	Hinan reyqa nirqan: ‘Amigoy, ¿imaynapitaq kasarakuy fiesta p'achawan mana p'achasqa kashaspayki, kaymanri haykumurqanki?’ nispa. Paytaq ichaqa, mana rimarirqanchu.
40022013	Reytaq serbiqkunata nirqan: “Chakinkunata, makinkunatawan t'eqeychis. Hinaspataq hawa tutayaqman wikch'umuychis,” nispan. Chaypitaqmi, waqaypas, kiru k'arkakichiypas kanqa, nispa.
40022014	Askhan waqyasqakunaqa kanku. Ichaqa, pisillataqmi akllasqakunaqa kanku.’ nispa.
40022015	Hinaqtinmi fariseokunaqa, kutipuspanku, Jesusta ima rimasqallanpipas pantarusqanta hap'irqonankupaq rimanakamurqanku.
40022016	Chaymantataq fariseokunaqa, yachachisqanku runakunata, hinallataq Herodes t'aqamanta kaqkunatawan Jesusta tapumunankupaq kacharqanku: —Yachachikuq, manan runakunaq rikch'aynintachu qhawanki. Chayraykun mana llullakuspa rimaq kasqaykitapas, hinallataq mana pitapas mancharikuspa cheqaq kaywan Diospa ñanninta yachachiq kasqaykitapas yachayku.
40022017	Chay hinaqa, ¿imaynataq rikch'akusunki? ¿Rey Cesarman tributo qolqe pagayniyku allinchu, icha manachu? Chayta niykuwayku, nispanku.
40022018	Jesustaq ichaqa, paykunaq chay mana allin yuyayninkuta yachaspa, nirqan:S —Iskay-uyakuna, ¿imanaqtintaq wateqawankichisri?
40022019	Chay tributo pagana qolqeta qhawachiwaychis, nispa. Paykunataq, huk denario qolqeta qorqanku.
40022020	Hinaqtinmi Jesusqa paykunata nirqan: —¿Piqpa rikch'aynintaq, hinallataq piqpa sutintaq kay qolqepiri qelqasqa kashan? nispa.
40022021	Paykunataq nirqanku: —Rey Cesarpan, nispanku. Hinaqtinmi Jesusqa, paykunata nirqan: —Chay hinaqa, Cesarpa kaqta Cesarman qopuychis. Hinallataq Diospa kaqtapas Diosman qopuychis, nispa.
40022022	Chayta uyarispankutaq, muspharisqa kasharqanku. Hinan Jesusta saqespa, ripurqanku.
40022023	Chay p'unchaymi wakin saduseokunaqa, manan kawsarimpuy kanchu niqkuna, Jesusman asuykuspanku tapurqanku.
40022024	Nirqankutaq: —Yachachikuq, Moisesmi nirqan: ‘Pipas mana mirayninta saqespa wañukapun chayqa, wawqenmi chay warminwan kasarakunqa, hinaspataq wawqenpa mirayninta hatarichinqa,’ nispa.
40022025	Ñoqayku ukhupin qanchis wawqekuna karqanku. Ñawpaq kaqmi kasarakurqan, hinamantataq wañukapurqan, manataq wawan karqanchu. Hinan wawqenman warminta saqerqan.
40022026	Chay hinallataqmi, iskay kaqwanpas, chay hinallataq kinsa kaqwanpas, qanchis wawqentinwanpas mana wawanku karqanpunichu.
40022027	Llapankuq qhepankutataqmi, warmipas wañukapullarqantaq.
40022028	Qanchisnintinpa warminmi karqan. Chayrayku, ¿kawsarimpuy p'unchaypiri, mayqenninkuq warmintaq kanqa? nispanku.
40022029	Hinaqtinmi Jesusqa, paykunaman kutichispa nirqan: —Qelqakunataqa manan yachankichischu, nitaq Diospa atiynintapas reqsinkichischu, chaymi pantankichis.
40022030	Kawsarimpuy p'unchaypiqa, manan kasarakuypas, nitaq kasarachiypas kanqañachu, aswanpas hanaq pachapi kashaq angelkuna hinallañan kanqaku, nispa.
40022031	Ichaqa wañusqakunaq kawsarimpunanmanta, Diospa nisqanta, ¿manachu ñawincharqankichis?
40022032	Diosqa nirqanmi: ‘Ñoqan Abrahampa, Isaakpa, hinallataq Jakobpa Diosninqa kani,’ nispan. (Éxo. 3:6) Diosqa manan wañusqakunaq Diosninchu, aswanpas kawsashaqkunaq Diosninmi, nispa.
40022033	Chayta uyarispankutaqmi, chay askha runakunaqa yachachikuyninmanta sinchi utirayasqa kasharqanku.
40022034	Hinaqtinmi fariseokunaqa, saduseokunata Jesuspa upallachisqanta uyarispanku, ch'ulla runa hinalla huñunakurqanku.
40022035	Paykunamanta hukninkutaq, kamachikuy simita sut'inchaq karqan. Paymi Jesusta wateqananpaq tapurqan.
40022036	Nirqantaq: —¿Yachachikuq, Kamachikuy Simipi aswan ancha chaniyoq kaq kamachikuyri mayqen kaqtaq? nispan.
40022037	Jesustaq payta nirqan: —Kamachikuy Simi qelqaqa ninmi: ‘Señor Diosniykitan tukuy sonqoykiwan, tukuy almaykiwan, tukuy yuyayniykipiwan ima munakunki,’ nispan. (Deut. 6:5)
40022038	Ñawpaq kaq, hinallataq aswan ancha chaniyoq kamachikuyqa chaymi.
40022039	Iskay kaq kamachikuypas, chay hinallataqmi. Chay kamachikuytaqmi nin: ‘Runamasiykitan qan kikiykita hinapuni munakunki,’ nispa. (Leb. 19:18)
40022040	Llapan Kamachikuy Simi qelqapas, hinallataq Diospa rantinpi rimaqkunaq qelqankupas, chay iskaynin kamachikuypin hukllachasqa kashan, nispa.
40022041	Fariseokuna huñunasqa kashaqtinkutaq, Jesusqa paykunata tapurqan.
40022042	Nirqantaq: —¿Cristomantari, imaninkichistaq? ¿Piqpa churinmi ninkichistaq? nispan. Paykunataq nirqanku: —Payqa Davidpa Churinmi, nispanku.
40022043	Jesustaq paykunata nirqan: —¿Chay hinari, imaynatataq Davidqa, Espírituq yuyaychasqan kaspa, ‘Señorniy,’ nispa, sutiyarqan?
40022044	Davidqa nirqanmi: ‘Señormi, Señorniyta nirqan: “Awqaykikunata chakiykiq pachanman churanaykama, paña ladoypi tiyaykuy,” nispan, nispa. (Sal. 110:1)
40022045	Chay hinaqa, ¿Davidtaq ‘Señorniy,’ nispa sutiyan chayri, imaynatataq churinri kanman? nispa.
40022046	Hinan mana pipas ima simillatapas kutichiyta atirqanchu. Nitaqmi pipas chay p'unchaymantapacha tapuyta munarqanñachu.
40023001	Hinaqtinmi Jesusqa, chay askha runakunaman, hinallataq yachachisqankunaman rimaykurqan.
40023002	Nirqantaq: —Kamachikuy simita yachachiqkunapas, fariseokunapas, Moisespa yachachinan tiyananpin tiyaykunku.
40023003	Paykunaqa, yachachinkun, kikinkutaqmi ichaqa, mana ruwankuchu. Chayrayku, hinaña llapan nisqasunkichista kasukunkichis, hinallataq ruwankichis chaypas, ruwasqankuta hinaqa ama ruwaychischu.
40023004	Llasa q'epita, hinallataq mana apay atina q'epikunatan q'epichikunku. Chay llasa q'epi kaqkunatan, runakunaman q'epichinku. Paykunataqmi ichaqa, mana dedollankuwanpas tupaykuyllatapas munankuchu.
40023005	Aswanmi tukuy ima ruwasqankutapas, runakunaq rikunallankupaq ruwayta munanku. Paykunaqa, Diospa siminta apana qaramanta ruwasqa kajachankutan hatunyarachispa, watakunku, hinallataq p'achankuq kantuntapas hatuntaraq chhaqchacharunku.
40023006	Mikhuna fiestakunapipas ñawpaqllapipunin tiyayta munanku. Hinallataq judío runakunaq huñukunanku wasikunapipas ñawpaq kaq tiyanakunallapipuni tiyayta munanku.
40023007	Paykunaqa, ‘Rabí, Rabí,’ nispa, runakunaq sutiyanankuta, hinallataq plasakunapipas napaykusqa kaytapunin munanku.
40023008	Qankunaq Yachachiqniykichisqa, ch'ullallan. Payqa Criston. Qankunataqmi ichaqa, llapaykichis wawqe-panantin kankichis. Chayrayku ama ‘Rabí,’ nispa sutiyasqachu kaychis.
40023009	Hanaq pachapi kashaq Yayaykichisqa ch'ullallan. Chayrayku, ama kay pachapiqa pitapas, ‘Yayay,’ nispaqa sutiyankichischu.
40023010	Yachachiqniykichis Cristoqa ch'ullallan. Chaymi, ama ‘yachachikuq,’ nispapas sutiyachikunkichischu.
40023011	Pipas qankuna ukhupi hatunpaq qhawarisqa kaqqa, kamachiykichis kachun.
40023012	Pipas hatunchakuqqa, huch'uyaykuchisqan kanqa. Huch'uyaykukuqtaqmi ichaqa, hatunchasqa kanqa.
40023013	Mana qankunapas, nitaq runakunaq haykunankutapas, munasqaykichisraykun hanaq pacha qhapaq suyuman runakunaq haykunanta wisq'apunkichis. Chayrayku ¡ay qankunamanta, iskayuya kamachikuy simita yachachiqkuna, hinallataq fariseokuna, imaynaraq kankichis!
40023014	Biudakunaq wasinkunatan q'arunkichis. Hinan unayta mañakuqraqtaq tukusqaykichishawa, hatun huchachayta chaskinkichis. Chayrayku ¡ay qankunamanta, iskay-uya kamachikuy simita yachachiqkuna, hinallataq fariseokuna, imaynaraq kankichis!
40023015	Qankunaqa, qochanta hallp'antaraqmi ch'ulla runallata judío runaman t'ikrachinaykichispaq purinkichis. Judío runaman t'ikrarukuqtintaq, qankunamanta aswan iskay kuti infiernoq wawanmanraq tukurachinkichis. Chayrayku ¡ay qankunamanta iskay-uya kamachikuy simita yachachiqkuna, hinallataq fariseokuna, imaynaraq kankichis!
40023016	¡Ay qankunamanta runa pusaykachaq ñawsakuna, imaynaraq kankichis! Qankunaqa ninkichismi: ‘Pipas Dios yupaychana wasiq sutinpi huramentuta ruwan chayqa, manan imananpaschu. Ichaqa sichus chay Dios yupaychana wasipi kashaq qoriq sutinpi huramentuta ruwan chayqa, hunt'ananpunin,’ nispaykichis.
40023017	¡Mana yuyayniyoqkuna, hinallataq ñawsakunan kankichis! ¿Mayqentaq aswan balorniyori? ¿Qorichu, icha qorita ch'uyanchaq Dios yupaychana wasichu?
40023018	Nillankichistaqmi: ‘Pipas altarpa sutinpi huran chayqa, manan imananpaschu. Sitaqchus altar patapi kashaq ofrendaq sutinpi huraqmi ichaqa, hunt'ananpuni,’ nispaykichis.
40023019	¡Mana yuyayniyoqkuna, hinallataq ñawsakunan, kankichis! ¿Mayqen kaqtaq aswan chaniyoqri? ¿Ofrendachu, icha ofrendata Diospaq ch'uyaman tukuchiq altarchu?
40023020	Chayrayku pipas altarpa sutinpi huraqqa, altarpa sutinpi, hinallataq llapan chay patapi kaqkunaq sutinpi iman huran.
40023021	Hinallataq pipas Dios yupaychana wasiq sutinpi huran chayqa, chay Dios yupaychana wasiq sutinpin huran. Hinallataq pichus chaypi tiyaqpa sutinpin hurallantaq.
40023022	Hanaq pachaq sutinpi huraqpas, Diospa kamachikuq tiyananpa sutinpin huran. Hinallataq, pichus chay tiyanapi tiyashaqpa sutinpin hurallantaq.
40023023	Qankunaqa, mentamanta, eneldomanta, hinallataq kominomantapachan diezmoykichistaqa churankichis. Diospa Kamachikuy Siminmanta aswan chaniyoq kaqtataqmi ichaqa, mana ruwankichischu. Chaykunataqmi kaykuna: Chanin kaypiwan, yanapaykuypiwan, iñiypiwan ima kanku. Mana chay diezmokuykunata saqespan, kay yanapakuykunataqa ruwanallaykichispuni karqan. Chayrayku, ¡ay qankunamanta, iskay-uya kamachikuy simita yachachiqkuna, hinallataq fariseokuna, imaynaraq kankichis!
40023024	Runa pusaykachaq ñawsakuna, ukyanaykichisman ch'uspicha urmayuqtinqa suysunkichismi. Kamellotataq ichaqa, enteronllataraq millp'urunkichis.
40023025	Qankunaqa basoqtapas, platoqtapas patallantan maqchhirunkichis. Ukhuykichispitaq ichaqa, suwakuykunawan, mana allin ruwaykunawan hunt'aykusqa kashankichis. Chayrayku, ¡ay qankunamanta iskay-uya kamachikuy simita yachachiqkuna, hinallataq fariseokuna, imaynaraq kankichis!
40023026	¡Ñawsa fariseo! Basoq, hinallataq platoq ukhuntaraq ñawpaqtaqa maqchhiy, chay hinapin patanpas llimphuyasqa kanqa.
40023027	Qankunaqa, yuraq pintarusqa aya p'ampana t'oqomanmi rikch'akunkichis. Cheqaqmanta patallanmi sumaq rikch'akun, ukhuntaq ichaqa, aya tullukunawan, hinallataq imaymana qhellikunawan hunt'a kashan. Chayrayku, ¡ay qankunamanta iskay-uya kamachikuy simita yachachiqkuna, hinallataq fariseokuna, imaynaraq kankichis!
40023028	Cheqapaq qankunapas chay hinallataqmi pataykichista chaninman rikch'akuqta runakunaman rikuchinkichis. Ukhuykichispitaq ichaqa, iskay-uya kaywan, hinallataq sinchi mana kamachikuy simipichu kaywan hunt'a kashankichis.
40023029	¡Ay qankunamanta iskay-uya kamachikuy simita yachachiqkuna, hinallataq fariseokuna, imaynaraq kankichis! Qankunaqa, Diospa rantinpi rimaqkunaq p'ampasqa kasqantan perqata hatarichinkichis. Hinallataq chanin ruwaq runakunaq rikch'ayninpa kasqan saywakunatapas t'ikachankichis.
40023030	Ninkichistaq: ‘Sichus machulanchiskunaq kawsasqan p'unchaykunapi kawsasunman karqan chayqa, manan Diospa rantinpi rimaqkunata wañuchiqkunaqmasinchu kasunman karqan,’ nispaykichis.
40023031	Chay hinapin qankuna, kikiykichispa kontraykichispi chay Diospa rantinpi rimaqkunata wañuchiqkunaq wawankuna kasqaykichista willakunkichis.
40023032	¡Qankunapas machulaykichiskunaq chay ruway qallarisqankutayá hunt'apaychis!
40023033	¡Mach'aqwaykunan kankichis! ¡Benenoyoq mach'aqwaymanta miramuqkunan kankichis! ¿Nina yawray infiernoman huchachasqa kanaykichismantari, imaynatataq ayqekunkichis?
40023034	Chayrayku qhawariychis, Diospa rantinpi rimaqkunata, yachayniyoqkunata, hinallataq kamachikuy simita yachachiqkunatan qankunaman kachamuykichis. Paykunatataqmi, hukkunata wañuchinkichis, hukkunatataq chakatankichis. Wakintataq, judío runakunaq huñukunanku wasikunapi hasut'inkichis, hinallataq llaqtan-llaqtanta qatiykachankichis.
40023035	Chay hina kaqtinmi, hallp'a pachantinpi llapan chanin runakunaq yawarnin hich'asqaykichisqa, qankunaq pataykichisman hamunqa. Chay yawarqa chanin Abelpa yawarninmantapacha, Berequiaspa churin Zakariaspa yawarninkama kaqmi. Zakariastaqa, ch'uya cheqaspa, hinallataq altarpa qayllanpin wañuchirqankichis.
40023036	Cheqaqtan niykichis: ‘Lliw kaykunamantan kay p'unchay runa-mirayqa, huchachasqa kanqa,’ nispay, nispa.
40023037	Jesusqa nillarqantaqmi: —¡Jerusalén, Jerusalén llaqta, Diospa rantinpi rimaqkunatan wañuchishallankipuni. Hinallataqmi qanman kachamusqa kaqkunatapas rumiwan ch'aqeshallankipuni! ¡Hayk'a kutitan wawaykikunata huñuykuyta munarqani! Imaynan wallpapas chiwchinkunata raphran ukhuman huñuykun, chay hinatan huñuykuyta munarqani. Qankunataq ichaqa, mana munarqankichischu.
40023038	Qhawariychis, wasiykichispas ch'usaqmanmi tukuchisqa kanqa.
40023039	Niykichismi: ‘Kunanmantapachan: “Señorpa sutinpi hamuq saminchasqa kachun,” nispa ninaykichiskama, manaña aswantapas rikuwankichisñachu,’ nispay. nispa. (Sal. 118:26)
40024001	Jesusqa, Dios yupaychana wasimanta lloqsispanmi ripusharqan. Hinan yachachisqankunaqa. Dios yupaychana wasiq perqanta qhawachinankupaq asuykurqanku.
40024002	Kutichispantaq Jesusqa paykunata nirqan: —¿Llapan kaykunata rikushankichischu? Cheqaqtan niykichis: ‘Manan kaypiqa ima rumipas rumi patapi mana thunisqaqa qhepanqachu,’ nispay, nispa.
40024003	Jesusqa Olibos orqo patapin tiyaykurqan. Hinan yachachisqankunaqa sapaqllapi payman asuykuspa tapukurqanku: —Niwayku, ¿hayk'aqtaq chay imaymanakunari kanqa? ¿Ima señaltaq hamunayki qayllallaña kaqtin, hinallataq kay pachaq p'uchukananpaqri kanqa? nispanku.
40024004	Kutichispantaq, Jesusqa paykunata nirqan: —Qhawakuychis, amataq piwanpas q'otochikuychischu.
40024005	Askhan sutiypi hamunqaku. Ninqakutaq: “Ñoqan Cristoqa kani,” nispanku. Hinan askhata q'otunqaku.
40024006	Awqa tinkuykunamanta, hinallataq awqa tinkuykunamanta rimaqtapas uyarinkichismi. Tukuy chaykuna pasananpuni kasqanta, ama mancharikuspa qhawakuychis. Chaywanpas ichaqa, manan p'uchukayraqchu kanqa.
40024007	Huk suyun, wak suyuq kontranpi, hinallataq huk qhapaq suyupas, wak qhapaq suyuq kontranpi hatarimunqa. Tukuy cheqaspitaqmi millay onqoykuna, yarqaykuna, hinallataq pacha chhaphchikuykuna kanqa.
40024008	Lliw chaykunaqa, nanaykunaq qallariyllanraqmi kanqa.
40024009	Hinaqtinmi hatun ñak'ariykunaman hap'ichisunkichis, hinallataq wañuchisunkichis. Sutiyraykutaqmi, llapan suyu runakunaq cheqnisqan kankichis.
40024010	Hinaqtinmi, may askha misk'anqaku. Paykunapurataq q'otullawan hap'ichinakunqaku. Hinallataq paykunapura cheqninakunqaku.
40024011	Askha falso profetakunan hatarimunqaku, hinaspataqmi askha runata q'otunqaku.
40024012	Mana kamachikuy simiman hinachu kawsasqankuhawataq, askha runakunaq munakuynin chiriyapunqa.
40024013	Pichus p'uchukaykama takyaqtaqmi ichaqa, qespichisqa kanqa.
40024014	Qhapaq suyumanta kay allin willakuytaq, llapan suyu runakunaq yachanankupaq lliw teqsimuyuntinman willasqa kanqa. Hinamantataqmi p'uchukayqa chayamunqa, nispa.
40024015	Jesusqa nillarqantaqmi: —Chay hinaqa, Diospa cheqnisqan millakuy ch'innichiqtan, Diospaq t'aqasqa cheqaspi tiyashaqta rikunkichis. Chaymantan Diospa rantinpi rimaq Danielqa rimarqan. Chayta ñawinchaqqa entiendichun. (Dan. 9:27; 11:31; 12:11)
40024016	Hinaqa, Judea probinsiapi kashaqkuna, orqo patakunaman ayqekuchunku.
40024017	Wasi patapi kashaqqa, imallatapas wasinmanta horqonanpaq amaña haykuchunñachu.
40024018	Hinallataq chakrapi kashaqpas, kapanta apakunanpaq amaña qhepamanqa kutichunñachu.
40024019	Ichaqa, ¡ay chay p'unchaykunapi, onqoq warmikunamanta, hinallataq ñuñuq wawayoq kashaqkunamantapas, imaynaraq kanqa!
40024020	Ayqekuyniykichisqa, ama paray tiempopichu, nitaq sábado p'unchaypipaschu kananpaq Diosmanta mañakuychis.
40024021	Hinan, kay pachaq qallariyninmanta kunankamapas, mana hayk'aq kasqan sinchi hatun ñak'ariy kanqa. Manataqmi chay hina hatun ñak'ariyqa hayk'aqpas kanqañachu.
40024022	Chay p'unchaykunachus mana pisiyachisqa kanman chayqa, manan pipas qespikunmanchu. Ichaqa akllasqakunaraykun, chay p'unchaykunaqa pisiyachisqa kanqa, nispa.
40024023	Nillarqantaqmi: —Sichus pipas nisunkichis: ‘Qhawariy, kaypin Cristoqa kashan,’ nispa, otaq nisunkichis: ‘Haqaypin kashan,’ nispa chayqa, aman kreenkichischu.
40024024	Falso cristokuna, hinallataq falso profetakunapiwanmi hatarimunqaku. Hinan hatun señalkunata, musphana ruwaykunatawan ruwanqaku. Atikunmanchus chayqa, akllasqakunatawanraqmi q'otunqaku.
40024025	¡Qhawariychis! Ñawpaqmantaraqmi kaykunataqa nirqaykichis.
40024026	Chay hinaqa, sichus pipas nisunkichis: ‘Qhawariychis, ch'inniqpin kashan,’ nispa chayqa, aman rinkichischu. Otaq sichus nisunkichis: ‘Qhawariychis, wasi ukhu kuartochakunapin kashan,’ nispa chaypas, aman kreenkichischu.
40024027	Imaynan rayoq lliphllikiyninqa inti lloqsiy ladomanta, inti haykuy ladokamaraq rikuchikun, chay hinallataqmi Runaq Churinpa hamuyninpas kanqa.
40024028	Maypichus ayakunaq kasqanmanmi, gallinasokunaqa huñukunqaku, nispa.
40024029	Jesusqa nillarqantaqmi: —Chay hatun ñak'ariy p'unchaykuna tukukuqtin hinataqmi ichaqa, Intipas tutayapunqa, killapas mana k'anchanqañachu. Ch'askakunapas, hanaq pachamanta urmaykamunqan. Hinallataq hanaq pachapi atiykunapas chhaphchirisqan kanqa. (Isa. 13:10)
40024030	Hinaqtinmi Runaq Churinpa hamuynin señalqa, hanaq pachapi rikhurimunqa. Chay tiempopitaq llapan hallp'a pachantinpi runamiray ayllukuna, khuyayta waqapakunqaku. Hinaspataq Runaq Churinta hanaq pachamanta phuyu patapi atiywan k'anchariyninpi, hamushaqta rikunqaku.
40024031	Angelninkunatataq, alto kunkayoq korneta waqachiywan kachanqa. Hinan akllasqankunata hanaq pachaq huk lado k'uchunmanta, wak lado k'uchunkama, tawantin ladomanta huñuchimunqa, nispa.
40024032	Nillarqantaqmi: —Igos sach'amanta rikch'anachiytapas yachallaychistaq. K'allmankuna q'omeryamuqtin, hinallataq rap'inkunapas ch'ikchimuqtinmi, poqoy tiempoqa qayllaykamushasqanta yachankichis.
40024033	Chay hinallataq qankunapas, tukuy chay imaymanakunata rikuspaykichis, Señorqa punku qayllapiña kashasqanta yachaychis.
40024034	Cheqaqtan niykichis: ‘Tukuy chay imaymanakunaq hunt'akunankamaqa, manan kay runa-miraykuna tukukunqachu.
40024035	Hanaq pachapas, hallp'a pachapas tukukunqan, simiykunan ichaqa, manapuni tukukunqachu,’ nispay.
40024036	Chay p'uchaymanta, hinallataq chay oramantan ichaqa, mana pipas yachanchu. Nitaqmi hanaq pachapi kashaq angelkunapas yachankuchu. Aswanpas sapan Yayallaymi yachan.
40024037	Imaynan Noepa p'unchayninkunapi karqan, chay hinallataqmi Runaq Churinpa hamuyninpas kanqa.
40024038	Noepa arkaman haykunan p'unchaykaman, manaraq ima parapas chayamusharqanchu. Hinan chay p'unchaykunapi mikhusharqanku, ukyasharqanku, kasarakusharqanku, hinallataq kasarakunankupaq rimaykusqa kasharqanku.
40024039	Sinchi para chayamuspan, llapankuta millp'upunankamaqa, manan entienderqankuchu. Chay hinallataqmi, Runaq Churinpa hamuyninpas kallanqataq.
40024040	Hinaqtinmi, iskay runakuna chakrapi kashanqaku. Hukninmi apasqa kanqa, huk kaqtaqmi ichaqa, saqesqa kanqa.
40024041	Iskay warmikunan molinopi kutashanqaku. Hukninmi apasqa kanqa, huk kaqtaqmi ichaqa, saqesqa kanqa.
40024042	Ima p'unchaytachus Señorniykichis hamunantaqa, manan yachankichischu. Chayrayku rikch'aspalla suyashaychis.
40024043	Ichaqa, sichus wasiyoq wiraqocha imay orastachus suwaq hamunanta yachanman chayqa, rikch'ashaspallan suyanman. Hinan wasintaqa mana t'oqochinmanchu. Chayta yachaychis.
40024044	Runaq Churinqa, mana yuyasqaykichis oraspin hamunqa. Chayrayku qankunaqa wakichisqallapuni kashaychis, nispa.
40024045	Nillarqantaqmi: —¿Pitaq patronninpa wasinpi uywasqankunaman, tiemponpi mikhunata haywananpaq hunt'aq, hinallataq yuyaysapa churasqa kamachi kaqri?
40024046	Sichus patronnin kutimuspa, kamachisqanman hina ruwashaqta tarinqa chayqa, chay kamachiqa kusisamiyoqmi.
40024047	Cheqaqtan niykichis: ‘Patronninqa, llapan kaqninkunata qhawananpaqmi churapunqa,’ nispay.
40024048	Ichaqa chay millay kamachi sonqonpi ninman: ‘Patronniyqa manan hamunmanraqchu,’ nispa.
40024049	Hinaspataq kamachimasinkunata maqayta qallarinman, machaqkunawantaq mikhunmanpas, ukyanmanpas.
40024050	Chay hina kaqtinqa, chay kamachiq patronninqa, mana suyasqan p'unchaypi, hinallataq mana yachasqan oraspin hamunqa.
40024051	Hinan allinallintapuni kastigaykuspan, iskay-uyakunawan kuska kananpaq churanqa, chaypitaqmi waqaypas, kiru k'arkakichiypas kanqa, nispa.
40025001	Jesusqa nillarqantaqmi: —Hinaqtinmi chunka donsella sipaskuna lamparankuta hap'ispanku, kasarakuq qharita chaskinankupaq lloqsimurqanku. Chaymanmi, hanaq pacha qhapaq suyuqa rikch'akun.
40025002	Paykunamantan phisqa yuyaysapakuna, phisqataq mana yuyayniyoqkuna karqanku.
40025003	Mana yuyayniyoqkunaqa, lamparankuta hap'ispankun, mana aseitita apakurqankuchu.
40025004	Yuyaysapa sipaskunataq ichaqa, lamparankuman hich'akunankupaq aseitita apakurqanku.
40025005	Kasarakuq qhari mana rikhurimuqtintaq, llapanku puñuywan aysachikuspanku puñurapurqanku.
40025006	Kuska tutatataq waqyakuqta uyarirqanku: ‘¡Qhawariychis, kasarakuq qhariqa kaypiñan. Payta chaskinaykichispaq lloqsimuychis!’ nispa.
40025007	Hinaqtinmi llapan chay donsella sipaskunaqa, sayarispanku lamparankuta wakichikurqanku.
40025008	Mana yuyayniyoqkunataq, yuyaysapakunata nirqanku: ‘Lamparaykun mana k'anchanñachu, chayrayku aseitiykichista qoykuwayku,’ nispanku.
40025009	Yuyaysapakunataq ichaqa, kutichispa nirqanku: ‘Qankunatapas, hinallataq ñoqaykutapas mana pisiwananchispaq bendiqkunaman aswan riychis. Hinaspataq qankuna kikiykichispaq rantikamuychis,’ nispanku.
40025010	Paykuna rantikuq rishanankukamataq, kasarakuq qhariqa chayamurqan. Wakichisqakunataq paywan kasarakuy fiestaman haykurqanku. Hinan punkuqa wisq'asqa kapurqan.
40025011	Chaymantataq, wakin donsella sipaskunapas kutimuspa, nirqanku: ‘Señor, Señor punkuta kicharimuwayku,’ nispanku.
40025012	Kasarakuq qharitaq ichaqa, kutichispan nirqan: ‘Cheqaqtan niykichis: “Manan reqsiykichischu,” nispay,’ nispa.
40025013	Ima p'unchaytachus, hinallataq ima orastachus Runaq Churin hamunantaqa manan yachankichischu. Chayrayku rikch'aspalla suyashaychis, nispa.
40025014	Nillarqantaqmi: —Hanaq pacha qhapaq suyuqa, huk runa karu llaqtaman puriripunanpaq, kamachinkunata waqyachimuspan, kaqninkunata rakiqmanmi rikch'akun.
40025015	Hukninmanmi phisqa talento qolqeta qorqan. Huk kaqmantaq iskay talento qolqeta, huk kaqmanñataq huk talento qolqeta qorqan. Sapanka hukmanmi llank'ay atisqanman hina qorqan. Hinaspataq karu llaqtata ripurqan.
40025016	Chay phisqa talento qolqe chaskiqqa, ripuspanmi chay chaskisqan qolqewan llank'aspa, wak phisqa talento qolqetawan ganamurqan.
40025017	Hinallataq iskay talento qolqe chaskiqpas, wak iskaytawan ganamullarqantaq.
40025018	Huk talento qolqellata chaskiqtaqmi ichaqa, ripuspa, pampata t'oqorqan. Hinan patronninmanta qolqe chaskisqanta chaypi pakarurqan.
40025019	Unay tiempomantañataq, chay kamachikunaq patronninkuqa, kutimurqan. Hinan paykunawan kuentata ruwarqan.
40025020	Phisqa talento qolqe chaskiq qayllaykamuspantaqmi, wak phisqa talento qolqetawan apamurqan. Hinan nirqan: ‘Patronniy, phisqa talento qolqetan qowarqanki. Kayqá wak phisqa talento qolqetawanmi ganaramuni,’ nispan.
40025021	Patronnintaqmi payta nirqan: ‘Hunt'aq, hinallataq allin kamachi, kusapunin. Pisi llank'anallapipas hunt'aqpunin kasqanki. Chaymi kunanqa hatun llank'anaman churasayki. Patronniykiq q'ochukuyninman haykumuy,’ nispa.
40025022	Iskay talento qolqe chaskiqpas, qayllaykamuspa nillarqantaq: ‘Patronniy, iskay talento qolqetan qowarqanki, kayqá wak iskay talento qolqetawanmi ganaramuni,’ nispa.
40025023	Patronnintaqmi payta nirqan: ‘Hunt'aq, hinallataq allin kamachi, kusapunin. Pisi llank'anallapipas hunt'aqpunin kasqanki. Chaymi kunanqa hatun llank'anaman churasayki. Patronniykiq q'ochukuyninman haykumuy,’ nispa.
40025024	Huk talento qolqe chaskiqtaq ichaqa, qayllaykamuspa nirqan: ‘Patronniy, mana tarpusqaykimanta kosechaq, hinallataq mana t'akasqaykimanta ichhuq, sinchi millay runa kasqaykitaqa reqsiykin.
40025025	Chaymi manchakuspay, talento qolqeykitaqa kutipuspay, pampaman pakamurqani. Qolqeykiqa kaymi kashan,’ nispa.
40025026	Patronnintaq kutichispa, payta nirqan: ‘¡Mana allin, hinallataq qella kamachi! Mana tarpusqaymanta kosechaq, hinallataq mana t'akasqaymanta ichhuq kasqaytapas yacharqankin.
40025027	Chayrayku, bankopi llank'aqkunaman qolqeytaqa qowaq karqan. Ñoqa kutimuspaytaq, wachaynintinta chaskikapuyman karqan.
40025028	Chay hinaqa, chay talento qolqeta qechupuychis. Hinaspataq chunka talento qolqeyoqman qopuychis.
40025029	Hayk'an kaqniyoqmanqa qosqan kanqa. Hinan askha kaqniyoqraq kapunqa. Mana kaqniyoqmantataqmi ichaqa, ima kaqnillanpas qechusqa kanqa.
40025030	Hinallataq, chay mana baleq kamachita hawa laqhatutayaqman wikch'upuychis. Chaypin waqaypas, kiru k'arkakichiypas kanqa,’ nispa.
40025031	Nillarqantaqmi: —Runaq Churin k'anchariyninpi llapan ch'uya angelninkunawan hamuspanmi, k'ancharishaq kamachikunan tiyananpi tiyaykunqa.
40025032	Llapan suyu runakunataq, paypa ñawpaqenman huñumusqa kanqaku. Hinan payqa, iskay ladoman, imaynan michiqqa obehakunata kabrakunamanta t'aqan, chay hinata wakinkunamanta hukkunata t'aqanqa.
40025033	Hinan obehakunata paña ladonman, kabrakunatataq lloq'e ladonman churanqa.
40025034	Reytaqmi, paña ladonpi kaqkunata ninqa: ‘Yayaypa saminchasqankuna, kay pachaq qallariyninmantapacharaq qankunapaq wakichisqa qhapaq suyuman haykuychis.
40025035	Yarqasqan kasharqani, mikhuchiwarqankichistaqmi. Ch'akisqan kasharqani, ukyachiwarqankichistaqmi. Mana llaqtayoqmi purisharqani, qorpachawarqankichistaqmi.
40025036	Mana p'achayoqmi kasharqani, p'achachiwarqankichistaqmi. Onqosqa, hinallataq karselpin kasharqani, watukamuwarqankichistaqmi, ’ nispa.
40025037	Hinaqtinmi, chanin runakunaqa kutichiwanqaku: ‘Señor, ¿hayk'aqtaq yarqasqata rikuspari, mikhuchirqaykiku? Otaq, ¿ch'akisqata rikuspapas ukyachirqaykikuri?
40025038	¿Hayk'aqtaq mana llaqtayoqta rikuspari, qorpacharqaykiku? Otaq, ¿mana p'achayoqta rikuspa p'achachirqaykikuri?
40025039	¿Hayk'aqtaq onqosqata, hinallataq karselpipas rikuspari, watukuq hamurqaykiku?’ nispanku.
40025040	Reytaqmi paykunaman kutichispa ninqa: ‘Cheqaqtan niykichis: “Kay aswan huch'uylla wawqeykunamanta hukninkupaq ruwaspaykichisqa, ñoqapaqmi ruwarqankichis,” nispay,’ nispa.
40025041	Hinaqtinmi lloq'e ladonpi kaqkunata nillanqataq: ‘Saqrapaq, hinallataq angelninkunapaqwan wakichisqa wiñay nina yawrayman ñakasqakuna, ñoqamanta t'aqakuychis.
40025042	Yarqasqa kashaqtiymi, mana mikhuchiwarqankichischu. Hinallataq ch'akisqa kashaqtiypas, manan ukyachiwarqankichischu.
40025043	Mana llaqtayoq kashaqtiymi, mana qorpachawarqankichischu. Mana p'achayoq kashaqtiymi mana p'achachiwarqankichischu. Onqosqa, hinallataq karselpi kashaqtiypas, manallataqmi watukamuwarqankichispaschu’ nispan.
40025044	Hinaqtinmi paykunaqa, kutichispa ninqaku: ‘Señor, ¿hayk'aqtaq yarqasqatapas, ch'akisqatapas, mana llaqtayoqtapas, mana p'achayoqtapas, onqosqatapas, karselpipas rikurqaykikuri, hinaspataq mana serbirqaykikuchu?’ nispanku.
40025045	Hinan Reyqa, paykunaman kutichispa ninqa: ‘Cheqaqtan niykichis: “Kay aswan huch'uylla kaqkunapaq mana ruwaspaykichisqa, manallataqmi ñoqapaqpas ruwarqankichischu,” nispay,’ nispa.
40025046	Hinan paykunaqa, wiñay ñak'ariyman rinqaku. Chanin kaqkunataq ichaqa, wiñay kawsayman rinqaku, nispa.
40026001	Tukuy chay simikuna rimayta tukuruspantaqmi, Jesusqa yachachisqankunata rimaykurqan.
40026002	Nirqantaq: —Iskay p'unchaymanta Paskua fiestaq kanantaqa yachankichismi. Hinan Runaq Churinqa, chakatasqa kananpaq hap'ichisqa kanqa, nispan.
40026003	Hinaqtinmi umalliq saserdotekuna, kamachikuy simita yachachiqkuna, hinallataq llaqta umalliq runakunapas, Kaifás sutiyoq hatun umalli saserdoteq wasi pationpi huñunakurqanku.
40026004	Hinan Jesusta q'otullawan hap'ispa, wañuchinankupaq paykunapurapi rimanakurqanku.
40026005	Ichaqa nirqankun: —Llaqtapi mana ch'aqwaray kananpaq, ama fiestapiqa wañuchisunchu, nispanku.
40026006	Hinaqtinmi, Betania llaqtapi lepra onqoyniyoq Simonpa wasinpi Jesusqa kasharqan.
40026007	Hinan huk warmi, alabastro rumimanta tuminchapi, ancha askha balorniyoq q'apashaq hawinata apayukuspa hamurqan. Hinaspataq chay warmiqa, Jesuspa uman pataman mesapi tiyashaqtin hich'aykurqan.
40026008	Chayta rikuspankutaq, yachachisqankunaqa phiñakuspa nirqanku: —¿Imapaqtaq kay hinatari usuchikun?
40026009	Kay hawinataqa askha qolqemanchá aswan bendikunman karqan. Hinaspataq wakchakunaman qokunman karqan, nispanku.
40026010	Chayta entiendispantaqmi, Jesusqa paykunata nirqan: —¿Imapaqtaq kay warmitari rimapayankichis? Payqa allin ruwaytan ñoqapaq ruwarqan.
40026011	Wakchakunaqa, qankunawan kashallanqapunin. Ñoqan ichaqa, manaña qankunawan kashallasaqpunichu.
40026012	Hinallataq, kay q'apashaq hawinata kuerpuyman hich'aykuwaspanqa, p'ampasqa kanaypaqmi wakichishan.
40026013	Cheqaqtan niykichis: ‘Teqsimuyuntinpi may cheqaspiña kay allin willakuy willasqa kasqanpipas, kay warmiq ruwasqanmanta yuyarinapaqmi willasqallataq kanqa,’ nispay, nispa.
40026014	Hinaqtinmi, chunka iskayniyoqmanta huknin Judas Iskariote sutiyoqqa, umalliq saserdotekunaman rirqan.
40026015	Hinan Judasqa, paykunata nirqan: —¿Jesusta qankunaman hap'ichiqtiyri, imatataq qowankichisman? nispa. Paykunataq, kinsa chunka qolqeta Judasman qorqanku.
40026016	Chaymantapachataqmi, Judasqa ima ratupichus Jesusta hap'ichinanpaq maskhasharqan.
40026017	Mana lebadurayoq t'anta mikhuna fiesta qallariy p'unchaypitaqmi, yachachisqankunaqa Jesusman asuykuspa nirqanku: —¿Maypitaq Paskua fiestapi t'anta mikhunaykipaq wakichimunaykutari munanki? nispanku.
40026018	Jesustaq nirqan: —Llaqtapi kashaq huk runaman riychis. Hinaspataq chay runata ninkichis: ‘Yachachikuqmi nin: “Wañunay p'unchaymi qayllaykamunña, wasiykipin yachachisqaykunawan Paskua fiestapi mikhuna t'antata mikhusaq,” nispan,’ nispaykichis, nispa.
40026019	Yachachisqankunataq, imaynatachus kamachisqanman hina, Paskua fiestapi t'antata mikhunanpaq wakichimurqanku.
40026020	Sasphiyaykushaqtinñataq, Jesusqa chunka iskayniyoq yachachisqankunapiwan mesaman tiyaykurqan.
40026021	Mikhushaqtinkutaq, Jesusqa nirqan: —Cheqaqtan niykichis: ‘Qankunamanta hukniykichismi hap'ichiwankichis,’ nispay, nispa.
40026022	Hinan paykunaqa, sinchi llakisqa kaspanku, sapanka hukninku tapukuyta qallarirqanku: —Señor, ¿ñoqachu kasaq? nispanku.
40026023	Hinaqtinmi Jesusqa, kutichispa nirqan: —Pichus ñoqawan kuska p'ukuman makinta challpuqmi hap'ichiwanqa.
40026024	Cheqaqtapunin Runaq Churinqa, imaynachus paymanta qelqasqa kashan, chayman hina rishan. Ichaqa ¡ay Runaq Churinta hap'ichiq haqay runamanta, imaynaraq kanqa! Chay runaq mana naseyninqa, allinmi kanman karqan, nispa.
40026025	Hap'ichiqnin Judastaq, kutichispa nirqan: —Rabí, ¿ñoqachu kasaq? nispa. Jesustaq nirqan: —Qan kikiykin ninki, nispa.
40026026	Paykuna mikhushaqtinkutaqmi, Jesusqa t'antata hap'ispa, saminchaykuspa phakmirqan. Hinan yachachisqankunaman qospa nirqan: —Hap'iychis, hinaspa mikhuychis. Kayqa kuerpoymi, nispa.
40026027	Hinan kopatapas hap'ispan, grasiasta qorqan. Paykunaman qospantaqmi nirqan: —Llapaykichis kay kopamanta ukyaychis.
40026028	Askha runakunaq huchanku pampachasqa kananpaq, hinallataq mosoq rimanakuypaq hich'akuq yawarniyqa kaymi.
40026029	Ichaqa niykichistaqmi: ‘Yayaypa qhapaq suyunpi qankunawan mosoq ubas rurumanta ukyanaykaman, manaña kunanmantaqa kay ubas rurumanta ukyasaqñachu, ’ nispay, nispa.
40026030	Dios yupaychana takita takispankutaq, Olibos orqoman lloqsirqanku.
40026031	Hinaqtinmi Jesusqa, yachachisqankunata nirqan: —Kay hina qelqasqan kashan: ‘Michiqtan k'irisaq, hinaspataq obehakunaqa, tropanmanta ch'eqechisqa kanqaku,’ nispa. (Zak. 13:7) Chayraykun llapaykichis kunan tuta misk'akunkichis.
40026032	Kawsarimpusqay qhepatataq ichaqa, qankunaq ñawpaqeykichista Galilea probinsiaman risaq, nispa.
40026033	Pedrotaq kutichispa nirqan: —Llapankuña qanhawa misk'akunqaku chaypas, ñoqaqa manapunin hayk'aqpas misk'akusaqchu, nispa.
40026034	Jesustaq Pedrota nirqan: —Cheqaqtan niyki: ‘Kunan tutan manaraq gallo waqamushaqtin, kinsa kutita mananchawanki,’ nispay, nispa.
40026035	Hinan Pedroqa Jesusta nirqan: —Qanwan kuskaña wañunay kaqtinpas, manapunin hayk'aqpas mananchasaykichu, nispa. Chay hinallatataqmi llapan yachachisqankunapas, nirqanku.
40026036	Hinan Jesusqa, yachachisqankunawan Getsemaní nisqa cheqasman chayarqan. Hinaspataq paykunata nirqan: —Kayllapi tiyashaychis, ñoqataq haqay ladoman rispay, Diosman parlamusaq, nispa.
40026037	Hinan Pedrotawan, Zebedeoq iskaynin churinkunatawan pusarikurqan. Hinaspataq anchatapuni khuyay kayta, hinallataq llakikuyta qallarirqan.
40026038	Hinaqtinmi Jesusqa, paykunata nirqan: —Sonqoymi sinchi llakisqa wañunayaq hinaraq kashan. Kayllapi rikch'aysiwaspa kashaychis, nispa.
40026039	Jesusqa aswanta ñawpaqman rispantaq, qonqorinmanta pampakama k'umuykurqan. Hinan Diosman parlaspa nirqan: —Yayay, atikunmanchus chayqa, kay ñak'ariy kopata ñoqamanta anchhurichiy. Ichaqa ama ñoqaq munasqaychu kachun, aswanpas qanpa munasqaykipuni kachun, nispa.
40026040	Yachachisqankunaman kutimuspantaq puñushaqta tarirqan. Hinan Pedrota nirqan: —Chay hinaqa, ¿manachu huk orallapas rikch'aysiwayta atirqankichis?
40026041	Mana wateqasqa kanaykichispaq rikch'ashaychis, hinallataq Diosman parlaychis. Cheqapaqmi, espirituqa munashanpuni, aycha kuerpotaqmi ichaqa, pisi-kallpa kashan, nispa.
40026042	Wakmanta t'aqarikuspantaq, iskay kutinpi Diosman parlaspa nirqan: —Yayay, sichus kay ñak'ariy kopata manaraq ukyashaqtiy, ñoqamanta mana anchhurichisqa kayta atikunmanchu chayqa, qanpa munayniyki ruwasqa kachun, nispa.
40026043	Wakmanta kutimuqtintaqmi, yachachisqankunaq ñawinkuqa sinchi puñuywan atipasqa kasharqan. Chayraykun puñushaqtaqa tarirqan.
40026044	Wakmanta paykunata saqeykuspantaq, t'aqarikurqan. Hinan kasqan simikunallawantaq, kinsa kutinpi Diosman parlarqan.
40026045	Hinaqtinmi yachachisqankunaman kutimuspa, kay hinata nirqan: —¿Puñushankichisraqchu? ¿Samashankichisraqchu? Qhawariychis, ñan oraqa chayamunña. Runaq Churintataqmi huchasapakunaq makinman hap'ichinqaku.
40026046	¡Sayarispa hakuchis! Qhawariychis, hap'ichiwaqniymi qayllaykamushanña, nispa.
40026047	Jesús manaraq rimayta tukushaqtinmi, chayllaman chunka iskayniyoq yachachisqankunamanta huknin, Judasqa chayamurqan. Hinan umalliq saserdotekunaq, hinallataq llaqtamanta umalliq runakunaq kachamusqanku, askha runakuna paywan kuska, espadakunantin, k'aspikunantin ima, hamurqanku.
40026048	Jesusta hap'ichiq Judasqa, señaltan qosqa karqan: —Pitachus ñoqa much'aykusaq paymi. Hinan payta hap'inkichis, nispan.
40026049	Kasqan ratupachataq, Jesusman asuykuspa nirqan: —¡Rabí, napaykuyki! nispa. Hinan payta much'aykurqan.
40026050	Jesustaq Judasta nirqan: —Amigoy, ¿imamanmi hamushanki? nispa. Hinaqtinmi paywan hamuqkunaqa asuykurqanku. Jesusta hap'ispankutaq, presocharqanku.
40026051	Chayllamanmi Jesuswan kaqkunamanta hukninqa, makinta haywarispan, espadanta horqorqan. Hinan hatun umalli saserdoteq kamachinpa ninrinta qhorururqan.
40026052	Hinaqtinmi Jesusqa payta nirqan: —Espadata lliw hap'iqkunaqa espadawanmi wañuchisqa kanqaku. Chayrayku espadaykitaqa maypi kananman churapuy.
40026053	¿Yayayta waqyakuqtiy kunanpacha wara-waranqa angelninkunata qomuwanantaqa icha manachu yuyaykunki?
40026054	Chay hinapunin kanan. Mana chay hina kaqtinqa, ¿imaynatataq Qelqakunari hunt'akunman? nispa.
40026055	Chay kasqan ratupin chay askha runakunata nirqan: —¿Suwaman hinachu espadakunantin, k'aspikunantin hap'iqniy hamuwarqankichis? Sapa p'unchaymi, Dios yupaychana wasipi yachachispay, qankunawan kasharqani. Ichaqa manataqmi hap'iwarqankichischu.
40026056	Diospa rantinpi rimaqkunaq Qelqasqanku hunt'akunanpaqmi, tukuy kaykunaqa pasashan, nispa. Hinaqtinmi, llapan yachachisqankunaqa Jesusta saqerparispa, ayqekurqanku.
40026057	Jesusta hap'imuqkunataq, hatun umalliq saserdote Kaifaspa ñawpaqenman aparqanku. Maypichus kamachikuy simita yachachiqkuna, hinallataq umalliq runakuna huñunasqa kashasqankumanmi aparqanku.
40026058	Pedrotaq ichaqa, karullamanta hatun umalliq saserdoteq wasi pationkama qatikurqan. Ukhuman haykuspantaq, imaynapipunichus tukunqa chayta rikunanpaq guardiakunawan tiyasharqan.
40026059	Umalliq saserdotekuna, llaqta umalliq runakunapiwan, hinallataq llapan Konsilio Sanedrinpi kaqkunapiwanmi, Jesuspa kontranpi yanqa qasinmanta tumpaspa willakuyta maskhasharqanku. Wañuyman hap'ichinankupaqmi, maskhasharqankuqa.
40026060	Chay askha falso testigokunaña rikhuriqtinkupas, manan imatapas tarirqankuchu. Tukukuyllapiñan ichaqa iskay falso testigokuna rikhurimurqanku.
40026061	Hinan nirqanku: —Kay runan rimarqan: ‘Dios yupaychana wasita thuniruspaymi, kinsa p'unchayllapi hatarirachisaq,’ nispan, nispanku.
40026062	Hatun umalliq saserdote sayarispantaq, nirqan: —¿Kay runakunan, kontraykipi willakushanku chayri, manachu imatapas kutichikunki? nispa.
40026063	Jesustaq ichaqa, upallalla karqan. Hinan hatun umalliq saserdoteqa Jesusta nirqan: —!Kawsaq Diospa sutinpi usqhayta niwayku! ¿Qanchu Diospa Churin Cristori kanki? nispa.
40026064	Jesustaq payta nirqan: —Qanpa nisqayki hinapunin. Chaymantapas nillaykichistaqmi: ‘Kunanmantapachan Runaq Churintaqa Atiyniyoqpa paña ladonpi tiyashaqta rikunkichis. Hinallataq hanaq pachamanta phuyupi hamushaqta rikullankichistaq,’ nipay, nispan.
40026065	Hinaqtinmi hatun umalliq saserdoteqa, p'achanta llik'ikuspa nirqan: —Diostan k'arakta k'amishan. ¿Ima testigokunatañataq nesesitanchisri? Qhawariychis, kunanmi qankuna kikiykichis Diosta k'arak k'amisqanta uyarishankichis.
40026066	¿Chayri, imaynataq rikch'akusunkichis? nispa. Chaypi kashaqkunataq, kutichispa nirqanku: —Wañuchisqapunin kanan, nispanku.
40026067	Hinan uyanpi thoqaykurqanku, hinallataq saqmarqanku. Wakintaq ch'aqlarqanku.
40026068	Nirqankutaqmi: —!Cristo, pichus maqashasunki, chayta profetisay! nispanku.
40026069	Pedrotaq hawa patiopi tiyasharqan. Hinaqtinmi huk kamachi sipasqa, asuykuspa nirqan: —!Qanpas Galilea llaqtayoq Jesuswanmi kasharqanki! nispa.
40026070	Paytaq ichaqa, llapankuq ñawpaqenpi mananchaspa nirqan: —Rimasqaykitaqa manan yachanichu. nispan.
40026071	Pedro, punkuta lloqsishaqtintaq ichaqa, wak uywasqa sipaspas rikurullarqantaq. Hinan chaypi kashaqkunata nirqan: —Kay runaqa, Nazaret llaqtayoq Jesuswanmi kasharqan, nispa.
40026072	Pedrotaqmi ichaqa, yapamanta huramentuwanraq mananchaspa, nirqan: —Ñoqaqa manan chay runataqa reqsillanipaschu, nispan.
40026073	Chay ratullamanmi chaypi kashaqkuna asuykuspa, Pedrota nirqanku: —Rimayniykipin paykunaq kasqaykitaqa reqsichikunki. Chayrayku, cheqaqtapunin qanqa paykunamanta kanki, nispanku.
40026074	Hinaqtinmi ñakapakuyta qallarirqan. Hinallataq huraspa nirqan: —Manapunin chay runataqa reqsinichu, nispan. Chayllamanmi galloqa waqamurqan.
40026075	Jesusmi Pedrota nisqa karqan: —Manaraq gallo waqamushaqtinmi, kinsa kutita mananchawanki, nispan. Hinan Pedroqa chay nisqanta yuyarirurqan. Hawaman lloqsispantaqmi, anchatapuni waqarqan.
40027001	Pacha illarimuqtintaq, llapan umalliq saserdotekuna, llaqta umalliq runakunapiwan, wañuyman hap'ichinankupaq Jesuspa kontranpi rimanakurqanku.
40027002	Hinan t'eqesqata apaspanku, kamachikuq Poncio Pilatoman hap'ichimurqanku.
40027003	Hinaqtinmi hap'ichiqnin Judasqa, wañuyman Jesusta huchachasqankuta rikuspa, sonqonta nanachikurqan. Hinan kinsa chunka qolqe chaskisqanta umalliq saserdotekunaman, umalliq runakunamanwan kutichipurqan.
40027004	Nirqantaq: —Mana huchayoq runata wañunanpaq qankunaman hap'ichispaymi ñoqaqa huchallikuni, nispa. Paykunataq ichaqa, nirqanku: —¿Ñoqaykumanri, imataq qokuwanku? Chaymantaqa qanchá yachakunki, nispanku.
40027005	Hinan Judasqa, Dios yupaychana wasiman qolqeta wikch'uykuspan lloqsipurqan. Hinan ripuspa, seq'okampurqan.
40027006	Umalliq saserdotekunataq, chay qolqeta hoqarispa nirqanku: —Kay qolqeqa yawarpa chaninninmi. Chayraykun, Kamachikuy Simiman hinaqa, ofrenda waqaychanaman churananchisqa mana atikunchu, nispanku.
40027007	Rimanakuspankutaqmi, raqch'i ruwaqpa hallp'anta, wak suyu runakunata p'ampanankupaq rantirqanku.
40027008	Chaymi chay chakraqa, kunan p'unchaykama yawar chakra nispa sutichasqa kapun.
40027009	Chay hinapin Diospa rantinpi rimaq Jeremiaspa nisqanqa hunt'akurqan. Paymi nirqan: ‘Rimanakusqankuman hina, balorniyoq kinsa chunka qolqetan hap'irqanku. Chayqa, Israelpa churinkunaq presio churasqankuman hinan karqan.
40027010	Hinan raqch'i ruwaqpa hallp'anta rantinankupaq, Señorpa kamachisqanman hina qorqanku,’ nispa. (Jer. 32:6-9; Zak. 11:12-13)
40027011	Jesustaq, kamachikuqpa qayllanpi sayasharqan. Hinan kamachikuqqa tapurqan: —¿Qanchu judío runakunaq Reynin kanki? nispa. Jesustaq payta nirqan: —Qanpa nisqayki hinapunin, nispa.
40027012	Umalliq saserdotekunaq, hinallataq umalliq runakunaq huchachasqan kaspataqmi, mana imatapas kutichikurqanchu.
40027013	Hinaqtinmi Pilatoqa, payta nirqan: —¿Manachu kontraykipi imaymana willakusqankuta uyarinki? nispa.
40027014	Jesustaq ichaqa, manapuni ch'ulla simillatapas Pilatoman kutichirqanku. Chaytaqmi kamachikuq Pilatoq yuyayninmanqa manapuni kaberqanchu.
40027015	Sapa wata, Paskua fiestapin, kamachikuq Pilatoqa huk presota, askha runakunaq munasqanman hina kacharillaqpuni.
40027016	Hinan huk ancha reqsisqa preso, Barrabás sutiyoq runata hap'isharqanku.
40027017	Llaqta huñunasqa kashaqtinmi, Pilatoqa nirqan: —¿Mayqentataq kacharinaytari munankichis? ¿Barrabastachu, icha Cristo sutiyoq Jesustachu kacharipusaq? nispa.
40027018	Enbidiamanta Jesusta hap'ichimusqankutan payqa yacharqan.
40027019	Hinan chaninchana tiyanapi Pilato tiyashaqtin, warminqa willaqkunawan willachimurqan. Hinan paykunaq chawpinta nirqan: —Ch'isi tutan imaymana mana allinkunata chay runamanta mosqhokuni. Chayrayku chay chanin runataqa ama imanaypaschu, nispa.
40027020	Hinaqtinmi umalliq saserdotekuna, umalliq runakunapiwan chay askha runakunata yachachirqanku: —¡Barrabasta kacharipuy! ¡Jesustataq wañuchiy! nispa mañakunankupaq yachachirqanku.
40027021	Kamachikuqtaq kutichispan, paykunata nirqan: —¿Iskayninmanta mayqen kaqtataq kacharipunaytari munankichis? nispa. Runakunataq nirqanku: —¡Barrabasta kacharipuy! nispanku.
40027022	Pilatotaq paykunata nirqan: —Chay hinaqa, ¿Cristo sutiyoq Jesustari, imanasaqtaq? nispa. Llapan runakunataqmi nirqanku: —¡Payqa chakatasqa kachun! nispanku.
40027023	Kamachikuqtaq, paykunata nirqan: —¿Ima mana allintataq payri ruwarqan? nispa. Paykunataq ichaqa, aswantaraq qaparispa nirqanku: —¡Chakatasqapuni kachun! nispanku.
40027024	Pilatoqa mana imapas ruway atikusqanta, hinallataq sinchi ch'aqwaraylla kasqantan rikurqan. Hinan unuta hap'ispa, llapa runaq qayllanpi makinta mayllikuspa nirqan: —Kay chanin runaq wañusqanmantaqa, manan ñoqaqa huchayoqchu kani. Qankunachá imayna kaytapas yachakunkichis, nispa.
40027025	Llaqtantin runakunataq, kutichispa nirqanku: —Chay runaq wañusqanmantaqa ñoqayku, hinallataq wawaykupas huchachasqa kasaqku, nispanku.
40027026	Hinaqtinmi Pilatoqa, Barrabasta kacharipurqan. Jesustataq ichaqa, hasut'ichispan chakatamunankupaq hap'ichirqan.
40027027	Hinan kamachikuq Pilatoq soldadonkunaqa, chaninchana wasi patioman Jesusta apaykurqanku. Hinaspataq paypa muyuriqninman llapan tropantin soldadokunata huñumurqanku.
40027028	P'achanta q'alata ch'ustiruspankutaq, yawar-puka p'istunawan patanman p'isturqanku.
40027029	Kiskamanta pilluta simp'aruspankutaq, umanman churaykurqanku. Hinallataq paña makinmanpas soqosta hap'iykuchirqanku. Jesuspa qayllanpi qonqoriykukuspankutaq, asipayaspa nirqanku: —¡Judío runakunaq Reynin kawsachun! nispanku.
40027030	Payman thoqaykuspankutaq, soqosta hap'ispanku, umanpi p'anarqanku.
40027031	Jesusta asipayasqankumantataq, p'istuna p'achata ch'ustirqanku. Hinan pay kikinpa p'achanwan churapuspanku, chakatamunankupaq aparqanku.
40027032	Llaqtamanta lloqsispankutaq, Sirene probinsiamanta Simón sutiyoq huk runata tarirqanku. Paytan, Jesuspa krusninta q'epinanpaq qatirirqanku.
40027033	Hinan Gólgota nispa sutichasqa orqoman chayarqanku. Gólgota simiqa, uman tullo cheqas ninantan nin.
40027034	Binagretawan, hayaqetawan chhaqruruspankutaqmi, ukyananpaq qorqanku. Malliykuspantaqmi ichaqa, mana ukyayta munarqanchu.
40027035	Jesusta chakataruspankutaq, sortiaspa p'achanta paykunapurapi rakinakurqanku. Chaytaqa, Diospa rantinpi rimaqpa nisqan hunt'akunanpaqmi ruwarqanku. Paymi nisqa karqan: ‘Paykunapurapin p'achaykunata rakinakurqanku. Hinallataqmi p'achaypaqpas sortiarqanku,’ nispa. (Sal. 22:18)
40027036	Chaypi tiyaykuspankutaq, Jesusta kuidasharqanku.
40027037	Umanpa hawanmantaq imamantachus huchachasqanku qelqata churarqanku. Chay qelqasqaqa nirqanmi: JUDÍO RUNAKUNAQ REYNIN JESUSQA, KAYMI, nispa.
40027038	Hinaqtinmi Jesustawan kuskata iskay suwakunata, hukninta paña ladonpi, huk kaqtataq lloq'e ladonpi chakatarqanku.
40027039	Chayninta puriqkunataq, umankuta maywikuspa, k'amirqanku.
40027040	Nirqankutaq: —Dios yupaychana wasita thuniruspa, kinsa p'unchayllapi hatarirachiy munaq, qan kikiykita qespichikuy. Hinallataq Diospa Churinpunichus kanki chayqa, krusmanta uraykamuy, nispanku.
40027041	Chay hinallatataqmi, umalliq saserdotekunapiwan, kamachikuy simita yachachiqkunapiwan, umalliq runakunapiwan Jesusta asipayarqanku.
40027042	Hinan nirqanku: —Hukkunataqa qespichirqanmi. Pay kikintataq ichaqa, mana qespichikuyta atinchu. Israel llaqtaq Reyninchus chayqa, krusmanta kunan uraykamuchun. Hinaspataq paypi kreesunchis.
40027043	Diospa Churinmi kani, nispanmi Diosman hap'ipakurqan. Chayrayku, sichus Dios munan chayqa, kunanyá kacharichichun, nispanku.
40027044	Chay hinallatataqmi, Jesuswan kuska chakatasqa kashaq suwakunapas k'amirqanku.
40027045	Soqta kaq orasmanta, isqon kaq oraskaman lliw hallp'a pachantinpi laqhayay karqan.
40027046	Isqon kaq orasta hinataqmi, Jesusqa kunkayoqta qaparispa nirqan: —¡Elí, Elí! ¿Lama sabaktani? nispan. Chayqa, ‘Diosniy, Diosniy, ¿imanaqtinmi saqerpariwanki?’ ninantan nin. (Sal. 22:1)
40027047	Chaypi wakin kashaqkunataqmi, chayta uyarispa nirqanku: —Kay runaqa, Eliastan waqyakushan, nispanku.
40027048	Paykunamanta hukninkutaq, kasqan ratupacha phawarispan, huk esponhata hap'ispan, binagreman challpurqan. Hinan chayta huk soqosman wataspa ukyananpaq haywarqan.
40027049	Wakinkunataq ichaqa nirqanku: —Hinalla kachun. Sichus Elias qespichinanpaq hamunqa chayqa, rikusunchá riki, nispanku.
40027050	Jesustaq ichaqa, yapamanta kunkayoqta qaparispa, espiritunta hap'ichirqan.
40027051	Chayllamanmi, Dios yupaychana wasiq kortinanqa, wichaymanta uraykama iskayman llik'ikurqan. Hallp'a pachataqmi chhaphchikurqan. Hinallataq qaqakunapas ch'iqtakurqan.
40027052	Hinallataqmi aya p'ampana t'oqokunapas kicharikurqan. Hinan askha ch'uya wañukapuqkunaq kuerponkupas kawsarim- pullarqankutaq.
40027053	Jesuspa kawsarimpusqan qhepatataq, aya p'ampana t'oqokunamanta lloqsimuspanku, ch'uya llaqtaman rirqanku. Hinan askha runakunaman rikhurirqanku.
40027054	Senturión runataq, paywan kuska Jesusta kuidaqkunapiwan ima, pachaq chhaphchikusqanta rikurqanku. Hinan imakunapiwanchus chaypi pasasqanta rikuspa, sinchi mancharisqa nirqanku: —¡Cheqaqtapunin kay runaqa Diospa Churin kasqa! nispanku.
40027055	Hinan askha warmikuna karullamanta qhawaspa, chaypi kasharqanku. Chay warmikunaqa, Jesusta serbispankun Galilea probinsiamantapacharaq qatikamusqaku karqan.
40027056	Paykunapurapitaqmi, Magdala llaqtamanta Mariapiwan, Jakoboq, hinallataq Josepa mamitanku Mariapiwan ima kasharqanku. Hinallataqmi Zebedeoq churinkunaq mamanpas chaypi paykunawan kashallarqantaq.
40027057	Tardeyaykushaqtinñataq, Arimatea llaqtamanta José sutiyoq huk qhapaq runa rirqan. Paypas Jesuspa yachachisqanmi kasqa karqan.
40027058	Paymi Pilatoman rispan, Jesuspa ayanta qopunanpaq balikurqan. Hinaqtinmi Pilatoqa, ayanta qonpunankupaq kamachikurqan.
40027059	Joseqa, Jesuspa ayanta hap'ispanmi, linomanta llimphuy sabanawan k'uyuykurqan.
40027060	Hinaspataq qaqapi mosoqllaraq ruwachikusqan aya p'ampana t'oqoman churarqan. Hinan aya p'ampana t'oqoq punkunman huk hatun rumita tanqaykuspa, ripurqan.
40027061	Chaypitaqmi, Magdalamanta María, hinallataq huk kaq Mariapiwan kasharqanku. Paykunaqa, aya p'ampana t'oqoq ñawpaqenpin tiyasharqanku.
40027062	Wakichikuy p'unchaypa qhepan sábado p'unchaytataq, umalliq saserdotekunaqa, fariseokunapiwan Pilatoq ñawpaqenman huñukurqanku.
40027063	Huñukamuspankutaqmi nirqanku: —Wiraqochayku, chay q'otukuq runaq nisqantan yuyariruyku. Paymi kawsashaspanraq nirqan: ‘Wañuspaymi kinsa p'unchaymanta kawsarimpusaq,’ nispa.
40027064	Chay hinaqa, aya p'ampana t'oqota kinsa p'unchaykama allinta kuidamunankupaqyá kamachiy. Mana hina kaqtinqa, yachachisqankunan tuta hamuruspa, suwarunkuman. Hinaspataq llaqtata ninkuman: —Wañusqakunamantan kawsarirampun nispanku. Hinan chay p'uchukay q'otukuyqa, ñawpaq kaqmantapas aswan mana allinraq kanman, nispanku.
40027065	Pilatotaq paykunata nirqan: —Tropantin soldadokunawanyá riychis. Hinaspataq imaynatachus kuidayta yachankichis, chay hinata kuidamuychis, nispa.
40027066	Paykunataq ichaqa, aya p'ampana t'oqoq kasqanman rispanku, aya p'ampana t'oqota allin-allintapuni wisq'aykurqanku. Hinan rumipi selluykurqanku. Hinallataqmi soldadokunawanpas allinta waqaychachimurqanku.
40028001	Sábado p'unchay pasaqtintaq, semana qallariy p'uchay illarimuyta, Magdala llaqtamanta Mariaqa, hukkaq Mariapiwan aya p'ampana t'oqota qhawaykuq hamurqanku.
40028002	Chayllamanmi Señorpa huk angelninqa hanaq pachamanta uraykamurqan. Chayaramuqtin hinataqmi, qonqaylla huk hatun pacha chhaphchikuy karqan. Hinan rumita suchurichispa, chay rumi patapi tiyaykurqan.
40028003	Angelpa rikch'ayninqa, rayoq lliphllikiynin hinan karqan. Hinallataq p'achanpas, rit'i hina yuraqmi karqan.
40028004	Aya p'ampana t'oqota kuidaq soldadokunataq, angelta rikuspanku mancharikuymanta khatatatasharqanku. Hinaspataq wañusqa hinaraq kasharqanku.
40028005	Angeltaq, warmikunaman kutichispa nirqan: —Chakatasqanku Jesusta maskhashasqaykichistaqa yachanin. Chayrayku, ama mancharikuychischu.
40028006	Hamuychis, hinaspataq maymanchus Señorta churarqanku chay cheqasta qhawaykuychis. Nisqanman hinan, payqa kawsarimpunña. Chaymi manaña kaypichu kashan.
40028007	Wañusqakuna ukhumanta kawsarimpusqanta yachachisqankunaman usqhaylla rispa willamuychis. Qhawariychis, qankunaq ñawpaqeykichistan Galilea probinsiaman rishan, chaypitaqmi rikumunkichis. Qhawariychis chaykunataqa ñan niykichisña, nispa.
40028008	Hinan warmikunaqa, aya p'ampana t'oqomanta usqhaylla, mancharisqa lloqsimurqanku. Hinallataq ancha kusikuywan yachachisqankunaman phawaylla rispa, chay willakuyta willamurqanku.
40028009	Yachachisqankunaman willaq rishaqtinkutaq, Jesusqa qonqaylla paykunawan tupaykuq lloqsimuspa nirqan: —¡Napaykuykichis! nispa. Hinan warmikunaqa, chimpaykuspa chakinta oqllaykukuspa, Jesusta yupaycharqanku.
40028010	Hinaqtinmi Jesusqa paykunata nirqan: —Amaña mancharikuychischu. Aswanpas, riychis, hinaspa Galilea probinsiaman rinankupaq wawqe-panaykunaman chay willakuyta willamuychis. Hinan chaypi rikumuwanqaku, nispa.
40028011	Warmikunaq rishanankukamataq, chayllaman aya p'ampana t'oqota kuidaq wakin soldadokunaqa usqhayllaman llaqtata rirqanku. Hinan tukuy chay imaymanakuna pasasqanta, umalliq saserdotekunaman willamurqanku.
40028012	Umalliq saserdekunataq, umalliq runakunapiwan huñunakuspa, rimanakurqanku. Hinan askha qolqeta hap'ispanku, soldadokunaman qorqanku.
40028013	Soldadokunatataq nirqanku: —Kay hinatan ninkichis: ‘Yachachisqankunan tuta hamuruspanku, puñushanaykukama suwarapusqaku,’ nispaykichis.
40028014	Kamachikuq Pilato chayta yacharuqtinqa, ñoqaykuña allinta rimapayasaqku. Hinan ima mana allinpas qankunapaqqa mana kanqachu. Chayrayku ama llakikuychischu, nispanku.
40028015	Aya p'ampana t'oqo kuidaq soldadokunataq qolqeta chaskikuspanku, imayna yachachisqachus karqanku, chay hinatapuni ruwarqanku. Chay rimaytaqmi, judío runakuna ukhupi kunan p'unchaykama rimakun.
40028016	Chunka hukniyoq yachachisqankunataq ichaqa, may orqoman rinankupaqchus Jesusqa kamachirqan, chay Galilea orqoman rirqanku.
40028017	Chaypi Jesusta rikuruspankutaq, yupaycharqanku. Wakintaq ichaqa, iskayarqanku.
40028018	Paykunaman asuykuspataqmi, Jesusqa kay hinata rimaykurqan: —Hanaq pachapipas, hinallataq kay pachapipas Diosmi tukuy kamachikuyniyoq kayta qowarqan.
40028019	Chayrayku llapan suyukunaman riychis. Hinaspataq qatikuqniykuna kanankupaq yachachimuychis. Yayaq, Churiq, Santo Espírituq sutinpitaq bautisamuychis.
40028020	Tukuy imaymanakuna kamachisqayta kasukunankupaqtaq paykunata yachachimuychis. Qhawariychis, kay tiempoq p'uchukanankamataqmi, sapa p'unchay ñoqaqa qankunawan kashasaq, nispa. Ahinapuni kachun.
41001001	Diospa Churin Jesucristomanta allin willakuypa qallariyninqa kaymi.
41001002	Imaynan Diospa rantinpi rimaqkuna qelqankupi qelqarqanku: ‘Qhawariy, ñawpaqeykitan willaqniyta kachamuni. Paymi ñawpaqeykipi ñanniykita allichanqa. (Mal. 3:1)
41001003	Ch'inniqpin huk runa kunkayoqta waqyakun: “Señorpa hatun ñanninta allichaychis. Purinankunata siwkta ruwaychis,” nispan,’ nispa. (Isa. 40:3)
41001004	Chayman hinan, Juanqa ch'inniqpi rikhurirqan, hinaspa bautisarqan. Paymi, yuyayman kutirikuy huk bautismomanta willakurqan. Chay bautismoqa, huchanku pampachasqa kananpaqmi karqan.
41001005	Hinan llapan Judea probinsiamanta, hinallataq Jerusalén llaqtamanta llapan runakuna payta uyarinankupaq lloqsimurqanku. Huchankuta willakapuqtinkutaqmi, Juanqa Jordán mayupi llapankuta bautisarqan.
41001006	Juanqa, kamelloq chukchanmanta p'achawanmi p'achakurqan. Qaramanta chumpiwantaqmi sinturanta chumpikurqan. Hinallataq langostatawan, k'ita wanqoyruq misk'intawanmi, mikhurqan.
41001007	Hinan willarqan: —Ñoqamanta aswan atiyniyoq kaqmi qhepayta hamushan. Manan k'umuykuspa husut'anpa watullantapas paskanaypaq hinachu kani.
41001008	Ñoqaqa unupin bautisarqaykichis. Paymi ichaqa, Santo Espirituwan bautisasunkichis, nispa.
41001009	Haqay p'unchaykunapitaqmi kay hina karqan. Galilea probinsiapi Nazaret llaqtamantan Jesusqa chayamurqan. Hinan Juanqa Jordán mayupi payta bautisarqan.
41001010	Kasqan ratu unumanta lloqsimushaspataq, Jesusqa hanaq pachata kicharikushaqta rikurqan. Espiritutataq palomata hina pay pataman uraykamushaqta rikullarqantaq.
41001011	Hinan hanaq pachamanta huk kunka nimurqan: —Qanmi munakusqay Churiy kanki. Qanpin kusikuyniy kapuwan, nispa.
41001012	Hinallamanmi Espirituqa, Jesusta ch'inniqman pusarikurqan.
41001013	Hinan ch'inniqpi, tawa chunka p'unchay kamurqan. Chay p'unchaykunapitaqmi Satanasqa payta wateqarqan. Hinan phiña animalkunawan kamurqan. Angelkunataqmi payta serbirqanku.
41001014	Juan, karselman wisq'asqa kasqan qhepatataqmi Jesusqa, Galilea probinsiaman rirqan. Diospa qhapaq suyunmanta allin willakuyta willaspanmi rirqan.
41001015	Hinan Jesusqa nirqan: —Tiempoqa hunt'akunñan. Diospa qhapaq suyunpas qayllaykamunñan. Chayrayku yuyayman kutirikuychis, hinallataq allin willakuypipas iñiychis, nispa.
41001016	Galilea qochaq kantunta rishaspantaq, Simonta, hinallataq wawqen Andrestawan rikurqan. Paykunaqa challwaqkunan karqanku. Chayraykun, qochaman challwana llikata wikch'uykusharqanku.
41001017	Jesustaq paykunata nirqan: —Qhepayta qatikamuwaychis. Hinaspa runa challwaqkuna kanaykichiskama tukuchisaykichis, nispa.
41001018	Kasqan ratutaq, challwana llikankuta saqerparispa, payta qatikurqanku.
41001019	Jesusqa, asllatawan puririspataq, Zebedeoq churin kunata, Jakobota, hinallataq wawqen Juantawan rikurqan. Paykunaqa, barkankupin challwana llikankuta sursisharqanku.
41001020	Kasqan ratutaqmi paykunatapas waqyarqan. Hinan paykunaqa, taytanku Zebedeota, llank'apakuqkunatawan barkapi saqerparirqanku. Hinan Jesusta qatikurqanku.
41001021	Hinan Kapernaum llaqtaman haykurqanku. Sábado p'unchaykunapitaqmi Jesusqa, judío runakunaq huñukunanku wasiman haykuspa, yachachirqan.
41001022	Manan kamachikuy simita yachachiqkuna hinachu, aswanpas kamachikuyniyoq kaywanmi yachachirqan. Chayraykun yachachikuyninmanta utirayarqanku.
41001023	Chay ratupitaqmi, paykunaq huñukunanku wasipi qhelli supayniyoq huk runa kasharqan. Hinan payqa qaparirqan.
41001024	Nirqantaq: —¡Yaw! Nazaret llaqtayoq Jesús, ¿imatan qanwan ñoqaykuwan ruwananchis? ¿Ñoqaykuta mana allinman churaqchu hamurqanki? Pichus kasqaykitaqa yachanin: ¡Qanqa Diospa Ch'uya akllasqanmi kanki! nispa.
41001025	Jesustaq payta phiñarikurqan: —¡Upallay, hinaspa kay runamanta lloqsiy! nispa.
41001026	Hinan qhelli supayqa chay runata sinchi millayta chhaphchikacharqan. Chaymantataq, qhelli supayqa kunkayoqta qaparispan, paymanta lloqsirqan.
41001027	Hinan llapa runakunaq yuyayninkuman tapunakunankukamaraq manapuni kaberqanchu. Nirqankutaq: —¿Imataq kayri? ¿Ima mosoq kamachikuyniyoq yachachikuytaq kayri? ¡Qhelli supaykunapas paytaqa kasusqakumá! nispanku.
41001028	Hinan tukuy cheqaspi, hinallataq llapan Galilea probinsiaq muyuriqnin suyuntinpiraq reqsichikuyninqa usqhayllata ch'eqerirqan.
41001029	Judío runakunaq huñukunanku wasimantan Jakobowan, Juanpiwan lloqsimurqanku. Hinan Simonpa, hinallataq Andrespa tiyasqanku wasita rirqanku.
41001030	Simonpa suegrantaqmi, puñunapi ruphapakuy onqoywan kasharqan. Chayaqtinku hinataq, onqosqa kasqanmanta Jesusman willarqanku.
41001031	Jesustaq payman asuykurqan. Hinan makinmanta hap'iykuspa, onqosqata sayarichirqan. Kasqan ratupachataqmi ruphapakuy onqoyqa thanipurqan. Qhaliyaruspa hinataq, payqa paykunaman serbirqan.
41001032	Inti haykuytataq rasphiyaykuytaña, llapa onqosqakunata, hinallataq supayniyoqkunatapas Jesusman pusamurqanku.
41001033	Hinan llaqtantin runakuna punkuman huñukamurqanku.
41001034	Hinaqtinmi Jesusqa, imaymana onqoywan askha onqosqakunata qhaliyachirqan. Hinan askha supaykunatapas qarqollarqantaq. Supaykuna Jesusta reqsisqankuraykutaqmi manapuni paykunataqa rimarichillarqanpaschu.
41001035	Ancha tutallamantan, Jesusqa sayarirqan. Manaraq sut'imushaqtintaq, lloqsispan huk ch'inniq cheqasman rirqan. Chaypitaqmi Diosman parlasharqan.
41001036	Hinan Simonqa, paywan kashaqkunapiwan Jesusta maskhaq rirqanku.
41001037	Jesusta tarispankutaq nirqanku: —Tukuymi maskhashasunkiku, nispanku.
41001038	Paykunatataq nirqan: —Diospa siminta willamunaypaqmi hamurqani. Chayrayku qaylla llaqtakunapipas willamunaypaq, haku huk cheqasman risunchis, nispa.
41001039	Hinan Galilea probinsiantinpi, judío runakunaq huñukunanku wasipi Diospa siminta willarqan. Hinallataq supaykunatapas qarqorqan.
41001040	Lepra onqoyniyoq huk runataqmi, Jesusman hamurqan. Hinan qonqoriykukuspa balikurqan: —Sichus munanki chayqa, qhaliyaykachiwaytaqa atinkin, nispa.
41001041	Jesustaq payta khuyalliykukuspa, makinta haywarirqan. Llamiykuspantaq, onqosqa runata nirqan: —Munanin. Qhali kapuy, nispa.
41001042	Jesuspa nisqanman hinataq, kasqan ratupacha, lepra onqoyninqa chay runamanta chinkarapurqan. Hinan qhali kapurqan.
41001043	Chaymantataq Jesusqa, payta allin-allintapuni kamachispa kacharparipurqan.
41001044	Nirqantaq: —Qhawariy, aman pimanpas imatapas qhaliyachisqa kasqaykimantaqa willakunkichu. Aswanpas, saserdoteman rispa, rikuchikamuy. Hinallataq Moisespa kamachikusqanman hina, chay ch'uyanchasqa kasqaykimanta sakrifisiota haywamuy. Hinan paykunapas chayta rikuspa yachanqaku, nispa.
41001045	Chay runataqmi ichaqa, lloqsispan, anchatapuni willakuyta qallarirqan. Hinallataq tukuy imachus pasasqanta anchatapuni ch'eqerichirqan. Chayraykun Jesusqa, manaña alayritachu mayqen llaqtamanpas haykuyta atirqan. Aswanpas hawa ch'inniq cheqaskunapin kamurqan. Hinan tukuy cheqasmanta runakuna payman hamurqanku.
41002001	P'unchaykuna pasaqtintaqmi, wakmanta Jesusqa Kapernaum llaqtaman haykurqan. Hinan huk wasipi kashasqanta runakuna uyarirqanku.
41002002	Hinaqtinmi, ancha askha runakuna huñukurqankupacha. Chaymi wasipunku qayllapas manaña sayaykunankupaq ayparqanñachu. Hinaqtinmi Jesusqa Diospa siminta paykunaman willarqan.
41002003	Hinan tawa runakuna, huk mana kuyuriq such'uta wantuyukuspanku, Jesusman hamurqanku.
41002004	Ancha askha runakuna kashasqankuraykutaqmi, mana Jesuspa kasqanman qayllaykuchiyta atirqankuchu. Chaymi, maypichus pay kasharqan, chay wasi patata q'alaraspanku, t'oqorqanku. T'oqoruspanku hinataq, mana kuyuriq such'uta siriykusqan kamillanpi urayachirqanku.
41002005	Jesustaq paykunaq iñiyninkuta rikuspan, mana kuyuriq such'uta nirqan: —Waway, huchaykikunataqa pampachaykin, nispa.
41002006	Wakin kamachikuy simita yachachiqkunataq ichaqa, chaypi tiyasharqanku. Paykunaqa, sonqonkupin yuyaymanasharqanku.
41002007	Nirqankutaq: —¿Imanaqtintaq kay runari chay hinata riman? ¡Diostan k'arakta k'amishan! ¿Pitaq hucha pampachaytari atinman? Aswanpas sapan Diosllan riki, nispanku.
41002008	Hinaqtinmi Jesusqa, kikinkupi yuyaymanasqankuta espiritunpi yachaspa, paykunata nirqan: —¿Imanaqtintaq sonqoykichispi chay hinata yuyaymanashankichis?
41002009	¿Imataq mana kuyuriq such'uman aswan fasilchalla niyri: ‘Huchaykikunataqa pampachaykin,’ niychu ichari, ‘sayarispa, kamillaykita hoqariy, hinaspa ripuy,’ niytaqchu?
41002010	Runaq Churinqa, kay pachapi hucha pampachananpaq kamachikuyniyoqmi. Chaykunatan yachanaykichista munani, nispa.
41002011	Hinan, mana kuyuriq such'uta nirqan: ―¡Qantan niyki: ‘Hatarispa, kamillaykita hoqariy, hinaspa wasiykiman ripuy!’ nispay, nispa.
41002012	Hinan chay such'u runaqa sayarirqan. Chaymantataq kamillanta hoqarispa, llapa runakunaq rikushasqan, lloqsipurqan. Chay hina kaqtinmi, llapa runakuna utirayarqanku. Hinan Diosta hatunchaspanku nirqanku: —¡Manapunin hayk'aqpas chay hinataqa rikurqanchischu! nispanku.
41002013	Jesustaq, wakmanta qocha kantuman lloqsirqan. Hinan payman llapa runakuna rirqanku. Hinaqtinmi, Jesusqa chay runakunaman yachachisharqan.
41002014	Rishaspantaq, Alfeoq churin Levita, llaqtaq tributo qolqe chaskinan wasipi tiyashaqta rikurqan. Hinan payta nirqan: —Qatikamuway, nispa. Hinan Leviqa sayarispa, payta qatikurqan.
41002015	Jesusqa, Levipa wasinpin mesaman k'iraykuspa tiyaykurqan. Askha qatikuqkunataqmi, Jesusta qatikurqanku. Chayraykun askha tributo qolqe kobraqkunapas, huchasapakunapas, hinallataq Jesuspa yachachisqankunapas paywan kuska tiyaykurqanku.
41002016	Kamachikuy simita yachachiqkunataq, fariseokunapiwan, Jesusqa huchasapakunawan, hinallataq tributo qolqe kobraqkunawan kuska mikhushaqta rikurqanku. Hinan yachachisqankunata nirqanku: —¿Imanaqtintaq tributo qolqe kobraqkunawan, hinallataq huchasapakunawanpas, mikhushanpas, ukyashanpasri? nispanku.
41002017	Jesustaq chayta uyarispan, paykunata nirqan: —Qhali kaqkunaqa, manan hampiqta nesesitankuchu. Aswanpas onqosqakunallan nesesitanku. Manan chanin runakunata waqyaqchu hamurqani. Aswanpas huchasapakuna yuyayman kutirikunankupaq waqyaqmi hamurqani, nispa.
41002018	Juanpa, hinallataq fariseokunaq yachachisqankunan ayuna sharqanku. Hinan paykunaqa Jesusman rispa nirqanku: —¿Imanaqtintaq Juanpa, hinallataq fariseokunaq yachachisqankunari ayunayku, qanpa yachachisqaykikunataq ichaqa, mana ayunankuchu? nispanku.
41002019	Jesustaq paykunata nirqan: —¿Kasarakuq qharita kompañaqninkunari, paykunawan kasarakuq kashanankama, ayunayta atinkumanchu? Manapunin. Hayk'aqkamachá kasarakuq qhari paykunawan kanqa, chaykaman mana ayunayta atinqakuchu.
41002020	Ichaqa p'unchaykunan chayamunqa, chaypitaqmi kasarakuq qhariqa qechusqa kanqa. Hinan, chay p'unchaykunapiña ayunanqaku.
41002021	Manan pipas thanta p'achata mosoq telawanqa remiendanmanchu. Sichus chay hina kanman chayqa, mosoq telan thanta kaqta chutarapunman, hinan ñawpaqmanta aswantaraq qhasurqapunman.
41002022	Nitaqmi pipas upi binotaqa mawk'a odrekunaman hillp'unmanchu. Sichus chay hina kanman chayqa, upi binon odrekunata phatachipunman. Hinan binopas usupunman, odrekunapas wikch'ukapunman. Aswanmi upi binotaqa mosoq odrekunaman hillp'ukun, nispa.
41002023	Sábado p'unchaypin Jesusqa, chakra-chakranta risharqan. Hinan yachachisqankunaqa, chayninta rishaspa, trigoq umanta k'aphtayta qallarirqanku.
41002024	Fariseokunataq Jesusta nirqanku: —Qhawariy, ¿imanaqtintaq sábado p'unchaypi, Kamachikuy Simiman hina mana ruwanakunatari ruwashanku? nispanku.
41002025	Jesustaq kutichirqan: —David, hinallataq paywan kaqkunapiwan, pisichikuypi, yarqaypi ima tarikuspanku imachus ruwasqanta, ¿manachu hayk'aqpas ñawincharqankichis?
41002026	Abiatar hatun umalliq saserdote kashaqtinmi, Davidqa Diospa wasinta haykurqan. Hinan Diospa rikunanpaq haywasqa t'antata mikhurqan, hinallataq paywan kaqkunamanpas qorqan. Kamachikuy Simiman hina, chay t'antata mana saserdote kaqkunaqa, manan mikhuyta atiqkuchu, nispa.
41002027	Hinan paykunata nillarqantaq: —Diosqa sábado p'unchayta runaraykun ruwarqan. Manan runatachu sábado p'unchayrayku ruwarqan.
41002028	Chay hinaqa, Runaq Churinqa, sábado p'unchaypapas Señorninmi, nispa.
41003001	Hinan Jesusqa, wakmanta judío runakunaq huñukunanku wasiman haykurqan. Chaypitaq ch'akisqa makiyoq huk runa kasharqan.
41003002	Sábado p'unchaypitaqmi, Jesusqa qhaliyachinmanchus chayta, makilla fariseokunaqa qhamiyasharqanku. Chayman hina huchachanankupaqmi qhamiyasharqanku.
41003003	Jesustaq ch'akisqa makiyoq runata nirqan: —Sayariy, hinaspa chawpipi sayaykuy, nispa.
41003004	Hinaspataq chay runakunata nirqan: —¿Imataq sábado p'unchaykunapi Kamachikuy Simiman hinari atikun? ¿Allin ruwaychu, ichari mana allin ruwaychu? Hinallataq, ¿kawsachiyraqchu, ichari wañuchiychu? nispa. Paykunataq ichaqa, upallalla karqanku.
41003005	Jesustaqmi muyuriqninpi kaqkunata phiñakuywan qhawarirqan. Rumi-sonqo kasqankuraykun, Jesusqa anchatapuni llakikurqan. Hinan chay runata nirqan: —Makiykita haywarimuway, nispa. Paytaq haywarirqan. Chay hinapin, hukkaq makin hina, imankaq qhali kapurqan.
41003006	Chayllamanmi fariseokunaqa, Herodespa qatikuqninkunapiwan lloqsirqanku. Hinan paykunaqa, imaynanmanta wañuchinankupaq Jesuspa kontranpi rimanakurqanku.
41003007	Hinan Jesusqa, yachachisqankunapiwan qocha ladoman ripurqanku. Galilea probinsiamantataq, ancha askha runakuna payta qatikurqanku.
41003008	Tukuy imaymananiraq ruwasqankunata uyarispankutaq, Judea probinsiamanta, Jerusalén llaqtamanta, Idumea probinsiamanta, Jordán mayuq wak ladonkunamanta, Tiro, hinallataq Sidón llaqtakunaq muyuriqninkunamanta ima, ancha askha runakuna payman rirqanku.
41003009	Chay askha runakuna payman ama mat'inaykukunankupaqtaqmi, Jesusqa yachachisqankunata nirqan: ―Barkaqa listullapuni kashachun, nispa.
41003010	Askha onqosqakunatan Jesusqa qhaliyachisqa karqan. Chaymi payta llamiykunankupaq, tukuy sinchi plagawan ñak'ariqkunaqa pay pataman wikch'uykukurqanku.
41003011	Qhelli supaykunataq payta rikuspanku, ñawpaqenman wikch'uykukuspa qonqorikurqanku. Qaparispankutaq nirqanku: —¡Qanqa Diospa Churinmi kanki! nispanku.
41003012	Jesustaq ichaqa, ama pimanpas payqa Diospa Churin kasqanta sut'inchanankupaq, chay supaykunata allin-allintapuni kamachirqan.
41003013	Hinan orqo pataman Jesusqa wicharqan. Hinaspataq pikunatachus munarqan, paykunata waqyarqan. Paykunataqmi Jesusman rirqanku.
41003014	Paywan kuska kanankupaqwan, Diospa simin willaqta kachananpaqwanmi, chunka iskayniyoqta akllarqan.
41003015	Hinallataq onqosqakunatapas qhaliyachinankupaq, supaykunatapas qarqonankupaq kamachikuyniyoq kayta qorqan.
41003016	Hinan Simonta akllarqan. Paytan Pedro sutiwan suticharqan.
41003017	Zebedeoq churin Jakobotawan, Jakoboq wawqen Juantawan akllarqan. Paykunatataq Boanerges sutiwan suticharqan. Chayqa, pacha t'oqyaypa Churinkuna ninantan nin.
41003018	Hinallataq Andresta, Felipeta, Bartolometa, Mateota, Tomasta, Alfeoq churin Jakobota, Tadeota, Zelote nisqa t'aqamanta Simontawan akllarqan.
41003019	Hinallataq Judas Iskariotetapas akllallarqantaq. Paymi Jesusta hap'ichiqqa karqan.
41003020	Hinan huk wasiman haykurqanku. Askha runakunataq wakmanta huñukurqanku. Chayraykun Jesusqa, yachachisqankunapiwan, manaña t'antata mikhuykuytapas atirqankuñachu.
41003021	Familiankunataqmi, Jesusmanta rimayta uyarispa nirqanku: —Manan yuyayninpichu kashan, nispanku. Chayraykun paykunaqa, payta hap'inankupaq, lloqsimurqanku.
41003022	Jerusalén llaqtamanta uraykamuq kamachikuy simita yachachiqkunan, nirqanku: —Beelsebulniyoqmi kashan, nispanku. Nillarqankutaq: —Supaykunaq umalliqninpa yanapasqanwanmi supaykunatapas qarqon, nispanku.
41003023	Hinan Jesusqa, ladonman paykunata waqyaspa, rikch'anachiykunapi rimaykurqan: —¿Imaynataq Satanasri pay kikinta qarqokuyta atinman?
41003024	Sichus huk qhapaq suyu kikinpa kontranpi hatarispa, t'aqa- kunman chayqa, chay qhapaq suyuqa manan takyayta atinmanchu.
41003025	Huk familiataqchus kikinpa kontranpi t'aqakunman chayqa, chay familiaqa manan takyayta atinmanchu.
41003026	Chay hinallataqmi, sichus Satanaspas, kikinpa kontranpi hatarispa, t'aqakunman chayqa, manan takyayta atinmanchu. Aswanpas, p'uchukayninmi chayamun.
41003027	Chay hinaqa, manan pipas huk kallpasapa runaq wasinman haykuspa, manaraq ñawpaqta payta t'eqespanqa, kaqninkunata suwayta atinmanchu. T'eqespanmi ichaqa, chay runaq wasinta suwanqa.
41003028	Cheqaqtan niykichis: ‘Kay pachantin runakunaq tukuy huchankutan Diosqa pampachanqa. Hinallataq, payta k'arak k'amisqankutapas, imaynaniraqña kaqtinpas pampachallanqataqmi.
41003029	Pillapas Santo Espírituq kontranpi k'arak k'amiqtan ichaqa, Diosqa manapuni hayk'aqpas pampachanqachu. Aswanpas wiñaypaqmi huchachanqa,’ nispay, nispa.
41003030	Kamachikuy simita yachachiqkunan nisqaku karqan: —Qhelli supayniyoqmi kashan, nispanku. Chayraykun Jesusqa, chaykunata nisqa karqan.
41003031	Chayllamanmi Jesuspa mamitan, hinallataq wawqenkunapas chayamurqanku. Hawallapi qhepakuspankutaq payta waqyachimurqanku.
41003032	Askha runakunan Jesuspa muyuriqninpi tiyasharqanku. Hinan nirqanku: —Qhawariy, mamitayki, wawqeykikuna, hinallataq panaykikunapas, hawapi maskhashasunkiku, nispanku.
41003033	Paytaq kutichispa nirqan: —¿Pitaq mamitayri, wawqeykunapasri? nispa.
41003034	Muyuriqninpi tiyashaqkunata qhawarispantaq nirqan: —Qhawariychis, mamitaypas, hinallataq wawqeykunapas qankunan kankichis.
41003035	Pikunachus Diospa munayninta ruwaqmi, wawqeypas, panaypas, hinallataq mamitaypas kanku, nispa.
41004001	Wakmantan qocha kantupi Jesusqa yachachiyta qallarirqan. Hinan paypa kasqanman ancha askha runakuna huñukurqanku. Chay hina kaqtinmi, Jesusqa qochapi kashaq barkaman haykuspa, tiyaykurqan. Llapa runakunataqmi, qocha kantupi kasharqanku.
41004002	Hinan paykunaman rikch'anachiykunapi imaymanakunata yachachirqan.
41004003	Yachachiyninpitaq paykunata nirqan: —¡Uyariychis! hinallataq qhawariychis. Muhu t'akaqmi t'akaq rirqan.
41004004	T'akashaqtintaq, wakin muhu ñan pataman chayarqan. Phalaq animalkunataq hamuspan, llapanta pallarqapurqanku.
41004005	Wakin muhun, pisi hallp'ayoq rumi t'aqraman chayarqan. Hallp'ataqmi mana ukhukamachu karqan. Chaymi usqhayllaman ch'ikchiramurqan.
41004006	Inti lloqsimuspantaqmi ichaqa, rupharapurqan. Mana saphiyoq kasqanraykutaq ch'akipurqan.
41004007	Wakin muhutaq, kiska-kiskaman chayarqan. Kiskakunataq wiñaruspa p'ampapurqan. Hinaspan mana rururqanchu.
41004008	Wakin muhuñataq, allin hallp'aman chayaspan allinta rururqan. Wiñaspa poqospantaq ch'ulla muhullamanta, kinsa chunkata, wakinmi soqta chunkata, wakintaq pachakta rururqan, nispa.
41004009	Hinan nillarqantaq: —Pillapas uyariq ninriyoq kan chayqa, uyarichun, nispa.
41004010	Jesusqa sapallan kashaqtintaq, muyuriqninpi kashaqkuna, chunka iskayniyoq yachachisqankunapiwan chay rikch'anachiymanta tapukurqanku.
41004011	Hinan paykunata nirqan: ―Qankunamanmi, Diospa qhapaq suyunmanta pakasqa yachaykunata qoykichis. Hawapi kaqkunapaqmi ichaqa, tukuy imaymana yachachikuykunataqa rikch'anachiykunallapi qoni.
41004012	Ñawinkuwan rikushaspapas mana reparanankupaq, ninrinkuwan uyarishaspapas mana entiendinankupaqmi, chaytaqa ruwani. Mana hina kaqtinqa, kawsayninkutan t'ikrankuman, hinaspan paykunaq huchanku pampachasqa kanman, nispa. (Isa. 6:9-10)
41004013	Hinan, paykunata nillarqantaq: —¿Manachu chay rikch'anachiyta entiendinkichis? ¿Chay hina kaqtinri, imaynatataq llapan rikch'anachiykunata reparawaqchis?
41004014	Muhu t'akaqqa, Diospa siminta t'akaqmi.
41004015	Chay ñan pataman chayaq muhukunaqa, Diospa simin t'akasqa chayaqkunan kanku. Diospa siminta uyarisqanku qhepatataq, usqhayllaman Satanasqa hamun. Hamuspantaq, paykunaq sonqonkupi t'akasqa Diospa siminta qechupun.
41004016	Chay hinallataqmi, rumi t'aqrapi muhu t'akasqakunaqa kanku. Paykunaqa Diospa siminta uyarispanku, kusikuywan chaskikun kupacha.
41004017	Ichaqa kikinkupi mana saphiyoqmi kanku. Chayraykun mana unaytachu takyanku. Chay hina kaqtinmi, Diospa siminrayku ñak'ariykuna, hinallataq qatiykachakuykuna hamuqtin, usqhayllaman misk'akapunku.
41004018	Kiska-kiskakunapi t'akasqa muhukunaqa, kaykunan kanku. Paykunan, Diospa siminta uyarinku.
41004019	Ichaqa, kay tiempopi llakipakuykuna, q'otukuq qhapaq kaykuna, hinallataq imaymana munapakuykunapas, winapakuspanku Diospa siminta p'ampapunku. Hinaspataq manaña rurunñachu.
41004020	Allin hallp'api t'akasqa muhukunataqmi, simita uyariqkuna kanku. Paykunan, simita chaskikunku. Hinan huk muhullamanta kinsa chunkata, wakintaq soqta chunkata, hukkunataq pachakta rurunku, nispa.
41004021	Paykunatan nillarqantaq: —¿Lamparatari, raki ukhuman, otaq puñunaq pachanman churanapaqchu apakamun? Manapunin, aswanpas lámpara churana pataman churanapaqmi apakamun.
41004022	Llapan pakasqa kaqkunaqa, sut'inchasqapunin kanqa. Hinallataq, llapan pakapi kaqkunapas sut'iman horqomusqapunin kanqa.
41004023	Pillapas uyariq ninriyoq kan chayqa, uyarichun, nispa.
41004024	Paykunatan nillarqantaq: —Qhawariychis, kayta uyarinaykichispaq allinta yuyayniykichista churaychis. Tupusqaykichis tupunawanmi, hukkuna qankunata tupusunkichis. Hinan qankuna uyariqniykunaman, aswantaraq yapasunkichis.
41004025	Uyarisqanta yuyayninpi hap'iqmanqa aswantaraqmi qosqa kanqa. Uyarisqanta mana yuyayninpi hap'iqmantataqmi ichaqa, pisi hap'isqantawanraq qechusqa kanqa. nispa.
41004026	Nillarqantaqmi: —Diospa qhapaq suyunqa, imaynan huk runa hallp'aman muhuta t'akan, chay hinan.
41004027	Muhu t'akaqqa tutan puñun, p'unchaytataq sayarin. Chay hina kashanankamataq, mana paypa yachasqallan, muhuqa ch'ikchimuspan wiñamun.
41004028	Hallp'aqa kikillanmi ruruchin. Ñawpaqtan q'achunta, chaymanta espiganta, chaymantataq rurutapas espiganpi hunt'ata ruruchin.
41004029	Rurun poqoruqtintaqmi ichaqa, ichhuy tiempo chayamun. Chayrayku muhu t'akaqqa ichhunawan ichhupun, nispa.
41004030	Nillarqantaqmi: —¿Imawantaq Diospa qhapaq suyuntari wakichachisun? ¿Ima rikch'anachiywantaq wakichachisunri?
41004031	Huk mostasa ruru hinan. Hallp'aman t'akasqaqa, llapan kay hallp'a pachapi muhukunamantapas aswan huch'uyllan.
41004032	T'akasqa kasqanmantañataqmi ichaqa, wiñan. Hinaspan llapan berdurakunamantapas aswan hatunraq tukupun. K'allmankunapas hatuchachaqtan wiñan. Chay hina kaqtinmi, phalaq animalkunapas k'allmanpa llanthunpi q'esachakuyta atinku, nispa.
41004033	Entiendiyta atinankupaq hinallan, Jesusqa askha rikch'anachiykunawan Diospa siminta willarqan.
41004034	Manataqmi imatapas runakunamanqa mana rikch'anachiywanqa rimaykuqchu. Yachachisqankunamanmi ichaqa, sapaqllapi llapanta sut'incharqan.
41004035	Chay p'unchay rasphiyaykushaqtintaq, yachachisqankunata nirqan: —Hakuchis, qocha chimpaman chimpasunchis, nispa.
41004036	Hinan chay askha runakunata kacharparipurqan. Yachachisqankunataq iman kaqllata Jesusta barkapi aparqanku. Huk barkakunataqmi paywan risharqanku.
41004037	Hinaqtinmi ancha hatun tutuka wayra hatarirqan. Hinan unuq phuqchiyninraq barkata waqtamusharqan. Chay hina kaqtinmi, yaqaña barkaman unu hunt'apusharqan.
41004038	Jesustaqmi, barkaq qhepa kantunpi sawna patapi puñusharqan. Hinan yachachisqankunaqa rikch'achispanku nirqanku: —¡Yachachikuq! Chinkaykapushanchisñan, ¿manachu imapas qokusunki? nispanku.
41004039	Rikch'arispantaq, Jesusqa wayrata phiñarikurqan. Qochatataq nirqan: —¡Upallay! ¡Thak kay! nispa. Hinan wayraqa thanipurqan. Hinallataq ancha hatun thak kay karqan.
41004040	Yachachisqankunata nillarqantaq: —¿Imanaqtinmi chay hina mancharisqa kashankichis? ¿Manaraqchu iñiyniykichis kan? nispa.
41004041	Yachachisqankunataqmi ancha mancharisqapuni kasharqanku. Hinan paykunapura ninakurqanku: —Wayrapas, qochapas kasunankupaq, ¿pitaq kay runari? nispanku.
41005001	Qocha chimpa, Gadarenokunaq suyunmantaqmi chayarqanku.
41005002	Hinan Jesús barkamanta uraykuqtin, aya p'ampana t'oqokunamanta qonqaylla qhelli supayniyoq runaqa paywan tupananpaq lloqsimurqan.
41005003	Chay runaqa, aya p'ampana t'oqokunapin tiyarqan. Manañan pipas kadenakunawanpas t'eqeyta atirqankuchu.
41005004	Chay hina kaqtinmi, askha kutitaña fierro thunkunakunawanpas, kadenakunawanpas t'eqesqaku karqan. Paytaq ichaqa, kadenakunatapas p'itipurqan. Hinallataq fierro thunkunakunatapas ñut'upurqan. Manataqmi pipas payta atipayta atirqanchu.
41005005	Sapa kutitaqmi, tuta-p'unchay aya p'ampana t'oqokunapi purirqan. Orqokunapipas qaparqachaspa, hinallataq rumikunawan pay kikinta k'irikuspa purirqan.
41005006	Jesusta karullamantaraq rikuruspanmi, phawarirqan. Hinan ñawpaqenpi qonqoriykukuspa hatuncharqan.
41005007	Kunkayoqta qaparispantaqmi nirqan: —Ancha Hatunchasqa Diospa Churin Jesús, ¿iman qanwan ñoqawan ruwananchis? Amaña ñak'arichiwanaykipaq Diospa sutinpi huraway, nispa.
41005008	Jesusmi payta nisqa karqan: —Qhelli supay, kay runamanta lloqsiy, nispa.
41005009	Chaymantataq Jesusqa payta tapurqan: —¿Iman sutiyki? nispa. Paytaq kutichirqan: —Askhan kayku, chayraykun sutiyqa Legión, nispa.
41005010	Legiontaq Jesusta anchatapuni balikurqan: —Kay suyumanta ama qarqowaykuchu, nispa.
41005011	Chay orqo qayllapitaq, ancha askha khuchikuna mikhusharqanku.
41005012	Llapan supaykunataq Jesusta balikurqanku: —Chay khuchikunaman haykunaykupaq kachawayku, nispanku.
41005013	Jesustaq balikusqankuta uyakurqan: —Riychisyá, nispa. Qhelli supaykunataq runamanta lloqsispanku, khuchikunaman haykurqanku. Hinan khuchikunaqa qochaman qaqapaspanku, chaypi heq'epaspa wañupurqanku. Iskay waranqa hinan chay khuchikunaqa karqanku.
41005014	Khuchi michiqkunataq ayqekuspanku, llaqtapi, hinallataq llaqta kampokunapipas willamurqanku. Runakunataq, imachus pasasqanta yachaq lloqsirqanku.
41005015	Jesuspa kasqanmanmi paykuna chayarqanku. Hinan legión supayniyoq kasqa karqan chay runata rikurqanku. Paymi p'achasqa, allin yuyayninpiña tiyasharqan. Runakunataqmi, mancharikurqanku.
41005016	Hinan rikuqkunaqa chayamuqkunaman, imatachus Jesusqa supayniyoq runata ruwarqan, chayta willarqanku. Hinallataqmi khuchikunamantapas willallarqankutaq.
41005017	Runakunataq suyunkumanta ripunanpaq Jesusta balikuyta qallarirqanku.
41005018	Jesusqa barkaman haykushaqtintaq, supayniyoq kasqa karqan chay runa, paywan rinanpaq balikurqan.
41005019	Jesustaq ichaqa, mana munarqanchu. Aswanmi nirqan: —Wasiykipi familiaykikunaman ripuy. Hinaspa paykunaman Señorpa qanpaq imaynaniraq ruwapusqasunkikunata willamuy. Hinallataq imaynatachus qanta yanapaykurqasunki, chayta willamuy, nispa.
41005020	Hinan chay runaqa, Dekápolis probinsiaman ripurqan. Chaypitaq Jesuspa imaymananiraq paypaq ruwasqanta willayta qallarirqan. Hinan tukuy runakunaq yuyayninkuman chaykunaqa mana kaberqanchu.
41005021	Wakmantan Jesusqa, qocha chimpaman barkapi chimparqan. Ancha askha runakunataqmi, paypa kasqanman huñukamurqanku. Paytaq qocha-kantupi kasharqan.
41005022	Hinan judío runakunaq huñukunanku wasipi huknin umalliq, Jairo sutiyoq runa rirqan. Paymi Jesusta rikuspan chakinman qonqoriykukurqan.
41005023	Hinan anchatapuni balikurqan. Nirqantaq: —Ususichaymi wañurapushanña. Hamuy, hinaspa qhali kawsananpaq llamiykampuway, nispa.
41005024	Hinan Jesusqa Jairowan rirqan. Rishaqtinkutaq, ancha askha runakuna qatikuspanku, Jesusman mat'inaykakamurqanku.
41005025	Chaypitaqmi huk warmi kasharqan. Paymi, chunka iskayniyoq wataña yawar-apay onqoywan ñak'arisqa karqan.
41005026	Anchatapuniñan hampiqkunawanpas hampichikuspa, ñak'arisqa karqan. Hinallataq tukuy kaqninkunatapas yanqapaq tukupusqa karqan. Ichaqa, manataqmi imapas qhaliyachisqañachu, aswanmi aswantaraq onqoykapusqa karqan.
41005027	Jesusmanta rimaqta uyarispataq, chay warmiqa Jesuspa qhepanta askha runakunaq chawpinta rirqan. Hinan Jesuspa p'achanta tupaykurqan.
41005028	Paymi yuyaykusqa karqan: —P'achallantapas tupaykusaq chayqa, qhaliyasaqmi, nispa.
41005029	Kasqan ratupachataq, yawar-apay onqoyninqa thanirapurqan. Hinan warmiqa, kuerponpi chay sinchi ñak'ariynin Jesuspa qhaliyachisqanta yachakurqan.
41005030	Hinan kasqan ratupacha, Jesusqa paymanta atiynin lloqsisqanta reparakurqan. Chaymi runakunaman kutirispa nirqan: —¿Pin p'achayta llamiyaramuwan? nispa.
41005031	Yachachisqankunataq kutichirqanku: —Askha runakunaq mat'inakamusqasunkikutaqa rikushankin. Ninkitaq: ‘¿Pin llamiyaramuwan?’ nispayki, nispanku.
41005032	Jesustaqmi, pichus llamiykurqan payta rikunanpaq, muyuriqninta qhawarirqan.
41005033	Hinaqtinmi chay warmiqa mancharisqa, khatatataspa, ima kasharqan. Paypi Jesuspa ruwasqanta yachaspanmi, ñawpaqenman rispa qonqoriykukurqan. Hinan llapan cheqaq kaqta Jesusman willakapurqan.
41005034	Jesustaq payta nirqan: —Ususiy, iñiyniykin qhaliyachisunki. Thak kaypi ripuy. Chay sinchi ñak'ariyniykimantapas qhali kapuy, nispa.
41005035	Jesús rimashallaqtinraqmi, judío runakunaq huñukunanku wasipi umalliqpa wasinmanta hukkuna chayamurqanku. Paykunataq Jairota nirqanku: —Ususiykiqa wañukapunñan. ¿Imapaqñataq Yachachikuqtari rimapayashanki? nispanku.
41005036	Ichaqa kasqan ratutaq, Jesusqa chay rimasqankuta uyarispan, judío runakunaq huñukunanku wasipi umalliqta nirqan: —Ama manchakuychu. Iñillay, nispa.
41005037	Hinan Jesusqa, mana pitapas paywan rinanta munarqanchu. Aswanqa Pedrota, Jakobota, Jakoboq wawqen Juanllatawanmi rinankuta munarqan.
41005038	Judío runakunaq huñukunanku wasipi umalliqpa wasinmanmi chayarqanku. Hinan Jesusqa ch'aqwarayta, waqaqkunata, waqapakuqkunata ima rikurqan.
41005039	Haykuspankutaq, paykunata nirqan: —¿Imanaqtintaq ch'aqwashankichis, waqashankichispasri? Sipaschaqa manan wañusqachu kashan, aswanpas puñushallanmi, nispa.
41005040	Runakunataq payta asipayarqanku. Jesustaqmi ichaqa, llapankuta hawaman qarqorqan. Hinan payqa, sipaschaq taytamamanwan, yachachisqankunapiwan, wañusqa sipaschaq kasqanman haykurqanku.
41005041	Hinan Jesusqa chay sipaschaq makinta hap'iykuspa nirqan: —Talita kumi, nispa. Chay simiqa: ‘Sipascha, qantan niyki: “Sayariy,” nispa,’ ninantan nin.
41005042	Hinallamanmi sipaschaqa sayarispa puririrqanpacha. Payqa, chunka iskayniyoq watayoqmi kasqa karqan. Hinan llapallan runakunaqa anchatapuni utirayarqanku.
41005043	Jesustaq, amapuni pimanpas chaykunata willanankupaq paykunata kamachirqan. Hinan sipaschamanpas mikhunata qonankupaq kamachirqan.
41006001	Chaymanta lloqsispantaqmi Jesusqa, llaqtanman ripurqan. Hinan yachachisqankunaqa payta qatikurqanku.
41006002	Sábado p'unchay chayamuqtintaq, Jesusqa judío runakunaq huñukunanku wasipi yachachiyta qallarirqan. Askha uyariqninkunataqmi anchata utirayaspa nirqanku: —¿Maymantataq kay imaymanakunari payman hamun? ¿Kay yachayta qosqaqa ima yachaytaq kanpasri? ¡Askha atiywan ruwanakunatan makinwan ruwan!
41006003	¿Manachu kayqa Maríaq wawan karpintero kashan? ¿Manachu kayqa Jakoboq, Josepa, Judaspa, hinallataq Simonpa wawqenku kashan? ¿Manachu panankunapas ñoqanchiswan kashallankutaq? nispanku. Hinan payhawa phiñasqa kasharqanku.
41006004	Jesustaq ichaqa, paykunata nirqan: —Tukuy hinantinpipas Diospa rantinpi rimaqqa allinpaq hap'isqan. Aswanpas llaqtanpi, ayllunpi, wasinpi imallan, mana allinpaq hap'isqaqa, nispa.
41006005	Hinan llaqtanpiqa, mana ima atiywan ruwaykunatapas ruwayta atirqanchu. Aswanmi pisillata onqosqakunataqa, paykunaman makinta churaykuspa qhaliyachirqan.
41006006	Runakunaq mana iñisqankuraykun, Jesusqa yuyayninpi mana kabesqa kasharqan. Hinan muyuriqnintin llaqta kantukunapi yachachispan purimurqan.
41006007	Chaymantataqmi, chunka iskayniyoq yachachisqankunata waqyarqan. Paykunatan iskay-iskaymanta kamachiyta qallarirqan. Hinallataq qhelli supaykunata qarqonankupaqpas kamachikuyniyoq kayta qorqan.
41006008	Paykunatan ama ñanninkupaq imatapas apakunankupaq kamachirqan. Ama wayaqatapas, nitaq t'antatapas, nillataq chumpinkupi qolqetapas, aswanpas tawnallankuta apakunankupaqmi kamachirqan.
41006009	Hinallataq husut'ankuwanpas churakunankupaq kamachirqan. Ichaqa amataq iskay p'achawanpas p'achakunankupaq kamachillarqantaq.
41006010	Paykunatan nillarqantaq: —May wasimanchus haykunkichis chayqa, chay llaqtamanta lloqsinaykichiskaman chayllapipuni qorpachakunkichis.
41006011	Maypipas qankunata mana chaskiqkuna, nitaq uyariqkunapas kanmanmi. Sichus chay hina kanman chayqa, chaymanta lloqsispaykichismi chakiykichispa pachanpi hallp'ata chhaphchikunkichis. Paykuna rikuspa yachanankupaqmi, chaytaqa ruwankichis. Cheqaqtan niykichis: ‘Taripay p'unchaypiqa, Sodoma llaqtamantapas, Gomorra llaqtamantapas chay llaqtaqa aswantaraqmi kastigota chaskinqa,’ nispay, nispa.
41006012	Paykunataq lloqsispanku, runakuna yuyayman kutirikunankupaq willamurqanku.
41006013	Hinan askha supaykunata qarqorqanku. Hinallataq askha onqosqakunatapas aseitewan hawispa qhaliyachirqanku.
41006014	Jesuspa sutinmi ancha reqsisqapuniña kasqa karqan. Chayraykun, rey Herodespas Jesusmanta rimayta uyarirqan. Paymi nirqan: —Bautisaq Juanmi wañusqakunamanta kawsariramusqa. Chaymi paypa atiyninkunawan Jesusqa chayta ruwan, nispa.
41006015	Wakin runakunan nirqanku: —Eliasmi, nispanku. Wakintaqmi nirqanku: —Diospa rantinpi rimaqmi. Otaq Diospa rantinpi rimaqkunaq hukninkun, nispanku.
41006016	Herodestaq ichaqa, chayta uyarispa nirqan: —¡Uman qhoruchisqay Juanmi wañusqakunamanta kawsarirampusqa! nispa.
41006017	Herodesmi, wawqen Felipeq warmin Herodiaswan kasarakusqa karqan. Chaymi Herodiasrayku, kikin Herodes kamachispa, Juantaqa hap'ichimuspan, karselpi kadenachimusqa karqan.
41006018	Juanmi Herodesta nisqa karqan: —Kamachikuy Simiman hinaqa, manan wawqeykiq warminwan kasarakuytaqa atinkichu, nispa.
41006019	Herodiastaqmi ichaqa, Juanta sinchitapuni cheqnikuspa, wañuchiyta munarqan. Manataqmi atirqanchu.
41006020	Herodesqa Juanpa chanin, hinallataq ch'uya runa kasqanta yachaspanmi manchakurqan. Chayraykun Herodesqa Juanta waqaycharqan. Payta uyarispataq, anchata iskayrayarqan, ichaqa tukuy sonqopunin paytaqa uyarirqan.
41006021	Chaypaq hinan, Herodespa wata hunt'akuynin fiesta p'unchay chayamurqan. Hinan hatun kamachikuqninkunaman, tribunokunaman, Galilea probinsiapi umalliq runakunamanwan hatun senata qorqan.
41006022	Hinan Herodiaspa ususinqa, haykuspa tusurqan. Tususpantaqmi Herodesta, mesapi paywan mikhushaqkunatawan kusichirqan. Hinan reyqa sipasta nirqan: —Imachus munasqaykita mañakuway. Hinan ñoqaqa qosayki, nispa.
41006023	Payqa, sipasmanmi hurarqan: —Tukuy mañakuwasqaykitan, qhapaq suyuypa kuskannintawanraq qosayki, nispa.
41006024	Sipastaq lloqsispan, mamanta nirqan: —¿Imatataq mañakusaqri? nispa. Mamantaq kutichispa nirqan: —Bautisaq Juanpa umanta mañakuy, nispa.
41006025	Hinan sipasqa, usqhayllaman reypa kasqanman haykuspa mañakurqan: —Kunanpacha Bautisaq Juanpa umanta, huk platopi qowanaykitan munani, nispa.
41006026	Reytaq sinchita llakikurqan. Ichaqa hurasqanrayku, hinallataq mesapi mikhushaqkunarayku, manaña manan niyta atirqanchu.
41006027	Kasqan ratupachataq reyqa, Juanpa umanta apamunanpaq huknin guardiata kamachirqan.
41006028	Chay guardiataq, karselta rispan, Juanpa umanta qhorumurqan. Hinan Juanpa umanta platopi apaspan, sipasman qorqan. Sipasñataq, mamanman qorqan.
41006029	Juanpa yachachisqankunataq chayta uyarispa, rirqanku. Hinan Juanpa ayanta apaspa, p'ampampurqanku.
41006030	Jesuspa apostolninkunataq paywan huñukurqanku. Hinan tukuy ruwamusqankuta, hinallataq yachachimusqankutapas, willarqanku.
41006031	Hinan Jesusqa paykunata nirqan: —Ch'inniqman rispaykichis, sapaqllapi pisillatapas samaykamuychis, nispa. Hamuqkunapas, hinallataq ripuqkunapas askhan karqanku. Chayraykun manaña mikhunankupaq tiempopas karqanchu.
41006032	Hinan paykunalla barkapi ch'inniq cheqasman rirqanku.
41006033	Ripuqtinku hinataq, askha runakuna Jesusta reqsirurqanku. Hinan tukuy llaqtakunamanta chakillapi phawaspanku, paykunamantapas ñawpaqtaraq chayman chayarqanku. Hinaspataq Jesusman huñukamurqanku.
41006034	Jesustaq barkamanta lloqsispan, ancha askha runakunata rikurqan. Paykunaqa, mana michiqniyoq obehakuna hinan kasharqanku. Chayraykun Jesusqa, paykunata khuyapayarqan. Hinaqtinmi, payqa imaymanakunata paykunaman yachachiyta qallarirqan.
41006035	Inti haykuy kaqtinñataq, yachachisqankunaqa Jesusman asuykuspanku payta nirqanku: —Kay cheqasqa ch'inniqmi. Inti haykuyñataqmi kanpas.
41006036	Manan imankupas mikhunankupaq kanchu. Chayrayku kampokunaman, hinallataq muyuriqpi llaqta kantukunaman rispa, mikhunankupaq, imallatapas rantikamunankupaq kacharparipullayña, nispanku.
41006037	Jesustaq ichaqa, yachachisqankunaman kutichispa nirqan: —Qankunayá mikhunata qoychis, nispa. Paykunataq kutichirqanku: —¿Rispayku, iskay pachak denario qolqewan t'antata rantimuspa mikhuchinaykutachu munanki? nispanku.
41006038	Jesustaq paykunata nirqan: —¿Hayk'a t'antaykichistaq kashan? riychis, hinaspa qhawamuychis, nispa. Yachamuspankuñataqmi nirqanku: —Phisqa t'antakuna, hinallataq iskay challwakunallan kashan, nispanku.
41006039	Hinan q'omer q'achu pampapi, t'aqa-t'aqata llapankuta tiyachimunankupaq yachachisqankunata kamachirqan.
41006040	Hinan t'aqa-t'aqapi, pachak-pachakmanta, phisqa chunka, phisqa chunkamanta tiyaykurqanku.
41006041	Hinan Jesusqa phisqantin t'antakunata, iskaynin challwakunatawan hap'iykuspa, hanaq pachata qhawarispan saminchaykurqan. T'antakunata phakmis- pantaq, runakunaq ñawpaqenkuman churamunankupaq yachachisqankunaman qorqan. Hinallataq iskaynin challwakunatapas llapallankuman rakichirqan.
41006042	Llapallankun mikhurqanku, hinaspataq saksaykurqanku.
41006043	Hinan t'antamanta, challwamantapas puchuqkunata, chunka iskayniyoq kanastakunapi hunt'ata huñunpurqanku.
41006044	T'antata mikhuqkunataqmi, phisqa waranqa qharikuna karqanku.
41006045	Hinallamanmi Jesusqa, yachachisqankunata barkaman wichanankupaq qatirirqan. Ñawpaqenta qocha chimpa Betsaida llaqtaman rinankupaqmi qatirirqan. Chay hina kashanankamataq, Jesusqa chay askha runakunata despedipusharqan.
41006046	Runakunata despedipuspataq, Diosman parlaq orqota rirqan.
41006047	Rasphiyaykuytataq, barkaqa qocha chawpipiña kasharqan. Jesustaqmi sapallan hallp'api kasharqan.
41006048	Wayran paykuna kontra wayramusharqan. Chayraykun Jesusqa yachachisqankunata ancha sayk'usqa barkata suchuchishasqankuta rikurqan. Yaqa pacha illarimuytataq, payqa qocha unu patanta paykunaman rirqan. Hinan paykunamantaqa karullanta pasaruyta munarqan.
41006049	Paykunataq ichaqa, Jesusta qocha unu patanta purishaqta rikururqanku. Hinan kukuchi kananpaq yuyaykuspanku, qaparirqanku.
41006050	Paykunaqa, llapallankun Jesusta rikuruspanku, mancharisqa khatatatarqanku. Ichaqa kasqan ratupachan Jesusqa paykunata rimaykurqan. Hinan nirqan: —¡Kallpachakuychis! ¡Ñoqan kani! ¡Ama mancharikuychischu! nispa.
41006051	Hinan paykunaq kasqanku, barkaman Jesusqa wicharqan. Wayrataqmi thanipurqan. Yachachisqankunataq sinchi mana yuyayninkupi kabesqa, hinallataq muspharisqa kasharqanku.
41006052	Paykunaq sonqonkuqa rumiyasqan kasharqan. Chaymi, chay t'antakunamanta manaraq entiendisqakuchu karqan.
41006053	Qocha chimpaman chimpaspankutaq, Genesaret hap'iyman chayarqanku. Hinan barkata watarqanku.
41006054	Ichaqa, paykuna barkamanta lloqsiramuqtinkutaq, runakunaqa Jesusta reqsirurqankupacha.
41006055	Tukuy chay suyuntan purimusharqanku. Hinan maypichus Jesuspa kashasqanta uyarispanku, chayman onqosqa kunata kamillakunapi apamuyta qallarirqanku.
41006056	Jesusqa, llaqta kantukunaman, hatun llaqtakunaman, kampokunaman iman haykurqan. Hinan maymanña haykuqtinpas, onqosqakunata plasakunapi churarqanku. Hinan p'achanpa kantullantapas llamiykunankupaq balikurqanku. Llapan payta llamiykuqkunataq, qhali kapurqanku.
41007001	Jerusalén llaqtamanta hamuq fariseokunataqmi, wakin kamachikuy simita yachachiqkunapiwan, Jesuspa kasqanman huñukamurqanku.
41007002	Paykunan, Jesuspa wakin yachachisqankunata makinkuwan t'antata mikhushaqta rikurqanku. Huk niypiqa, mana makinkuta mayllikuspan mikhusharqanku. Hinan paykunata huchacharqanku.
41007003	Fariseokunapas, llapallan judío runakunapas, ñawpa machulakunaq ruwashasqallankumanmi hap'ipakunku. Chayrayku paykunaqa, manachus makinkuta allintapuni mayllikunku chayqa, manan mikhunkuchu.
41007004	Maypachachus plasamanta kutimuspa, mana bañakunkuchu chayqa, manan mikhunkuchu. Hinallataq, ancha askha imaymana ruwaykunatan waqaychanankupaq chaskirqanku. Chaykunaqa kaykunan: Ukyana qerokunata maylliy, p'uyñukunata maylliy, bronsemanta platokunata maylliy, hinallataq tiyanakunatapas maylliykunan karqanku.
41007005	Fariseokunawan, kamachikuy simita yachachiqkunapiwanmi Jesusta tapurqanku: —¿Imanaqtintaq yachachisqaykikunari mana ñawpa machulakunaq ruwashallasqankuman hinachu purinku? Aswanpas qhelli makillantinmi t'antata mikhunku, nispanku.
41007006	Jesustaq ichaqa, paykunaman kutichispa nirqan: —Iskay-uyakuna, allintan Isaiasqa qankunamanta profetisarqan. Hinan nirqan: ‘Kay llaqtaqa simillanwanmi hatunchawan. Sonqontaq ichaqa, ñoqamanta karupi kashan.
41007007	Yanqapaqmi yupaychawanku. Runakunaq kamachikuyninkunatan, Diospa yachachikuyninkunata hina yachachinku,’ nispan. (Isa. 29:13)
41007008	Diospa kamachikuyninkunata saqerparispaykichismi, runakunaq ruwashallasqankuman hap'ipakushankichis. Chaykunaqa kaykunan: P'uyñukunata maylliy, ukyana qerokunata maylliykunan kanku. Hinallataq askha chay hina ruwaykunatan ruwashankichis, nispa.
41007009	Hinan paykunata nillarqantaq: —Qankunaqa, Diospa kamachikuyninkunatan huk ladoman munayllata churarparinkichis. Hinaspataq qankunaq ruwashallasqaykichis ruwaykunata waqaychashallankichispuni.
41007010	Moisesqa nirqanmi: ‘Taytaykita, hinallataq mamaykita allinpaq qhawariy,’ nispa. (Éxo. 20:12; Deut. 5:16) Nillarqantaqmi: ‘Pillapas taytanta, otaq mamanta ñakanqa chayqa, wañuchunpuni,’ nispa. (Éxo. 21:17; Leb. 20:9)
41007011	Qankunataqmi ichaqa ninkichis: ‘Pi runapas taytanta otaq mamanta ninman: “Imapas ñoqamanta qanpa allinniykipaq chaskinaykiqa Korbanmi,” nispan’ nispaykichis. Chaytataqmi qankunaqa allinmi,’ nispa ninkichis. Korbán simiqa, Diospaq ofrenda qosqaymi, ninantan nin.
41007012	Hinan qankunaqa, manaña chay runata taytanpaq otaq mamanpaq imatapas ruwachinkichisñachu.
41007013	Chay hinapin, chaskisqaykichis ruwaykunata ruwashallasqaykichispa chawpinta, Diospa siminta yanqayachinkichis. Hinallataq chay hina askha imaymanakunata ruwankichis, nispa.
41007014	Jesusqa, llapan runakunata paypa kasqanman waqyaspataq, nirqan: —Llapallaykichis uyariwaychis, hinallataq entiendiychis.
41007015	Manan imapas hawamanta runaman haykuspa, qhellichayta atiqqa kanchu. Aswanpas sonqonmanta lloqsimuqmi, runataqa qhellichan.
41007016	Pillapas uyariq ninriyoq kan chayqa, uyarichun, nispa.
41007017	Chay askha runakunamanta t'aqarikuspantaq, Jesusqa wasiman haykurqan. Yachachisqankunataq, chay rikch'anachiymanta tapukurqanku.
41007018	Hinan paykunata nirqan: —¿Chay hinaqa, qankunapas mana yuyayniyoqchu kankichis? Manan imapas hawamanta runaman haykuqqa qhellichayta atinmanchu. ¿Chayta manachu entiendinkichis?
41007019	Hawamanta runaman haykuqqa, manan sonqonmanchu haykun. Aswanpas wiksanmanmi haykun. Hinan hisp'anaman lloqsipun. Chay hinapin, llapan mikhunakunapas ch'uyanchasqa kapun, nispa.
41007020	Nillarqantaqmi: —Runaq sonqonmanta lloqsimuqmi, runataqa qhellichan.
41007021	Runaq sonqon ukhumanta lloqsimuqkunaqa kaykunan: Mana allin yuyaykuykuna, wasanchaykuna, qhellipi puriykuna, runa wañuchiykuna, iman kanku.
41007022	Hinallataq, suwakuykuna, munapayaykuna, mana allin ruwaykuna, q'otukuykuna, aycha kuerpota mana watakuykuna, lerq'opayaykuna, k'arak k'amiykuna, umata hoqariykuna, hinallataq mana yuyayniyoq kaykunan kanku.
41007023	Tukuy chay mana allinkunaqa, runaq sonqon ukhumanta lloqsimuspanmi, runata qhellichan, nispa.
41007024	Hinan Jesusqa chaymanta hatarispan, Tiro hinallataq Sidón suyuman rirqan. Huk wasiman haykuspantaqmi, mana piqpa yachanantapas munarqanchu. Ichaqa manan pakakuyta atirqanchu.
41007025	Aswanmi, chayllaman, huk warmi Jesusmanta uyarirqan. Paypa ususichanmi qhelli supayniyoq kasharqan. Chaymi chay warmiqa, Jesusman hamuspa, chakinman wikch'uykukurqan.
41007026	Chay warmiqa, Gresia llaqtayoq, Sirofenicia suyumantan karqan. Paymi ususichanmanta supayta qarqonanpaq Jesusta balikurqan.
41007027	Jesustaq ichaqa, chay warmita nirqan: —Wawakunaq t'antanta hap'ispa alqochakunaman wikch'upuyqa manan allinchu. Chayrayku, wawakunaraq ñawpaqtaqa saksaykuchunku, nispa.
41007028	Warmitaq Jesusman kutichispa nirqan: —Arí, Señor. Ichaqa, alqochakunapas wawakunaq mikhunanmanta usuqta, mesaq pachanpiqa mikhunkun, nispa.
41007029	Jesustaq payta nirqan: —Chay nisqaykirayku ripullayña. Supayqa ususichaykimanta lloqsipunñan, nispa.
41007030	Warmitaq wasinman ripuspa, ususichanta puñunapi sirishaqta tarirqan. Hinallataq supaypas lloqsipusqaña karqan.
41007031	Hinan Jesusqa wakmanta Tiro, hinallataq Sidón suyumanta lloqsirqan. Lloqsispantaq, Dekápolis suyunta Galilea qochaman rirqan.
41007032	Hinaqtinmi, huk roqt'o-akllu runata Jesusman pusamurqanku. Hinan pay pataman makinta churaykunanpaq Jesusta balikurqanku.
41007033	Askha runakunamantataq sapaqllaman Jesusqa payta pusarqan. Hinan ninrinkunaman dedonta winaykurqan. Thoqaykuspantaq, qallunta llamiykurqan.
41007034	Chaymantataq hanaq pachata qhawarispan, llakipayaspa payta nirqan: —Efata, nispa. Efata simiqa, kicharikuy ninantan nin.
41007035	Hinan kasqan ratupacha, ninrinkunaqa kicharikapurqan. Hinallataq qallunpa watakuyninpas paskarparikurqan. Hinan allinta rimapurqan.
41007036	Jesustaq ama pimanpas willanankupaq paykunata kamachirqan. Paykunataq ichaqa, anchatapuniña kamachishaqtinpas, aswan-aswantaraq Jesusmanta willarqanku.
41007037	Hinan chay runakunaqa, sinchitapuni yuyayninkupi mana kabesqa kaspa nirqanku: —¡Tukuytan allinta ruwan! Roqt'okunatapas uyarichinmi. Hinallataq upakunatapas rimarichinmi, nispanku.
41008001	Chay p'unchaykunapin, ancha askha runakunaqa huñunasqa kasharqanku. Manataqmi imapas paykunaq mikhunankupaq karqanchu. Chaymi Jesusqa yachachisqankunata waqyarqan.
41008002	Hinan paykunata nirqan: —Kay askha runakunaqa, kinsa p'unchayñan ñoqawan kashanku. Manataqmi imankupas mikhunankupaq kanchu. Chayraykun paykunataqa, khuyapayani.
41008003	Sitaqchus wasinkuman mana mikhusqata kacharparipusaq chayqa, ñanpin pisipankuman. Wakinninkuqa karumantaraqmi hamurqanku, nispa.
41008004	Yachachisqankunataq, Jesusman kutichispa nirqanku: —¿Kay ch'inniq cheqaspiqa, maymantataq pipas paykunata t'antawan saksachiytari atinman? nispanku.
41008005	Hinan Jesusqa paykunata tapurqan: —¿Hayk'a t'antaykichistaq kashanri? nispa. Paykunataq nirqanku: —Qanchis t'antallan, nispanku.
41008006	Hinaqtinmi Jesusqa, chay askha runakunata pampapi tiyaykunankupaq kamachirqan. Qanchisnintin t'antakunata hap'iykuspantaq, grasiasta qospa phakmirqan. Hinan yachachisqankunaman, rakimunankupaq qorqan. Yachachisqankunataq chay askha runakunaman rakimurqanku.
41008007	Hinan pisi challwachankupas kashallarqantaq. Saminchaykuspantaq Jesusqa chaytapas runakunaman rakichimullarqantaq.
41008008	Chay askha runakunaqa, mikhuykuspankun saksaykurqanku. Hinan puchuqkunata qanchis hatun kanastakunapi huñunpurqanku.
41008009	Mikhuqkunaqa, tawa waranqa hinan karqanku. Hinan Jesusqa paykunata kacharparipurqan.
41008010	Kasqan ratupachataqmi Jesusqa, yachachisqankunapiwan barkaman haykuspa, Dalmanuta suyuman ripurqan.
41008011	Fariseokunataq lloqsimuspanku, Jesusta tapuyta qallarirqanku. Hinan payta wateqanankupaq, hanaq pachamanta huk señalta mañakurqanku.
41008012	Hinan Jesusqa espiritunpi anchatapuni llakipayaspa nirqan: —¿Imanaqtintaq kay p'unchay runa-miraykunari señalta mañawanku? Cheqaqtan niykichis: ‘Kay p'unchay runa-miraymanqa, manan ima señaltapas qosaqchu,’ nispay, nispa.
41008013	Hinan Jesusqa paykunata saqerparispan, wakmanta barkaman haykuspa, qocha chimpaman chimparqan.
41008014	Yachachisqankunataq t'anta apakuyta qonqasqaku karqan. Hinan barkapi mana t'anta karqanchu, aswanmi ch'ulla t'antallanku kasharqan.
41008015	Jesustaq paykunata kamachirqan: —Qhawariychis, fariseokunaq lebaduranmanta, hinallataq Herodespa lebaduranmantapas kuidakuychis, nispa.
41008016	Paykunapurataqmi rimasharqanku: —Manan t'antanchis kanchu, nispanku.
41008017	Jesusqa imamantachus rimashasqankuta yachaspanmi, paykunata nirqan: —¿Imamantataq rimashankichisri? ¿Mana t'antaykichis kasqanraykuchu rimashankichis? ¿Manaraqchu reparankichis? ¿Manaraqchu entiendinkichis? ¿Sonqoykichispas rumiyasqaraqchu kashan?
41008018	¿Ñawiyoq kashaspaykichispas, manachu rikunkichis? Hinallataq, ¿ninriyoq kashaspaykichispas, manachu uyarinkichis? ¿Manaraqchu yuyarinkichispas?
41008019	¿Phisqa waranqa runakunaman, phisqa t'antata phakmisqaymanta hayk'a kanasta hunt'atan puchuqkunata huñunpurqankichis? nispa. Paykunataq nirqanku: —Chunka iskayniyoqtan, nispanku.
41008020	Jesusqa nillarqantaqmi: —¿Tawa waranqa runakunaman qanchis t'antata phakmisqaymanta, hayk'a hatun kanasta hunt'atan puchuqkunata huñunpurqankichis? nispa. Paykunataq nirqanku: —Qanchistan, nispanku.
41008021	Jesustaq paykunata tapurqan: —¿Imanaqtintaq manaraqri entiendinkichischu? nispa.
41008022	Hinan Jesusqa Betsaida llaqtaman rirqan. Paymantaq huk ñawsa runata pusamurqanku. Pusamuqkunataqmi, chay ñawsa runata llamiykunanpaq Jesusta balikurqanku.
41008023	Hinan ñawsa runata makinmanta hap'iykuspa, llaqta kantumanta hawaman pusarqan. Ñawinkunaman thoqaykuspataq, Jesusqa makinta pay pataman churaykuspa tapurqan: —¿Imallatapas rikunkichu? nispa.
41008024	Paytaq qhawarispan nirqan: —Runakunatan rikushani. Ichaqa purishaq mallkikunapas kashankuman hinatan rikushani, nispa.
41008025	Chaymantataq Jesusqa, wakmanta chay runaq ñawinta llamiykurqan. Hinaspanmi chay runata qhawarichirqan. Hinan qhali kapurqan. Llapallan runakunatataqmi, sut'itapuni rikupurqan.
41008026	Hinaspanmi, Jesusqa chay runata wasinman kachapurqan. Nirqantaq: —Aman llaqta kantumanqa haykunkichu. Nitaq llaqta kantupiqa imatapas ninkichu, nispa.
41008027	Felipeq kamachikushasqan Cesarea llaqta kantukunamanmi Jesusqa yachachisqankunapiwan lloqsirqan. Hinan Jesusqa ñanpi paykunata tapurqan: —¿Pi kasqaytataq runakunari ninku? nispa.
41008028	Paykunataq kutichirqanku: —Wakin runakunan, Bautisaq Juanmi, nisunkiku. Wakinkunataq Eliasmi nisunkiku. Wakinkunañataqmi nisunkiku: ‘Diospa rantinpi rimaqkunaq hukninmi,’ nispa, nispanku.
41008029	Hinaqtinmi Jesusqa paykunata tapurqan: —¿Qankunari, pi kasqaytataq ninkichis? nispa. Pedrotaq kutichispan payta nirqan: —Qanqa Cristopunin kanki, nispa.
41008030	Jesustaqmi ichaqa, paykunata ama pimanpas paymanta rimarinankupaq allin-allintapuni kamachirqan.
41008031	Hinan Jesusqa, paykunaman yachachiyta qallarirqan: ―Runaq Churinpa sinchita ñak'arinanqa nesesariopunin. Kurak runakunapas, umalliq saserdotekunapas, hinallataq kamachikuy simita yachachiqkunapas, manapunin chaskiwanqakuchu. Wañuchiwasqanku qhepatataqmi, kinsa p'unchaymanta kawsarimpusaq, nispan.
41008032	Chaytan Jesusqa paykunaman sut'itapuni nirqan. Hinaqtinmi Pedroqa, Jesusta sapaqllaman pusaspan, anyaykuyta qallarirqan.
41008033	Jesustaq ichaqa kutirispan, yachachisqankunata qhawarirqan. Hinan Pedrota phiñarikurqan: —Manan Diospa kaqninkunapichu yuyaymananki. Aswanpas runakunaq kaqninkunapin yuyaymananki. Chayrayku Satanás, ñawpaqeymanta anchhuriy, nispa.
41008034	Hinan Jesusqa askha runakunata, hinallataq yachachisqankunatawan paypa kasqanman waqyarqan. Hinaspan paykunata nirqan: —Sichus pipas qatikamuwayta munan chayqa, pay kikinta mananchakuchun. Krusninta hap'ichun. Hinaspataq qatikamuwachun.
41008035	Pipas kawsayninta qespichiyta munaqqa, chinkachipunqan. Pipas ñoqarayku, hinallataq allin willakuyrayku kawsayninta chinkachiqmi ichaqa, kawsayninta qespichinqa.
41008036	Pillapas llapan kay pachantintaña tariq ichaqa, almantataq chinkachipuqqa kanmanmi. Sichus chay hina kanman chayqa, ¿ima allintaq chay runapaqri kanman?
41008037	¿Imatataq runari almanta rantipapunanpaq qonqa?
41008038	Kay wasanchaq, hinallataq huchallikuq runa-miraypi pipas ñoqamanta, simiykunamanta ima p'enqakuqqa kanmanmi. Sichus chay hina kanman chayqa, Runaq Churinmi, Yayanpa k'ancharishaq hatun kayninpi ch'uya angelninkunapiwan hamunqa. Chay hamuyninpin, chay runamanta paypas p'enqakullanqataq, nispa.
41009001	Paykunatan nillarqantaq: —Cheqaqtan niykichis: ‘Kaypi kaqkunamanta wakin runakunaqa, Diospa qhapaq suyun atiywan hamusqanta rikunankukaman, mana wañunqakuraqchu,’ nispay, nispan.
41009002	Soqta p'unchay qhepatataq Jesusqa, Pedrota, Jakobota, Juantawan payta riysinankupaq sapaqman pusarqan. Hinan paykunallawan alto orqo pataman wicharqan. Chaypitaqmi, paykunaq ñawpaqenkupi huk niray rikch'ayniyoqman tukurqan.
41009003	Jesuspa p'achanqa, ancha k'ancharishaq rit'iman hinaraqmi yuraqman tukurqan. Kay pachantinpi p'acha t'aqsaqpas, manapunin chay hinataqa yuraqyachiyta atinmanchu.
41009004	Chayllamanmi Eliasqa, Moiseswan kuska, paykunaman rikhurirqan. Paykunataqmi Jesuswan rimasharqanku.
41009005	Hinan Pedroqa, Jesusta nirqan: —Rabí, ñoqaykuq kaypi kashasqaykuqa allinmi. Kinsa ch'ukllakunata ruwanaykupaq niwayku. Hukta qanpaq, huktataq Moisespaq, huktañataq Eliaspaq ruwasaqku, nispa.
41009006	Sinchi mancharisqa kashasqankuraykun, Pedroqa mana imatapas niyta atirqanchu.
41009007	Hinan huk phuyu hamuspa, paykunata llanthuykurqan. Chay phuyumantataqmi, huk kunka nimurqan: —Munakusqay Churiyqa paymi. Payta uyariychis, nispa.
41009008	Chayllamanmi paykunaqa, muyuriqninkuta qhawarispanku manaña pitapas paykunawan kashaqta rikurqankuchu. Aswanpas sapallantaña Jesusta rikurqanku.
41009009	Orqomanta uraykamushaqtinkutaq, Jesusqa paykunata kamachirqan: —Chay rikusqaykichistaqa, aman pimanpas willankichischu. Aswanpas Runaq Churin wañusqakunamanta kawsarimpuqtinña willankichis, nispa.
41009010	Paykunataq chay simita sonqollankupi hap'irqanku. Paykunapuran, imachus chay wañusqakunamanta kawsarimpuy kasqanta tapunakurqanku.
41009011	Hinan Jesusta tapurqanku: —¿Imanaqtintaq kamachikuy simita yachachiqkunari, Eliasraqmi ñawpaqtaqa hamunan ninku? nispanku.
41009012	Jesustaq paykunaman kutichispa nirqan: —Cheqaqtapunin Eliasqa, ñawpaqta hamuspa, tukuy imaymanakunata imankaqta churapunqa. ¿Imaynataq Runaq Churin ancha ñak'arinanmanta, hinallataq pisinchasqa kananmantawan qelqasqari kashan?
41009013	Ichaqa niykichismi: ‘Eliasqa hamurqanñan. Imaynan paymanta qelqasqa kashan, chayman hinan tukuy ima munasqankuta paytaqa ruwarqanku,’ nispay, nispa.
41009014	Yachachisqankunaq kasqanman chayaspantaq, paykunaq muyuriqninkupi ancha askha runakunata rikurqan. Kamachikuy simita yachachiqkunataq, paykunawan tapunakusharqanku.
41009015	Kasqan ratutaqmi, llapallan chay askha runakuna Jesusta rikurqanku. Hinan yuyayninkupi mana kabesqa kasharqanku. Payman phawarispankutaq napaykurqanku.
41009016	Jesustaq kamachikuy simi yachachiqkunata tapurqan: —¿Imatan yachachisqaykunawan churanakushankichis? nispa.
41009017	Huk runataq, askha runa-runamanta kutichispa nimurqan: —Yachachikuq, wawaymi upa supayniyoq kashan. Chaymi qanman pusamurqani.
41009018	Maypichus chay supay hap'in, chaypin payta wikapan. Hinan payqa phosoqota aqtupakun. Kirunkunatapas k'arkakichin. Hinaspan aycha kuerponpas chuchuyan. Yachachisqaykikunatataqmi chay supayta qarqonankupaq balikurqani. Manataqmi ichaqa atirqankuchu, nispa.
41009019	Paykunaman kutichispantaq Jesusqa nirqan: —¡Yaw mana iñiq miraykuna! ¿Hayk'aqkamataq qankunawanri kashasaq? ¿Hayk'aqkamataq qankunari pasiensiayta tukuwankichis? Chay waynata ñoqaman pusamuwaychis, nispa.
41009020	Hinan payman pusamurqanku. Kasqan ratutaq supayqa, Jesusta rikuruspan, waynata sinchita chhaphchikacharqan. Waynataq pampaman wikapakurqan. Qhospaspantaq phosoqotaraq aqtupakurqan.
41009021	Jesustaqmi chay waynaq taytanta tapurqan: —¿Hayk'a unayñataq chay hinari kashan? nispa. Paytaq nirqan: —Wawa kasqanmantapacharaqmi.
41009022	Askha kutitan, ñak'arichispa wañuchinanpaq, ninaman, otaq unuman wikch'uykun. Sichus imallatapas ruwayta atiwaq chayqa, khuyapayawaspaykiku yanapaykuwayku, nispa.
41009023	Jesustaq payta nirqan: —Sichus kreeyta atiwaq chayqa, tukuymi kreeqpaqqa atikun, nispa.
41009024	Hinan kasqan ratupacha, weqenwanraq waynaq taytanqa qaparispa nirqan: —¡Señor kreenin! Aswantaraq kreenaypaq yanapaykuway, nispa.
41009025	Askha runakunaq huñukamusqanta rikuspantaqmi, Jesusqa qhelli supayta phiñarikurqan. Nirqantaq: —Upayachiq, hinallataq roqt'oyachiq supay, ñoqan kamachiyki: ‘Paymanta lloqsiy. Amañataq hayk'aqpas paymanqa haykuyñachu,’ nispay, nispa.
41009026	Hinaqtinmi qhelli supayqa, qaparispan, hinallataq waynata sinchita wat'akichispan lloqsirqan. Waynañataq wañusqa hina kasharqan. Chay hina kaqtinmi, askha runakunaqa nirqanku: —¡Wañusqan kashan! nispanku.
41009027	Jesustaq ichaqa, makinmanta hap'iykuspa sayarichirqan. Hinan waynaqa sayarirqan.
41009028	Wasiman Jesús haykuqtintaq, yachachisqankunaqa sapaqllapi payta tapurqanku: —¿Imanaqtintaq ñoqaykuri, chay qhelli supayta mana qarqoyta atirqaykuchu? nispanku.
41009029	Jesustaq paykunata nirqan: —Chay hina supayqa, manan imawanpas lloqsiyta atinmanchu. Aswanpas Diosman parlaywan, ayunuwan imallan lloqsiytaqa atinman, nispa.
41009030	Chaymanta lloqsispankutaq, Galilea probinsianta purisharqanku. Manataqmi piqpa yachanantapas Jesusqa munarqanchu.
41009031	Yachachisqankunamantaq yachachispa nirqan: —Runaq Churintan runakunaq makinman hap'ichinqaku. Hinan wañuchinqaku. Wañusqan qhepatataqmi ichaqa, kinsa p'unchaymanta kawsarimpunqa, nispa.
41009032	Paykunataq ichaqa, chay nisqanta mana entiendirqankuchu. Hinan tapuykuytapas manchakurqanku.
41009033	Kapernaum llaqtamanmi Jesusqa chayarqan. Wasipiña kashaspataq, yachachisqankunata tapurqan: —¿Imamantataq ñanpiri qankunapura churanakusharqankichis? nispa.
41009034	Ñanpiqa, mayqenninkuchus hatunpaq qhawarisqa kanankumantan paykunapura churanakusqaku karqan. Chaymi paykunaqa, upallalla kapurqanku.
41009035	Hinaqtinmi Jesusqa, tiyaykuspan chunka iskayniyoq yachachisqankunata waqyarqan. Hinan paykunata nirqan: —Sichus pipas ñawpaq kaq kayta munan chayqa, llapamantapas qhepapi, hinallataq llapata serbiqmi kanan, nispa.
41009036	Hinan huk wawata hap'iykuspa, paykunaq chawpinkupi sayaykuchirqan. Marq'ariykukuspataqmi, paykunata rimaykurqan.
41009037	Nirqantaq: —Pipas kay hinata, ñoqaq sutiypi huk wawata chaskiqqa, ñoqatan chaskiwan. Ñoqata chaskiwaqtaqmi, mana ñoqatachu chaskiwan. Aswanpas kachamuwaqniyta chaskin, nispa.
41009038	Juantaq Jesusta nirqan: —Yachachikuq, huk runatan sutiykipi supaykunata qarqoshaqta rikumuyku. Payqa manan ñoqaykuwan kuskachu qanta qatikusunki. Mana ñoqaykuwan kuska qanta qatikusqasunkiraykun, payta hark'amurqayku, nispa.
41009039	Jesustaq ichaqa nirqan: —Ama hark'amuychischu. Manan pipas sutiypi atiywan ruwaykuna ruwasqan qhepamanqa, ñoqamanta mana allin rimaytaqa atinmanchu.
41009040	Pipas mana ñoqanchis kontra kaqqa, ñoqanchiswanmi kashan.
41009041	Cristoq kasqaykichisrayku, pillapas huk basopi unuta sutiypi haywarisunkichismanmi. Sichus chay hina kanman chayqa, cheqaqtan niykichis: ‘Manapunin hayk'aqpas premiontaqa chinkachinqachu,’ nispay, nispa.
41009042	Jesusqa nillarqantaqmi: ―Pillapas ñoqapi iñiq kay wawakunaq hukninta misk'achiqqa kanmanmi. Sichus chay hina kanman chayqa, hatun molino rumita kunkanman wataykuspa, mama-qochaman wikch'uykuyninkun aswan allinqa kanman.
41009043	Sichus makiyki huchaman urmachisunkiman chayqa, wit'upuy. Iskay makiyoq kashaspayki infiernoman haykunaykimantaqa, ch'ulla makillayoq kawsayman haykuyniykin aswan allinqa kasunki. Chay ninaqa, mana hayk'aq wañuqmi.
41009044	Chaypiqa manan kurunpas wañunchu. Ninapas, manataqmi hayk'aqpas wañunchu. (Isa. 66:24)
41009045	Sichus chakiyki huchaman urmachisunkiman chayqa, wit'upuy. Iskay chakiyoq kashaspayki infiernoman wikch'uykusqa kanaykimantaqa, ch'ulla chakillayoq kawsayman haykuyniykin aswan allinqa kasunki. Chay ninaqa, mana hayk'aq wañuqmi.
41009046	Chaypiqa manan kurunpas wañunchu. Ninapas, manataqmi hayk'aqpas wañunchu. (Isa. 66:24)
41009047	Sichus ñawiyki huchaman urmachisunkiman chayqa, horqoruy. Iskay ñawiyoq kashaspayki infiernoman wikch'uykusqa kanaykimantaqa, ch'ulla ñawillayoq Diospa qhapaq suyunman haykuyniykin aswan allinqa kasunki.
41009048	Chaypiqa manan kurunpas wañunchu. Ninapas, manataqmi hayk'aqpas wañunchu. (Isa. 66:24)
41009049	Llapa runakunan ninawan kachichasqa kanqaku. Hinallataq llapa sakrifisiokunapas kachiwan kachichasqan kanqaku.
41009050	Kachiqa allinmi. Ichaqa kachitaqchus q'aymayapunman chayqa, ¿imawantaq kachichasqa kanqa? Qankuna kikiykichis kachiyoq kaychis. Hinallataq thak kaypi hukkuna-hukkunawan kawsaychis, nispa.
41010001	Chaymanta sayarispantaqmi Jesusqa, Jordán mayuq wak ladonpi kashaq, Judea probinsiaman rirqan. Askha runakunataqmi wakmanta payman huñukamurqanku. Hinan, imaynatachus payqa yachachiq, chay hinatapuni wakmanta paykunaman yachachirqan.
41010002	Hinaqtinmi, wakin fariseokuna, Jesusta wateqanankupaq payman asuykuspa, tapurqanku: —¿Kamachikuy Simiman hinari, huk qosa, esposanwan t'aqanakuyta atinmanchu? nispanku.
41010003	Jesustaq ichaqa, paykunaman kutichispa nirqan: —¿Moisesri, imatataq kamachirqasunkichis? nispa.
41010004	Paykunataq nirqanku: —Moisesqa nirqanmi: ‘Huk qosaqa, t'aqanakuy kartata ruwaspa, esposanwan t'aqanakunmanmi,’ nispan, nispanku.
41010005	Jesustaq ichaqa, paykunaman kutichispa nirqan: —Rumi-sonqo kasqaykichisraykun chay kamachikuytaqa qelqarqan.
41010006	Ichaqa kamariypa qallariyninmantapacharaqmi, Diosqa qharitawan, warmitawan kamarqan. (Gén. 1:27)
41010007	Chayraykun qhariqa, taytantapas, mamantapas saqepunqa. Warminmantaq hukllachaykakapunqa.
41010008	Hinan iskayninku, ch'ulla aychallaña kapunqaku. (Gén. 2:24) Chay hinaqa, manañan iskayñachu, aswanpas ch'ulla aychallaña kapunku.
41010009	Chay hinaqa, Diospa hukllachasqanta, amapuni runaqa t'aqachunchu, nispa.
41010010	Wasipitaq, yachachisqankunaqa wakmanta, chayllamantataq Jesusta tapukurqanku.
41010011	Jesustaq paykunata nirqan: —Pipas, esposanwan t'aqanakuspa, wak warmiwan kasarakun chayqa, esposanpa kontranpin wasanchan.
41010012	Sitaqchus huk esposa, qosanwan t'aqanakuspa wak qhariwan kasarakun chayqa, wasanchanmi, nispa.
41010013	Hinan Jesuspa llamiykunanpaq wawakunata pusamurqanku. Yachachisqankunataq ichaqa, wawakuna pusamuqkunata phiñarikurqanku.
41010014	Chayta rikuspantaq, Jesusqa phiñakurqan. Hinan paykunata nirqan: —Diospa qhapaq suyunqa, wawakuna hina kaqkunapaqmi. Chayrayku, hinalla wawakunaqa ñoqaman hamuchunku. Amataq paykunataqa hark'aychischu.
41010015	Cheqaqtan niykichis: ‘Huk wawa hina, Diospa qhapaq suyunta mana chaskiqqa, manapunin hayk'aqpas chayman haykunqachu,’ nispay, nispa.
41010016	Hinaqtinmi Jesusqa wawakunata oqllaykukuspa, makinta paykuna pataman churaykurqan. Hinan saminchaykurqan.
41010017	Ñanninta rinanpaq lloqsimushaqtintaq, huk runaqa phawaylla payman hamurqan. Hinan chay runaqa, Jesuspa ñawpaqenpi qonqoriykukuspan tapukurqan: —Allin Yachachikuq, ¿wiñay kawsay erensiata chaskinaypaqri, imatataq ruwasaq? nispa.
41010018	Jesustaq payta nirqan: —¿Imanaqtintaq, ‘allin,’ nispari niwanki? Manan pipas allinqa kanchu. Aswanpas sapan Diosllapunin.
41010019	Qanqa kamachikuykunataqa yachankin: Aman wasanchankichu, aman runata wañuchinkichu, aman suwakunkichu, aman runamasiykita yanqa qasinmanta tumpankichu, aman q'otuspa suwakunkichu, taytaykitapas, mamaykitapas allinpaq qhawarinki, nispa. (Éxo. 20:12-16; Deut. 5:16-20)
41010020	Paytaq ichaqa, kutichispa nirqan: —Yachachikuq, llapan chaykunataqa, wayna kasqaymantapacharaqmi hunt'arqani, nispa.
41010021	Hinaqtinmi Jesusqa qhawaykuspan, payta munaykukurqan. Hinan nirqan: —Hukmi ruwanayki kashanraq. Riy, hinaspa llapan kaqniykikunata bendespa, wakchakunaman qomuy. Hinan, hanaq pachapi, qhapaq kay kapusunki. Krusniykita hap'ispataq hamuy, hinaspataq qatikamuway, nispa.
41010022	Chay runaqa, askha kaqniyoqmi karqan. Chayraykun, chay simita uyarispa llakikurqan. Hinan khuyay ripurqan.
41010023	Muyuriqninta qhawarispantaqmi Jesusqa yachachisqankunata nirqan: —Sinchi sasatapunin qhapaqkunaqa, Diospa qhapaq suyunman haykunqaku, nispa.
41010024	Hinan Jesuspa nisqanwan, yachachisqankunaqa yuyayninkupi mana kabesqa kasharqanku. Jesustaq ichaqa, wakmanta kutichispan nirqan: —Wawallaykuna, qhapaq kaykunapi sonqo churaqkunapaq, Diospa qhapaq suyunman haykuyninqa sinchi sasapunin.
41010025	Diospa qhapaq suyunman huk qhapaq runaq haykunanmantaqa, yawriq ninrinta huk kamelloq suskhuyninmi aswan atikuq kanman, nispa.
41010026	Paykunataq ichaqa, aswantaraq utirayaspanku, paykunapurapi ninakurqanku: —¿Pitaq qespikuytari atinman? nispanku.
41010027	Hinan Jesusqa, paykunata qhawarispan, nirqan: —Runakunapaqqa mana atikuqmi. Diospaqmi ichaqa, atikullanpuni. Payqa tukuy imaymanakunatapas atillanpunin, nispa.
41010028	Pedrotaq Jesusta niyta qallarirqan: —Qhawariy, ñoqaykuqa tukuy imaymanakunatan saqemurqayku. Hinan qanta qatikamurqaykiku, nispa.
41010029	Jesustaq kutichispan nirqan: —Cheqaqtan niykichis: ‘Pipas wasinta, otaq wawqenkunata, otaq panankunata, otaq taytanta, otaq mamanta, otaq esposanta, otaq wawankunata, otaq chakrankunata, ñoqarayku, hinallataq allin willakuyrayku saqemuqkunaqa kankun.
41010030	Chay saqemuqkunaqa, kunan tiempopin pachak kutita chaskinqaku. Wasikunatapas, wawqekunatapas, panakunatapas, mamakunatapas, wawakunatapas, hinallataq chakrakunatapas qatiykachaykunawanmi chaskinqaku. Hamuq p'unchaykunapitaqmi, wiñay kawsayta chaskinqaku.
41010031	Ichaqa, askha ñawpaqpi kaqkunan, qhepapi kanqaku. Qhepapi kaqkunataqmi, ñawpaqpi kanqaku,’ nispay, nispa.
41010032	Ñanninta purishaspankun, Jerusalén llaqtaman wichasharqanku. Jesustaqmi paykunaq ñawpaqenkuta risharqan. Hinan paykunaqa, yuyayninkupi mana kabesqa kasharqanku. Hinallataq Jesusta mancharisqa qatikusharqanku. Jesustaqmi wakmanta chunka iskayniyoq yachachisqankunata sapaqman pusarqan. Hinan imakunatachus payta ruwanqaku, chaymanta paykunaman willayta qallarirqan.
41010033	Nirqantaq: —Qhawariychis, Jerusalén llaqtamanmi wichashanchis. Hinan Runaq Churinta umalliq saserdotekunaman, kamachikuy simita yachachiqkunamanwan hap'ichinqaku. Wañunanpaqmi huchachanqaku. Mana-judío runakunaq makinkumanwanmi hap'ichinqaku.
41010034	Paytan asipayanqaku, soq'aykunqaku, thoqaykunqaku, hinallataq wañuchinqaku. Kinsa p'unchaymantataqmi ichaqa, kawsarimpunqa, nispa.
41010035	Hinaqtinmi, Zebedeoq churinkuna Jakobo, Juanpiwan, Jesusman asuykuspa nirqanku: —Yachachikuq, imatachus mañakusqaykiku, chaytan qowanaykikuta munayku, nispanku.
41010036	Jesustaq paykunata nirqan: —¿Imatan qankunapaq ruwapunayta munankichis? nispa.
41010037	Paykunataq nirqanku: —K'ancharishaq qhapaq kayniykipi, hukniykuta paña ladoykipi, hukniykutataq lloq'e ladoykipi tiyaykuchiwanaykikutan munayku, nispanku.
41010038	Hinaqtinmi Jesusqa, paykunata nirqan: —Qankunaqa manan imachus mañakuwasqaykichista yachankichischu. ¿Ñoqaq ukyasqay basomanta ukyayta atiwaqchischu? Otaq, ¿ñoqaq chaskisqay bautismota chaskiyta atiwaqchischu? nispa.
41010039	Paykunataqmi nirqanku: —Atiykumanmi, nispanku. Jesustaq paykunata nirqan: —Cheqaqtapunin qankunaqa, ñoqaq ukyasqay basomantapas ukyankichis. Hinallataq ñoqaq bautisakusqay bautismowanpas bautisasqa kankichis.
41010040	Ichaqa paña ladoypi, hinallataq lloq'e ladoypi tiyaykunaykichismanta niyqa, manan ñoqamanchu tupawan. Aswanpas, pikunapaqchus wakichisqa kashan, paykunamanmi qosqa kanqa, nispa.
41010041	Chunkantin yachachisqankunataq chayta uyarispanku, Jakobopaqwan, Juanpaqwan phiñakuyta qallarirqanku.
41010042	Jesustaq ichaqa, paykunata waqyaspan nirqan: —Mana-judío runakunaq allin reqsisqa kamachikuqninkun paykunapi munaychakunku. Hinallataq paykunaq allinpaq qhawarisqankunapas paykunapurapi kamachikuyniyoq kanku. Chaykunataqa yachankichismi.
41010043	Qankunapurapin ichaqa, mana chay hinachu kanqa. Aswanmi pillapas allinpaq qhawarisqa kayta munan chayqa, qankunapurapi serbiqniykichis kanqa.
41010044	Hinallataq, pillapas qankunapurapi ñawpaq kaq kayta munan chayqa, llapaq kamachinmi kanqa.
41010045	Runaq Churinqa, manan serbichikunanpaqchu hamurqan. Aswanpas serbinanpaq, hinallataq kawsayninta qospa, askha runakunata rantipapunanpaqmi hamurqan, nispa.
41010046	Hinan Jerikó llaqtaman chayamurqanku. Hinaspataq Jesusqa yachachisqankunawan, hinallataq ancha askha runakunapiwan kuska, Jerikó llaqtamanta lloqsisharqanku. Hinaqtinmi Timeoq churin ñawsa Bartimeoqa ñan patapi mañapakuspa tiyasharqan.
41010047	Nazaret llaqtayoq Jesuspa pasashasqanta uyarispantaqmi, Bartimeoqa qapariyta qallarirqan. Nirqantaq: —¡Davidpa Churin Jesús, yanapaykuway! nispa.
41010048	Askha runakunan upallananpaq phiñarikurqanku. Paytaq ichaqa, aswan-aswantaraq qaparirqan: —¡Davidpa Churin, yanapaykuway! nispa.
41010049	Hinaqtinmi Jesusqa sayaykuspan, chay ñawsa runata waqyamunankupaq kamachikurqan. Waqyamuspataq, nirqanku: —Kallpachakuy, hinallataq sayariy. Jesusmi waqyashasunki, nispanku.
41010050	Hinaqtinmi payqa, kapanta wikch'uspa, sayarirqan. Hinan Jesusman hamurqan.
41010051	Kutichispantaq, Jesusqa payta nirqan: —¿Ima ruwapunaytan munanki? nispa. Ñawsa runataq nirqan: —Raboní, qhawarichiwanaykitan munani, nispa.
41010052	Jesustaq payta nirqan: —Ripuy. Iñiyniykin qhaliyachisunki, nispa. Kasqan ratutaq, payqa qhawarispan, rikupurqanpacha. Hinan ñanninta, Jesusta qatikurqan.
41011001	Jerusalén llaqtaman qayllaykushaspankutaqmi, Olibos orqoq chimpanpi, Betfagé llaqtaq, hinallataq Betania llaqtaq qayllankunaman chayarqanku. Hinan Jesusqa, iskay yachachisqankunata kacharqan.
41011002	Paykunatataq nirqan: —Haqay chimpa llaqta kantuman rirqoychis. Chayman haykuspaykichismi, malta asnochata watasqata tarinkichis. Chay asnochapiqa manan pipas sillakurqanraqchu. Paskarqamuspataq aysaramunkichis.
41011003	Sichus pipas nisunkichis: ‘¿Imanaqtinmi chayta ruwashankichis?’ nispa chayqa, ninkichismi: ‘Señormi sillakunanpaq nesesitashan. Kasqan ratutaqmi kayman kutichimpunqa,’ nispaykichis, nispa.
41011004	Paykunataqmi rirqanku. Hinan punku hawa kallepi, malta asnochataqa watasqata tarirqanku. Hinan paykunaqa asnochata paskarqanku.
41011005	Wakin chaypi kaqkunataqmi, yachachisqankunata nirqanku: —¿Imapaqmi chay malta asnochata paskashankichis? nispanku.
41011006	Yachachisqankunataqmi, Jesusqa imaynatachus kamachirqan, chay hinatapuni nirqanku. Hinaqtinmi aysachimullarqanku.
41011007	Hinan Jesuspa kasqanman malta asnochata aysamurqanku. P'achankuwan karunaykuqtinkutaq, Jesusqa sillaykukurqan.
41011008	Hinan askha runakuna p'achankuta ñanman mast'arqanku. Wakinkunataqmi, mallkikunaq k'allmankunata wit'uspanku ñanman mast'allarqankutaq.
41011009	Hinan ñawpaqenta riqkunaqa, hinallataq qhepanta riqkunapas qaparirqanku: ¡Hosanna! ¡Señorpa sutinpi hamuqqa saminchasqapuni kachun!
41011010	¡Taytanchis Davidpa qhapaq suyun, Señorpa sutinpi hamuqqa, saminchasqa kachun! ¡Hanaq pachakunapi Hosanna! nispanku. (Sal. 118:26)
41011011	Hinan Jesusqa, Jerusalén llaqtaman, hinallataq Dios yupaychana wasiman haykurqan. Hinaspataq, llapa muyuriqninta qhawarirqan. Rasphiyaykushaqtinñataq Jesusqa, chunka iskayniyoq yachachisqankunapiwan Betania llaqtaman rirqanku.
41011012	Qhepantin p'unchaytataq, Betania llaqtamanta lloqsimuqtinku, Jesusqa yarqachikurqan.
41011013	Hinan karullamantaraq rap'isapa igos sach'ata rikururqan. Hinaqtinmi imallatapas tarinanpaq qhawaykuq asuykurqan. Sach'aq kasqanmanmi chayarqan. Igospa mana rurunan tiempo kasqanraykutaqmi, mana ima rurutapas tarirqanchu. Aswanpas rap'ikunallatan tarirqan.
41011014	Hinaqtinmi Jesusqa, chay igos sach'ata nirqan: —Amaña hayk'aqpas pipas ruruykita mikhuchunchu, nispa. Hinan yachachisqankunaqa chay nisqanta uyarirqanku.
41011015	Hinan Jerusalén llaqtaman chayarqanku. Jesustaq Dios yupaychana wasiman haykuspa, chaypi qhatuqkunatapas, rantiqkunatapas hawaman qarqoyta qallarirqan. Hinallataq qolqe kambiaqkunaq mesankunatapas, palomata bendiqkunaq tiyanankunatapas wikaparqan.
41011016	Manataqmi Jesusqa Dios yupaychana wasiq ukhunta pitapas ima serbisiokunatapas apanankuta munarqanchu.
41011017	Hinan paykunaman yachachispa nirqan: —Qelqaqa ninmi: ‘Ñoqaq wasiyqa, llapan suyukunaq Diosman parlananku wasi, nispa sutichasqan kanqa. (Isa. 56:7) Qankunataq ichaqa, q'aru suwakunaq mach'ayninman tukurachipusqankichis,’ nispa. (Jer. 7:11)
41011018	Hinaqtinmi, llaqtantin runakunaqa, paypa yachachikuyninmanta utirayarqanku. Hinallataq kamachikuy simita yachachiqkunapas, umalliq saserdotekunapiwan Jesuspa nisqanta uyarispa, payta manchakurqanku. Chayraykun imaynallanmantapas wañuchinankupaq maskhasharqanku.
41011019	Rasphiyaykushaqtinñataqmi, Jesusqa llaqtamanta lloqsipurqan.
41011020	Qhepantin p'unchaytaq tutallamanta, chayninta rishaspanku, chay igos sach'ata saphinmantapacha ch'akisqata rikurqanku.
41011021	Hinan Pedroqa yuyariruspan, Jesusta nirqan: —¡Rabí, qhawariy! Ñakasqayki igos sach'aqa ch'akirqapusqan, nispa.
41011022	Jesustaq paykunaman kutichispa nirqan: —Diospi iñiychis.
41011023	Cheqaqtan niykichis: ‘Pipas kay orqota sonqonpi mana iskayaspa, aswanpas iñillaspanpuni ninman: “Achhuriy, hinaspa mama-qochaman wikch'uykukuy,” nispan, chayqa, chay nisqanqa ruwasqan kanqa,’ nispay.
41011024	Chay hinaqa, nillaykichistaqmi: ‘Diosman parlasqaykichispi, tukuy mañakusqaykichista chaskisqaykichistaña hina iñinkichis chayqa, chaskinkichismi,’ nispay.
41011025	Sayaykuspa Diosman parlashaqtiykichis, sichus runamasiykiq kontranpi sonqoykichispi imallapas kashanraq chayqa, pampachaychis. Chay hinapin, qankunaq hanaq pachapi kashaq Yayaykichispas, huchaykichiskunata pampachallasunkichistaq.
41011026	Ichaqa, manachus qankuna pampachankichis chayqa, hanaq pachapi kashaq Yayaykichispas huchaykichiskunata manallataqmi pampachasunkichischu, nispa.
41011027	Hinan wakmanta Jerusalén llaqtaman kutimurqanku. Dios yupaychana wasipi Jesús purishaqtintaqmi, umalliq saserdotekuna, kamachikuy simita yachachiqkuna, hinallataq kurak runakuna payman chayamurqanku.
41011028	Hinan Jesusta nirqanku: —¿Ima kamachikuyniyoq kaywantaq kaykunatari ruwanki? ¿Pitaq kaykunata ruwanaykipaq kamachikuyniyoq kaytari qorqasunki? nispanku.
41011029	Hinaqtinmi Jesusqa, paykunaman kutichispa nirqan: —Ñoqapas huk tapukuyta qankunata tapullasqaykichistaq. Ichaqa sichus kutichiwankichis chayqa, ñoqapas, ima kamachikuyniyoq kaywanchus kaykunata ruwani, chayta nillasqaykichistaq.
41011030	¿Juanpa bautismonri, hanaq pachamantachu, icha runakunamantachu karqan? Kutichiwaychis, nispa.
41011031	Hinaqtinmi paykunaqa paykunapurallapi rimanakurqanku: —Sichus nisunchis: ‘Hanaq pachamantan,’ nispa chayqa, payqa ninqan: ‘¿Imanaqtintaq mana paytari kreerqankichischu?’ nispanku.
41011032	Ichaqa sichus nisunchis: ‘Runakunallamantan,’ nispa chayqa, ¡imaraqchá kanman! nispanku. Juanqa cheqaqmantapuni Diospa rantinpi rimaq kasqantan llaqtantin runakuna kreerqanku. Chaymi paykunaqa, llaqtantin runakunata manchakurqanku.
41011033	Hinaqtinmi paykunaqa, Jesusman kutichispa nirqanku: —Manan yachaykuchu, nispanku. Hinan Jesusqa paykunaman kutichispa nirqan: —Ñoqapas, manallataqmi ima kamachikuyniyoq kaywanchus kaykunata ruwani, chayta nisqaykichischu, nispa.
41012001	Hinaqtinmi Jesusqa, rikch'anachiykunapi paykunaman rimaykuyta qallarirqan: —Huk runan, ubas chakrata llank'arqan. Kanchawantaqmi muyurqachirqan. Ubas sarunatapas t'oqorqan. Hinallataq chakra qhawana torretapas ruwarqan. Chakra llank'aqkunaman chakranta arrendaspantaq, karu llaqtata ripurqan.
41012002	Ubas pallay tiempo chayamuqtintaq, chakrayoqqa chakra llank'aqkunaman huk kamachinta kacharqan. Llank'aqkunamanta ubas chakraq rurusqan tupaqninta chaskimunanpaqmi kacharqan.
41012003	Paykunataq ichaqa, chay kamachita hap'ispanku, maqaykurqanku. Hinaspataq mana imallayoqta qatirparipurqanku.
41012004	Chakrayoqqa, wakmantan huk kamachinta paykunaman kachallarqantaq. Paykunataq ichaqa, rumiwan ch'aqeykuspanku, umanta k'irirqanku. K'amiykuspataq qatirparipurqanku.
41012005	Hinan chakrayoqqa wakmanta huknin kamachintapas kachallarqantaq. Paytañataq wañuchirqanku. Askha hukkunatapas kachallarqantaq. Llank'aqkunataqmi ichaqa, wakinkunata maqaykurqanku. Wakinkunatataq wañuchirqanku.
41012006	Chakrayoqpan huk munasqan churillanña kasharqan. Hinan paytapas qhepallataña paykunaman kachallarqantaq. Nirqantaq: ‘Churiytaqa, respetaykunqakupunin,’ nispa.
41012007	Chay chakra llank'aqkunataqmi ichaqa, paykunapurapi ninakurqanku: ‘Kayqa erensiata chaskiqmi. Hamuychis, hinaspa wañuchisunchis. Chay erensiantaq, ñoqanchispaq kapunqa,’ nispanku.
41012008	Hinan hap'ispanku wañuchirqanku, hinaspataq ubas chakramanta wikch'upurqanku.
41012009	¿Imatataq ubas chakrayoq wiraqochari paykunata ruwanqa? Hamuspanmi, chay chakra llank'aqkunata wañuchinqa. Hinan ubas chakranta hukkunaman qopunqa.
41012010	¿Manachu Qelqata ñawincharqankichis? Qelqaqa ninmi: ‘Perqaqkunaq rumi wikch'upusqankun, eskina hap'iq teqsi-rumi kapurqan.
41012011	Kikin Señormi chaytaqa ruwarqan. Ñoqanchis rikuqtinchistaqmi, manaraq yuyayninchismanpas kabenchu,’ nispan, nispa. (Sal. 118:22-23)
41012012	Chay rikch'anachiypin Jesusqa paykunamanta rimarqan. Chaytan paykunaqa yacharqanku. Chayraykun, umalliq saserdotekuna, kamachikuy simita yachachiqkuna, hinallataq kurak runakunapiwan, Jesusta imaynanmantapas hap'irqoytapuni munasharqanku. Ichaqa chay askha runakunata manchakuspankutaqmi, Jesusta saqerparispa ripurqanku.
41012013	Hinaqtinmi, ima simillapipas hap'irqonankupaq, wakin fariseokunatawan, Herodesta qatikuqkunatawan Jesusman kachamurqanku.
41012014	Jesuspa kasqanman chayamuspankutaq, payta nirqanku: —Yachachikuq, cheqaq runa kasqaykitaqa, hinallataq mana pimanpas sayapakuq kasqaykitaqa yachaykun. Manan qanqa runakunaq rikch'aynintachu qhawanki. Aswanpas, cheqaq kaqwanmi Diospa ñanninta yachachinki. Kamachikuy Simiman hinaqa, ¿rey Cesarman tributo qolqe pagayniyku allinchu, icha manachu allin? ¿Pagasaqkuchu, ichari amachu pagasaqku? nispanku.
41012015	Hinaqtinmi Jesusqa, paykunaq iskay-uya kasqankuta entiendispa, paykunata nirqan: —¿Imanaqtinmi wateqawankichis? Huk denario qolqeta qhawanaypaq apamuwaychis, nispa.
41012016	Paykunataq apamurqanku. Hinan Jesusqa paykunata nirqan: —¿Piqpa rikch'aynintaq, hinallataq piqpa sutintaq kay qolqepiri qelqasqa kashan? nispa. Paykunataq Jesusta nirqanku: —Rey Cesarpan, nispanku.
41012017	Hinan Jesusqa paykunata nirqan: —Cesarpa kaqtaqa, Cesarman qopuychis. Diospa kaqtataq, Diosman qopuychis, nispa. Hinan Jesusmanta yuyayninkupi mana kabesqa kasharqanku.
41012018	Hinaqtinmi, Jesuspa kasqanman saduseokuna hamurqanku. Paykunaqa ninkun: —Kawsarimpuyqa manan kanchu, nispa. Hinan Jesusta tapurqanku
41012019	Nirqankutaq: —Yachachikuq, Moisesmi qelqapuwarqanku: ‘Sichus huk runaq wawqen wañukapuspan, esposanta saqepun, manataq wawanku kanmanchu chayqa, wawqenmi chay warmiwan kasarakapunqa. Hinan wawqenpa mirayninta hatarichinqa,’ nispa.
41012020	Qanchis wawqekunan karqanku. Ñawpaq kaqmi esposayoq karqan. Hinan mana wawayoq kashaspallaraq wañukapurqan.
41012021	Iskay kaq wawqenñataq chay warmiwan kasarakapurqan. Hinaspan mana wawayoq kashaspallaraq wañukapullarqantaq. Kinsa kaq wawqenwanpas, chay hinallataqmi karqan.
41012022	Chay hinan, qanchisnintin wawqekunaqa chay warmiwan kasarakurqanku. Manataq wawankuqa karqanchu. Llapankuq wañukapusqanku qhepatataq, warmipas wañukapullarqantaq.
41012023	Chay warmiqa, qanchisnintin wawqekunaq esposankun karqan. Chay hinaqa, ¿kawsarimpuy p'unchaypi kawsarimpuqtinkuri, mayqenninkuq esposantaq kanqa? nispanku.
41012024	Jesustaq paykunaman kutichispa nirqan: —Qankunaqa manan Diospa Qelqakunata, nitaq Diospa atiynintapas reqsinkichischu. Chaymi qankunaqa pantasqa kashankichis.
41012025	Wañusqakuna kawsarimpuqtinkuqa, manan kasarakunqakuchu, nitaq kasarachinqakuchu. Aswanpas, hanaq pachapi angelkuna hinan kanqaku.
41012026	Moisespa qelqasqan qelqapin, Diosqa t'ankar ukhumanta wañusqakunaq kawsarimpunanmanta rimaykurqan. Paymi nirqan: ‘Ñoqan Abrahampa Diosninpas, Isaakpa Diosninpas, hinallataq Jakobpa Diosninpas kani,’ nispa. (Éxo. 3:6) ¿Manachu chayta ñawincharqankichis?
41012027	Diosqa manan wañusqakunaq Diosninchu, aswanpas kawsashaqkunaq Diosninmi. Chay hinapin qankunaqa, sinchi pantasqapuni kashankichis, nispa.
41012028	Kamachikuy simita yachachiqkunaq hukninmi, churanakusqankuta uyarispa, Jesusman asuykurqan. Hinan Jesuspa allinta kutichisqanta reparaspa, payta tapurqan: —¿Mayqen kamachikuytaq llapanmanta ñawpaq kaqri? nispa.
41012029	Jesustaq payman kutichirqan: —Llapan kamachikuymanta ñawpaq kaq kamachikuyqa ninmi: ‘Israel llaqtamanta runakuna, uyariychis. Señor Diosninchisqa ch'ulla Señorllapunin.
41012030	Señor Diosniykitan tukuy sonqoykiwan, tukuy almaykiwan, tukuy yuyayniykiwan, tukuy kallpaykiwan ima munakunki,’ nispan. (Deut. 6:4-5) Ñawpaq kaq kamachikuyqa chaymi.
41012031	Chay ancha chaniyoq iskay kaq kamachikuytaqmi nin: ‘Runamasiykitan qan kikiykita hinapuni munakunki,’ nispa. (Leb. 19:18) Chay iskaynin kamachikuykunamanta, huk aswan chaniyoq kamachikuyqa manan kanchu, nispa.
41012032	Hinan kamachikuy simita yachachiqqa, Jesusta nirqan: —Yachachikuq, cheqaqtapunin allinta ninki. Diosqa ch'ullallan. Manataqmi paymanta hukqa kanchu.
41012033	Hinallataq, Diosta tukuy sonqowan, tukuy yuyaywan, tukuy almawan, tukuy kallpawan munakuymi aswantaqa balen. Hinallataq pay kikinta hina, runamasinta munakuymi, Diospaq llapallan animalkunata ruphachiykunamantapas, sakrifisiokunamantapas aswantaqa balen, nispa.
41012034	Jesustaq chay runaq allin yachaywan kutichisqanta rikuspan, payta nirqan: —Diospa qhapaq suyunmantaqa, manan karupichu kashanki, nispa. Hinan manaña pipas paytaqa tapupayarqanñachu.
41012035	Hinan Jesusqa Dios yupaychana wasipi yachachishaspa nirqan: —¿Imaynataq, kamachikuy simita yachachiqkunari, Cristoqa Davidpa Churinmi ninku?
41012036	Davidqa, pay kikinmi, Santo Espírituq chawpinta nirqan: ‘Señormi, Señorniyta nirqan: “Awqaykikunata chakiykiq pachanman churanaykama, paña ladoypi tiyaykuy,’ nispan, nispa. (Sal.110:1)
41012037	David kikinmi, Señor nispa sutiyan. ¿Chay hinataq chayri, imaynataq paypa churinqa kanman? nispa. Hinan ancha askha runakunaqa makilla uyarirqanku.
41012038	Hinan, Jesusqa yachachispa nirqan: —Kamachikuy simita yachachiqkunamanta kuidakuychis. Paykunaqa, pampakama p'achawan p'acharukuspa, puriykachaytan munanku. Hinallataq, plasakunapipas runakunaq napaykunankutan munanku.
41012039	Judío runakunaq huñukunanku wasipipas, hinallataq hatun mikhuykunapipas, allin kaq tiyanakunallapin tiyaykuyta munanku.
41012040	Paykunaqa, biudakunaq wasinkutapas q'arunkun. Hinallataq unayta Diosman parlaqmi tukunku. Paykunan aswan huchachasqaqa kanqaku, nispa.
41012041	Ofrenda churanaq qayllanpin Jesusqa tiyasharqan. Hinan payqa, imaynatachus runakuna ofrenda churanaman qolqeta churashasqankuta qhawasharqan. Askha qhapaq runakunataq, askha qolqeta churasharqanku.
41012042	Hinan, huk wakcha biudapas chayamurqan. Paymi, pisi balorniyoq kobremanta iskay qolqechakunata churaykurqan. Chay qolqechakunaqa, huk kuadrante qolqeq balorninmi karqan.
41012043	Jesustaq yachachisqankunata waqyaspan nirqan: —Cheqaqtan niykichis: ‘Kay wakcha biudan, llapa runakunaq, ofrenda churasqankumanta aswantaraqqa churaykun,’ nispay.
41012044	Llapan runakunaqa, puchuqllanmantañan churanku. Kay warmitaqmi ichaqa, wakcha kayninpi llapan kaqninta, tukuy kawsananpaq kaqta churaykun, nispa.
41013001	Jesusqa Dios yupaychana wasimanta lloqsimpushaqtintaq, huknin yachachisqanqa payta nirqan: —¡Yachachikuq, kay hina niraq rumikunatapas, hinallataq kay hina niraq wasikunatapas, qhawariy! nispa.
41013002	Jesustaq payman kutichispa nirqan: —¿Kay hatuchachaq wasikunata rikushankichu? Kaypiqa, manan rumipas rumi patapi qhepanqachu. Aswanpas llapallanmi thunisqa kanqa, nispa.
41013003	Dios yupaychana wasiq chimpan Olibos orqopin Jesusqa tiyasharqan. Hinan Pedro, Jakobo, Juan, hinallataq Andrespiwan sapaqllapi payta tapurqanku.
41013004	Nirqankutaq: —¿Hayk'aqtaq chay imaymanakunari hunt'akunqa? ¿Tukuy chay imaymanakuna hunt'akunanpaqña kashaqtinri, ima señaltaq kanqa? Chayta niwayku, nispanku.
41013005	Jesustaq paykunaman kutichiyta qallarirqan: —Kuidakuychis. Ama piwanpas q'otuchikuychischu.
41013006	Askha runakunan ñoqaq sutiypi hamunqaku. Ninqakutaq: ‘Ñoqan Cristoqa kani,’ nispanku. Chay hinapin, askha runakunata q'otunqaku.
41013007	Ichaqa, maypachachus awqa tinkuykunamanta, hinallataq awqa tinkuy rimaykunamanta uyarinkichis chayqa, aman mancharikunkichischu. Chaykunaq pasananqa chay hinapunin kanan. Chaywanpas ichaqa, manaraqmi p'uchukayqa chayamunraqchu.
41013008	Huk suyun, wak suyuq kontranpi hatarinqa. Hinallataq, huk qhapaq suyupas, wak qhapaq suyuq kontranpi hatarillanqataq. Hinallataq tukuy hinantinpi pacha chhaphchikuykunapas, yarqaykunapas, ch'aqwaykunapas kanqa. Chaykunaqa nanaykunaq qallariyllanraqmi.
41013009	Hinaqtinmi Konsilio Sanedrín nisqa t'aqaq huñukuyninkunaman qankunata hap'ichisunkichis. Hinan, judío runakunaq huñukunanku wasikunapi soq'aykusunkichis. Ñoqaraykun, kamachikuqkunaq ñawpaqenman, hinallataq reykunaq ñawpaqenkuman apasqa kankichis. Chaytaqa paykuna rikuspa yachanankupaqmi apasunkichis. Chayrayku, qankuna kikiykichista kuidakuychis.
41013010	Ñawpaqtaqa allin willakuyraqmi, llapan suyukunaman willasqapuni kanan.
41013011	Kamachikuqkunaman hap'ichinasunkichispaq apasuqtiykichisqa, manan qankunachu rimaqkunaqa kankichis. Aswanpas Santo Espíritun qankunaq chawpinta rimanqa. Chayrayku, imatachus rimanaykichismantaqa ama llakikuychischu. Nitaq ñawpaqmantapaschu yuyaykuychis. Aswanpas, chay ratupiqa, Diospa imatachus yuyaychasqanta rimaychis.
41013012	Wawqenmi, wawqellantataq wañunanpaq hap'ichinqa. Hinallataq taytapas, wawanta hap'ichinqa. Wawakunan, taytankuq kontranpi hatarinqaku. Wañuchinankupaqtaq hap'ichinqaku.
41013013	Sutiyraykutaqmi, llapallan runakuna cheqnikusunkichis. Ichaqa, pichus p'uchukaykama takyaqmi, qespisqa kanqa, nispa.
41013014	Jesusqa nillarqantaqmi: —Diospa rantinpi rimaq Danielmi, Diospa millakusqan wañuy ñak'ariyman churaq runaq hamunanmanta rimarqan. Hinallataqmi, paypa mana kanan cheqaspi sayaykunanmanta rimarqan. (Dan. 9:27; 11:31; 12:11) Pipas chayta ñawinchaqqa, entiendichun. Chay hinaqa, maypachachus chay runata rikunkichis chayqa, Judea probinsiapi kashaqkuna orqokunaman ayqekuchunku.
41013015	Pipas wasi patapi kashaqqa, amaña uraykuchunñachu. Nitaq wasinmanta imallatapas horqonanpaq wasintaqa haykuchunñachu.
41013016	Hinallataq chakrapi kashaqpas, kapanta apananpaq amaña qhepamanqa kutichunñachu.
41013017	Ichaqa, ¡ay, chay p'unchaykunapi wiksallikuq warmikunamantapas, hinallataq ñuñuq wawayoq warmikunamantapas, imaynaraq kanqaku!
41013018	Ayqekuyniykichisqa, ama paray tiempopi kananpaq Diosman parlaychis.
41013019	Haqay p'unchaykunapin, mana hayk'aq hatun ñak'ariy kasqan kanqa. Diospa kay pachata kamasqanmantapachan kunankama, chay hina hatun ñak'ariyqa mana karqanchu. Nitaqmi hayk'aqpas kanqañachu.
41013020	Señorqa manachus haqay p'unchaykunata huch'uyachinman karqan chayqa, manan pipas kawsanmanñachu karqan. Ichaqa pikunatachus payqa akllakurqan, paykunaraykun haqay p'unchaykunataqa huch'uyachirqan.
41013021	Chay hinaqa, sichus pipas nisunkichis: ‘Qhawariychis, Cristoqa kaypin kashan,’ nispa, otaq nisunkichis: ‘Qhawariychis, haqaypin kashan,’ nispa chayqa, aman kreenkichischu.
41013022	Falso cristokuna, hinallataq falso profetakunan hatarimunqaku. Atikunmanchus chayqa, Señorpa akllasqankunatawanraq pantachinankupaqmi señalkunatawan, musphana ruwaykunatawan ruwanqaku.
41013023	Ñawpaqmantañan qankunamanqa llapanta nirqaykichis. Chayrayku, ¡makilla kuidakuychis! nispa.
41013024	Nillarqantaqmi: —Ichaqa, chay p'unchaykunapin, haqay hatun ñak'ariypa qhepantaqa, inti tutayanqa. Hinallataq killapas manaña k'anchanqañachu.
41013025	Ch'askakunapas hanaq pachamantan urmaykamunqaku. Hinan, hanaq pachapi atiykunapas chhaphchisqa kanqa. (Isa. 13:10)
41013026	Hinaqtinmi, Runaq Churinta, phuyupi hatun atiywan, hinallataq hatun k'anchariywan hamushaqta, runakunaqa rikunqaku.
41013027	Chaymantataqmi, angelninkunata kachamunqa. Hinan, teqsimuyuq tawantin k'uchunkunamanta akllakusqankunata huñumunqaku. Hallp'a pachaq k'uchunmanta, hanaq pachaq k'uchunkamaraq huñumunqaku.
41013028	Igos sach'amanta rikch'anachiyta yachaychis. Maypachachus k'allmankuna q'omeryamuqtin, hinallataq rap'inkunapas ch'ikchimuqtinmi, poqoy tiempo sispaykamushasqantaña yachan kichis.
41013029	Chay hinaqa, qankunapas chay imaymanakunaq pasasqanta rikuspaykichisqa, punkuq qayllanpiña kashasqayta yachaychis.
41013030	Cheqaqtan niykichis: ‘Manaraq llapan chaykuna hunt'akunankamaqa, manapunin kay p'unchay miray runakuna tukukunqachu,’ nispay.
41013031	Hanaq pachapas, hallp'a pachapas tukukunqan. Simiykunan ichaqa, manapuni tukukunqachu, nispa.
41013032	Hinan nillarqantaq: —Haqay p'unchaymantawan, oramantawanmi ichaqa, mana pipas yachanchu. Manan hanaq pachapi angelkunapas yachankuchu. Nitaq Churipas yachanchu. Aswanpas sapan Yayallan yachan.
41013033	Hayk'aqchus chay p'unchay kanantaqa, manan yachankichischu. Chayrayku, makilla qhawakuychis, rikch'ashaychis, hinallataq Diosman parlashaychis.
41013034	Imaynan huk runa karuta purinanpaq wasinta saqen. Saqespantaq kamachinkunaman imachus ruwanankuta sapankata kamachin. Hinallataq punku qhawaqtapas qhawananpaq kamachillantaq. Chay hinapunin kanqa.
41013035	Hayk'aqchus wasiyoq wiraqochaq hamunantaqa manan yachankichischu. Rasphiyaykuytapas, kuska tutatapas, gallo waqaytapas, otaq tutamantantapas hamunmanmi. Chay hinaqa, rikch'ashaychis.
41013036	Qonqaylla hamuspa, ama puñushaqtachu tarinasunkichispaq rikch'ashallaychispuni.
41013037	Qankunaman nisqaytaqa, llapamanmi nini: ‘¡Rikch'ashaychis!’ nispay, nispa.
41014001	Iskay p'unchay qhepatataq Paskua fiesta, hinallataq mana lebadurayoq t'anta fiesta karqan. Hinan, umalliq saserdotekuna, kamachikuy simita yachachiqkunapiwan Jesusta imaynanmantapas q'otullawan hap'irqonankupaq, hinallataq wañuchinankupaq maskhasharqanku.
41014002	Ichaqa nirqankun: —Llaqta runakuna ama ch'aqwanankupaq, fiesta p'unchaypiqa, ama kayta ruwasunchu, nispanku.
41014003	Betania llaqtapi lepra onqoyniyoq Simonpa wasinpin, Jesusqa mesaman k'iraykuspa kasharqan. Hinan huk warmi, alabastromanta tuminchapi, ancha balorniyoq mana imawan chhaqrusqa nardomanta q'apashaq hawinata apaykukuspa, hamurqan. Tuminchata p'akispantaq chay warmiqa, q'apashaq hawinata Jesuspa umanman hich'aykuyta qallarirqan.
41014004	Wakin chaypi kashaqkunataq ichaqa, phiñakuspanku paykunapura ninakurqanku: —¿Imapaqtaq chay q'apashaq hawinata usuchin?
41014005	Aswanchá chay q'apashaq hawinataqa, kinsa pachak kurak denario qolqeman bendekunman karqan, hinaspataq wakchakunaman qonkuman karqan, nispanku. Hinan chay warmipaq sinchita phiñakurqanku.
41014006	Jesustaq ichaqa, paykunata nirqan: —¿Imapaqtaq payta rimapayankichis? Payqa allin ruwaytan ñoqapaq ruwan. Chayrayku ama paytaqa hark'aychischu.
41014007	Wakchakunaqa qankunawanpunin kashanqaku. Hinan hayk'aqchus munawaqchis chayqa, paykunapaq allinta ruwapuyta atiwaqchismi. Ñoqan ichaqa, mana pasaqllachu qankunawan kashasaq.
41014008	Kay warmiqa, atisqantan ruwan. P'ampasqa kanaypaqmi kuerpoyta ñawpaqmantaña hawirqon.
41014009	Cheqaqtapunin niykichis: ‘Kay allin willakuyqa, maypipas kay pachantinpi willasqa kanqa chayqa, kay warmiq ruwasqanpas willasqallataqmi kanqa. Paymanta yuyarinankupaqmi willasqa kanqa,’ nispay, nispa.
41014010	Hinaqtinmi, chunka iskayniyoq yachachisqanmanta huknin Judas Iskarioteqa, umalliq saserdotekunaq makinman Jesusta hap'ichinanpaq paykunaman rirqan.
41014011	Umalliq saserdotekunataqmi, chayta uyarispanku, kusikurqanku. Hinan Judasman qolqeta qonankupaq rimanakurqanku. Hinaqtinmi, Judasqa, imaynallanmantapas hap'ichinanpaq maskhasharqan.
41014012	Mana lebadurayoq t'anta fiestaq ñawpaq kaq p'unchayninmi karqan. Chay p'unchaypin Paskua borregota nak'aspa haywaqku. Yachachisqankunataq Jesusta nirqanku: —¿Paskua mikhunata mikhunaykipaqri, maypi wakichimunaykutataq munanki? nispanku.
41014013	Jesustaq iskay yachachisqankunata kachaspa nirqan: —Llaqtata riychis. Hinan p'uyñupi unuta apashaq huk runawan tupankichis. Paytataq qatikunkichis.
41014014	Maymanchus chay runa haykuqtinmi, wasiyoq wiraqochata ninkichis: ‘Yachachikuqmi nin: “¿Mayqen wasitaq yachachisqaykunawan Paskua mikhuna mikhunaypaqri kashan?” nispan,’ nispaykichis.
41014015	Paymi hatun altos wasita allichasqataña rikuchisunkichis. Chaypi ñoqanchispaq wakichimunkichis, nispa.
41014016	Yachachisqankunataqmi, lloqsispanku llaqtaman haykurqanku. Imaynatachus Jesusqa nirqan, chay hinatapunitaq tarirqanku. Hinan Paskua mikhunata wakichirqanku.
41014017	Rasphiyaykushaqtinñataq, Jesusqa chunka iskayniyoq yachachisqankunapiwan rirqanku.
41014018	Mesapi tiyaykuspanku mikhushaqtinkutaq, Jesusqa nirqan: —Cheqaqtapunin niykichis: ‘Qankunamanta hukniykichismi hap'ichiwanqa. Payqa, ñoqawan kuskan mikhushan,’ nispay, nispa.
41014019	Hinaqtinmi, llakikuywan sapanka hukninku niyta qallarirqanku: —¿Ñoqachu kasaq? nispanku. Hukpas nillarqantaq: —¿Ñoqachu kasaq? nispa.
41014020	Jesustaqmi paykunaman kutichispa nirqan: —Chunka iskayniyoq yachachisqaykunamanta mayqenchus ñoqawan kuska p'ukuman t'antata challpuqmi, hap'ichiwanqa.
41014021	Cheqaqtapunin, Runaq Churinqa, imaynan paymanta qelqasqa kashan, chayman hinapuni rishan. Ichaqa, ¡Ay haqay Runaq Churinta hap'ichiqnin runamanta, imaynaraq kanqa! Sichus haqay runa mana nasenmanchu karqan chayqa, aswan allinmi paypaq kanman karqan, nispa.
41014022	Mikhushaspankutaq, Jesusqa t'antata hap'iykuspa samincharqan. Hinan t'antata phakmispan paykunaman rakirqan. Nirqantaq: —Hap'iychis, hinaspa mikhuychis. Kayqa kuerpoymi, nispa.
41014023	Hinan, kopatapas hap'illarqantaq. Grasiasta qospantaq, paykunaman qorqan. Llapankutaqmi chay kopamanta ukyarqanku.
41014024	Hinan Jesusqa yachachisqankunata nirqan: —Kayqa mosoq rimanakuy yawarniymi. Kay yawarniymi askha runakunarayku hich'akun.
41014025	Cheqaqtan niykichis: ‘Haqay p'unchay Diospa qhapaq suyunpi mosoq ubaspa rurunmanta ukyanaykaman, manapuniña aswantaqa ukyasaqñachu,’ nispay, nispa.
41014026	Dios yupaychana takita takispankutaq, Olibos orqoman lloqsirqanku.
41014027	Hinaqtinmi, Jesusqa paykunata nirqan: —Ñoqaraykun, kunan tuta llapallaykichis misk'akunkichis. Qelqasqan kashan: ‘Michiqtan k'irisaq, hinan obehakunaqa ch'eqerichisqa kanqaku,’ nispan. (Zak. 13:7)
41014028	Kawsarimpusqay qhepatataqmi ichaqa, qankunaq ñawpaqeykichista Galilea probinsiaman risaq, nispa.
41014029	Hinaqtinmi Pedroqa, Jesusta nirqan: —Llapankuña misk'akunqaku chaypas, ñoqaqa manapunin misk'akusaqchu, nispa.
41014030	Jesustaqmi payta nirqan: —Cheqaqtan niyki: ‘Kunanmi kay tuta, manaraq iskay kutita gallo waqamushaqtin, qanqa kinsa kutita mananchawanki,’ nispay, nispa.
41014031	Pedrotaqmi ichaqa, aswantaraq nirqan: —Qanwan wañunayña kanman chaypas, manapunin hayk'aqpas mananchasqaykichu, nispa. Chay hinallatataqmi llapankupas nillarqankutaq.
41014032	Hinan Getsemaní nisqa cheqasman chayarqanku. Jesustaq yachachisqankunata nirqan: —Diosman parlamushanaykama, kaypi tiyashaychis, nispa.
41014033	Hinan Jesusqa, Pedrota, Jakobota, hinallataq Juantawan pusarikurqan. Hinaspan manchapakuyta, llakipakuyta ima Jesusqa qallarirqan.
41014034	Hinan paykunata nirqan: —Almaymi sinchi llakisqa wañunayashaqraq kashan. Kaypi qhepakuychis, hinaspa rikch'ashallaychispuni, nispa.
41014035	Aswanta ñawpaqman rispataq, pampapi qonqoriykukurqan. Hinan atikunmanchus chayqa, tukuy chay imaymanakuna paypi ama pasananpaq Diosman parlarqan.
41014036	Nirqantaq: —¡Abba, Yayay, tukuypas qanpaqqa atikunmi! ¡Kay kopata ñoqamanta karunchay! ¡Ichaqa ama ñoqaq munasqaychu, aswanpas qanpa munasqayki kachun! nispa.
41014037	Kutimuspantaq paykunata puñushaqta tarirqan. Hinan Pedrota nirqan: —¿Simón, puñushankiraqchu? ¿Manachu huk orallatapas makilla rikch'ayta atirqanki?
41014038	Wateqayman ama urmanaykichispaq makilla rikch'aspa Diosman parlashaychis. Cheqaqtapunin espirituqa chaykunata munashan. Aycha kuerpotaqmi ichaqa, pisi-kallpayoq kashan, nispa.
41014039	Paykunamantan ñawpaqman puririllarqantaq. Hinan kasqan simikunawan Diosman parlarqan.
41014040	Ancha puñuywan atipasqan paykunaqa kasharqanku. Chayraykun Jesusqa kutimuspa, wakmanta puñushaqta paykunata tarillarqantaq. Hinan paykunaqa, mana imatapas kutichiyta atirqankuchu.
41014041	Kinsa kutinpin kutimullarqantaq. Hinan paykunata nirqan: —Puñuykuychisraq, hinallataq samaykuychisraq. Oraqa chayamunñan. Qhawariychis, Runaq Churinmi huchasapakunaq makinman hap'ichisqa kanqa.
41014042	¡Sayariychis, hinaspa hakuchis! Qhawariychis. Ñoqata hap'ichiwaqniymi hamushanña, nispa.
41014043	Jesús rimashallaqtinraqmi, chunka iskayniyoq yachachisqankunamanta huknin, Judas sutiyoq hamurqan. Paywan kuskataq ancha askha runakuna espadakunayoq, k'aspikunayoq ima hamullarqankutaq. Paykunaqa, umalliq saserdotekunaq, kamachikuy simita yachachiqkunaq, hinallataq kurak runakunaq kamachisqanmi hamurqanku.
41014044	Jesusta hap'ichiq Judasmi, señalta paykunaman qosqa karqan: —Pitachus ñoqa much'aykusaq, paymi kanqa. Paytan hap'inkichis. Hinaspataq allinta kuidaspa apankichis, nispa.
41014045	Judasqa chayaspan hinataqmi, Jesusman asuykuspan, payta nirqan: —¡Rabí! ¡Rabí! nispa. Hinan payta much'aykurqan.
41014046	Hinaqtinmi paykunaqa, Jesusta hap'irqankupacha.
41014047	Chaypi kashaqkunamanta huknintaqmi ichaqa, espadanta horqokurqan. Hinan, hatun umalliq saserdoteq kamachinta espadawan waqtaspa, ninrinta qhororurqan.
41014048	Jesustaq paykunaman kutichispa nirqan: —¿Huk q'aro suwaman hinachu, espadakunayoq, hinallataq k'aspikunayoq ñoqata hap'iwanaykichispaq lloqsimurqankichis?
41014049	Sapa p'unchaymi ñoqaqa qankunawan Dios yupaychana wasipi yachachispay kasharqani. Manataqmi hap'iwarqankichischu. Ichaqa Qelqakunaq hunt'akunanpaqmi, kay hinapuni kanan, nispa.
41014050	Hinaqtinmi llapan yachachisqankunaqa, Jesusta saqerparispanku, ayqekurqanku.
41014051	Ichaqa, huk waynan, q'alalla kuerponta sabanawan p'isturukuspan, Jesusta qatikurqan. Hinan chay waynata hap'irqanku.
41014052	Paytaqmi ichaqa, sabananta wikch'uspa, hap'iqninkunamanta q'alalla ayqekurqan.
41014053	Hatun umalliq saserdotemanmi Jesusta aparqanku. Hinan paywan llapan umalliq saserdotekunapas, kurak runakunapas, kamachikuy simita yachachiqkunapas huñunakurqanku.
41014054	Hinan Pedroqa, hatun umalliq saserdoteq pationkamaraq karullanta Jesusta qatikurqan. Kamachikunawan kuskataq tiyasharqan. Hinan ninapi q'oñikusharqan.
41014055	Umalliq saserdotekuna, hinallataq llapan Konsilio Sanedrinpi kaqkunan, Jesuspa kontranpi imallatapas huchachaspa wañuchinankupaq maskhasharqanku. Manataqmi tarirqankuchu.
41014056	Askha runakunan Jesuspa kontranpi yanqa qasinmanta tumpaspa rimarqanku. Manataqmi ichaqa, chay rimasqanku tuparqanchu.
41014057	Hinaqtinmi wakin runakunaqa sayarispanku, Jesuspa kontranpi yanqa qasinmanta tumpaspa rimarqanku.
41014058	Nirqankutaq: —Payqa nirqanmi: ‘Makiwan ruwasqa kay Dios yupaychana wasitan ñoqa thunisaq. Kinsa p'unchaypitaqmi, mana makiwan ruwasqa Dios yupaychana huk wasita hatarichisaq,’ nispa niqtan ñoqayku uyarirqayku, nispanku.
41014059	Ichaqa chay hina kaqtinpas, manapunin rimasqankuqa tuparqanchu.
41014060	Hinaqtinmi hatun umalliq saserdoteqa, paykuna chawpipi sayarispan Jesusta tapurqan: —¿Imatataq kay runakunari, qanpa kontraykipi willakushanku? ¿Manachu imallatapas kutichinki? nispa.
41014061	Jesustaq ichaqa, ch'inlla karqan. Manataqmi imallatapas kutichirqanchu. Wakmanta tapuspantaqmi, hatun umalliq saserdoteqa payta nirqan: —¿Cristochu qanri kanki? ¿Saminchasqaykuq Churinchu kanki? nispa.
41014062	Jesustaq payta nirqan: —Ñoqan kani. Hinan Runaq Churintapas, Atiyniyoqpa paña ladonpi tiyashaqta rikunkichis. Hinallataqmi, phuyu chawpipi hanaq pachamanta hamushaqtapas rikullankichistaq, nispa.
41014063	Hinaqtinmi hatun umalliq saserdoteqa, p'achanta llik'ikuspa nirqan: —¿Ima testigokunatañataq nesesitanchisri?
41014064	Qankunaqa, Diospa kontranpi k'arak k'amiy simikunata rimasqantaqa uyarinkichisñan. ¿Chayri, imaynataq qankunaman rikch'akusunkichis? nispa. Hinan llapallanku, Jesusqa wañuchisqapuni kananpaq huchacharqanku.
41014065	Wakinkunataqmi payman thoqaykuyta, hinallataq uyantapas pakaspanku saqmayta qallarirqanku. Nirqankutaq: —¿Pin chayta ruwasunki? ¡Watuy! nispanku. Hinallataq kamachikunapas payta ch'aqlaspa, maqarqanku.
41014066	Pedroqa, uray kaq patiopin kasharqan. Hinan hatun umalliq saserdoteq uywasqan huk kamachi warmi asuykurqan.
41014067	Chay warmitaqmi, Pedrota q'oñikushaqta rikurqan. Payta allinta qhawaykuspantaq nirqan: —Qanpas Nazaret llaqtayoq Jesuswanmi kasharqanki, nispa.
41014068	Pedrotaq ichaqa, mananchaspa nirqan: —Manan paytaqa reqsinichu. Nitaqmi imatachus rimasqaykitapas yachanichu, nispa. Hinan payqa, hawa patioman lloqsirqan. Chayllamanmi galloqa waqamurqan.
41014069	Uywasqa kamachi warmi wakmanta payta rikuruspantaqmi, chaypi sayashaqkunaman, niyta qallarirqan: —Payqa, paykunaq hukninmi, nispa.
41014070	Pedrotaq ichaqa, wakmanta mananchallarqantaq. As ratullanmanmi, chaypi sayashaqkunaqa Pedrota wakmanta nirqanku: —Qanqa, Galilea probinsiamantan kanki. Rimayniykipas paykunaq hinapunitaqmi kanpas. Chayrayku, cheqaqtapunin qanqa paykunaq hukninku kanki. nispanku.
41014071	Pedrotaqmi ichaqa, ñakayta, hinallataq hurayta qallarirqan. Nirqantaq: —¡Pimantachus rimashasqaykichis chay runataqa, manapunin reqsinichu! nispa.
41014072	Hinallamanmi, galloqa iskay kutinpi waqamurqan. Pedrotaqmi, imatachus Jesuspa nisqanta yuyarirurqan. Jesusqa nisqan karqan: —Manaraq iskay kutita gallo waqamushaqtinmi, qanqa kinsa kutita mananchawanki, nispa. Chayta yuyariruspantaqmi, Pedroqa waqayta qallarirqan.
41015001	Hinaqtinmi, tutallamanta, umalliq saserdotekuna, kurak runakuna, kamachikuy simita yachachiqkuna, hinallataq llapan Konsilio Sanedrinpi kaqkunapas, rimanakurqanku. Jesusta t'eqespankutaq, Pilatoman hap'ichinankupaq aparqanku.
41015002	Hinan Pilatoqa Jesusta tapurqan: —¿Qanchu judío runakunaq Reynin kanki? nispa. Jesustaq kutichispa nirqan: —Qanmi ninki, nispa.
41015003	Hinan umalliq saserdotekunaqa, Jesusta askha imaymanamanta yanqa huchacharqanku.
41015004	Pilatotaqmi ichaqa, wakmanta Jesusta tapullarqantaq: —¿Manachu imatapas kutichinki? Qhawariy. Imaymanamantaraqmi qanpa kontraykipi rimashanku, nispa.
41015005	Chaywanpas Jesusqa, manan imatapas kutichirqanchu. Jesuspa chay mana kutichisqanmantan Pilatoqa muspharisqaraq kasharqan.
41015006	Paskua fiestapin, Pilatoqa mayqentachus runakunaq mañakusqankuman hina, presokunamanta hukninta kacharillaqpuni.
41015007	Chaypitaqmi, Barrabás sutiyoq huk runa kasharqan. Paymi, maqanakuqmasinkunawan reypa kontranpi hatarirqan. Hinan huk runata t'eqespa, wañuchisqaku karqan.
41015008	Hinan imaynatachus Pilatoqa paykunapaq ruwallaqpuni, chay hinata ruwananpaq, chay askha runakuna qaparispa mañakuyta qallarirqanku.
41015009	Pilatotaq paykunaman kutichirqan: —¿Judío runakunaq Reynintachu kacharipunayta munankichis? nispa.
41015010	Umalliq saserdotekunaq enbidiamanta Jesusta hap'ichisqankutan Pilatoqa yacharqanña.
41015011	Umalliq saserdotekunataqmi ichaqa, chay askha runakunata tanqaspa nirqanku: —Aswanpas Barrabasta kacharipunanpaq Pilatota mañakuychis, nispanku.
41015012	Paykunaman wakmanta kutichispantaq Pilatoqa nirqan: —¿Imatataq kay judío runakunaq Reynin nispa sutiyasqaykichis runatari ruwanayta munankichis? nispa.
41015013	Hinan paykunaqa wakmanta qaparirqanku: —¡Chakatay! nispanku.
41015014	Hinaqtinmi Pilatoqa paykunata nirqan: —¿Ima mana allintataq payri ruwarqan? nispa. Paykunataq ichaqa, aswan kallpawanraq qaparirqanku: —¡Chakatay! nispanku.
41015015	Hinaqtinmi Pilatoqa, chay askha runakunaq munasqanta ruwayta munaspan, Barrabasta kacharipurqan. Jesustataq soq'aykuchispan, chakatasqa kananpaq hap'ichirqan.
41015016	Hinaqtinmi soldadokunaqa, Pretorio nisqa patio ukhuman Jesusta apaykurqanku. Hinan llapan tropantin soldadokunata waqyachimurqanku.
41015017	Jesustataqmi sanipuka p'achawan p'achachirqanku. Kiskamanta simp'arusqa pilluwantaq umanman churaykurqanku.
41015018	Hinan napaykuyta qallarirqanku: —¡Judío runakunaq Reynin, kawsachun! nispanku.
41015019	Umantapas soqoswan p'anaykuspankun, thoqaykurqanku. Qonqoriykukuspankutaq, payta yupaychaq tukurqanku.
41015020	Jesusta asipayaspankutaq, sanipuka p'achata ch'ustipurqanku. Hinan pay kikinpa p'achanwan churapurqanku. Hinaqtinmi payta chakatanankupaq hawaman horqorqanku.
41015021	Sirene llaqtamanta, Simón sutiyoq runan, chakramanta hampusharqan. Payqa Alejandroq, hinallataq Rufoq taytankun karqan. Hinan Jesuspa krusninta q'epinanpaq payta kamachirqanku.
41015022	Hinan, Gólgota nispa sutiyasqa cheqasman Jesusta aparqanku. Gólgota simiqa, uman tullu cheqas ninantan nin.
41015023	Mirrawan chhaqrusqa binota, ukyananpaqtaqmi Jesusman qorqanku. Paytaqmi ichaqa, mana ukyarqanchu.
41015024	Chakataspankutaqmi, imatachus sapanka hukninku apakunankupaq sortiarqanku. Chayman hinataq p'achanta rakinakurqanku.
41015025	Jesusta chakatasqanku orasqa, kinsa kaq orasmi karqan.
41015026	Hinan imamantachus huchachasqa karqan, chay qelqaqa qelqasqa karqan: JUDÍO RUNAKUNAQ REYNIN, nispa.
41015027	Jesuswan kuskatataq, iskay q'aro suwakunata chakatarqanku. Hukninta paña ladonman, huknintataq lloq'e ladonman chakatarqanku.
41015028	Chay hinapin, Qelqaq nisqanqa hunt'akurqan. Qelqataqmi nin: Kamachikuy simita mana kasukuq hina puriqkunatawanmi yupasqa karqan, nispan. (Isa. 53:12)
41015029	Hinan chayninta pasaqkuna payta k'arakta k'amirqanku. Umankuta maywikuspankutaq, nirqanku: —¡Yaw! ¿Dios yupaychana wasita thunispa, kinsa p'unchaypi hatarirachiqchu qan kanki?
41015030	¡Qan kikiykita qespichikuy! ¡Krusmantataq uraykamuy! nispanku.
41015031	Umalliq saserdotekunan, kamachikuy simita yachachiqkunawan kuska, paykunapurapi kikillantataq asipayarqanku. Nirqankutaq: —Hukkunatan qespichirqan. Pay kikintataqmi ichaqa, mana qespichikuyta atinchu.
41015032	¡Israel suyuq Reynin Cristo, ñoqayku rikuspa iñinaykupaq, krusmanta kunan urayamuy! nispanku. Hinan Jesuswan kuska chakatasqakunapas, payta k'amillarqankutaq.
41015033	Soqta kaq oras chayamuqtintaq, isqon kaq oraskama tukuy hallp'a pachantinpi laqha-tutayay karqan.
41015034	Hinan, isqon kaq oraspi, Jesusqa kunkayoqta qaparirqan: —¡Eloi, Eloi! ¿Lama sabaktani? nispa. Chayqa: ‘Diosniy, Diosniy, ¿imanaqtinmi saqerpariwanki?’ ninantan nin. (Sal. 22:1)
41015035	Chaypi wakin sayashaqkunataq, chayta uyarispa nirqanku: —Qhawariychis. Eliastan waqyakushan, nispanku.
41015036	Huk runataqmi phawarispan, esponhata binagreman challpurqan. Hinan soqosman churaspa, ch'onqananpaq haywarqan. Nirqantaq: —Hinalla kachun. Sichus uraykachinanpaq Elías hamunqa chayqa, chayta qhawasunchis, nispa.
41015037	Jesustaq ichaqa, kunkayoqta qaparispan, wañukapurqan.
41015038	Hinan Dios yupaychana wasiq kortinanqa, wichaymanta uraykama, iskayman llik'ikurqan.
41015039	Senturión runataqmi, Jesuspa ñawpaqenpi sayasharqan. Paymi, imaynatachus Jesusqa qaparispa wañukapurqan chayta rikurqan. Hinan nirqan: —¡Kay runaqa cheqaqtapunin Diospa Churin kasqa! nispa.
41015040	Hinallataqmi wakin warmikuna karullamanta qhawaspanku, chaypi kasharqanku. Paykunapurapitaqmi, Magdala llaqtayoq María kasharqan. Sullk'a kaq Jakoboq, hinallataq Josepa mamitanku Mariapas, Salomepas chaypin kashallarqankutaq.
41015041	Maypachachus Jesusqa Galilea probinsiapi kashaqtinmi, chay warmikunaqa payta qatikuspa, serbirqanku. Hinallataqmi Jerusalén llaqtaman, Jesuswan kuska wichaq askha warmikunapas, chaypi kashallarqankutaq.
41015042	Sábado p'unchaypaq wakichikuy p'unchaymi karqan.
41015043	Chay p'unchay tardeyaykushaqtinñataq, Arimatea llaqtamanta Joseqa chayamurqan. Paymi Konsilio Sanedrinpi allinpaq qhawarisqa miembro karqan. Diospa qhapaq suyuntapas suyakusharqan. Hinan payqa, mana manchakuspan Pilatoq kasqanman haykuspa, Jesuspa ayanta Pilatomanta mañarqan.
41015044	Jesuspa usqhaylla wañukapusqanmantan Pilatoqa muspharirqan. Chaymi senturión runata waqyaspa, unayñachus wañupurqan chayta tapurqan.
41015045	Senturión runaq willasqanta uyarispantaq, Pilatoqa Jesuspa ayanta Joseman qochirqan.
41015046	Hinaqtinmi Joseqa, sabanata rantirqan. Krusmanta uraykuchispantaq, Jesuspa ayanta sabanawan k'uyuykurqan. Hinan qaqapi t'oqosqa aya p'ampana t'oqoman chay ayata churaykurqan. Aya p'ampana t'oqoq punkuntataqmi hatun rumiwan wisq'aykurqan.
41015047	Magdala llaqtayoq Mariataq, Josepa mamitan Mariapiwan, maymanchus Jesuspa ayanta churasqankuta qhawasharqanku.
41016001	Sábado p'unchay pasaruqtintaqmi, Magdala llaqtayoq Mariaqa, Jakoboq mamitan Mariapiwan, Salomepiwan Jesuspa ayanta hawimunankupaq q'apashaq hawinakunata rantimurqanku.
41016002	Semana qallariy p'unchaymi karqan. Hinan chay warmikunaqa, tutallamanta, inti lloqsiramuqtin hina, aya p'ampana t'oqota rirqanku.
41016003	Hinan paykunapura ninakurqanku: —¿Pitaq aya p'ampana t'oqo punkupi rumitari tanqapuwasunchis? nispanku.
41016004	Chay rumiq sinchi hatun kasqanraykun, chaytaqa nirqanku. Ichaqa, qhawariqtinkutaq, rumiqa tanqasqaña kasqanta rikurqanku.
41016005	Aya p'ampana t'oqoman haykuspankutaq, paña ladopi huk waynata tiyashaqta rikurqanku. Chay waynaqa, pampakama yuraq p'achawan p'acharusqan kasharqan. Hinan warmikunaqa, mancharikurqanku.
41016006	Paytaqmi ichaqa, warmikunata nirqan: —Ama mancharikuychischu. Chakatasqanku Nazaret llaqtayoq Jesusta maskhashasqaykichisqa, manan kaypiñachu kashan. ¡Kawsarimpunñan! Maymanchus churasqankuta qhawaykuychis.
41016007	Ichaqa rispaykichis, yachachisqankunaman, hinallataq Pedroman nimuychis. Payqa qankunaq ñawpaqeykichistan Galilea probinsiaman rishan. Hinan nisqanman hina, chaypiña Jesustaqa rikumunkichis
41016008	Warmikunataqmi khatatatasharqanku, hinallataq yuyayninkupi sinchi mana kabesqa kasharqanku. Chaymi, aya p'ampana t'oqomanta lloqsispa ayqekurqanku. Manchakusqankuraykun, mana pimanpas imatapas nirqankuchu.
41016009	Jesusqa, semana qallariy p'unchaypin tutallamanta kawsarimpurqan. Chay kawsarimpusqan qhepatataqmi, ñawpaqtaqa Magdala llaqtayoq Mariaman rikhurirqan. Paymantan, Jesusqa qanchis supaykunata qarqosqa karqan.
41016010	Mariataqmi, pikunachus Jesuswan kasqaku karqan, paykunaman rispa willamurqan. Paykunaqa, llakisqa, hinallataq waqaspan kasharqanku.
41016011	Mariaqa nisqan karqan: ‘Kawsashanmi. Ñoqa kikiytaqmi rikumuni,’ nispan. Chay nisqanta uyarispankutaqmi, paykunaqa mana kreerqankuchu.
41016012	Chaymantataqmi, kampoman rishasqanku ñanpi paykunamanta iskayman, huk niraq rich'ayniyoq Jesusqa rikhurirqan.
41016013	Paykunaqa kutispankun, wakinninkuman willamurqanku. Hinan paykunatapas manallataq kreerqankuchu.
41016014	Chay qhepatataq, chunka hukniyoq yachachisqankunaman Jesusqa rikhurirqan. Paykunaqa, mesaman k'iraykuspan kasharqanku. Hinan mana iñisqankurayku, hinallataq rumi-sonqo kasqankurayku, paykunata phiñarikurqan. Paykunaqa, Jesuspa kawsarimpusqanta rikuqkunatan mana kreerqankuchu.
41016015	Hinan paykunata nirqan: —Kay pachantinman rispaykichis, allin willakuyta llapan Diospa kamasqan runakunaman willamuychis.
41016016	Pipas iñiqqa, hinallataq bautisasqa kaqqa, qespisqan kanqa. Mana iñiqtaqmi ichaqa, huchachasqa kanqa.
41016017	Kay señalkunatataqmi, iñiqkunaqa ruwanqaku: Sutiypin supaykunata qarqonqaku. Hinallataq mosoq rimaykunatapas rimanqaku.
41016018	Mach'aqwaykunatan hap'inqaku. Hinallataq, sichus benenota ukyanqaku chaypas, manapunin imananqapaschu. Onqosqakunaq patanmanmi makinkuta churanqaku. Hinan onqosqakunaqa, qhali kapunqaku, nispa.
41016019	Señorqa, paykunata rimaykusqan qhepatataq, hanaq pacha wichaypi chaskisqa karqan. Hinan, Diospa paña ladonpi tiyaykurqan.
41016020	Lloqsispankutaqmi, yachachisqankunaqa tukuy cheqaskunapi willamurqanku. Señortaqmi paykunata yanaparqan. Ruwasqanku señalkunataqmi willasqanku simita cheqaqcharqan. Ahinapuni kachun.
42001001	Askha runakunan ñoqayku ukhupi imaymanakunaqa, cheqaqpuni kasqanta kantullanmanta qelqayta munarqanku.
42001002	Qallariymantapacha, rikuq kaqkunan ñoqaykumanpas willawarqanku. Paykunaqa, kikin ñawinkuwan rikuqkuna, hinallataq simitapas willaqkunan kanku. Paykunaq willawasqankuman hinataqmi, qelqani.
42001003	Ñoqapas, qallariymantapacha, tukuy imakunachus kasqanta allin yuyaywanmi tapupakurqani. Chayraykun, ancha respetana yaw Teófilo, ñoqamanpas kaykunata kantullanmanta qelqamuyniyqa allinpuni rikch'akuwarqan.
42001004	Imakunatachus yachachirqasunkiku, chay cheqaq kaqkunata allinta reqsinaykipaqmi qelqamuyki.
42001005	Judea probinsiapi, rey Herodes kamachikushasqan p'unchaykunapitaqmi, huk saserdote Zakarías sutiyoq karqan. Payqa, Abiaspa t'aqanmantan karqan. Esposantaqmi, Aaronpa ususinkunamanta miramuq Elisabet sutiyoq karqan.
42001006	Iskayninkupas Diospa ñawpaqenpi chaninpunin karqanku. Señorpa tukuy kamachikuyninkunapipas, hinallataq kamachisqa kasukuykunapipas mana imamanta huchachanatan kawsarqanku.
42001007	Elisabetqa, mana wachakuqmi karqan. Hinallataq iskayninkupas yuyaqñan karqanku. Chayraykun, mana wawayoq karqanku.
42001008	Hinan Diospa ñawpaqenpi Zakariasqa, t'aqan saserdoteq ruwanan tupamuqtin, payqa chay ruwananta ruwasharqan.
42001009	Hinan saserdotekunaq ruwayninkuman hina, insiensota ruphachimunanpaq sortiasqa karqan. Chaymi Señorpa t'aqasqa cheqasninman haykurqan.
42001010	Insiensota ruphachina orastataqmi, llaqtantin llapan runakunaqa, hawa patiopi Diosman parlaspa kasharqanku.
42001011	Hinan insiensota ruphachina altarpa paña ladonpi Señorpa angelninqa sayaykuspa Zakariasman rikhurirqan.
42001012	Angelta rikuruspantaqmi, Zakariasqa muspharisqa, hinallataq sinchi mancharisqa kasharqan.
42001013	Angeltaq ichaqa, payta nirqan: ―¡Zakarías, Diosmi mañakusqaykita uyarisunki! Chayrayku ama mancharikuychu. Esposayki Elisabetmi, qhari wawata wachakunqa, hinan Juan sutiwan sutichanki.
42001014	Qanpaqtaqmi q'ochukuy, hinallataq kusikuy kanqa. Nasemusqanwantaqmi askha runakuna q'ochukunqaku.
42001015	Paymi, Señorpa ñawpaqenpi hatun kanqa. Manan hayk'aqpas binotaqa, nitaq ima machana kaqtapas ukyanqachu. Mamanpa wiksanmantapacharaqmi, Santo Espirituwan hunt'aykusqa kanqa.
42001016	Israel llaqtaq askha wawankunatataqmi, Señor Diosninkuman kutirichinqa.
42001017	Juan kikintaqmi Señorpa ñawpaqenta Eliaspa espiritunwan, hinallataq atiyninwan rinqa. Tayta-mamakunaq sonqontapas wawankuman kutirichinanpaqmi rinqa. Hinallataqmi mana kasukuqkunaq sonqonkutapas chanin runakunaq yuyayninkuman kutirichinanpaq rillanqataq. Chay hinapin, Señorta chaskinankupaq llaqtanta wakichinqa, nispa.
42001018	Zakariastaq angelta nirqan: ―Ñoqaqa machuñan kani, hinallataq esposaypas yuyaqñan kallantaq. Chayrayku, ¿imaynapitaq kay niwasqaykitari yachasaq? nispa.
42001019	Angeltaqmi Zakariasman kutichispa nirqan: ―Ñoqaqa, Diospa ñawpaqenpi kashaq Gabrielmi kani. Qanmanmi rimaykunaypaq, hinallataq kay allin willakuyta willanaypaq Diosqa kachamuwarqan.
42001020	Qhawariy, qanqa kay rimaykusqay simikunatan mana kreenkichu. Kaykunaqa, tiemponpin hunt'akunqa. Chayraykun, upaman tukupunki, hinallataq kay rimaykusqay hunt'akunankama, mana rimay atiq kapunki, nispa.
42001021	Llaqtantin runataq, Zakariasta suyasharqanku. Hinan t'aqasqa cheqasmanta mana rikhurimusqanrayku yuyayninkupi mana kabesqa kasharqanku.
42001022	Lloqsimuspantaqmi ichaqa, paykunata mana rimaykuyta atirqanchu. Chaymi t'aqasqa cheqaspi rikhuriy rikumusqanta paykunaqa repararqanku. Zakariastaqmi, señaschaspallaña runakunata rimapayarqan, hinan upayasqa qhepakapurqan.
42001023	Chay hina kaqtinmi, Diosta serbinan p'unchaykuna hunt'akuqtin, Zakariasqa wasinman ripurqan.
42001024	Chay p'unchaykuna qhepatataq, esposan Elisabetqa wiksallikapurqan. Hinan phisqa killata wasillapi pakakurqan.
42001025	Nirqantaq: ―Runakunaq p'enqawasqanta upallachinanpaqmi, kay p'unchaykunapi Señorqa kay hinata uyariykuwaspa ruwawarqan, nispa.
42001026	Soqta kaq killapitaq, Galilea probinsiapi Nazaret llaqtaman Diosqa angelnin Gabrielta kacharqan.
42001027	Davidpa mirayninmanta José sutiyoq runawan kasarakunanpaq rimaykusqaña kashaq, huk donsella sipasmanmi kacharqan. Chay donsella sipaspa sutintaqmi, María karqan.
42001028	Sipaspa kasqanman haykuspantaqmi, angelqa nirqan: ―¡Napaykuyki! ¡Qanqa warmikunamanta Diospa ancha saminchasqanmi kanki! Señorqa qanwanpunin kashan, nispan.
42001029	Paytaq ichaqa, angelta rikuruspa, rimarisqanwan mancharikurqan. Hinan yuyayninpi nirqan: ―¿Imayna napaykukuytaq kayri? nispa.
42001030	Hinaqtinmi angelqa payta nirqan: ―Diosmi allinpaq qokuyninwan qhawarisunki. Chayrayku, ¡María, ama mancharikuychu!
42001031	Qhawariy, wiksallikuspan, huk qhari wawata wachakunki. Hinan Jesús sutiwan sutichanki.
42001032	Payqa, allinpaq qhawarisqan kanqa. Hinallataqmi, Ancha Hatunchasqa Diospa Churin nispa sutichasqa kanqa. Taytan Davidpa chaninchana tiyanantataqmi, Señor Diosqa qopunqa.
42001033	Hinan Jakobpa mirayninpi wiñaypaq kamachikunqa. Kamachikuynintaqmi mana tukukuq kanqa, nispa.
42001034	Hinaqtinmi Mariaqa, angelta nirqan: ―Ñoqaqa, manan qharita reqsinichu. Chay hinaqa, ¿imaynataq chayri kanman? nispa.
42001035	Kutichispantaq, angelqa payta nirqan: ―Santo Espíritun qanman hamunqa. Hinan Ancha Hatunchasqa Diospa atiynin qanta llanthuykusunki. Chaymi Diospaq T'aqasqa naseq Wawaqa, Diospa Churin nispa sutichasqa kanqa.
42001036	Qhawariy, familiayki Elisabetpas yuyaq kayninpiñan huk qhari wawata wiksallikun. Chay mana wachakuq warmi nisqankuq, wiksallikusqantaqmi ichaqa, soqta killaña kashan.
42001037	Diospaqqa manapunin imapas mana atikuq kanchu, nispa.
42001038	Hinaqtinmi Mariaqa nirqan: ―Qhawariy, Señorpa kamachin warmiqa, kaypin kashani. Qanpa nisqaykiman hinapuni ñoqawan ruwakuchun, nispa. Hinan Maríaq qayllanmanta angelqa ripurqan.
42001039	Chay p'unchaykunapin Mariaqa, sayarispan, Judea probinsiapi kashaq orqo-orqo chawpipi huk llaqtaman usqhaylla rirqan.
42001040	Zakariaspa wasinman haykuspataq, Elisabetta napaykurqan.
42001041	Chay hina kaqtinmi, Maríaq napaykuyninta Elisabet uyariqtin hina, wawaqa wiksanpi ‘wat'ak’ nirqan. Santo Espiritutaqmi, Elisabetman hunt'aykurqan.
42001042	Hinan Elisabetqa, kunkayoqta nirqan: ―¡Qanqa warmikunapurapi saminchasqan kanki! ¡Wiksaykimanta nasemuq wawapas, saminchasqallataqmi kanqa!
42001043	¿Imaynapitaq Señorniypa mamanri ñoqaman hamuwan?
42001044	Qhawariy, napaykuwasqaykita uyariqtiy hinan, wawaqa kusikuymanta wiksaypi ‘wat'ak’ nirqon.
42001045	Señorpa nisqanqa hunt'akunqapunin. Chayraykun chayta kreeqqa, kusisamiyoq kanqa, nispa.
42001046	Hinan Mariaqa nirqan: ―Almaymi Señorta hatunchan.
42001047	Espirituytaqmi, Qespichiqniy Diospi q'ochukun.
42001048	Wakcha kamachi warmitan Diosqa qhawariwan. Chayrayku qhawariychis, kunanmantaqa llapan runamiraykunan ‘kusisamiyoqmi kanki,’ nispa niwanqaku.
42001049	Hatun imaymanakunatan Atiyniyoqqa ñoqapaq ruwarqan. Sutinpas ch'uyapunitaqmi.
42001050	Diosta manchakuqkunapaqqa, yanapaykuyninpas runamiraymanta, runa-miraykamaraqmi.
42001051	Makinwanmi atiywan ruwaykunata ruwarqan. Hinallataq sonqonkupi yuyaykuspa, anchaykachaqkunatapas ch'eqechirqanmi.
42001052	Atiyniyoqkunatan kamachikuq tiyanankumanta wikch'upurqan. Huch'uyaykukuqkunatataqmi, altoman hoqarirqan.
42001053	Yarqachikuqkunamanmi, allin kaqkunawan hunt'aykurqan. Qhapaqkunatataqmi, mana imayoqta kacharparipurqan.
42001054	Yanapakuyninmanta yuyarispanmi, kamachin Israelta yanaparqan.
42001055	Chay hinatan Abrahamman, hinallataq mirayninkunamanpas wiñaypaq rimaykurqan. Paykunaqa, machulanchiskunan kanku, nispa.
42001056	Hinan Mariaqa, Elisabetwan kinsa killa hina qhepakurqan. Chaymantataq wasinman kutipurqan.
42001057	Elisabetpa wachakunan tiempo hunt'akuqtintaqmi, payqa huk qhari wawata wachakurqan.
42001058	Wasimasinkuna, hinallataq ayllunkunapas Elisabetpaq Señorqa hatun yanapakuynin qosqanta uyarispankun, paywan kuska q'ochukurqanku.
42001059	Chay hina kaqtinmi, pusaq p'unchaymanta wawata sirkunsidanankupaq runakuna chayamurqanku. Hinaspataqmi taytan Zakariaspa sutinwan suticharqanku.
42001060	Mamantaqmi kutichispa nirqan: ―¡Manan! Aswanpas sutinqa Juanmi kanqa, nispa.
42001061	Hinan Elisabetta nirqanku: ―Manamá pipas aylluyki ukhupi chay hina sutiyoqqa kanchu, nispanku.
42001062	Taytantataqmi, mayqen sutiwanchus wawanta sutichay munasqanta señaschaspalla tapurqanku.
42001063	Hinan Zakariasqa, qelqananpaq huk tablachata mañakuspan, chaypi qelqarqan: ―Juanmi sutinqa kanqa, nispan. Chaytaqmi llapankuq yuyayninkuman mana kaberqanchu.
42001064	Kasqan ratupachataqmi paypa siminqa kicharikapurqan, hinallataq qallunpas paskarikapurqan. Hinan Diosta saminchaspan, rimayta qallarirqan.
42001065	Llapan wasimasinkunataq, mancharikurqanku. Hinan tukuy chay orqo-orqo Judea probinsiapi llapan chay imaymanakunaqa willasqa karqan.
42001066	Cheqaqmantapunin Señorpa makinqa wawawan kasharqan. Chayraykun, llapallan uyariqkunaqa sonqonku ukhullapi waqaycharqanku. Nirqankutaq: ―¿Pichá kay wawaqa kakunpas? nispanku.
42001067	Juanpa taytan Zakariasmi Santo Espírituq hunt'aykusqan karqan. Hinan payqa profetisarqan.
42001068	Nirqantaq: ―Israelpa Diosnin Señorqa saminchasqa kachun. Paymi llaqtanta watukamun, hinallataq rantipapunpas.
42001069	Ñoqanchispaqmi huk atiyniyoq qespikuyta, kamachin Davidpa wasinpi hatarichipuwanchis.
42001070	Kayqa, imaynan qallariymantapacha, Diospa rantinpi ch'uya rimaqkunaq nisqankuman hinan karqan.
42001071	Awqanchiskunamanta, hinallataq llapan cheqnikuqninchiskunaq makinmanta qespichiwananchispaqmi prometewarqanchis.
42001072	Taytanchiskunata yanapaykunanpaq, hinallataq ch'uya rimanakuyninmanta yuyarinanpaqmi, prometewarqanchis.
42001073	Taytanchis Abrahamman hurasqan huramentoqa chaymi.
42001074	Payqa, awqanchiskunamanta kacharichiwasqanchis qhepata, ama manchapakuspa Diosta serbikunanchispaqmi, hurarqan.
42001075	Llapan kawsasqanchis p'unchaykunapi, paypa ñawpaqenpi ch'uya kaypi, hinallataq chanin kaypi payta serbikusunchis.
42001076	Qantaq wawa, Señorpa ñawpaqenta ñanninkunata allichanaykipaq rinki. Chayraykun, Ancha Hatunchasqa Diospa rantinpi rimaq nispa sutichasqa kanki.
42001077	Llaqtanman qespikuyta reqsichinanpaq, hinallataq huchankunata pampachananpaqmi qanqa rinki.
42001078	Diosninchisqa, ancha khuyapayakuyninwanmi, pacha illariy hina, hanaq pachamanta watukamuwasunchis.
42001079	Chay k'anchayqa tutayaqpi, hinallataq wañuy llanthupi kawsaqkunatan k'anchaykunqa. Hinallataqmi chakinchiskunatapas thak kay ñanman churaykunanpaq k'anchaykullanqataq, nispa.
42001080	Hinan wawaqa, espiritunpi kallpachakuspa wiñarqan. Israel llaqtaman reqsichikunan p'unchaykamataqmi, ch'inniq cheqaspi tiyarqan.
42002001	Chay hina kaqtinmi, chay p'unchaykunapi Cesar Augustomanta huk kamachikuy qelqa lloqsimurqan. Chay kamachikuy qelqaqa, llapa kay pachantinpi tiyaq runakuna padronachikunankupaqmi lloqsimurqan.
42002002	Kay ñawpaq kaq runa padronayqa, Siria suyupi Sirenio kamachikuq kashallaqtinraqmi karqan.
42002003	Hinan llapan runakunaqa, sapanka llaqtankupi padronachikunankupaq rirqanku.
42002004	Joseqa, Davidpa familia mirayninmantan karqan. Chayraykun payqa, Galilea probinsiapi Nazaret llaqtamanta, Judea probinsiapi Belén sutiyoq Davidpa llaqtanman wicharqan.
42002005	Kasarakunanpaq rimaykusqaña kashaq warmin Mariapiwanmi padronachikuq wicharqan. Mariaqa, hunt'a onqoqñan kasharqan.
42002006	Chay hina kaqtinmi, paykuna chaypi kashaqtinku, wachakunan p'unchayqa hunt'akurqan.
42002007	Hinan phiwi qhari wawata wachakurqan. Qorpachakuna wasipi paykunapaq mana kampo kasqanraykutaqmi, walthanawan wawata walthaykuspa, uywa qaranapi puñuykachirqan.
42002008	Chay probinsiapitaq, obeha michiqkuna tropantin obehankuta illariqnintin kuidaspa kasharqanku.
42002009	Chayllamanmi Señorpa huk angelnin paykunaman rikhurirqan. Señorpa k'anchariynintaq paykunaq muyuriqninkuta k'anchaykurqan. Hinan sinchitapuni mancharikurqanku.
42002010	Angeltaq ichaqa, paykunata nirqan: ―Ama mancharikuychischu. Qhawariychis, huk allin willakuyta kusikunaykichispaq willasqaykichis. Kay kusikuyqa, llapan llaqtantinpaqmi kanqa.
42002011	Kunanmi Davidpa llaqtanpi huk Qespichiq Cristo Señorqa nasepusunkichis.
42002012	Kaytaqmi qankunapaq señalqa kanqa: Huk wawatan walthanawan walthaykusqata huk uywa qaranapi puñuykachisqata tarinkichis, nispa.
42002013	Qonqayllamantaq chay angelwan kuska, hanaq pachamanta askha mana yupay atiy angelkuna Diosta yupaychaspa rikhurimurqanku.
42002014	Nirqankutaq: ―¡Hanaqkunapi Diosman yupaychay kachun! ¡Hallp'a pachapitaq, thak kay kachun! ¡Hinallataq runakunapurapipas, allin qhawarinakuy kachun! nispanku.
42002015	Chay hina kaqtinmi, michiqkunaq qayllanmanta, angelkunaqa hanaq pachaman ripurqanku. Michiqkunataqmi paykunapurapi ninakurqanku: ―Kunanpacha Belén llaqtaman haku risunchis. Hinaspataq Señorpa imachus niwasqanchis pasasqanta rikumusunchis, nispanku.
42002016	Usqhayllaman rispankutaqmi Mariatawan, Josetawan, hinallataq wawatapas, uywa qaranapi puñushaqta tarirqanku.
42002017	Rikuruspankutaq, imakunatachus chay wawamanta angelpa nisqanta anchatapuni willakurqanku.
42002018	Llapan uyariqkunataq, michiqkunaq willakusqankumanta yuyayninkupi mana kabesqa kasharqanku.
42002019	Mariataqmi ichaqa, llapan chay imaymanakunata sonqollanpi yuyaymanaspa waqaycharqan.
42002020	Imaynatachus angelqa michiqkunata nisqa karqan chayqa, chay hinapunin karqan. Michiqkunataq llapan chay uyarisqankumanta, hinallataq rikusqankumantapas Diosta hatunchaspa, yupaychaspa ima kutipurqanku.
42002021	Wawata sirkunsidanapaq pusaq p'unchay hunt'akuqtintaqmi, Jesús sutiwan suticharqanku. Chay sutiqa, manaraq María wiksallikushaqtinmi, angelpa churasqanña karqan.
42002022	Moisespa Kamachikuy Siminman hinataqmi, paykunaq ch'uyanchakuyninku p'unchaykuna hunt'akurqan. Hinan wawata Señorman qopunankupaq Jerusalén llaqtaman aparqanku.
42002023	Señorpa Kamachikuy Siminpipas qelqasqan kashan: ‘Llapa phiwi qhari wawan, Señorpaq t'aqasqa nispa sutiyasqa kanqa,’ nispan. (Éxo. 13:2, 12)
42002024	Chayrayku, Señorpa Kamachikuy Siminpi nisqanman hina, ofrendata haywaq rirqanku. Kamachikuy Simiqa ninmi: ‘Iskay kullkukunata, otaq iskay malqo urpichakunata haywachunku,’ nispa. (Leb. 12:8)
42002025	Qhawariychis, Jerusalén llaqtapin huk chanin, hinallataq khuyapayakuq runa Simeón sutiyoq kasharqan. Paymi Israel llaqtaq sonqochasqa kananta suyakusharqan. Santo Espiritutaq paypi kasharqan.
42002026	Simeonmantaqmi, Santo Espirituqa willasqaña karqan: ‘Señor Diospa Hawisqanta manaraq rikushaspaykiqa, manan wañunkiraqchu,’ nispan.
42002027	Espírituq pusasqan kaspataqmi, Simeonqa Dios yupaychana wasiman rirqan. Kamachikuy Simiman hinataqmi ruwanankupaq, tayta-mamanqa Jesús sutiyoq wawata apamurqanku.
42002028	Hinan Simeonqa wawata marq'ariykukuspa Diosta samincharqan.
42002029	Nirqantaq: ―Kunanqa munayniyoq Señorniy, nisqaykiman hina, kay kamachiykita thak kaypi pusakapullawayña.
42002030	Ñawiykunawanmi qespichiyniykita rikuniña.
42002031	Kay Qespichiqtataqmi, llapa llaqtakunaq ñawpaqenpi wakichirqanki.
42002032	Paymi mana-judío runakunaman k'anchayta rikuchinqa. Hinallataq Israel llaqtaykipaqpas k'anchariy kanqa, nispa.
42002033	Chay imaymanakunata wawamanta rimasqantaqmi, Josepa, hinallataq wawaq maman Maríaq yuyayninkumanpas mana kaberqanchu.
42002034	Paykunata saminchaykuspantaq Simeonqa wawaq maman Mariata nirqan: ―Qhawariy, kay wawatan Israel llaqtapi askha runakuna urmanankupaq, otaq hatarinankupaq señalta Diosqa churamun. Chay señalpa kontranpitaq hatarinqaku.
42002035	Chay hinapin, askha runakunaq sonqonkupi yuyaykusqankuta Diosqa sut'inchanqa. Qantataqmi, huk espada sonqoykita t'urpuspa nanachisunki, nispa.
42002036	Chaypin, Aser ayllumanta Fenuelpa ususin profetisa Anapas kasharqan. Payqa yuyaqñan karqan. Donsella kashaspallanraqmi, qosanwanqa kasarakusqa karqan, ichaqa qanchis watallatan tiyasqaku karqan.
42002037	Hinan Anaqa pusaq chunka tawayoq wataña biuda karqan. Payqa Dios yupaychana wasimanta manan kuyurirqanchu. Hinan tuta-p'unchay ayunuwan, Diosman mañakuypiwan Diosta serbisharqan.
42002038	Chay kasqan ratullapitaqmi, Anaqa chimpaykamuspan, Señorman grasiasta qorqan. Hinallataq Diospa rantipapunanta Jerusalén llaqtapi llapan suyakuqkunaman chay wawamanta rimaykurqan.
42002039	Señorpa llapan Kamachikuy Siminpa nisqankunata hunt'aspankutaqmi, Galilea probinsiapi Nazaret llaqtankuman kutipurqanku.
42002040	Hinan wawaqa, espiritunpi kallpachakuspa, hinallataq yachaywan hunt'aykusqa wiñarqan. Diospa allinpaq qokuynintaq, paypi kasharqan.
42002041	Sapa wata Paskua fiestapaqmi Jerusalén llaqtaman taytamamanqa rillaqkupuni.
42002042	Jesusqa, chunka iskayniyoq watayoqña kashaqtintaq, imaynan Jerusalén llaqtapi fiestaman rinallapuni karqan, chayman hina wicharqanku.
42002043	Fiesta p'unchaykuna tukukuytataq, paykuna kutipushaqtinku, Jesusqa Jerusalén llaqtapi qheparukusqa karqan. Hinan Joseqa, hinallataq wawaq mamanpas qheparukusqanta mana yacharqankuchu.
42002044	Runa-runa ukhupi kashananpaq yuyaspankutaqmi, huk p'unchay puriy ñantaña ripusharqanku. Hinamantataqmi familiankunapurapi, hinallataq reqsisqankunapurapi maskharqanku.
42002045	Manapuni tarispankutaqmi, Jerusalén llaqtaman maskhaspa kutirqanku.
42002046	Chay hinapin, kinsa p'unchaymantaña Dios yupaychana wasipi Jesustaqa tarirqanku. Paytaqa, kamachikuy simita yachachiqkunaq chawpinkupi tiyaykuspa, paykunata uyarispa, hinallataq tapuspa kashaqtan tarirqanku.
42002047	Hinan yuyaysapa kasqanwan, hinallataq imaynatachus kutichisqanwan, llapa uyariqninkunaqa utirayasharqanku.
42002048	Payta rikuruspankutaqmi, tayta-mamanqa yuyayninkupi mana kabesqa kasharqanku. Hinan mamanqa Jesusta nirqan: ―Waway, ¿imanaqtintaq kaytari ruwawankiku? Qhawariy, taytaykipas, ñoqapas llakisqan maskhayamushaykiku, nispa.
42002049	Hinaqtinmi Jesusqa paykunata nirqan: ―¿Imanaqtintaq maskhamuwashankichisri? ¿Manachu Yayaypa ruwanankunapipuni kashanaytaqa yacharqankichis? nispa.
42002050	Paykunataq ichaqa, rimasqankunata mana entiendirqankuchu.
42002051	Hinan Jesusqa, paykunawan uraykapuspa, Nazaret llaqtaman kutipurqan. Chaypitaqmi tayta-mamanta kasukuspa kawsarqan. Mamantaqmi ichaqa, tukuy chay imaymanakunata sonqollanpi waqaycharqan.
42002052	Hinan Jesusqa yachaypi, sayayninpipas wiñarqan. Hinallataq Diospa qhawarinanpaq, runakunaq qhawarinanpaqpas allinta kawsaspa wiñarqan.
42003001	Tiberio Cesarmi chunka phisqayoq wataña kamachikusharqan. Ponsio Pilatotaqmi, Judea probinsiapi kamachikusharqan. Galilea probinsiapitaq, tetrarka Herodes umalliq kasharqan. Wawqen tetrarka Felipetaq, Iturea hap'iypi, hinallataq Trakonite hap'iypiwan umalliq kasharqan. Tetrarka Lisaniastaqmi Abilinia hap'iypi umalliq kasharqan.
42003002	Chay tiempopitaqmi, Anaswan, Kaifaspiwan hatun umalliq saserdotekuna kasharqanku. Hinan Diospa siminqa, Zakariaspa churin Juanman ch'inniqpi hamurqan.
42003003	Hinaqtinmi Juanqa, Jordán mayuq llapan muyuriqnin suyukunata purirqan. Hinan huchanku pampachasqa kananpaq, payqa yuyayman kutirikuy bautismomanta willakurqan.
42003004	Diospa rantinpi rimaq Isaiaspa qelqasqan qelqapipas nishanmi: ‘Ch'inniqpin huk runa kunkayoqta waqyakun: “¡Señorpa ñanninta allichaychis! Purinankunatapas siwkta ruwaychis,” nispan.
42003005	Llapan wayq'okunan hunt'achisqa kanqa. Hinallataq alto orqokunapas, moqokunapas pampayachisqan kanqa. Q'ewi-q'ewi ñankunatapas siwkta ruwaychis. Hinallataqmi khallka ñankunapas llamp'uyachisqa kanqa.
42003006	Llapan runakunataqmi Diospa qespichiyninta rikunqaku,’ nispa. (Isa. 40:3-5)
42003007	Askha runakunataqmi Juanpa bautisasqan kanankupaq lloqsirqanku. Hinan payqa, runakunata nirqan: ―¡Mach'aqway miraykuna! ¿Pitaq Diospa hamuq k'arak phiñakuyninmanta ayqekunaykichispaqri yachachirqasunkichis?
42003008	Niykichismi: ‘Diosqa kay rumikunamantapas Abrahampa wawankunataqa hatarichiyta atinmanmi,’ nispay. Chayrayku yuyayman kutirikusqaykichis ruruykunata rikuchikuychis. Amataq kikiykichispi niychischu: ‘Abrahampa churinkunan kanchis,’ nispaqa.
42003009	Hinallataqmi hachapas mallkikunaq saphin pataman churasqaña kashan. Chayraykun, llapan mana allin ruruq mallkiqa wit'usqa kapunqa, hinaspataq ninaman wikch'uykapusqa kanqa, nispa.
42003010	Chay askha runakunataqmi tapukurqanku: ―Chay hinaqa, ¿imatataq ruwasaqkuri? nispanku.
42003011	Hinan paykunaman kutichispa, nirqan: ―Pipas iskay p'achayoqqa, mana p'achayoqman qoykuchun. Mikhunayoqpas, chay hinallatataq ruwachun, nispan.
42003012	Hinallataqmi, wakin tributo qolqe kobraqkunapas bautisachikunankupaq hamuspanku, Juanta tapurqanku: ―Yachachikuq, ¿imatataq ruwasaqkuri? nispanku.
42003013	Juantaq paykunata nirqan: ―Tributo qolqetaqa, kamachisqasunkichisman hinalla chaskiychis. Amataq chaymanta aswantaqa chaskiychischu, nispan.
42003014	Hinan wakin soldadokunapas Juanta tapukullarqankutaq: ―¿Ñoqaykuri, imatataq ruwasaqku? nispanku. Paykunatataqmi nirqan: ―Ama pitapas manchapachispa qechuychischu. Amallataq yanqa qasinmanta tumpaychischu. Aswanpas pagollaykichiswan kusisqa kaychis, nispa.
42003015	Llaqtantin runakunaqa, makillan Cristota suyakusharqanku. Chaymi llapanku, Juanchu Cristoqa kananmanta, sonqonkupi tapukurqanku.
42003016	Juanqa llapankuman kutichispataq nirqan: ―Cheqaqtapunin ñoqaqa unupi bautisaykichis. Ichaqa ñoqamanta aswan atiyniyoqmi hamushan. Manan ñoqaqa husut'anpa watullantapas paskanaypaq hinachu kani. Paymi Santo Espiritupi, hinallataq ninapi bautisasunkichis.
42003017	Wayrachinanqa makinpiñan kashan. Hinan payqa eranta allinta llimphuyaspa trigota taqepunqa. Pajantataqmi ichaqa, mana hayk'aqpas thaniq ninawan ruphachipunqa, nispa.
42003018	Chay imaymanakunawan, hinallataq ancha kallpanchaykunawanmi llaqtaman allin willakuyta willarqan.
42003019	Hinaqtinmi Juanqa, huknin probinsiapi Tetrarka Herodesta phiñarikurqan. Wawqen Felipeq esposan Herodiaswan tiyasqanmanta, hinallataq lliw imaymana mana allinkuna ruwasqanmantawanmi phiñarikurqan.
42003020	Hinan Herodesqa, Juanta karselpi wisq'achisqanwan, tukuy chay mana allin ruwasqankunaman aswantaraq yapaykukurqan.
42003021	Hinaqtinmi Juanqa, llapa llaqtantin runakunata bautisasharqan. Hinallataq Jesustapas bautisarqan. Hinamantataqmi Jesusqa Diosman parlarqan, hinan hanaq pachaqa kicharikurqan.
42003022	Santo Espiritutaq Jesuspa patanman sut'itapuni paloma hina rikch'ayniyoq uraykamurqan. Chayllamanmi hanaq pachamanta huk kunka nimurqan: ―Qanmi, munakusqay Churiyqa kanki. Qanwanmi anchatapuni kusikuni, nispa.
42003023	Kikin Jesusmi yachachiyta qallarishaspanqa, kinsa chunka watayoq hina karqan. Runakunaq yuyaykusqanman hinaqa Josepa churinsi karqan. Josetaqmi, Elipa churin karqan.
42003024	Elitaq, Matatpa churin, Matattaq, Levipa churin, Levitaq, Melkiq churin, Melkitaq, Janaq churin, Janataq, Josepa churin karqan.
42003025	Josetaq, Matatiaspa churin, Matatiastaq, Amospa churin, Amostaq, Nahumpa churin, Nahumtaq, Esliq churin, Eslitaq, Nagaipa churin karqan.
42003026	Nagaitaq, Maatpa churin, Maattaq, Matatiaspa churin, Matatiastaq, Semeipa churin, Semeitaq, Josepa churin, Josetaq, Judapa churin karqan.
42003027	Judataq, Joananpa churin, Joanantaq, Resaq churin, Resataq, Zorobabelpa churin, Zorobabeltaq, Salatielpa churin karqan.
42003028	Salatieltaq, Neriq churin, Neritaq, Melkiq churin, Melkitaq, Adipa churin, Aditaq, Kosampa churin, Kosamtaq, Elmodampa churin, Elmodamtaq, Erpaq churin karqan.
42003029	Ertaq Josuepa, churin, Josuetaq, Eliezerpa churin, Eliezertaq, Jorimpa churin, Jorimtaq, Matatpa churin karqan.
42003030	Matattaq, Levipa churin, Levitaq, Simeonpa churin, Simeontaq, Judapa churin, Judataq, Josepa churin, Josetaq, Jonanpa churin, Jonantaq, Eliakinpa churin karqan.
42003031	Eliakintaq, Meleapa churin, Meleataq, Mainanpa churin, Mainantaq, Matataq churin, Matatataq, Natanpa churin karqan.
42003032	Natantaq, Davidpa churin, Davidtaq, Isaipa churin, Isaitaq, Obedpa churin, Obedtaq, Boozpa churin, Booztaq, Salmonpa churin, Salmontaq, Nasonpa churin karqan.
42003033	Nasontaq, Aminadabpa churin, Aminadabtaq, Arampa churin, Aramtaq, Jorampa churin, Joramtaq, Esronpa churin, Esrontaq, Farespa churin, Farestaq, Judapa churin karqan.
42003034	Judataq, Jakobpa churin, Jakobtaq, Isaakpa churin, Isaaktaq, Abrahampa churin, Abrahamtaq, Tarepa churin karqan.
42003035	Taretaq, Nakorpa churin, Nakortaq, Serugpa churin, Serugtaq, Ragaupa churin, Ragautaq, Pelegpa churin, Pelegtaq, Eberpa churin, Ebertaq, Salaq churin karqan.
42003036	Salataq, Kainanpa churin, Kainantaq, Arfasadpa churin, Arfasadtaq, Sempa churin, Semtaq, Noepa churin karqan.
42003037	Noetaq, Lamekpa churin, Lamektaq, Matusalenpa churin, Matusalentaq, Enokpa churin, Enoktaq, Jaredpa churin, Jaredtaq, Mahalaleelpa churin, Mahalaleeltaq, Kainanpa churin karqan.
42003038	Kainantaq, Enospa churin, Enostaq, Setpa churin, Settaq, Adanpa churin, Adantaq, Diospa wawan karqan.
42004001	Jesusqa, Santo Espirituwan hunt'aykusqan, Jordán mayumanta kutipurqan. Hinan Espirituqa ch'inniqman payta tawa chunka p'unchaypaq pusarqan.
42004002	Hinan saqraqa Jesusta wateqarqan. Chay p'unchaykunapitaqmi, mana imatapas mikhurqanchu. Chay tawa chunka p'unchay hunt'akuqtintaq yarqachikurqan.
42004003	Hinan saqraqa, Jesusta nirqan: ―Sichus Diospa Churin kanki chayqa, kay rumita t'antaman tukunanpaq niy, nispa.
42004004	Jesustaqmi, kutichispa nirqan: ―Qelqasqan kashan: ‘Manan t'antallawanchu runaqa kawsanqa, aswanpas Diospa lliw siminkunawanmi kawsanqa,’ nispan, nispa. (Deut. 8:3)
42004005	Saqrataqmi, alto orqoman pusaspan, huk ratullapi llapan kay pacha qhapaq suyukunata qhawarichirqan.
42004006	Hinan saqraqa payta nirqan: ―Tukuy kay kamachikuyniyoq kaypas, hinallataq qhapaq kayninpas ñoqaman qosqan. Ñoqataqmi pimanchus qoyta munani, payman qosaq. Chaymi kaykunata qanman qosayki.
42004007	Chay hinaqa, sichus ñawpaqeypi qonqoriykukuspa yupaychawanki chayqa, llapallanmi qanpa kapunqa, nispa.
42004008	Hinan Jesusqa kutichispa nirqan: ―Satanás, ¡ñoqamanta anchhuriy! Qelqasqan kashan: ‘Señor Diosllaykitan yupaychanki. Pay sapallantataqmi serbinkipas,’ nispan, nispa. (Deut. 6:13)
42004009	Jerusalén llaqtaman pusaspantaqmi, Dios yupaychana wasiq kantun patapi saqraqa Jesusta sayaykuchirqan. Hinan nirqan: ―Sichus Diospa Churin kanki chayqa, wikch'uykukuy.
42004010	Qelqasqan kashan: ‘Angelninkunatan qanpa kasqaykiman waqaychanasunkipaq kachamunqa.
42004011	Hinan chakiykita rumipi mana takakunaykipaq, makinkupi hap'isunkiku,’ nispan, nispa. (Sal. 91:11-12)
42004012	Kutichispantaq, Jesusqa saqrata nirqan: ―Qelqaqa nishanmi: ‘Señor Diosniykitaqa, aman wateqankichu,’ nispan, nispa. (Deut. 6:16)
42004013	Saqrataqmi tukuypi wateqayta tukuruspan, huk tiempollapaq Jesusmanta t'aqarikurqan.
42004014	Hinaqtinmi Jesusqa, Espírituq atiyninwan, Galilea probinsiaman kutipurqan. Paymanta rimaytaq, chay llaqtaq muyuriqninkunamanraq ch'eqerirqan.
42004015	Jesusqa, judío runakunaq huñukunanku wasikunapin yachachisharqan. Llapa runakunataq payta hatuncharqanku.
42004016	Maypichus uywasqa karqan, chay Nazaret llaqtamanmi kutipurqan. Hinan payqa, imaynatachus rillaqpuni, chay hinata sábado p'uchaypi judío runakunaq huñukunanku wasiman haykuspa, ñawinchananpaq sayarirqan.
42004017	Hinan Diospa rantinpi rimaq Isaiaspa qelqasqan qelqa k'uyuta payman hap'iykuchirqanku. Chay qelqa k'uyuta kicharispantaq, kay hina qelqasqata tarirqan.
42004018	Chay qelqaqa nirqanmi: ‘Señorpa Espiritunmi ñoqapi kashan. Chaymi payqa, wakchakunaman allin willakuyta willanaypaq hawiwarqan. K'irisqa sonqoyoqkunata qhaliyachinaypaqmi kachamuwarqan. Presochasqa kaqkunatapas kacharichinaypaq, hinallataq ñawsakunata qhawarichinaypaq kachamuwarqan. Sarunchasqakunatapas kacharichinaypaqmi kachamuwarqan.
42004019	Hinallataqmi Señorpa allin kaqnin watata willanaypaq kachamuwarqan,’ nispa. (Isa. 61:1-2)
42004020	Hinan chay qelqa k'uyuta k'uyuykapuspa, qelqa waqaychaqman haywaripurqan. Chaymantataq tiyaykapurqan. Chay judío runakunaq huñukunanku wasipi kashaqkunataqmi, llapallanku mana chinkachispa Jesusta qhawasharqanku.
42004021	Hinan paykunaman niyta qallarirqan: ―Uyarisqaykichisman hinapas kunanmi chay Qelqaqa hunt'akun, nispa.
42004022	Llapa runakunataqmi, paymanta allinta willakurqanku. Sumaq misk'i rimakuyninmantataqmi yuyayninkupi mana kabesqa kasharqanku. Nirqankutaq: ―¿Manachu payqa Josepa churin kashan? nispanku.
42004023	Hinan Jesusqa paykunata nirqan: ―Cheqapaq qankunaqa kay rimakuytapunin niwankichis: ‘Hampiq, qan kikiykita hampikuy. Kapernaum llaqtapi tukuy imaymanakuna ruwasqaykitaqa uyariykun. Chay hinallatataq, kay llaqtaykipipas ruway,’ nispaykichis, nispa.
42004024	Nillarqantaqmi: ―Cheqaqtan niykichis: ‘Diospa rantinpi rimaqqa, manan mayqenpas kikin llaqtanpiqa chaskisqachu kanman,’ nispay.
42004025	Cheqaqtan nillaykichistaq: ‘Eliaspa p'unchayninkunapin, kinsa wata soqta killan Diosqa hanaq pachata wisq'arqan. Chaymi tukuy chay suyuntinpi hatun yarqay kasqanwan, Israel llaqtapi askha biudakuna karqan.
42004026	Diosmi ichaqa, mana mayqen chay biudakunamanpas Eliastaqa kacharqanchu. Aswanpas Sidón probinsiapi kashaq, Sarepta llaqtayoq huk biuda warmillamanmi kacharqan.
42004027	Hinallataqmi, Israel llaqtapi Diospa rantinpi rimaq Eliseoq tiemponpi, askha lepra onqoyniyoqkuna karqan. Eliseotaqmi ichaqa, mana mayqenninkutapas qhaliyachirqanchu. Aswanpas Siria suyumanta Naamanllatan qhaliyachirqan,’ nispay, nispa.
42004028	Judío runakunaq huñukunanku wasipi kaqkunataq, lliw chay imaymanakunata uyarispa, k'arakta phiñakurqanku.
42004029	Hinan paykunaqa sayarispa, llaqtamanta qarqorqanku. Llaqtankuqa orqo patapi hatarichisqan karqan. Chaymi chay orqomanta tanqaykunankupaq aparqanku.
42004030	Jesustaqmi ichaqa, runakunaq chawpinkumanta lloqsispa ripurqan.
42004031	Hinaqtinmi, Galilea probinsiapi kashaq Kapernaum llaqtaman Jesusqa uraykurqan. Chaypitaq, sábado p'unchaykunapi yachachirqan.
42004032	Kamachikuyniyoq hinan rimarqan. Chayraykun yachachikuyninmantaqa utirayarqanku.
42004033	Chay judío runakunaq huñukunanku wasipin, huk runa qhelli supay espirituyoq kasharqan.
42004034	Paytaqmi kunkayoqta qaparispa nirqan: ―¡Yaw, Nazaretmanta Jesús! ¿iman qanwan ñoqaykuwan ruwananchis? ¿Ñoqaykuta ch'usaqyachiqchu hamurqanki? Pichus kasqaykitaqa yachanin. ¡Qanqa Diospa Ch'uya akllasqanmi kanki! nispan.
42004035	Hinan Jesusqa phiñarikuspa payta nirqan: ―¡Upallay, hinaspa paymanta lloqsiy! nispa. Hinaqtinmi supayqa, llapa runaq chawpinpi chay runata pampaman wikapaspa, paymanta lloqsirqan. Ichaqa manataqmi k'irillarqanpaschu.
42004036	Llapallankutaqmi, yuyayninkupi mana kabesqa kaspanku, paykunapurapi ninakurqanku: ―¿Imayna rimaytaq kayri, chaytaq atiywan, hinallataq kamachikuq kaywan qhelli espiritukunatapas kamachin, hinaspataq lloqsinku? nispanku.
42004037	Hinan Jesuspa reqsichikuyninqa, llapan chay suyuq muyuriqnintin cheqaskunapi ch'eqerirqan.
42004038	Sayarispantaqmi, Jesusqa judío runakunaq huñukunanku wasimanta lloqsipuspan, Simonpa wasinman haykurqan. Chaypitaqmi, Simonpa suegranqa sinchi ruphapakuy onqoywan kasharqan. Hinan payta qhaliyachinanpaq balikurqanku.
42004039	Onqosqaman k'umuykuspantaqmi, ruphapakuy onqoyta phiñarikurqan, hinan ruphapakuy onqoyqa thanipurqan. Hinamantataq payqa, sayarispan, paykunaman serbiyta qallarirqanpacha.
42004040	Inti chinkayapushaqtinñataq, llapan onqosqakunayoqqa, imaymana onqoyniyoqkunata Jesusman apamurqanku. Paytaq, sapanka onqosqakunaq patanman makinta churaykuspa, qhaliyachirqan.
42004041	Hinallataqmi askha runakunamanta askha supaykunaqa lloqsirqan. Chay supaykunan, Jesusqa Cristopuni kasqanta yacharqanku. Chayraykun kunkayoqta qaparispa nirqanku: ―¡Qanqa Diospa Churin Cristopunin kanki! nispanku. Jesustaq ichaqa, phiñarikuspa manaña rimarichillarqanpaschu.
42004042	P'unchayña kashaqtintaq, Jesusqa chaymanta lloqsispa huk ch'inniq cheqasman ripurqan. Hinan chay askha runakunaqa, payta maskhasharqanku. Jesuspa kasqanman chayaspankutaqmi, paykunaq kasqankumanta ama ripunanpaq hark'arqanku.
42004043	Jesustaqmi ichaqa, paykunata nirqan: ―Siminkunata willanaypaqmi, Diosqa kachamuwarqan. Chayraykun Diospa qhapaq suyunmanta allin willakuykunataqa, wakin llaqtakunamanpas willamunaypuni kashan, nispa.
42004044	Hinan Galilea probinsiapi, judío runakunaq huñukunanku wasikunapi Diospa siminta willarqan.
42005001	Chay hina kaqtintaq, Jesusqa, Genesaret qochaq kantunpi sayasharqan. Hinan ancha askha runakuna, Diospa siminta uyarikunankupaq payman huñunakamurqanku.
42005002	Hinan Jesusqa, iskay barkakunata qocha kantupi kashaqta rikurqan. Challwaqkunataqmi, chay barkakunamanta uraykuspa, challwana llikankuta mayllisharqanku.
42005003	Simonpa kaq barkanman haykuspantaq, Jesusqa barkanta aswan qocha ukhuman apaykunanpaq payta balikurqan. Hinan chay barkapi tiyaykuspa, chay askha runakunaman yachachirqan.
42005004	Paykunaman rimaykuyta tukuruspantaqmi, Simonta nirqan: ―Qocha chawpiman barkaykichista apaykuychis. Hinaspataq challwanaykichispaq llikaykichista wikch'uykuychis, nispa.
42005005	Kutichispantaq, Simonqa payta nirqan: ―Yachachiqniy, illariqnintinmi challwaykamuyku, manataqmi imallatapas hap'imurqaykuchu. Ichaqa qanpa nisqaykirayku, challwana llikayta wikch'uykamusaq, nispa.
42005006	Wikch'uykuspankutaqmi ancha askha challwakunata hap'irqanku. Hinan challwana llikankuqa llik'ikapusharqanña.
42005007	Hamuspa yanapanankupaqtaqmi, huk kaq barkapi challwaqmasinkuta señascharqanku. Paykunataqmi hamuspa, yanaparqanku. Hinan iskaynin barkakunaqa, challwa hunt'aruqtin, unuman chinkayapusharqanña.
42005008	Chayta rikuspantaq Simón Pedroqa, Jesuspa ñawpaqenpi qonqoriykukurqan Nirqantaq: ―¡Señor, huchasapa runa kasqayrayku, ñoqamanta achhuriy! nispa.
42005009	Chay askha challwa hap'isqankuta rikuspankutaqmi, Pedropas, hinallataq llapan paywan kaqkunapas, sinchi mancharisqa kasharqanku.
42005010	Chay hinallataqmi, Zebedeoq churinkunaqa, Jakobopiwan, Juanpiwan sinchi mancharisqa kasharqanku. Paykunaqa Simonpa llank'aqmasinkunan karqanku. Hinan Jesusqa Simonta nirqan: ―Ama mancharikuychu. Kunanmantaqa runakunata challwaqmi kapunki, nispa.
42005011	Barkakunata hallp'a pataman horqoruspankutaqmi, llapanta saqerparispa Jesusta qatikurqanku.
42005012	Hinaqtinmi Jesusqa, chay hukkaqnin llaqtapi kasharqan. Chaypitaqmi, huk runa sinchi lepra onqoyniyoq kasharqan. Paymi Jesusta rikuruspan, qonqorinpanmanta pampakama k'umuykuspa balikurqan. Hinan nirqan: ―Señor, sichus munanki chayqa, qhaliyaykachiway, nispa.
42005013	Hinaqtinmi Jesusqa, makinta haywarispa, payta llamiykurqan. Nirqantaq: ―Arí munanin. ¡Qhali kapuy! nispa. Kasqan ratupachataqmi lepra onqoyninqa qhaliyarqapurqan.
42005014	Hinan Jesusqa, ama pimanpas willakunanpaq kamachispa nirqan: ―Rispayki, saserdoteman rikuchikamuy. Moisespa kamachikusqanman hinataq ch'uyanchakunaykipaq ofrendata haywamuy. Chaytaqmi, paykunaq rikunankupaq kanqa, nispa.
42005015	Chaywanpas Jesuspa reqsichikuyninqa aswan-aswantaraqmi ch'eqerirqan. Hinan ancha askha runakunaqa uyarinankupaq, hinallataq onqoyninkumantapas qhaliyachisqa kanankupaq payman huñukamurqanku.
42005016	Paytaq ichaqa, ch'inniq cheqaskunaman t'aqarikuspa, Diosman parlarqan.
42005017	Chay hina kaqtinmi, huk p'unchay Jesusqa yachachisharqan. Chaypin wakin fariseokuna, hinallataq kamachikuy simita yachachiqkuna tiyasharqanku. Paykunaqa Galilea probinsiaq, Judea probinsiaq, hinallataq Jerusalén llaqtaq lliw kantunkunamantaraqmi hamusqaku karqan. Qhaliyachinanpaqtaqmi, Señorpa atiyninqa Jesuswan kasharqan.
42005018	Chayllamanmi, wakin runakunaqa huk mana kuyuriq such'u runata kamillapi wantumurqanku. Hinan paykuna ukhuman wantuykuyta, hinallataq Jesuspa ñawpaqenman churaykuyta munasharqanku.
42005019	Askha runakunan kasharqanku. Chayraykun mana imaynata wantuykuyta atispanku, wasi pataman such'u runata wichachirqanku. Chaymantataq tehakunata paskaraspa, kamillantinta Jesuspa ñawpaqenman uraykuchirqanku.
42005020	Hinan Jesusqa, paykunaq iñiyninkuta rikuspan, mana kuyuriq such'uta nirqan: ―Runa, huchaykikunaqa pampachasqañan kanku, nispa.
42005021	Hinaqtinmi, kamachikuy simita yachachiqkuna, hinallataq fariseokunapas kay hinata yuyaykuyta qallarirqanku: ―¿Diosta k'arakta k'aminanpaq, pitaq kay runari? ¿Pitaq hucha pampachaytari atinman? Aswanpas sapan Diosllapunin atinmanqa, nispanku.
42005022	Jesustaqmi ichaqa, paykunaq yuyaykusqankuta yacharqan. Hinan kutichispa, paykunata nirqan: ―¿Imatataq sonqoykichispiri yuyaykushankichis?
42005023	¿Imataq aswan fasilchalla niyri: ‘Huchaykikunatan pampachayki niychu, ichari, sayarispa ripuy niytaqchu?’
42005024	Ichaqa, Runaq Churinqa, hallp'a pachapi hucha pampachananpaq atiyniyoq kasqanta yachanaykichispaqmi, chay hinata, niykichis. Hinan mana kuyuriq such'u runata nirqan: ―Qantan niyki: ‘Sayariy, hinaspa kamillaykita hoqarispa, wasiykita ripuy,’ nispay, nispan.
42005025	Paytaq, kasqan ratupacha llapankuq ñawpaqenkupi puñusqan kamillanta hoqarispa, hinallataq Diosta hatunchaspan wasinman ripurqan.
42005026	Llapankutaq utirayasqa kaspa, Diosta hatuncharqanku. Sinchi mancharisqa kaspankutaq nirqanku: ―Kunanmi musphana ruwayta rikunchis, nispanku.
42005027	Chaykuna qhepatataqmi, Jesusqa chaymanta lloqsipuspan, huk tributo qolqe kobraq Leví sutiyoq runata rikurqan. Leviqa, tributo qolqe chaskina cheqaspin tiyasharqan. Hinan Jesusqa payta nirqan: ―¡Qatikamuway! nispa.
42005028	Llapanta saqerparispantaq, Leviqa sayarirqan. Hinan Jesusta qatikurqan.
42005029	Hinaqtinmi Leviqa, wasinpi hatun mikhuna fiestata wakichirqan. Hinan askha tributo qolqe kobraqkuna, hinallataq hukkunapas paykunawan mikhunankupaq mesaman tiyaykurqanku.
42005030	Paykunaq kamachikuy simita yachachiqninkunataqmi, hinallataq fariseokunapas, Jesuspa yachachisqankunaq kontranpi chhuchupakuspa nirqanku: ―¿Imanaqtintaq tributo qolqe kobraqkunawan, hinallataq huchasapakunawanpas mikhunkichis, hinallataq ukyankichispasri? nispanku.
42005031	Kutichispantaq, Jesusqa paykunata nirqan: ―Qhali kaqkunaqa manan hampiqta nesesitankuchu. Aswanpas onqosqakunallan hampiqtaqa nesesitanku.
42005032	Manan ñoqaqa, chanin kaqkunata waqyaqchu hamurqani. Aswanpas huchasapakunata yuyayman kutirikunankupaq waqyaqmi hamurqani, nispa.
42005033	Hinaqtinmi chay runakunaqa, Jesusta nirqanku: ―¿Imanaqtintaq Juanpa yachachisqankuna, hinallataq fariseokunaq yachachisqankunapas sapa kutilla ayunankupas, mañakunkupasri? Qanpa yachachisqaykikunataqmi ichaqa, mikhushallanku, hinallataq ukyashallanku, nispanku.
42005034	Jesustaq paykunata nirqan: ―¿Kasarakuyman hamuqkunari, kasarakuq qhari paykunawan kashaqtinqa ayunayta atinkumanchu? Manapunin.
42005035	Ichaqa kasarakuq qhari paykunamanta qechusqa kanan p'unchaykunaqa chayamunqan. Chayñan chay p'unchaykunapi ayunanqaku, nispa.
42005036	Huk rikchanachiytan paykunaman nillarqantaq: ―Manan pipas mosoq telata wit'uspa, chaywan huk mawk'a p'achataqa remendanmanchu. Sichus chay hina kanman chayqa, mosoq telan mawk'a p'achata llik'irapunman. Hinan chay wit'usqa mosoq tela mana mawk'a p'achawanqa tupanmanchu.
42005037	Manallataqmi pipas upi binotaqa mawk'a odrekunaman hillp'unmanchu. Sichus chay hina kanman chayqa, upi binon mawk'a odrekunata phatarachinman. Hinan binoqa hich'arparikapunman, hinallataq odrekunapas chinkapunman.
42005038	Aswanmi upi binotaqa mosoq odrekunaman hillp'ukun. Chay hinapin, kuskamanta waqaychanakunku.
42005039	Manallataqmi poqosqa bino ukyaqpas upi binotaqa munanmanchu. Chay hinapin poqosqa binota ukyaqqa ninman: ‘Poqosqa binon aswan allinqa,’ nispan, nispa.
42006001	Chay hina kaqtinmi, Jesusqa sábado p'unchaypi chakrachakranta risharqan. Hinan yachachisqankunaqa, trigoq umanta k'aphtaspanku, makinkupi qhaqospa mikhurqanku.
42006002	Wakin fariseokunataqmi ichaqa, nirqanku: ―¿Imanaqtintaq sábado p'unchaypi mana ruwana kaqtari ruwashankichis? nispanku.
42006003	Kutichispantaqmi, Jesusqa paykunata nirqan: ―¿David, hinallataq paywan kaqkunapiwan yarqachikuspanku, imatachus ruwasqankumanta manachu chayllatapas ñawincharqankichis?
42006004	Payqa, Diospa wasinta haykuspanmi, Diospa rikunanpaq haywasqa t'antata hoqarispa mikhurqan. Hinallataq paywan kaqkunamanpas qollarqantaq. Chaytaqa manan paykunaqa mikhunankuchu karqan, aswanpas saserdotekunallan mikhunanku karqan, nispa.
42006005	Paykunatan nillarqantaq: ―Runaq Churinqa, sábado p'unchaypapas Señorninmi, nispa.
42006006	Chay hina kaqtinmi, huk kaq sábado p'uchaypi, Jesusqa judío runakunaq huñukunanku wasiman haykuspa, yachachirqan. Hinan chaypi, ch'akisqa paña makiyoq huk runa kasharqan.
42006007	Kamachikuy simita yachachiqkunataq, fariseokunapiwan sábado p'unchaypi Jesusqa payta qhaliyachinqachus, icha manachus, chayta makilla qhawasharqanku. Paypi ima mana allintapas tarispanku, huchachanankupaqmi qhawasharqanku.
42006008	Jesustaq ichaqa, yuyaykusqankuta yachaspa, ch'akisqa makiyoq runata nirqan: ―Sayariy, hinaspa chawpinkupi chakimanta churaykukuy, nispan. Paytaq sayarispan, chawpinkupi chakimanta churaykukurqan.
42006009	Hinaqtinmi Jesusqa chay rudío runakunata nirqan: ―Ñoqa hukta tapusqaykichis: ‘¿Sábado p'unchaypiri allin kaqta ruwaychu, icha mana allin kaqta ruwaychu atikun? ¿Kawsayta qespichiychu, icha wañuchiychu atikun?’ nispay, nispa.
42006010	Llapan muyuriqninpi kaqkunata qhawarispantaq, chay runata nirqan: ―Makiykita haywariy, nispa. Hinan payqa, makinta haywarirqan. Makintaqmi huk kaq makin hina qhali kapurqan.
42006011	Hinaqtinmi, chay makilla qhawashaqkunaqa, sinchi phiñasqa kasharqanku. Paykunapurapitaqmi, Jesusta kontrallikuspa imatachus ruwanankupaq rimanakusharqanku.
42006012	Chay hina kaqtinmi, haqay p'unchaykunapi Jesusqa orqo pataman Diosman parlaq wicharqan. Hinan illariqnintin, Diosman parlarqan.
42006013	P'unchayaramuqtintaq, yachachisqankunata waqyarqan. Hinaspataq paykunamanta chunka iskayniyoqta akllarqan. Hinan paykunata apostolkuna nispa suticharqan.
42006014	Simontan akllarqan. Paytan Pedro sutiwan suticharqan. Hinallataq Simonpa wawqen Andrestapas, Jakobotapas, Juantapas, Felipetapas, Bartolometapas akllarqan.
42006015	Hinallataq Mateotapas, Tomastapas, Alfeoq churin Jakobotapas, Zelote sutiyoq Simontapas akllarqan.
42006016	Chaymantataq, Jakoboq churin Judasta, hinallataq Judas Iskariotetapas akllallarqantaq. Paymi Jesusta hap'ichiqqa karqan.
42006017	Jesusqa, apostolninkunawan uraykuspantaq, askha yachachisqankunawan, hinallataq wak ancha askha runakunapiwan huk pampapi sayaykurqan. Chay ancha askha runakunaqa, llapan Judea probinsiamanta, Jerusalén llaqtamanta, mamaqochaq qayllanpi kashaq Tiro llaqtamanta, hinallataq Sidón llaqtamanta iman karqanku. Paykunaqa, Jesusta uyarinankupaqwan, onqoyninkumantapas qhaliyachisqa kanankupaqwanmi hamusqaku karqan.
42006018	Hinan qhelli supay espiritukunaq ñak'arichisqan kaqkunaqa qhaliyachisqa karqanku.
42006019	Jesusmantan atiy lloqsisharqan. Hinan llapan onqosqakunata qhaliyachirqan. Chayraykun, llapan runakunaqa Jesusta llamiykuytapuni munasharqanku.
42006020	Yachachisqakunata qhawarispantaq Jesusqa, nirqan: ―Diospa qhapaq suyunqa wakchakunaqmi. Chayraykun qankuna wakcha kaqkunaqa, kusisamiyoq kankichis.
42006021	Kunan yarqachikuqkunataqa Diosmi saksachisunkichis. Chayraykun kusisamiyoqqa kankichis. Kunan waqaqkunaqa qhepamanñan asikunkichis. Chayraykun kusisamiyoqqa kankichis.
42006022	Runaq Churinrayku, maypachachus runakunaqa qankunata cheqnisunkichispas, paykuna ukhumanta qarqosunkichispas, k'amisunkichispas, hinallataq qankunaq sutiykichista mana allinpas kanman hina pisichanqakupas chayqa, kusisamiyoqmi kankichis.
42006023	Chay hinallatataqmi, paykunaq machulankupas Diospa rantinpi rimaqkunata ruwarqanku. Chayraykun chay p'unchaypiqa q'ochukunkichis, hinallataq kusikuymanta p'itaykachankichis. Qhawariychis, hanaq pachapi premioykichisqa hatunpunin kashan.
42006024	Qhapaqkuna, sonqochasqallapuniñan kashankichis. Chayrayku, ¡ay qankunamanta, imaynaraq kankichis!
42006025	Kunan saksaykusqa kaqkuna, qankunaqa yarqaytan muchunkichis. Chayrayku, ¡ay qankunamanta, imaynaraq kankichis! Kunan asikuqkuna, qankunaqa waqapakunkichismi, hinallataq waqankichismi. Chayrayku, ¡ay qankunamanta, imaynaraq kankichis!
42006026	Llapa runachus qankunamanta allinmi nispa rimanku chayqa, ¡ay qankunamanta, imaynaraq kankichis! Chay hinallatataqmi, machulankupas falso profetakunata ruwarqanku, nispa.
42006027	Nillarqantaqmi: ―Qankuna uyariqkunamanmi ichaqa, niykichis: ‘Awqaykichista munakuychis, hinallataq cheqnikuqniykichiskunapaqpas allintapuni ruwapuychis.
42006028	Ñakaqniykichiskunata saminchaychis. Hinallataq mana allin ruwaqniykichiskunapaqpas Diosman parlapuychis.
42006029	Paña lado uyaykipi ch'aqlaqniykimanqa, lloq'e ladoykitapas kutirillaytaq. Hinallataq kapaykita qechuqmanqa, ama p'achaykitapas hark'apakuychu.
42006030	Pipas mañakuqniykimanqa qoykullay. Hinallataq pipas qanpa kaqta qechuqniykimantaqa ama chaskikapuychu,’ nispay.
42006031	Runakunaq imayna ruwapunasunkichistachus munankichis, chay hinallatataq qankunapas paykunapaq ruwapuychis.
42006032	Sichus munakuqnillaykichista munakunkichis chayqa, ¿ima allintataq ruwashankichisri? Huchasapakunapas chay hinallatataqmi ruwanku.
42006033	Sitaqchus allin ruwaqnillaykichispaq allinta ruwankichis chayqa, ¿ima allintataq ruwashankichisri? Huchasapakunapas chay hinallatataqmi ruwanku.
42006034	Mayqenchus manusqaykichismanta wachaynintinta kutichipuyta atisunkichis chayllaman manunkichis chayqa, ¿ima allintataq ruwashankichisri? Huchasapakunapas pikunachus wachaynintinta kutichipuyta atinku chaykunallamanmi manunku.
42006035	Yayaqa, mana grasiasta qoqkunapaqpas, millay runakunapaqpas sumaq sonqoyoqmi. Chayrayku qankunapas awqaykichista munakuychis, hinallataq allinta ruwapuychis. Ama imatapas chaskikapuyta yuyaspallachu manuychis. Hinan qankunaq premioykichisqa hatunpuni kanqa. Hinallataq Ancha Hatunchasqa Diospa wawankuna kapunkichis.
42006036	Imaynan Yayaykichisqa yanapaykukuqllapuni, chay hinallataq qankunapas yanapaykukuqllapuni kaychis, nispa.
42006037	Nillarqantaqmi: ―Mana chaninchasqa kanaykichispaq, ama chaninchaychischu. Mana huchachasqa kanaykichispaqpas, amallataq huchachaychischu. Pampachaqllapuni kaychis, hinan qankunapas pampachasqallataq kankichis.
42006038	Kasqan tupusqaykichis tupunawanmi tupusqallataq kankichis. Chayrayku qoychis, qankunamanpas Diosqa qollasunkichistaqmi. Allin tupusqata, ñit'i-ñit'iykuspa, chhaphchi-chhaphchirispa, unkhuyniykichispi phoqchirishaqtaraq qosunkichis, nispa.
42006039	Hinallataqmi kay rikch'anachiyta paykunaman nillarqantaq: ―¿Huk ñawsa runaqa, ñawsamasinta pusayta atinmanchu? ¿Manachu iskayninku t'oqoman urmaykapunkuman?
42006040	Yachaqakuqqa, manan yachachiqninmanta aswan allinpaq qhawarisqaqa kanmanchu. Ichaqa pipas tukuypi allintapuni yachachisqaqa, yachachiqnin hinan kanqa.
42006041	¿Imanaqtintaq wawqeykiq ñawinpi kashaq ichhutari qhawashanki, ichaqa manataq kikin ñawiykipi kashaq kurkutaqa rikukunkichu?
42006042	Ñawiykipi kashaq kurkuta mana rikukushaspaykiqa, ¿imaynatataq wawqeykita niyta atiwaq: ‘Wawqey, ñawiykipi ichhuta horqorusqayki,’ nispari? ¡Yaw, iskay-uya! ñawiykimanta kurkutaraq ñawpaqtaqa horqokuy. Chaymantañan wawqeykiq ñawinpi kashaq chay ichhutaqa horqonaykipaq allinta rikunki.
42006043	Allin sach'aqa manapunin mana allin rurutaqa rurunmanchu. Nitaqmi mana allin sach'apas allin rurutaqa rurullanmantaqchu.
42006044	Igostaqa manan kiska-kiskamantachu pallakun, nillataqmi ubastapas t'ankarmantachu pallakun. Chayraykun, sapanka sach'apas rurusqanpi reqsichikun.
42006045	Runaq sonqonpi imachus hunt'a kashan, chaytan siminqa riman. Chayrayku, allin runaqa sonqonpi allin kaq waqaychasqanmanta allin kaqta horqomun. Hinallataqmi millay runapas, sonqonpi mana allin kaq waqaychasqanmanta mana allin kaqta horqomullantaq, nispa.
42006046	Nillarqantaqmi: ―¿Imanaqtintaq rimasqaykunata mana ruwashaspari: ‘Señor, Señor,’ nispa sutiyawankichis?
42006047	Lliw ñoqaman hamuspa, simiykunata uyarispa kasukuqmantan, huk rikch'anachiyta ñoqa qhawarichisaykichis.
42006048	Huk runa, wasita ruwakunanpaq ukhuta hasp'ispa, qaqa patapi teqsita churaqmanmi payqa rikch'akun. Hinan mayuqa chayamurqan. Hinallataq unu phoqchiypas hamuspa, chay wasiman kallpawan waqtakurqan. Qaqa patapi teqsin churasqa kasqanraykutaqmi ichaqa, chay wasita mana kuyurichirqanchu.
42006049	Pipas simiykunata uyarishaspa, mana kasukuqmi ichaqa, huk runa hallp'a patapi mana teqsiyoq wasinta hatarichiqman rikch'akun. Chay wasiman, unu phoqchiy kallpawan waqtakuqtintaqmi, urmaykapurqan. Hinan chay wasiq thunikuyninqa may hatunpuni karqan, nispa.
42007001	Jesusqa uyariqnin llaqta runakunaman tukuy rimaykuyninkunata tukuspanmi, Kapernaum llaqtaman haykurqan.
42007002	Chaypitaqmi, huk senturión runaq ancha munasqan kamachinqa onqosqa wañunan patapiña kasharqan.
42007003	Payqa, Jesusmanta rimaytan uyarisqa karqan. Chayraykun, judío runakunamanta kurak runakunata Jesusman rinankupaq kacharqan. Kamachinta qhaliyachinanpaq, Jesusta balikamunankupaqmi, paykunataqa kacharqan.
42007004	Kurak runakunataq Jesusman rispanku, anchatapuni balikuspa nirqanku: ―Payqa kay balikusqanta ruwapunaykipaq hinapunin.
42007005	Payqa suyunchista munakuqmi, hinallataq pay kikinmi, judío runakunaq huñukunayku wasitapas ruwachipuwarqanku, nispanku.
42007006	Hinan Jesusqa paykunawan rirqan. Wasiman yaqaña chayaykushaqtinkutaq, senturión runaqa wakin amigonkunata kay hinata payman rimaykunankupaq kachamurqan: ―Señor, manan wasiyman haykunaykipaq hinachu kani. Chayrayku amaña hamuyñachu.
42007007	Chay hinallataqmi, manan ñoqa kikiypas qanman hamunaypaq hinachu kani. Aswanpas rimariykullay, hinaspataqmi kamachiyqa qhaliyapunqa,
42007008	Ñoqapas kamachina runan kani. Kamachinay soldadoykunapas kantaqmi. Hinan huk kaqninta nini: ‘riy,’ nispay. Hinan rin. Huknintataq nini: ‘Hamuy,’ nispay. Hinan hamun. Kamachiytataq nini: ‘Kayta ruway,’ nipay. Hinan ruwan, nispa.
42007009	Chayta uyarispantaqmi, chay runamanta Jesusqa yuyayninpi mana kabesqa kasharqan. Hinan qatikuqnin askha runakunaman kutirispa nirqan: ―Niykichismi: ‘¡Manan Israel llaqtapipas kay hina iñiytaqa tarirqanichu!’ nispay, nispa.
42007010	Chay kachamusqan runakuna wasiman kutipuspankutaqmi, chay onqosqa kamachitaqa qhaliyasqataña tarirqanku.
42007011	Chay hina kaqtinmi, qhepantin p'unchay Jesusqa Naín sutiyoq llaqtaman rirqan. Askha yachachisqankuna, hinallataq ancha askha runakunataqmi paytaqa riysirqanku.
42007012	Llaqta punkuman chayaqtintaqmi, chayllaman p'ampamunankupaq, huk ayata wantusharqanku. Chay ayaqa, huk biuda warmiq sapallan qhari wawanmi karqan. Llaqtamanta askha runakunataqmi riysisharqanku.
42007013	Chayta rikuspantaqmi, Señorqa chay warmimanta khuyalliykukuspa, payta nirqan: ―Ama waqayñachu, nispan.
42007014	Asuykuspantaqmi, aya wantunankuta llamiykurqan. Hinan wantuqkunaqa sayaykurqanku. Wañusqatataqmi, Jesusqa nirqan: ―Wayna, qantan niyki: ‘Sayariy,’ nispay, nispan.
42007015	Wañusqa waynataqmi tiyarispa, rimayta qallarirqan. Hinan Jesusqa, mamanman qopurqan.
42007016	Llapankutaq sinchi mancharisqa karqanku, hinan Diosta hatunchaspa nirqanku: ¡Huk hatun, Diospa rantinpi rimaqmi ñoqanchis ukhumanta hatarimun! ¡Diostaqmi llaqtanta yanapaykunanpaq watukamun! nispanku.
42007017	Hinan Jesusmanta rimayqa, llapan Judea probinsiantinpi, hinallataq llapan muyuriqnin cheqaskunapi ch'eqerirqan.
42007018	Llapan chay imaymanakuna pasasqantataqmi, Juanpa yachachisqankunaqa payman willarqanku. Hinan Juanqa, iskay yachachisqankunata waqyarqan.
42007019	Hinaspataq Jesusta tapumunankupaq paykunata kacharqan: ―¿Pichus hamunan karqan, chay qanchu kanki, icha huktachu suyasaqku? nispanku.
42007020	Chay runakuna Jesusman hamuspankutaqmi, payta nirqanku: ―Bautisaq Juanmi kay hinata niwaspanku, qanman kachamushawanku: ‘¿Pichus hamunan karqan chayqa, qanchu kanki, icha huktachu suyasaqku?’ niwaspanku, nispanku.
42007021	Chay kasqan ratupitaqmi, Jesusqa askha millay onqoyniyoqkunatapas, plagaq ñak'arichisqankunatapas, millay supay espiritukunayoqtapas qhaliyachirqan. Hinallataq askha ñawsaLUKAS 7,186 kunatapas qhawarichirqan.
42007022	Kutichispantaqmi, Jesusqa paykunata nirqan: ―Rispa rikusqaykichista, hinallataq uyarisqaykichistawan Juanman willamuychis: ‘Ñawsakunan qhawaripunku, wist'ukunan puriripunku, lepra onqoyniyoqkunapas qhaliyachisqañan kapunku, roqt'okunan uyaripunku, wañusqakunapas kawsarichisqañan kanku, hinallataq wakchakunamanpas allin willakuyqa willasqañan kashan,’ nispaykichis.
42007023	Lliw ñoqamanta mana p'enqakuqqa kusisamiyoqmi, nispan.
42007024	Juanpa willakuqninkuna kutipuqtinkutaq, Jesusqa Juanmanta chay askha runakunaman willayta qallarispa nirqan: ―Ch'inniqmanqa, ¿ima qhawaqtaq lloqsirqankichis? ¿Wayraq maywisqan soqosta qhawaqchu lloqsirqankichis?
42007025	Hinaqa, ¿ima qhawaqtaq lloqsirqankichisri? ¿Sumaq p'achawan p'acharusqa runa qhawaqchu lloqsirqankichis? Qhawariychis, balorniyoq p'achawan p'achasqa kaqkunaqa, hinallataq sumaq kawsaypi kawsaqkunapas reykunaq wasinkunapin kashanku.
42007026	Ichaqa, ¿ima qhawaqpunitaq lloqsimurqankichisri? ¿Diospa rantinpi rimaqta qhawaqchu lloqsirqankichis? ¡Arí, niykichismi: ‘Payqa Diospa rantinpi rimaqmantapas aswan hatunpaq qhawarisqapunin!’ nispay.
42007027	Haqay pimantachus qelqasqa kashan chayqa paymi. Chay Qelqataqmi nin: ‘Qhawariy, qanpa ñawpaqeykitan willaqniyta kachani. Paymi ñawpaqeykipi ñanniykita allichanqa,’ nispan. (Mal. 3.1)
42007028	Niykichismi: ‘Warmikunamanta naseqkunapurapi manan mayqenpas bautisaq Juanmanta aswan hatunpaq qhawarisqaqa kanchu. Chaywanpas, Diospa qhapaq suyunpi huch'uylla kaqqa, Juanmanta aswan hatunpaq qhawarisqapunin kanqa,’ nispay.
42007029	Llaqtantin runakuna, hinallataq tributo qolqe kobraqkunapas Jesusta uyarispankun, Diospa chanin kayninta yacharqanku. Paykunaqa, Juanpa bautismonwan bautisasqañan kasqaku karqan.
42007030	Ichaqa fariseokuna, hinallataq kamachikuy simita sut'inchaqkuna, Juanpa bautismonwan mana bautisachikusqakuchu karqan. Chayraykun, paykunapaq imatachus Diosqa munarqan, chayta wikch'uykukurqanku.
42007031	Señortaq nirqan: ―¿Imawantaq kay runa-miraytari wakichachisaq? ¿Imamantaq paykunaqa rikch'akunku?
42007032	Plasapi hinalla tiyakuq waynakunamanmi rikch'akun. Paykunan paykunapurapi waqyanakunku: ‘Qenata waqachipuykiku, manataq tusunkichischu. Aya p'ampanapaq takikunatan takimuyku, manataq waqankichischu,’ nispanku.
42007033	Bautisaq Juanqa hamurqanñan. Payqa manan mikhunata mikhurqanchu, nitaq binotapas ukyarqanchu. Qankunataq ichaqa, ninkichis: ‘Supayniyoqmi kashan,’ nispaykichis.
42007034	Runaq Churinmi hamurqan. Payqa mikhunmi, hinallataq ukyanmi. Qankunataq ichaqa, ninkichis: ‘Qhawariychis, payqa huk rakrapu, hinallataq bino ukyaq runan. Tributo qolqe kobraqkunaqpas, hinallataq huchasapakunaqpas amigonmi,’ nispaykichis.
42007035	Yachaymi ichaqa, chanin kasqanta llapan wawankunapi rikuchikun, nispa.
42007036	Fariseokunamanta hukninkutaqmi, paywan mikhunanpaq Jesusta balikurqan. Hinan fariseoq wasinman haykuspa, mesaman tiyaykurqan.
42007037	Chayllamanmi llaqtamanta huk huchasapa warmiqa, fariseoq wasinpi mesaman Jesuspa tiyaykusqanta yacharurqan. Hinan huk alabastro rumimanta tuminchapi q'apashaq hawinata apamurqan.
42007038	Hinan Jesusta, qhepallanmanta asuykuspa, waqasqan weqenwan chakinkunata ch'aranchayta qallarirqan. Chukchanwantaq ch'akichirqan. Chakinkunata much'aspantaq, q'apashaq hawinawan hawirqan.
42007039	Chayta rikuspantaq, waqyamuqnin fariseoqa sonqon ukhupi nirqan: ―Kay warmiqa huchasapan. Chayrayku, sichus kay runa Diospa rantinpi rimaq kanman chayqa, imayna puriq warmichus llamiykusqantaqa yachanmanmi, nispan.
42007040	Kutichispantaqmi, Jesusqa payta nirqan: ―Simón, qanmanmi hukta ninay kashan, nispa. Simontaq nirqan: ―Yachachikuq, nillaway, nispan.
42007041	Jesustaq nirqan: ―Huk qolqe manuq runaqmi iskay manukuqninkuna karqan. Hukninmi phisqa pachak denario qolqe manu karqan. Huknintaq phisqa chunka denario qolqe manu karqan.
42007042	Paykunaq pagapunankupaq mana imankupas kaqtintaqmi, iskayninkuta pampacharqan. Chay hinaqa, ¿chay iskayninmanta, mayqen kaqtaq aswantari munakunman? Chayta niway, nispan.
42007043	Kutichispantaq, Simonqa nirqan: ―Chay askha kaq pampachasqa kaqpunin kanman, nispa. Jesustaq payta nirqan: ―Allillantan chaninchanki, nispan.
42007044	Warmi ladoman kutirispantaq, Simonta nirqan: ―¿Kay warmita rikushankichu? Qanqa, wasiykiman haykumuqtiymi, mana unuta chakiy mayllikunaypaq qowarqankichu. Kay warmitaq ichaqa, chakiykunata weqenwan ch'aranchaspa, chukchanwan ch'akichin.
42007045	Qanqa, manan much'aykuwarqankichu. Kay warmitaqmi ichaqa, haykumusqaymantapacha, mana thanispa chakiykunata much'ashan.
42007046	Qanqa, manan umayta aseitewan hawiykuwarqankichu. Kay warmitaqmi ichaqa, q'apashaq hawinawan chakiykunata hawiwan.
42007047	Chaymi qanta niyki: ‘Payqa, ancha munakuq kasqanraykun, sinchi askha huchankunata pampachani. Pitachus pisillapi pampachakun chaytaqmi ichaqa, pisillata munakun,’ nispay, nispa.
42007048	Hinan warmita nirqan: ―Huchaykikunataqa pampachaykiñan, nispa.
42007049	Paywan mesapi kashaqkunataq, paykunapurapi ninakuyta qallarirqanku: ―¿Pitaq kay runaqa, huchakunatawanpas pampachaqri? nispanku.
42007050	Hinaqtinmi Jesusqa, warmita nirqan: ―Iñiyniykin qespichisunki. Thak kaypi ripuy, nispa.
42008001	Chay hina kaqtintaqmi, chaykuna qhepata Jesusqa llapan llaqtakunapipas, hinallataq llaqta kantukunapipas purimurqan. Diospa qhapaq suyunmanta allin willakuyta willaspa, hinallataq sut'inchaspanmi, chunka iskayniyoq yachachisqankunapiwan purimurqanku.
42008002	Hinallataqmi wakin warmikuna, pikunatachus millay espiritukunamantapas, onqoykunamantapas qhaliyachisqankunapas payta riysirqanku. Paykunataqmi karqanku: Magdalena sutiyasqa María, paymantan qanchis supaykunaqa lloqsisqa karqan.
42008003	Hinallataq Herodespa kaqninkuna qhawaq Kusaq warmin Juanapas, Susanapas, hinallataq wakin warmikunapas karqanku. Paykunan, kaqninkuwan Jesusta serbirqanku.
42008004	Ancha askha runakunan Jesusman huñukamurqanku. Hinallataqmi sapanka llaqtamantapas payman hamurqanku. Hinan Jesusqa, huk rikch'anachiypa chawpinta paykunaman rimaykurqan.
42008005	Nirqantaq: ―Huk muhu t'akaqmi t'akamunanpaq rirqan. T'akashaqtintaqmi, wakin muhuqa ñan pataman chayarqan, hinaspataq sarusqa karqan. Hinan phalaq animalkunaqa pallarapurqanku.
42008006	Wakin muhutaq, rumi t'aqraman chayarqan. Ichaqa, mana unuyoq kasqanraykutaqmi, wiñamuspan ch'akipurqan.
42008007	Wakin muhutaq, kiska-kiskaman chayarqan. Hinan chaywan kuska wiñamuq kiskakunaqa, p'amparapurqan.
42008008	Wakin muhuñataq, allin hallp'aman chayarqan. Hinan wiñaspan ch'ullallamanta pachakta rururqan, nispa. Chaykunata rimashaspantaq, kunkayoqta nirqan: ―Pipas uyariq ninriyoq kan chayqa, uyarichun, nispan.
42008009	Yachachisqankunataq, chay rikch'anachiyqa imaninantachus nisqanmanta Jesusta tapukurqanku.
42008010	Hinan Jesusqa nirqan: ―Diospa qhapaq suyunmanta pakasqa yachaykunata yachanaykichispaq qankunamanqa qosqan kasunkichis. Wakinmanmi ichaqa, rikch'anachiypi rimaykuni. Qelqataqmi nin: ‘Qhawashaspankupas, manan rikunkuchu. Hinallataq uyarishaspankupas, manallataqmi entiendinkuchu,’ nispa. (Isa. 6:9)
42008011	Chay rikch'anachiyqa kay ninantan nin: Muhuqa Diospa siminmi.
42008012	Ñan pataman chayaq muhutaqmi, simita uyariqkuna kanku. Ichaqa saqra hamuruspantaq, sonqonkumanta Diospa siminta qechurapun. Mana iñinankupaq, hinallataq Dios mana paykunata qespichinanpaqmi qechurapun.
42008013	Rumi t'aqraman chayaq muhutaq, Diospa siminta uyarispanku kusisqa chaskikuqkuna kanku. Paykunataqmi ichaqa, mana saphiyoqchu kanku. Pisi tiempolla kreenku, hinaspataq sasachay tiempokuna chayamuqtin t'aqarikapunku.
42008014	Kiska-kiskaman chayaq muhutaqmi, Diospa siminta uyariqkuna kanku. Ichaqa kawsayninkupi purishaqtinkutaqmi, llakikuykuna, qhapaq kay yuyaykuykuna, hinallataq kay pachaq q'ochukuyninkuna p'amparapun. Chay hinapin ruruyninkuqa, mana poqonchu.
42008015	Allin hallp'aman chayaq muhuñataqmi ichaqa, allin, hinallataq chanin sonqowan uyariqkuna kanku. Paykunaqa Diospa siminta uyarisqankutan takyachinku. Qaqata sayasqankuraykutaqmi, rurunku, nispa.
42008016	Nillarqantaqmi: ―Manan pipas lamparata hap'ichispaqa, rakiwan p'aktinmanchu. Nitaqmi puñunaq pachanmanpas churanmanchu. Aswanpas, lámpara churana patamanmi churan. Chay hinapin, llapallan wasiman haykuqkunaqa, k'anchayta rikunku.
42008017	Manan imapas runaq pakasqan, Diospa mana sut'inchananqa kanchu. Nitaqmi imapas mana piqpa yachasqan kaq, Diospa mana rikhurichimunan, hinallataq sut'iman horqomunanpaq kaqpas kanchu.
42008018	Pipas kaqniyoqmanqa, aswantaraqmi qosqa kanqa. Pipas mana kaqniyoqmantataqmi ichaqa, kapunanpaq yuyaykusqantawanraq qechusqa kanqa. Chayrayku, imatachus uyarisqaykichista, allintapuni qhawakuychis, nispa.
42008019	Jesuspa maman, hinallataq wawqenkunan, payman hamurqanku. Ichaqa askha runakunaq kasqankuraykutaqmi, mana payman asuykuyta atirqankuchu.
42008020	Hinaqtinmi Jesusman willarqanku: ―Mamitaykin, wawqeykikunapiwan hawapi kashanku. Rikuykuytataqmi munashasunkiku, nispanku.
42008021	Kutichispantaqmi, Jesusqa paykunata nirqan: ―Pikunachus Diospa siminta uyarispa hunt'anku, paykunan mamaypas, hinallataq wawqeykunapas kanku, nispa.
42008022	Chay hina kaqtintaq, chay p'unchaykunapi Jesusqa, yachachisqankunapiwan huk barkaman haykurqanku. Paykunatataq nirqan: ―Wak lado qocha chimpaman chimpasunchis, nispa. Hinan chimparqanku.
42008023	Ichaqa qochata chimpashaqtinkutaqmi, Jesusqa puñurapurqan. Hinan qochapi huk tutuka wayra hatarimuqtin, sasachaypi rikukuspa chinkaykapushar qankuña.
42008024	Jesusman asuykuspankutaq, rikch'achispa nirqanku: ―¡Yachachiqniy, Yachachiqniy, chinkaykapushanchisñan! nispanku. Paytaqmi ichaqa, rikch'arispan wayrata, unu phoqchiytawan phiñarikurqan. Hinan thanipurqanku. Thak kaytaq karqan.
42008025	Hinaqtinmi paykunata nirqan: ―¿Maypitaq iñiyniykichisri kashan? nispan. Paykunataq mancharisqa, hinallataq yuyayninkupi mana kabesqa kasharqanku. Hinan paykunapurapi ninakurqanku: ―¿Wayrapas, unupas kamachiqtin kasunankupaqqa, pitaq kay runari? nispanku.
42008026	Galilea probinsiaq chimpanpi kashaq Gadara suyu runakunaq kasqanmantaqmi, qochanta chimparqanku.
42008027	Hallp'aman chayaqtinku hinataq, Jesuswan tupaq huk supayniyoq runaqa, chay llaqtamanta lloqsimurqan. Payqa, unay tiempoñataqmi manaña p'achawanpas p'achakusqachu karqan. Nitaq wasinpipas tiyasqañachu karqan. Aswanpas aya p'ampana t'oqokunapin tiyasqa karqan.
42008028	Jesusta rikuruspantaqmi ichaqa, paypa ñawpaqenman qonqoriykukuspa, kunkayoqta qaparispa nirqan: ―Ancha Hatunchasqa Diospa Churin Jesús, ¿iman qanwan ñoqawan ruwananchis? Ama muchuchiwanaykipaqmi balikuyki, nispa.
42008029	Kadenakunawan, hinallataq fierro thunkunakunawanmi t'eqesqaku karqan. Ichaqa chay t'eqesqakunata p'itispataqmi, supaypa kallpachasqan ch'inniq cheqaskunaman riq. Unay tiempomantañan chay supayqa munaychakusqa karqan. Chayraykun Jesusqa, qhelli supay espirituta chay runamanta lloqsinanpaq kamachirqan.
42008030	Hinan Jesusqa payta tapurqan: ―¿Iman sutiyki? nispa. Paytaq nirqan: ―Legionmi, nispa. Askha supaykunan paymanqa haykusqaku karqan. Chayraykun ‘Legionmi’ nispaqa nirqan.
42008031	Supaykunataq chinkay-chinkay ukhu pachaman ama wikch'uykunanpaq Jesusta balikurqanku.
42008032	Chay orqopitaqmi, tropantin khuchikunaqa mikhusharqanku. Hinan chay khuchikunaman haykunankupaq supaykunaqa Jesusta balikurqanku. Paytaqmi munallarqan.
42008033	Chay runamanta lloqsiruspankutaqmi, supaykunaqa khuchi kunaman haykurqanku. Hinan chay tropantin khuchikunaqa, qaqapaykuspa, qochapi heq'epapurqanku.
42008034	Chay khuchi michiqkunataqmi, imachus pasasqanta rikurqanku. Hinan ayqekuspanku llaqtapi, hinallataq kampokunapipas willakurqanku.
42008035	Hinaqtinmi, llaqta runakunaqa, imachus pasasqanta rikunankupaq lloqsimurqanku. Jesuspa kasqanman chayamuspankutaq, pimantachus supaykunaqa lloqsisqa karqan, chay runata tarirqanku. Paytataq, Jesuspa ñawpaqen pampapi p'acharusqa yuyayninpiña tiyashaqta tarirqanku. Hinan runakunaqa, mancharikurqanku.
42008036	Chay supayniyoq runata, imaynatachus Jesusqa qhaliyachisqanta rikuqkunataqmi, chay runakunaman willarqanku.
42008037	Hinaqtinmi chay askha runakunaqa, sinchi mancharisqa kasharqanku. Chayraykun llapan chay Gadara suyumanta kaqkunaqa, llaqtankumanta ripunanpaq Jesusta balikurqanku. Hinan payqa, barkaman wichapuspa ripurqan.
42008038	Pimantachus supaykunaqa lloqsisqa karqan, chay runataqmi Jesusta balikurqan: ―Qanwanmi riyta munani, nispan. Jesustaq ichaqa, kutichirqan: ―Wasiykiman kutipuspa, may hatun imakunatachus Diosqa qanpaq ruwapusqasunkikunata willamuy, nispan.
42008039	Hinan chay runaqa, ripuspa, llaqtantinpi may hatun imakunatachus Jesusqa paypaq ruwasqanta willakurqan.
42008040	Hinaqtinmi, askha runakuna Jesuspa kutimpunanta suyasharqanku. Chayraykun chayampuqtinqa, llapallanku kusisqa payta chaskiykurqanku.
42008041	Chayllamanmi, judío runakunaq huñukunanku wasipi umalliq Jairo sutiyoq runaqa Jesusman hamurqan. Jesuspa chakinman qonqoriykukuspataqmi, wasinman rinanpaq balikurqan.
42008042	Paypataqmi, sapan ususichallan chunka iskayniyoq watayoq hina kapurqan. Chay ususichanmi, yaqaña wañurapusharqan. Rishaqtintaqmi, runakunaqa aswanta mat'inaykakamurqanku.
42008043	Hinan huk warmi, chunka iskayniyoq wataña yawar apay onqoywan kasharqan. Paymi askha hampiqkunaman rispan, kaqninkunatapas tukupusharqanña. Chaywanpas, manataqmi qhaliyaytaqa atirqanchu.
42008044	Jesuspa qhepanmanta asuykuspantaq, paypa p'achanpa kantunta llamiykurqan. Hinan yawar apay onqoyninqa, kasqan ratupacha qhaliyarapurqan.
42008045	Hinaqtinmi Jesusqa nirqan: ―¿Pin llamiyarqamuwan? nispa. Llapanku mananchakuqtinkutaqmi, Pedroqa, paywan kaqkunapiwan nirqanku: ―Yachachiqniy, askha runakunan mat'inaykakamuspa ñit'imushasunkikuña. Qantaq nishanki: ‘¿Pin llamiyarqamuwan?’ nispayki, nispanku.
42008046	Jesustaq nirqan: ―Ñoqamanta atiy lloqsirusqantan reparakuni. Chayraykun mayqenchus llamiyaramuwasqantaqa yachani, nispa.
42008047	Hinaqtinmi warmiqa, mana pakakuyta atispan, khatatataywan chimpaykurqan. Jesuspa ñawpaqenpi qonqoriykukuspantaqmi, llaqtantin runakunaq qayllanpi, imanaqtinchus tupaykusqanta willakurqan. Hinallataq imaynatachus kasqan ratupacha qhaliyarqapurqan, chaytapas willakullarqantaq.
42008048	Jesustaq warmita nirqan: ―Ususiy, kallpachakuy, iñiyniykin qhaliyachirqasunki. Thak kaypi ripuy, nispa.
42008049	Jesusqa manaraq rimayta tukushaqtintaq, judío runakunaq huñukunanku wasipi umalliqpa wasinmanta, huk runa hamurqan. Hinan Jairota nirqan: ―Ususichaykiqa, wañurqakapunñan. ¿Imapaqñataq yachachikuqtari rimapayanki? nispan.
42008050	Chayta uyarispantaq, Jesusqa kutichispa nirqan: ―Ama mancharikuychu, aswanpas iñillay, hinaqa qhaliyapullanqan, nispan.
42008051	Wasiman chayaspankutaq, Jesusqa mana pitapas paywan haykunanta munarqanchu. Aswanpas Pedrota, Jakobota, Juantawan, hinallataq sipaschaq tayta-mamallantawanmi haykunankutaqa munarqan.
42008052	Chaypi kaqkunaqa llapankun sipaschamanta waqasharqanku, hinallataq khuyayta waqapakusharqanku. Jesustaqmi ichaqa, nirqan: ―Amaña waqaychisñachu. Sipaschaqa manan wañusqachu kashan, aswanpas puñushallanmi, nispa.
42008053	Paykunataq, wañusqaña kasqanta yachaspanku, Jesusmanta asikurqanku.
42008054	Hinan Jesusqa, llapankuta hawaman qarqorqan. Sipaschata makinmanta hap'iykuspantaq, kunkayoqta nirqan: ―Sipascha, sayariy, nispan.
42008055	Sipaschaq espirituntaq payman kutiykapurqan. Hinan kasqan ratupacha sayaripurqan. Jesustaqmi, mikhunata qonankupaq kamachirqan.
42008056	Sipaschaq tayta-mamantaq utirayasqa kasharqanku. Paykunatataqmi, ama pimanpas chaykuna pasasqanmanta willanankupaq Jesusqa kamachirqan.
42009001	Jesusqa, chunka iskayniyoq yachachisqankunatan waqyarqan. Hinaspataq, llapan supaykunata qarqomunankupaq, hinallataq onqosqakunatapas qhaliyachimunankupaq atiytawan, kamachikuyniyoq kaytawan qorqan.
42009002	Hinallataqmi, Diospa qhapaq suyunmanta willanankupaqwan, onqosqakunatapas qhaliyachimunankupaqwan kacharqan.
42009003	Paykunatataqmi nirqan: ―Ñanniykichispaqqa aman tawnatapas, nitaq wayaqatapas, nitaq t'antatapas, nitaq qolqetapas, nitaq imatapas apakunkichischu. Amallataq iskay p'achatapas apakunkichischu.
42009004	Mayqen wasimanpas haykunkichis chayqa, chayllapin ripunaykichiskama qhepakunkichis.
42009005	Mayqen llaqtapipas mana chaskisunkichischu chayqa, chay llaqtamantan lloqsipunkichis. Hinallataq paykunaq kontranpi kasqanta rikuspa yachanankupaq, chakiykichismanta hallp'ata chhaphchirikunkichis, nispa.
42009006	Lloqsispankutaq, sapanka llaqta kantukunantakama allin willakuyta willaspa, hinallataq tukuy cheqaspi onqosqakunata qhaliyachispa, purirqanku.
42009007	Tetrarka Herodesqa, Jesuspa tukuy imaymanakuna ruwashasqantan uyarirqan. Hinan mana imanakuytapas atisharqanchu. Wakin runakunan nirqanku: ―Bautisaq Juanmi wañusqanmanta kawsariramun, nispanku.
42009008	Wakintaq nirqanku: ―Eliasmi rikhuriramun, nispanku. Wakinkunañataq nirqanku: ―Ñawpa tiempopi Diospa rantinpi rimaqkunaq hukninmi kawsariramusqa, nispanku.
42009009	Herodestaqmi ichaqa, nirqan: ―Ñoqan, Bautisaq Juanpa umanta qhoruchirqani. ¿Chay hinari, pitaq chay imaymana ruwaqmanta uyarishasqayqa kanman? nispan. Hinan rikuytapuni munasharqan.
42009010	Apostolkunataq kutimuspanku, tukuy imakunatachus ruwamusqankuta Jesusman willarqanku. Hinan Jesusqa paykunata pusarikuspa, Betsaida sutiyoq llaqtaq qayllan wak lado ch'inniq cheqasman ripurqan.
42009011	Askha runakunataqmi ichaqa, chayta yachaspanku qatikurqanku. Hinan Jesusqa paykunata chaskiykuspa, Diospa qhapaq suyunmanta rimaykurqan. Hinallataq qhaliyay munaqkunatapas qhaliyachirqan.
42009012	Tardeyaykushaqtinñataq, chunka iskayniyoq yachachisqankunaqa Jesusman asuykuspanku, payta nirqanku: ―Ch'inniq cheqaspin kashanchis. Chayrayku, runakuna llaqta kantukunaman, hinallataq llaqtaq kamponkunaman rispanku, qorpachakamunankupaq, mikhunatapas maskhakamunankupaqwan kacharparipullayña, nispanku.
42009013	Jesustaq paykunata nirqan: ―Qankunayá mikhunataqa qoychis, nispa. Paykunataq ichaqa nirqanku: ―Llapan llaqtantin runakunapaq rantimuykuman chayllachá, ñoqaykuqqa manan kanchu. Aswanpas phisqa t'anta, iskay challwachallapiwanmi kapushawanku, nispanku.
42009014	Yaqapas phisqa waranqa qharikunan karqanku. Chaymi Jesusqa, yachachisqankunata nirqan: ―Phisqa chunka, phisqa chunkamanta, t'aqa-t'aqapi tiyachimuychis, nispa.
42009015	Nisqanman hinataq, llapankuta tiyachimurqanku.
42009016	Hinan Jesusqa, phisqantin t'antakunata, hinallataq iskaynin challwachakunatapas hoqarispan, hanaq pachata qhawarispa samincharqan. Phakmispantaq, yachachisqankunaman qorqan. Paykunataq chay askha runakunaq ñawpaqenkuman churamurqanku.
42009017	Llapallankun mikhurqanku, hinaspataq saksaykurqanku. Phakmisqa puchuqmantataq, chunka iskayniyoq kanastakunapi hoqaripurqanku.
42009018	Chay hina kaqtinmi, Jesusqa, sapallanpi Diosman parlasharqan. Yachachisqankunataq paywan kasharqanku. Hinan paykunata tapurqan: ―¿Chay runakunari, ñoqa pi kasqaytataq niwanku? nispan.
42009019	Kutichispankutaq, paykunaqa nirqanku: ―Wakinqa, Bautisaq Juanmi nisunkikun. Wakintaq, Eliasmi nisunkiku. Wakinkunañataqmi ichaqa, ñawpa tiempopi Diospa rantinpi rimaqkunamanta hukninmi kawsariramusqa nisunkiku, nispanku.
42009020	Hinan Jesusqa paykunata nirqan: ―¿Qankunari, ñoqa pi kasqaytataq niwankichis? nispa. Pedrotaq kutichispan, nirqan: ―Diospa Cristonpunin kanki, nispan.
42009021	Jesustaqmi ichaqa, ama pimanpas willanankupaq anchatapuni kamachirqan.
42009022	Nirqantaq: ―Runaq Churinqa imaymanakunapipas ñak'arinanpunin kanqa. Hinan, kurak runakunapas, hatun umalliq saserdotekunapas, kamachikuy simita yachachiqkunapas, pisichaspanku wañuchinqakupuni. Hinan kinsa p'unchaymanta kawsarimpunqa, nispa.
42009023	Hinan Jesusqa, llapankuta nirqan: ―Sichus pipas qatikamuwayta munan chayqa, pay kikinta mananchakuchun. Krusninta apayukuspantaq, qatikamuwachun.
42009024	Pipas kawsayninta qespichiyta munan chayqa, chinkachipunqan. Pipas ñoqarayku kawsayninta churaqtaqmi ichaqa, kawsayninta qespichinqa.
42009025	Sichus huk runa llapan kay pachantintaña tarinman, ichaqa kawsaynintaq wañuy ñak'ariyman rinman chayqa, ¿imapaqtaq paypaqri balinman? Otaq, ¿pay kikin chinkayman riqtinri, imapaqtaq balinman?
42009026	Pipas ñoqamanta, hinallataq simiykunamantapas p'enqakunmanmi. Chay hina kaqtinqa, Runaq Churinpas k'anchariyninpi, Yayanpa k'anchariyninpi, hinallataq ch'uya angelkunaq k'anchariyninpi hamuspanmi, paymanta p'enqakullanqataq.
42009027	Cheqaqtapunin niykichis: ‘Kaypi kashaqkunamanta wakinniykichismi, Diospa qhapaq suyunta rikunaykichiskama mana wañunkichischu,’ nispay, nispa.
42009028	Hinaqtinmi, chay simikuna rimasqanmanta pusaq p'unchay qhepata hina, Pedrota, Juanta, hinallataq Jakobota Jesusqa pusarikurqan. Hinan orqo patata Diosman parlaq wicharqanku.
42009029	Diosman parlashatintaq, uyanpa rikch'ayninqa huk nirayman tukurqan. Hinallataq p'achanpas, yuraq lliphipipishaqman tukurqan.
42009030	Chayllamanmi, iskay qharikunaqa Jesuswan rimasharqanku. Chay qharikunaqa Moiseswan, Eliaswanmi karqanku.
42009031	Paykunaqa, k'anchariy chawpipin rikhurimurqanku. Hinan Jesuspa wañunanmantawan, Jerusalén llaqtapi imakunatachus hunt'amunanpuni karqan, chaymantawan rimaykusharqanku.
42009032	Pedro, hinallataq paywan kashaqkunataqmi puñuywan aysachikusharqanku. Ichaqa tutantinmi rikch'ashallarqanku. Hinan Jesuspa k'anchariyninta, hinallataq paywan kashaq chay iskay qharikunatapas rikurqanku.
42009033	Hinaqtinmi, chay iskay qharikunaqa, Jesusmanta t'aqarikapusharqanku. Pedrotaqmi, mana imatachus rimashasqanta yachaspalla nirqan: ―Allin Yachachiqniy, kaypi kashasqaykuqa allinpunin. Kinsa ch'ukllakunata ruwapusaykiku. Hukta qanpaq, hukta Moisespaq, huktataq Eliaspaq ruwapusaykiku, nispa.
42009034	Pedro chayta rimashallaqtinraqmi, huk phuyo hamuspa, paykunata pakaykurqan. Hinan phuyu pakaykuqtin, paykunaqa mancharikurqanku.
42009035	Hinaqtinmi, chay phuyo ukhumanta huk kunka paykunata nimurqan: ―Munakusqay Churiyqa kaymi. Payta uyariychis, nispa.
42009036	Chay kunka tukupuqtintaq, Jesustaqa sapallantaña rikurqanku. Hinan paykunaqa, upallalla kaspanku, chay p'unchaykunapi rikusqankumanta mana pimanpas rimarirqankuchu.
42009037	Chay hina kaqtinmi, qhepantin p'unchay, orqomanta uraykamushaqtinku, ancha askha runakuna payman ayparqanku.
42009038	Chayllamantaqmi, chay ancha askha runakuna chawpimanta huk runa waqyakamurqan: ―Yachachikuq, churiyqa sapallanmi kapuwan, chaymi qhawaykampuwanaykipaq balikuyki.
42009039	Qhawariy, huk mana allin espíritun qonqay-qonqayllamanta hap'iruspa qaparichin. Hinan wat'akichispa ñak'arichin. Phosoqotaraq aqtuchispataq ñak'ayta kacharin.
42009040	Chay mana allin espirituta qarqonankupaqmi yachachisqaykikunata balikurqani. Manataqmi ichaqa, qarqoyta atirqankuchu, nispan.
42009041	Jesustaqmi kutichispa nirqan: ―¡Yaw mana iñiq waqllisqa miraykuna! ¿Hayk'aqkamataq qankunawanri kasaq? ¿Hayk'aqkaman pasiensiayta tukuwankichis? Kayman churiykita apamuy, nispa.
42009042	Ichaqa wayna chimpaykushallaqtinraqmi, supayqa payta pampaman wikch'uspa wat'akichirqan. Jesustaqmi ichaqa, chay qhelli supay espirituta phiñarikurqan. Hinan waynata qhaliyachispa, taytanman qopurqan.
42009043	Llapallan runakunataqmi, Diosqa hatun atiyniyoq kasqanmanta utirayasharqanku.
42009044	Jesuspa tukuy chaykunata ruwasqanmantan, llapallanku utirayasqa kasharqanku. Hinan payqa yachachisqankunata nirqan: ―Kay rimasqaykunata allintapuni uyariwaychis. Runaq Churinqa, runakunaq makinmanmi hap'ichisqapuni kanqa, nispa.
42009045	Ichaqa, Jesuspa chay nisqanmi, paykunamanta pakasqa karqan. Chayraykun paykunaqa, mana entiendirqankuchu. Hinan chay rimasqanmanta tapuytapas manchakurqanku.
42009046	Hinan yachachisqankunapurapi mayqenchus allinpaq qhawarisqaqa kasqankumanta churanakuy kasharqan.
42009047	Jesustaqmi ichaqa, sonqonkupi yuyaymanasqankuta yachaspan, huk wawata hap'ispa, ladonpi sayaykuchirqan.
42009048	Hinan paykunata nirqan: ―Llapallaykichis, qankunapurapi huch'uylla kashaqmi, allinpaq qhawarisqa kanqa. Chayrayku, pipas kay wawata sutiypi chaskiqqa, ñoqata chaskiwan. Ñoqata chaskiwaqniytaqmi, kachamuwaqniyta chaskillantaq, nispa.
42009049	Kutichispantaqmi, Juanqa nirqan: ―Yachachiqniy, sutiykipi supaykunata qarqoshaqtan, huk runata rikumurqayku. Chaymi, mana ñoqanchista qatikuwasqanchisrayku payta hark'amurqayku, nispa.
42009050	Jesustaq paykunata nirqan: ―Pipas mana ñoqanchispa kontranchispi kashaqqa, ñoqanchiswanmi kashan. Chayrayku paytaqa, ama hark'amuychischu, nispa.
42009051	Chay hinapin, hanaq pachaman wicharipunanpaq p'unchaykuna hunt'akamusharqan. Hinan Jerusalén llaqtamanqa rinanpuni karqan.
42009052	Willaqninkunatataq paypa ñawpaqenta kacharqan. Paykuna rispankutaqmi, Samaria runakunaq llaqtanku kantuman haykuspanku, Jesusqa chayman chayananpaq wakichimpusharqanku.
42009053	Samaria runakunataqmi ichaqa, Jesuspa Jerusalén llaqtaman rishasqanta yachasqankurayku, mana chaskiyta munarqankuchu.
42009054	Hinan chayta rikuspanku, yachachisqankunaqa Jakobowan, Juanpiwan Jesusta nirqanku: ―Señor, ¿paykunata ruphaykachimunaykupaq, hanaq pachamanta nina yawrayta uraykachimunaykuta munankichu? ¿Manachu chay hinata Eliaspas ruwarqan? nispanku.
42009055	Paykunaman kutirispantaq, Jesusqa phiñarikuspa nirqan: ―Mayqen espiritumantachus qankuna kasqaykichistaqa manan yachankichischu.
42009056	Runaq Churinqa, manan runakunaq kawsayninkuta chinkachinanpaqchu, aswanpas qespichinanpaqmi hamurqan, nispan. Hinan huk kaq lado llaqta kantuman ripurqanku.
42009057	Paykuna ñanta rishaqtinkutaq, huk runaqa Jesusta nirqan: ―Señor, mayman riqtiykipas qatikusaykin, nispa.
42009058	Jesustaq payta nirqan: ―Atoqkunaq mach'ayninkupas, hinallataq phalaq animalkunaq q'esankupas kanmi. Runaq Churinpan ichaqa, mana mayman umanta samaykuchinallanpaqpas kapunchu, nispa.
42009059	Hinan huk kaq runata nillarqantaq: ―Qatikuway, nispa. Chay runataq ichaqa, nirqan: ―Señor, ñawpaqtaqa taytayta p'ampaq rinaypaq saqeykullawayraq, nispan.
42009060	Jesustaq payta nirqan: ―Hina wañusqakunaqa wañusqapura p'ampanakamushachunku. ¡Qantaq ichaqa rispayki, Diospa qhapaq suyunmanta willamuy! nispa.
42009061	Hinallataqmi, huk runapas nillarqantaq: ―Señor qatikusaykin, ichaqa ñawpaqta wasiypi kaqkunamanta despedikamunaypaq saqeykullawayraq, nispa.
42009062	Jesustaqmi ichaqa, payta nirqan: ―Manan pipas yapuna takllaman makinta churaspañaqa, qhepata qhawashallanmanchu. Sichus chay hina kanman chayqa, manan Diospa qhapaq suyunman haykunanpaq hinachu, nispa.
42010001	Chay imaymanakuna qhepatataq, Señorqa wak qanchis chunka yachachisqankunata akllarqan. Hinan ñawpaqenta, iskay-iskaymanta llapan llaqtakunaman, hinallataq maykunamanchus rinan cheqaskunaman paykunata kacharqan.
42010002	Nirqantaq: ―Cheqapaqpunin, kosecha llank'anaqa askhallaña kashan. Llank'aqkunataqmi ichaqa, pisilla kashanku. Chayrayku, chakrayoq Señorta kosechanman llank'aqkunata kachamunanpaq balikuychis.
42010003	Riychis. Qhawarillaychispas, ñoqaqa lobokuna chawpimanmi obehakunata hina kachashaykichis.
42010004	Aman qolqe ch'uspatapas, nitaq wayaqatapas, nillataq husut'atapas apankichischu. Amallataqmi ñanpiqa pitapas napaykunkichischu.
42010005	Mayqen wasimanña haykunkichis chaypas, ñawpaqtaqa ninkichis: ‘Kay wasipaq thak kay kachun,’ nispaykichis.
42010006	Sichus chay wasipi thak kayniyoq runa kashan chayqa, thak kayniykichis paypi takyanqa. Manachus kanqa chaytaqmi ichaqa, thak kayniykichisqa qankunaman kutimpusunkichis.
42010007	Llank'aqqa llank'asqanmanta pagonta chaskikapunanpunin. Chayrayku, kasqan wasillapi imatachus qosqasunkichista mikhuspaykichis, hinallataq ukyaspaykichis qorpachakunkichis. Amataqmi wasin-wasintaqa purinkichischu.
42010008	May haykusqaykichis llaqtapipas chaskisunkichis chayqa, ñawpaqeykichisman churamusqankuta mikhunkichis.
42010009	Chaypi onqosqa kashaqkunata qhaliyachispaykichistaq, ninkichis: ‘Qankunamanmi Diospa qhapaq suyunqa sispaykamunña,’ nispaykichis.
42010010	Mayqen llaqtapipas haykuqtiykichis, mana chaskisunkichischu chayqa, kallenkunapi puriq lloqsinkichis.
42010011	Hinan ninkichis: ‘Chakiykuman k'askaq llaqtaykichis hallp'atapas qankunaq kontraykichispin chhaphchikuyku. Ichaqa Diospa qhapaq suyunmi qankunaman sispaykamunña. Chayta yachaychis,’ nispaykichis.
42010012	Niykichismi: ‘Haqay p'unchaypi chay llaqtaqa, Sodoma llaqtamantapas sinchi muchuchisqaraqmi kanqa,’ nispay.
42010013	Askha atiywan ruwaykunan qankunapi ruwasqa karqan. Sichus chay ruwaykuna Tiro llaqtapiwan, Sidón llaqtapiwan ruwakunman karqan chayqa, maypachañan yuyayman kutirikunkuman karqan. Hinallataq luto p'achawan p'achakuspa, uspha patapi tiyankuman karqan. Chayrayku ¡ay qanmanta Korasín llaqta, imaynaraq kanki! Hinallataq, ¡ay qanmanta Betsaida llaqta, imaynaraq kanki!
42010014	Chaymi taripay p'unchaypiqa Tiro llaqtamantapas, Sidón llaqtamantapas sinchi muchuchiyraq qankunapaqqa kanqa.
42010015	¿Qanri Kapernaum llaqta, hanaq pacha kamaraqchu hoqarisqa kashanki? !Hades kamaraqmi wikch'uykusqa kanki!
42010016	Pipas uyarisunkichis chayqa, ñoqatan uyariwan. Pipas wikch'uykukun chaytaqmi ichaqa, ñoqatapas wikch'uykukun. Ñoqata wikch'uykukuqtaqmi, kachamuwaqniytapas wikch'uykukullantaq, nispa.
42010017	Qanchis chunkantin kusisqa kutimpuspankutaq, nirqanku: ―Señor, ¡sutiykipiqa supaykunapas kasuwarqankun! nispanku.
42010018	Hinan Jesusqa paykunata nirqan: ―Satanastan, hanaq pachamanta rayoq lliphllikiynin hinaraq urmaykamushaqta ñoqa rikurqani.
42010019	Qhawariychis, mach'aqwaykunatapas, alakrán kurukunatapas, hinallataq awqaykichiskunaq tukuy atiynintapas sarunchanaykichispaq kamachikuyniyoq kaytan qoykichis. Hinan chaykunaqa mana imanasunkichispaschu.
42010020	Chaywanpas, ama supaykunaq kasukusqasunkichiswanchu q'ochukuychis. Aswanpas, sutiykichis hanaq pachapi qelqasqa kashasqanmanta q'ochukuychisqa, nispa.
42010021	Chay kasqan ratupitaqmi, Jesusqa Santo Espiritupi q'ochukurqan. Nirqantaq: ―Yayallay, hanaq pachaqpas, hallp'a pachaqpas Señorninmi kanki. Qantan yupaychayki. Kaykunatan yachaysapakunamanta, hinallataq yuyaysapakunamanta pakarqanki. Wawakunamantaqmi ichaqa, kaykunata sut'incharqanki. Qanqa, chay hinatapunin ruwayta munarqanki. Chayraykun, Yayallay, chay hinatapuni ruwarqanki, nispa.
42010022	Yachachisqankunaman kutirispantaq, paykunata nirqan: ―Yayayqa, lliw imaymanakunatan ñoqaman hap'ichiwarqan. Pichus Churiqa kasqanta, manapunin pipas reqsinchu, aswanpas Yayallan reqsin. Hinallataqmi, pichus Yayaqa kasqanta, manapunin pipas reqsinchu, aswanpas Churillan reqsin. Pikunamanchus Churiqa reqsichiyta munan, paykunallataqmi Yayataqa reqsinku, nispa.
42010023	Yachachisqankunaman kutirispantaqmi, sapaqllapi paykunata nirqan: ―Qankunaq rikusqaykichista rikuq ñawikunaqa kusisamiyoqmi kanku.
42010024	Niykichismi: ‘Askha Diospa rantinpi rimaqkunan, hinallataq reykunan qankunaq rikusqaykichistaqa rikuytapuni munarqanku. Ichaqa, manataqmi rikurqankuchu. Hinallataqmi uyarisqaykichistapas uyariyta, munarqanku. Ichaqa, manataqmi uyarirqankuchu,’ nispay, nispa.
42010025	Chayllamanmi kamachikuy simita sut'inchaq huk runaqa, Jesusta wateqananpaq sayarirqan. Hinan nirqan: ―Yachachikuq, ¿imata ruwaspaytaq wiñay kawsayniyoqri kayman? nispan.
42010026	Jesustaq payta nirqan: ―¿Kamachikuy Simipiri, ima nispataq qelqasqa kashan? ¿Imaynatataq Kamachikuy Simitari ñawinchanki? nispa.
42010027	Kutichispantaq payqa nirqan: ―Señor Diosniykitan tukuy sonqoykiwan, tukuy almaykiwan, tukuy kallpaykiwan, tukuy yuyayniykipiwan munakunki. (Deut. 6:5) Hinallataq runamasiykitapas qan kikiykita hinapunin munakunki, nispa. (Leb. 19:18)
42010028	Hinan Jesusqa, payta nirqan: ―Allintan kutichiwanki. Chayta ruway, hinaspataqmi kawsanki, nispan.
42010029	Paytaq ichaqa, chaninman tukuyta munaspa, Jesusta tapurqan: ―¿Pitaq runamasiyri? nispa.
42010030	Kutichispantaqmi, Jesusqa nirqan: ―Huk runan Jerusalén llaqtamanta, Jerikó llaqtaman uraykushaspa, suwakunaq makinman urmarqan. Chay suwakunan p'achanta q'alata ch'utirqanku, hinallataq payta k'irirqanku. Yaqapas wañusqata, hinañataq wikch'uspa pasakapurqanku.
42010031	Chaypaq hinataqmi, huk saserdoteqa chay ñanninta uraykusharqan. Hinan chay k'irisqa runata rikuruspa, wak ladollanta pasarparirqan.
42010032	Chay hinallataqmi, huk Levita runapas, chay cheqasman chayallarqantaq. Hinan chay k'irisqa runata rikuruspa, wak ladollanta pasarparillarqantaq.
42010033	Samaria llaqtayoq huk runan ichaqa, ñan purisqanpi, chay k'irisqa runaq kasqanman chayarqan. Hinan payta rikuruspan, khuyalliykukurqan.
42010034	Hinan k'irisqa runaman asuykuspa, aseitewan, hinallataq binowan hampiykurqan. K'irinkunata wataykuspataq, pay kikinpa sillakunan uywaman sillaykuchirqan. Hinan huk qorpachakuna wasiman apaspa, payta kuidarqan.
42010035	Qhepantin p'unchay puriripushaspantaq, iskay denario qolqenta horqokuspa, qorpachakuna wasiyoqman qorqan. Nirqantaq: ‘Kuidaykapullawanki. Llapan gastasqaykikunataqa kutimuspayñan pagapusayki,’ nispan.
42010036	Chay kinsantinmanta, ¿mayqen kaqtaq suwakunaq makinman urmaykuqpa runamasinri kanman? nispa.
42010037	Chay kamachikuy simita sut'inchaqtaq, nirqan: ―K'irisqa runata yanapaykuqmi, nispan. Hinan Jesusqa, payta nirqan: ―Ripuy, hinaspa qanpas chay hinallatataq ruwamuy, nispan.
42010038	Aswanta purispankutaqmi, Jesusqa huk llaqta kantuman haykurqan. Hinan Marta sutiyoq huk warmiqa wasinpi chaskiykurqan.
42010039	Martaq ñañanmi María sutiyoq karqan. Mariaqa, Jesuspa ñawpaqen pampapi tiyaykuspanmi, rimasqankunata uyarisharqan.
42010040	Martataqmi ichaqa, imaymana ruwanakunallapi kasharqan. Hinan payqa, Señorman chimpaykuspa, nirqan: ―Señor, ñañayqa sapallay serbisqayta hinalla qhawashawasqanmanta, ¿manachu imaninkipas? Señor, yanapawananpaq payta niykapuway, nispan.
42010041	Kutichispantaqmi Señorqa, payta nirqan: ―Marta, Marta, imaymana ruwanakunallapin afanasqa, hinallataq llakipakuspa kashanki.
42010042	Llapan ruwanakunamanta aswan allin kaqqa ch'ullallan. Chaymi Mariaqa, chay allin kaqta akllakun. Chaytaqa manan pipas qechunqachu, nispan.
42011001	Chay hina kaqtinmi, Jesusqa huk cheqaspi Diosman parlasharqan. Tukuruqtin hinataq, huknin yachachisqanqa payta nirqan: ―Señor, imaynan Juanpas yachachisqankunaman Diosman parlayta yachachirqan, chay hinallatataq ñoqaykumanpas yachachiwayku, nispa.
42011002	Jesustaq paykunata nirqan: ―Diosman parlaspaykichisqa kay hinata ninkichis: ‘Hanaq pachakunapi kashaq Yayayku, sutiyki hatunchasqa kachun. Qhapaq suyuyki hamuchun. Imaynan hanaq pachapipas, chay hinallataq kay hallp'a pachapipas, munayniyki ruwasqa kachun.
42011003	Sapa p'unchay t'antaykuta kunan qowayku.
42011004	Ñoqaykupas, lliw huchallikuwaqniykutaqa pampachaykun. Chayrayku, huchaykutapas pampachaykuwayku. Amataq wateqaymanqa churawaykuchu, aswanpas mana allin kaqmanta kacharichiwayku,’ nispaykichis, nispan.
42011005	Nillarqantaq: ―Qankunaq mayqenniykichispapas huk amigoykichis kanmanmi, hinaspa kuska tuta orasta rispataq, niwaqchis: ‘Amigoy, kinsa t'antallaykita manuykuway.
42011006	Huk amigoymi purisqanmanta chayaramuwan, manataqmi imaypas qoykunaypaq kapuwanchu,’ nispa.
42011007	Paytaq ukhumanta kutichimunman: ‘Puñukunayta rikch'achimushawanki. Punkutapas wisq'akampuniñan, wawaykunapas puñunaypiñan ñoqawan puñushanku. Manataqmi mañakuwasqaykita qonaypaqqa sayarimuyta atiymanñachu,’ nispan.
42011008	Niykichismi: ‘Amigonraykuña mana hatarispapas, waqyakachakusqanraykun sayarispa, llapan nesesitasqanta qonqa,’ nispay.
42011009	Ñoqataqmi niykichis: ‘Mañakuychis, qosqataqmi kasunkichis. Maskhaychis, tarinkichistaqmi. Waqyakuychis, kicharisqataqmi kasunkichis.
42011010	Llapa mañakuqqa chaskinmi, maskhaqpas tarinmi, punkumanta waqyakuqpas kicharisqan kanqa’ nispay.
42011011	¿Qankunamanta mayqen taytapas, sichus wawaykichis t'antata mañakunman chayqa, rumita qowaqchischu? ¿Otaq, challwata mañakunman chaypas, mach'aqwayta qowaqchischu?
42011012	¿Otaq runtuta mañakunman chaypas, alakrán kuruta qowaqchischu?
42011013	Qankunapas millay runakuna kashaspaykichismi, allin kaqkunata wawaykichismanqa qoyta yachankichis. Sitaqchus chay hina chayqa, hanaq pacha Yayaykichisqa aswantaraqmi Santo Espirituta mañakuqninkunaman qonqapuni, nispa. Supaykunata Jesuspa qarqosqanmanta Mat. 12:22-37 Mar. 3:20-30
42011014	Jesusmi huk upayachiq supayta qarqosharqan. Hinan chay upayachiq supay lloqsirapuqtin, chay runaqa rimaripurqan. Chaytaqmi, runakunaq yuyayninkumanqa mana kaberqanchu.
42011015	Wakinninkutaqmi ichaqa, nirqanku: ―Supaykunaq umalliqnin Beelsebuwanmi supaykunataqa qarqon, nispanku.
42011016	Wakinkunañataqmi, Jesusta wateqayta munaspanku, hanaq pachamanta huk señal ruwananta munasharqanku.
42011017	Jesustaqmi ichaqa, yuyaykusqankuta reparaspa, paykunata nirqan: ―Lliw qhapaq suyupas, kikinpi t'aqanasqaqa thunikapunqapunin. Hinallataq huk wasipas, kikinpa kontranpi kashaqqa, urmaykapunqapunin.
42011018	Sichus Satanás, pay kikin iskayman t'aqakunman chayqa, ¿imaynatataq qhapaq suyunri takyashallanman? Qankunan nishankichis: ‘Beelsebuwanmi payqa supaykunata qarqoshan,’ nispaykichis.
42011019	Sitaqchus ñoqa Beelsebuq yanapayninwan supaykunata qarqoshani chayqa, ¿churiykichiskunari, piqpa yanapayninwantaq qarqoshanku? Chaymi paykuna chaninchaqniykichiskunaqa kanqaku.
42011020	Ichaqa sitaqchus Diospa atiyninwan supaykunata qarqoni chayqa, cheqaqtapunin Diospa qhapaq suyunqa qankunaman chayamunña.
42011021	Maypachachus kallpasapa runa wasinta armakunawan kuidan chayqa, kaqninkunaqa thak kaypin kashan.
42011022	Ichaqa, paymanta aswan kallpasapa wak runa hamuruspantaq, atiparun. Hinallataq konfiakusqan llapan armankunata qechuruspa, kaqninkunatapas rakirapun.
42011023	Pipas mana ñoqawan kashaqqa, ñoqaq kontraypin kashan. Hinallataq ñoqawan mana pallaqqa, wishñipushanmi, nispa.
42011024	Jesusqa nillarqantaqmi: —Qhelli supay espíritu, runamanta lloqsiruspanmi, samananpaq maskhaspan ch'aki cheqasnintakama puririn. Mana tarispantaq nin: ‘Maymantachus lloqsimurqani, chay wasiyman kutipusaq,’ nispa.
42011025	Kutipuspantaq, chay wasitaqa pichasqata, hinallataq sumaq allicharusqata tarin.
42011026	Hinan kutispa, paymanta aswan millay qanchis espiritukunata pusamun. Haykuspankutaq, chaypi tiyapunku. Hinan chay runaqa ñawpaq kawsayninmantapas, aswan millaymanraq tukupun, nispan.
42011027	Chaykunata Jesusqa rimashallaqtinraqmi, huk warmi askha runakuna chawpimanta waqyakamuspa, payta nimurqan: ―Wiksanpi apaqniyki, hinallataq ñuñuqniyki warmiqa, kusisamiyoqmi, nispan.
42011028	Jesustaqmi ichaqa nirqan: ―Aswanpas, Diospa siminta uyarispa kasukuqkunan, aswan kusisamiyoqqa kanku, nispa.
42011029	Jesusman askha runakuna huñukamuqtinkutaqmi, payqa rimaykuyta qallarirqan: ―Kay tiempopi, mana allin runakunaqa señaltan mañawan. Ichaqa manan ima señaltapas paykunamanqa qosaqchu. Aswaspas Diospa rantinpi rimaq Jonaspa señalnillanmi kanqa.
42011030	Imaynan Nínive llaqtapi tiyaq runakunapaq, Jonás señal karqan, chay hinallataqmi, Runaq Churinpas, kunan tiempo runakunapaq señal kallanqataq.
42011031	Uray ladomanta reynan, hallp'a pachaq tukukuyninmantaraq, Salomonpa yachaysapa kayninta uyarinanpaq hamurqan. Chayraykun payqa, taripay p'unchaypi hatarimuspa, kunan tiempo runakunata huchachanqa. Hinaqa, qhawariychis. ¡Hukmi, Salomonmanta aswan hatunpaq qhawarisqa kaq kaypi kashan!
42011032	Nínive llaqta runakunaqa, Jonaspa willasqanwanmi yuyayman kutirikurqanku. Chayraykun paykunaqa, taripay p'unchaypi kay tiempo runakunaq kontranpi hatarimuspa, huchachanqaku. Hinaqa, qhawariychis. ¡Jonasmanta, aswan hatunpaq qhawarisqa kaqmi, kaypi kashan! nispan.
42011033	Nillarqantaqmi: ―Manan pipas lamparata hap'ichispanqa, pakaman churanmanchu. Nitaqmi raki ukhumanpas churanmanchu. Aswanmi wasiman haykuqkunaq rikunankupaq, lámpara churana pataman churan.
42011034	Kuerpoykiq k'anchayninqa ñawiykin. Ñawiykichus allin kashan chayqa, llapan kuerpoykipas k'anchashanmi. Ñawiykitaqchus mana allin kashan chaytaqmi ichaqa, kuerpoykipas laqha-tutayaqpi kashallantaq.
42011035	Chayrayku qhawariy. Ama qanpi k'anchayqa laqha-tutayaq kachunchu.
42011036	Chay hinaqa, llapan kuerpoyki k'anchashachunpuni. Amataq mayqen partillanpas laqha-tutayaqqa kachunchu. Chay hinapin, llapan k'ancharishaq kanki. Imaynan huk lamparapas k'anchayninwan k'anchaykusunki, chay hinata k'ancharinki, nispa.
42011037	Jesusqa rimayta tukuruqtintaq, huk fariseoqa paywan kuska mikhunanpaq balikurqan. Jesustaqmi, chay fariseoq wasinman haykuspa, mesaman tiyaykurqan.
42011038	Hinan Jesuspa mikhunanpaq mana mayllikusqanta rikuspa, fariseoqa yuyayninman mana kabesqa kasharqan.
42011039	Hinaqtinmi Señorqa, payta nirqan: ―Kunan qankunaqa fariseokuna, qeroqtapas p'ukuqtapas hawallantan mayllinkichis. Ukhuykichistaqmi ichaqa, suwakuy munaq kaywan, hinallataq mana allin kaqkunawan hunt'aykusqa kashan.
42011040	Mana yuyayniyoqkuna, ¿manachu qeroq hawanta ruwaqqa ukhuntapas ruwallarqantaq?
42011041	Ichaqa, kaqniykichismanta limosnata qoychis. Qhawariychis, tukuy imaymanakunapas qankunapaqqa llimphuymi kanqa.
42011042	Qankunaqa, mentamantapas, rudamantapas, hinallataq llapan asnapakunamantapas diezmota qonkichismi. Diospa chanin kayninta, hinallataq munakuynintataqmi ichaqa, mana ruwankichischu. Chay nisqaykunata ama saqespallaykichis, chaykunatapas ruwallawaqchispuni karqan. Chayrayku fariseokuna, ¡ay qankunamanta, imaynaraq kankichis!
42011043	Qankunaqa, judío runakunaq huñukunanku wasikunapin ñawpaq kaq tiyanakunata, hinallataq plasakunapipas napaykukunatan munankichis. Chayrayku fariseokuna, ¡ay qankunamanta, imaynaraq kankichis!
42011044	Qankunaqa, mana rikuna aya p'ampana t'oqo hinan kankichis. Hinan runakunaqa, patantaña purishaspapas, mana reparankuchu. Chayrayku kamachikuy simita yachachiqkuna, hinallataq iskay-uya fariseokuna, ¡ay qankunamanta, imaynaraq kankichis! nispa.
42011045	Kamachikuy simita sut'inchaqkunamanta hukninmi, kutichispa Jesusta nirqan: ―Yachachikuq, chayta nispaykiqa, ñoqaykutawanmi k'amishawankiku, nispa.
42011046	Jesustaq payta nirqan: ―Qankunaqa, runakunamanmi mana apay atina q'epikunata q'epichinkichis. Qankuna kikiykichistaqmi ichaqa, mana huk dedollaykichiswanpas q'epikunataqa tupaykullankichispaschu. Chayrayku kamachikuy simita sut'inchaqkuna, ¡ay qankunamantapas, imaynaraq kankichis!
42011047	Qankunan, Diospa rantinpi rimaqkunaq aya p'ampana t'oqonkunata perqankichis. Taytaykichiskunataqmi ichaqa, paykunata wañuchirqanku. Chayrayku, ¡ay qankunamanta, imaynaraq kankichis!
42011048	Cheqaqtapunin taytaykichiskunaqa, paykunata wañuchirqanku. Qankunataqmi ichaqa, aya p'ampana t'oqonkunata perqankichis. Chayraykun, chay perqasqaykichiswan taytaykichiskunaq ruwasqankumanta testigokuna, hinallataq yachaqkuna kankichis.
42011049	Chay hinapin Diospas, yachaysapa kayninwan nirqan: ‘Diospa rantinpi rimaqkunata, hinallataq apostolkunatan kachamusaykichis. Hinan paykunamanta wakinninta wañuchinkichis, Wakintataq qatiykachankichis, nispan. (II Krón. 24:19-21)
42011050	Kay pacha kamasqa kasqanmantapacharaqmi, Diospa rantinpi rimaqkunaqa yawarninkuta hich'arqanku. Hinan kay tiempo runakunapas, llapan chaykunamantapacharaq kuentata qonankupuni kanqa.
42011051	Abelpa yawarninmantapacha, hinallataq Dios yupaychana wasi altar cheqaspi, Zakariasta wañuchisqankumantaraqmi kuenta qonankupuni kanqa. Arí, niykichismi: ‘Paykunaq yawarninmi, kay tiempo runa-miraykunata huchachanqa,’ nispay.
42011052	Qankunaqa, allin kaq reqsinatan hark'akunkichis, manataqmi qankuna kikiykichispas reqsinkichischu. Hinallataqmi yachay munaqkunatapas hark'akunkichis. Chayrayku kamachikuy simita sut'inchaqkuna, ¡ay qankunamanta, imaynaraq kankichis! nispa.
42011053	Jesusqa chaykunata niqtintaq, kamachikuy simita yachachiqkuna, hinallataq fariseokunapas, askha imaymanakunamantawan rimachiytapuni munarqanku.
42011054	Huchachayta munasqankuraykutaqmi, ima rimasqallanpipas hap'irunankupaq wateqasharqanku.
42012001	Chaypitaqmi, ancha askha wara-waranqanpi runakunaqa, paykunapura sarunakunankukamaraq huñukamurqanku. Hinan Jesusqa yachachisqankunataraq ñawpaqta niyta qallarirqan: ―Fariseokunaq iskay-uya kayninku lebaduramanta kuidakuychis.
42012002	Runakunaqa, tukuy imaymanakunatapas pakankun. Diostaqmi ichaqa, chaykunata sut'iman horqomunqa. Runakunaqa, tukuy imaymanakunatapas pakankun. Diostaqmi ichaqa, llapan chaykunata yachan.
42012003	Chay hinapi, laqha-tutayaqpi llapan nisqaykichispas aswan sut'ipiraq uyarisqa kanqa. Hinallataq, wasi ukhupi ninrillaman rimasqaykichiskunapas, wasi patakunapiraq waqyakusqa kanqa.
42012004	Qankuna amiguykunamantaqmi ichaqa, niykichis: ‘Aycha kuerpota wañuchiqkunataqa ama manchakuychischu. Chaymanta aswantaqa, manan ima ruwaytapas atinkumanchu,’ nispay.
42012005	Ñoqataq ichaqa, pitachus manchakunaqa kasqanta yachachisqaykichis: ‘Pichus wañuchisqanmantapas infiernoman wikch'uykunanpaq atiyniyoq kaqta manchakuychisqa,’ nispay. Arí, niykichismi: ‘Payta manchakuychisqa,’ nispay.
42012006	¿Manachu phisqa pichinkuchakunaqa, iskay huch'uy qolqechakunallaman bendekunri? Chaywanpas, manan hukchallanpas Diospa ñawpaqenpiqa qonqasqachu kashan.
42012007	Ichaqa, uma chukchaykichiskunapas, llapachallanmi Diospa yupasqan kashan. Qankunataqmi, askha pichinkuchakunamantapas aswan balorniyoqraq kankichis. Chay hinaqa, amapuni manchakuychischu.
42012008	Nillaykichistaqmi: ‘Pipas runakunaq ñawpaqenpi ñoqamanta rimariqtaqa, Runaq Churinpas Diospa angelninkunaq ñawpaqenpi rimarillanqataqmi.
42012009	Pipas runakunaq ñawpaqenpi mananchawaqniyqa, Diospa angelninkunaq ñawpaqenpin mananchallasqataq kanqa.
42012010	Hayk'an, Runaq Churinpa kontranpi ima simillatapas rimaqqa, pampachasqan kanqa. Pipas Santo Espírituq kontranpi k'arak k'amiqmi ichaqa, mana pampachasqachu kanqa,’ nispay.
42012011	Judío runakunaq huñukunanku wasikunaman, umalliqkunaman, hinallataq kamachikuqkunamanpas apasunkichismanmi. Sichus chay hina kanman chayqa, ama imaynata kutichinaykichismanta, nitaq ima nispa rimanaykichismantaqa llakikunkichischu.
42012012	Chay oraspi, imatachus rimanaykichistaqa, Santo Espíritun yachachisunkichis, nispa.
42012013	Askha runakunamanta hukninmi, Jesusta nimurqan: ―Yachachikuq, tupaqniyta qoykapuwananpaq wawqeyta niykampuway, nispan.
42012014	Jesustaq payta nirqan: ―Yaw runa, ¿qankunapurapi chaninchaq kanaypaq, otaq kaqniykichiskunata rakiq kanaypaqri, pitaq churawarqan? nispa.
42012015	Runakunatataqmi ichaqa, nirqan: ―Runaq kawsayninqa manan askha imaymanayoq kaypichu kashan. Chayrayku, llapan munapayaykunamanta makilla qhawakuychis, hinallataq kuidakuychis, nispa.
42012016	Hinaqtinmi, huk rikch'anachiyta, paykunaman nirqan: ―Huk qhapaq runaq chakranmi, ancha askhata rurusqa karqan.
42012017	Hinan payqa, sonqon ukhupi yuyaykuspa nirqan: ‘Mikhuyniykunatan mana maymanpas churayta atishaniñachu. Chayrayku, ¿imatataq ruwasaqri?’ nispan.
42012018	Nillarqantaq: ‘¡Kayta ruwasaq! Taqeykunata thunipuspa, wak hatuchachaq taqekunata ruwasaq. Chaymantaq llapan kosechaykunata, hinallataq kaqniykunatapas waqaychasaq.
42012019	Hinaspataqchá almayta nisaq: “Almallay, askha watakunapaqmi askha kaqniykikuna waqaychasqa kapushasunki. Samakuy, mikhukuy, ukyakuy, kusikuy,” nispay,’ nispan.
42012020	Diostaq ichaqa, payta nirqan: ‘¡Mana yuyayniyoq runa! kunan tutan, almayki qechusqa kanqa. ¿Huñusqaykikunari, pipaqtaq kanqa?’ nispa.
42012021	Chay hinan, pay kikillanpaq qhapaq kayta huñuqqa, Diospaqmi, mana qhapaqchu, nispan.
42012022	Hinan yachachisqankunata Jesusqa nirqan: ―Chay hinaqa, qankunatan niykichis: ‘Kawsanaykichispaq imatachus mikhunaykichismanta, hinallataq aycha kuerpoykichista imawanchus p'achachinaykichismantapas ama llakikuychischu.
42012023	Kawsaymi mikhunamantapas aswan baleqqa. Hinallataq aycha kuerpon p'achamantapas aswan baleqqa,’ nispay.
42012024	Alqamarikunata qhawariychis. Paykunaqa, manan tarpunkuchu, nitaq ichhunkupaschu, nitaq taqenkupaschu, nillataq truhinkupas kanchu. Diostaqmi paykunataqa mikhuchin. ¿Manachu qankunaqa phalaq animalkunamantapas aswantaraq balinkichis?
42012025	Qankunamanta, ¿mayqenniykichistaq sinchita llakipakusqanwan, huk maki khukuchullatapas sayayninmanqa yapaykukuyta atinman?
42012026	Chay huch'uy kaqkunallatapas manataq atinkichischu chayqa, ¿imanaqtintaq wakin kaqkunamantari llakipakunkichis?
42012027	Lirio t'ikakunaq wiñasqanta qhawariychis. Manan llank'ankuchu, nitaq puskankupaschu. Niykichismi: ‘Salomonpas, tukuy qhapaq kayninwan, manan mayqen kaq t'ika hinallapas p'achakurqanchu,’ nispay.
42012028	Kampopi kunan kashaq, paqarintaq hornoman wikch'uykuna qoratapas Diosqa chay hinatan p'achachin. Pisi iñiyniyoq runakuna, ¿manachu qankunataqa aswantaraq p'achachisunkichis?
42012029	Qankunaqa, imatachus mikhunaykichista, hinallataq ukyanaykichista ama maskhaychischu, nitaq llakipakuychispaschu.
42012030	Llapan chaykunataqa, kay pacha runakunallan maskhanku. Qankunaq Yayaykichismi ichaqa, imakunachus pisisqasunkichista yachanña.
42012031	Aswanpas Diospa qhapaq suyunta maskhaychis. Hinan llapan chay imaymanakunaqa yapasqa kapusunkichis.
42012032	Qhapaq suyuta qankunaman Yayaykichispa qoyninqa allinpunin payman rikch'akurqan. Chayrayku, pisi t'aqallaña kankichis chaypas, ama manchakuychischu.
42012033	Kaqniykichiskunata bendespa, wakchakunaman limosnata qoychis. Mana thantakuq wayaqakunatataq ruwakuychis. Hanaq pachapi mana hayk'aq tukukuqpaq qhapaq kay waqaychayqa chaymi. Chaymanqa suwapas manan chayayta atinchu. Nitaq thutapas thutanchu.
42012034	Maypichus qhapaq kayniykichis waqaychasqa kashan, chayllapitaqmi sonqoykichispas kashanqa, nispa.
42012035	Nillarqantaqmi: ―Sinturaykichispas allin chumpisqallapuni kashachun. Hinallataq lamparaykichiskunapas hap'ichisqallaña kashachun.
42012036	Hinallataq kasarakuymanta kutimuq patronninku chayamuspa, waqyakamuqtin, usqhaylla kicharinankupaq suyashaq runakuna hinapuni kashaychis.
42012037	Patronninku chayamuspa, mayqen kamachinkunatachus rikch'aspa suyakushaqta tarinqa, chaykunan kusisamiyoqqa kanqaku. Cheqaqtan niykichis: ‘Kikin patronninkun p'achanta watakuspa, mesaman tiyaykuchispa, paykunaman serbinqa.
42012038	Kuska tuta orastaña, otaq illarimuytaña patronninku hamuspa, sichus chay kamachikunata rikch'aspa suyakushaqta tarinqa chayqa, ¡chay kamachikunaqa kusisamiyoqmi kanku!’ nispay.
42012039	Ichaqa, kayta yachaychis: Wasiyoq wiraqochachus imay oras suwaq hamunanta yachanman chayqa, rikch'ashanmanmi, hinaspan wasintaqa mana suwachinmanchu.
42012040	Runaq Churinqa, mana yuyasqaykichis orastan hamunqa. Chayrayku qankunapas, wakichisqallapuni kashaychis, nispa.
42012041	Hinaqtinmi Pedroqa Jesusta nirqan: ―Señor, ¿chay rikch'anachiytari, ñoqallaykupaqchu nishanki, icha llapapaqwanchu nishanki? nispan.
42012042	Señortaq nirqan: ―¿Pitaq hunt'aq yachaysapa mayordomori? Paytan patronninqa, wasinta qhawananpaq, hinallataq wasinpi kaqkunaman orasninpi mikhunata qonanpaqpas churanqa.
42012043	Patronnin hamuspa, pitachus kamachisqanman hina ruwashaqta tarinqa chayqa, chay kamachin kusisamiyoqqa kanqa.
42012044	Cheqaqtan niykichis: ‘Llapan kaqninkunata qhawananpaqmi chay kamachitaqa churanqa,’ nispay.
42012045	Ichaqa, chay kamachitaqchus sonqonpi ninman: ‘Patronniyqa manan hamunmanraqchu,’ nispan. Hinaspataq, patronninpa wasinpi kaq kamachi qharikunatapas, kamachi warmikunatapas maqayta qallarinman. Hinallataq mikhuyta, ukyayta, machayta imaraq qallarinman.
42012046	Sichus chay hina kanman chayqa, chay kamachiq patronninmi mana suyasqan p'unchaypi, hinallataq mana yachasqan oraspi hamunqa. Hinan payta allin-allintapuni p'anaykuspa, mana iñiqkunaq kasqanman churanqa.
42012047	Chay kamachiqa, patronninpa imatachus munasqanta yachashaspanmi, mana wakichikurqanchu. Nitaq patronninpa munasqanta hinapaschu ruwarqan. Chaymi chay kamachiqa sinchi hasut'isqa kanqa.
42012048	Pikunamanchus askha qosqa karqan, chaykunaqa askhapin kuentata qonanku kanqa. Hinallataq pikunamanchus askha saqesqa karqan, chaykunamantapas askhallapitaqmi mañasqa kanqa. Chayrayku, mana yachashaspa huchallikuqqa, sinchi hasut'isqaña kanan kashan chaypas, pisillata hasut'isqan kanqa, nispa.
42012049	Jesusqa nillarqantaqmi: —Kay hallp'a pachamanqa, ninata apamuspaymi hamurqani. ¡Maytapunitaqmi yawrashanantaña munashayman!
42012050	Huk bautismotan chaskiykunay kashan. Hinan hunt'akunankama ¡maytapuni muchushani!
42012051	¿Kay pachaman thak kayta apamuspa, hamunaypaqchu yuyaymanasharqankichis? Niykichismi: ‘Manan. Aswanpas, ¡t'aqanachinaypaqmi hamurqani!’ nispay
42012052	Hinaqa, kunanmanta ñawpaqmanmi, huk wasipi phisqa runa t'aqanakunqaku. Kinsa, iskaypa kontranpi, iskaytaq, kinsaq kontranpi t'aqanasqa kanqaku.
42012053	Taytanmi, churinpa kontranpi, churintaq, taytanpa kontranpi hatarinqa. Mamanmi, ususinpa kontranpi, ususintaq, mamanpa kontranpi hatarinqa. Suegrantaq, qhachuninpa kontranpi, qhachunñataq, suegranpa kontranpi hatarillanqataq, nispa.
42012054	Chay askha runakunamanmi, Jesusqa nillarqantaq: ―Inti chinkaykuy ladomanta, phuyo lloqsimuqta rikuspaykichismi ninkichis: ‘Paranqan,’ nispaykichis. Paramunpunitaqmi kanpas.
42012055	Uray ladomanta wayramuqtintaq ninkichis: ‘Ruphayanqan,’ nispaykichis. Ruphayanpunitaqmi kanpas.
42012056	¡Iskayuyakuna! Hanaq pachaq, hinallataq hallp'a pachaq rikch'aynintaqa reparayta yachankichismi. ¿Imanaqtintaq, kay tiempo reparaytari, mana yachankichischu? nispa.
42012057	Nillarqantaqmi: —¿Imanaqtintaq qankuna kikiykichisri, chanin kaqta mana chaninchankichischu?
42012058	Chaninchaqman awqaykiwan rinki chayqa, ñanta rishaspallaykiraq usqhaylla paywan allipunapuy. Mana hinaqa, chaninchaqmanmi apasunkiman. Chaninchaqtaq, guardiaman hap'ichisunkiman. Guardiañataq, karselman wisq'amusunkiman.
42012059	Nishaykin: ‘Llapachallanta pagapunaykikaman karselmantaqa mana lloqsimpuyta atinkichu,’ nispay, nispa.
42013001	Chay tiempollapitaqmi, wakin runakunaqa chaypi kasharqanku. Hinan Galilea probinsiayoq runakunaq yawarninkuta, sakrifisio yawarwan Pilatoq chhaqrusqanmanta Jesusman willasharqanku.
42013002	Hinan Jesusqa kutichispa, paykunata nirqan: ―¿Chay Galilea probinsiayoq runakunata chay hina pasasqanraykuchu, llapan Galilea probinsiayoq runakunamanta aswan huchasapa kasqankuta yuyaykushankichis?
42013003	Niykichismi: ‘Manan. Aswanpas, sichus mana yuyayman kutirikunkichischu chayqa, llapallaykichismi, chay hinallatataq wañunkichis,’ nispay.
42013004	Siloé torre urmaykuspan, chunka pusaqniyoq runakunata wañuchirqan. ¿Chay wañusqakuna, llapan Jerusalén llaqtapi tiyaq runakunamanta aswan huchasapa kasqankutachu yuyaykushankichis?
42013005	Niykichismi: ‘Manan. Aswanpas, sichus mana yuyayman kutirikunkichischu chayqa, llapallaykichismi, chay hinallatataq wañunkichis,’ nispay, nispa.
42013006	Hinan Jesusqa, kay rikch'anachiyta nirqan: ―Huk runan, chakranpi igosta tarpusqa karqan. Rurusqanta maskhaq rispantaqmi, mana ima rurutapas tarirqanchu.
42013007	Hinan chakran llank'aqta nirqan: ‘Qhawariy, kinsa watañan kay igos sach'aq rurusqanta maskhaq hamurqani. Ichaqa manataqmi rurusqanta tarirqanichu. Chay hinaqa, hallp'atapas ama sayk'uchishananpaq, wit'urapuy,’ nispan.
42013008	Hinan llank'aqninqa kutichispa nirqan: ‘Wiraqochay, kay watatawan saqellayraq. Ñoqañan sach'aq muyuriqninta hasp'iruspay, wanuta churarusaq.
42013009	Sichus rurunqa chayqa, allin kanqa. Sitaqchus mana rurunqapunichu chayña, wit'upunki,’ nispan, nispa.
42013010	Sábado p'unchaypin, Jesusqa, judío runakunaq huñukunanku wasipi yachachisharqan.
42013011	Chayllamanmi, chunka pusaqniyoq wataña onqoy espirituyoq huk warmi chaypi kasharqan. Payqa, k'umuykuspanmi purirqan. Manataqmi imaynanmantapas rektotaqa sayariyta atirqanñachu.
42013012	Rikuruspantaqmi, Jesusqa payta waqyaspa nirqan: ―Warmi, onqoyniykimantaqa qhaliyachisqañan kanki, nispa.
42013013	Hinan makinta paypa patanman churaykurqan. Kasqan ratupachataqmi, rektota sayaripuspan, Diosta yupaycharqan.
42013014	Judío runakunaq huñukunanku wasipi umalliq runaqa, Jesuspa sábado p'unchaypi qhaliyachisqanmanta phiñakuspanmi, runakunata nirqan: ―Llank'anapaqqa, soqta p'unchaymi kan. Chayrayku, chay p'unchaykunapi qhaliyachinasunkichispaqqa hamuychis. Amataq sábado p'uchaypiqa hamuychischu, nispa.
42013015	Hinan kutichispa, Señorqa payta nirqan: ―¡Iskay-uyakuna! ¿Manachu qankunapas sapankaykichis wakaykichistapas, otaq asnoykichistapas uywa qaranamanta paskaraspa, unu ukyaqta apankichis?
42013016	Kay warmitaqmi, Abrahampa ususin kashaspa, qhawariy, chunka pusaqniyoq wataña onqoywan Satanaspa watasqan kasharqan. ¿Manachu chay watasqamanta sábado p'unchaypi paskarayta atikun? nispa.
42013017	Jesusqa, chay imaymanakunata niqtintaq, llapan awqankunaqa p'enqasqa karqanku. Tukuy chay musphana ruway ruwasqanmantataqmi ichaqa, llaqtantin runakunaqa q'ochukurqanku.
42013018	Hinan Jesusqa nirqan: ―¿Diospa qhapaq suyunqa, imamantaq rikch'akun? ¿Imawantaq wakichachisaqri?
42013019	Mostasa muhumanmi rikch'akun. Chaytan huk runaqa hap'ispa, wertanpi tarpurqan. Hinan wiñaspa hatun mallkiman tukurqan. Hinaqtinmi phalaq animalkunapas k'allmankunapi q'esachakurqanku, nispa.
42013020	Wakmantan Jesusqa nillarqantaq: ―¿Diospa qhapaq suyuntari imawantaq wakichachisaq?
42013021	Huk warmin lebadurata hap'ispa, kinsa tupu hak'uman llapanta poqochinankama p'amparqan. Chaymanmi, hanaq pacha qhapaq suyuqa rikch'akun, nispa.
42013022	Jerusalén llaqtaman rishaspanmi, llaqtakuna chawpinta, hinallataq llaqta kantukuna chawpinta yachachispa, Jesusqa pasasharqan.
42013023	Hinaqtinmi, huk runa Jesusta nirqan: ―Señor, ¿pisillachu qespisqa kaqkunaqa kanku? nispa.
42013024	Jesustaq payta nirqan: ―K'illku punkunta haykunaykichispaq kallpachakuychis. Niykichismi: ‘Askhan haykuyta munanqaku, manataqmi atinqakuchu,’ nispay.
42013025	Wasiyoq wiraqocha sayarispan, punkuta wisq'apuqtinmi, qankunaqa punkuta takakuspa hawamanta waqyakuyta qallarinkichis: ‘¡Señor, Señor, punkuta kicharimuwayku!’ nispaykichis. Paytaqmi ichaqa, kutichimuspa nimusunkichis: ‘Maymantachá kakunkichispas, manapunin reqsiykichischu,’ nispan.
42013026	Hinaqtinmi, kay hina niyta qallarinkichis: ‘Qanpa ñawpaqeykipin mikhurqaykupas, ukyarqaykupas. Plasaykupitaqmi yachachirqankipas,’ nispaykichis.
42013027	Ichaqa, kay hinatataqmi nimusunkichis: ‘Maymantachá kakunkichispas, manapunin reqsiykichischu. ¡Mana allin ruwaqkuna, llapaykichis ñoqamanta anchhuriychis!’ nispan.
42013028	Abrahamta, Isaakta, Jakobta, hinallataq llapan Diospa rantinpi rimaqkunatan, Diospa qhapaq suyunpi rikunkichis. Qankunataqmi ichaqa, hawaman wikch'usqa kankichis. Chaypitaqmi qankunapaqqa waqaypas, kiru k'arkakichiypas kanqa.
42013029	Wichay ladomantapas, uray ladomantapas, inti lloqsimuy ladomantapas, hinallataq inti haykuy ladomantapas hamuspankun, Diospa qhapaq suyunpa mesanpi tiyaykunqaku.
42013030	Qhawariychis, qhepa kaqkunan, ñawpaqpi kanqaku. Ñawpaq kaqkunataqmi, qhepapi kanqaku, nispa.
42013031	Kasqan p'unchaymi, wakin fariseokunaqa chayamuspa, Jesusta nirqanku: ―Herodesmi wañuchiyta munashasunki. Chayrayku, kaymanta lloqsiy, hinaspa ripuy, nispanku.
42013032	Hinan paykunata nirqan: ―Riychis, hinaspataq chay atoqman nimuychis: ‘Qhawariy, kunan p'unchaytawan, paqarintawanmi supaykunata qarqoshani, onqosqakunata qhaliyachishani. Minchha p'uchaypitaqmi ruwanaykunata tukupusaq,’ nispaykichis, nispa.
42013033	Chaywanpas, huk Diospa rantinpi rimaqqa manan huk lado llaqtapi wañunmanchu. Aswanpas, Jerusalén llaqtallapipunin wañunanqa. Chayraykun kunanpas, paqarinpas, minchha p'unchaypas ñanniytaqa purinallaypuni kashan.
42013034	¡Jerusalén, Jerusalén, Diospa rantinpi rimaqkunatan wañuchinki! ¡Hinallataq, qanman kachamusqaykunatan rumiwan ch'aqenki! ¡Imaynan wallpapas, raphran ukhupi chiwchinkunata huñuykun, chay hinatan, askha kutita qanpa wawaykikunata huñuykuyta munarqani! ¡Ichaqa, manataqmi munarqankichu!
42013035	Qhawariychis, wasiykichismi wikch'usqa purunyapunqa. Niykichismi: ‘Huk p'unchaymi ninkichis: “Señorpa sutinpi hamuqqa saminchasqapuni kachun,” nispaykichis. Chay p'unchay chayamunankamataqmi, manaña rikuwankichisñachu,’ nispay, nispa.
42014001	Chay hina kaqtinmi, sábado p'uchaypi Jesusqa fariseokunaq umalliqninkuq wasinman mikhuq haykurqan. Hinan paykunaqa, makillapuni payta qhamiyasharqanku.
42014002	Hinallamanmi, Jesuspa ñawpaqenpi punkillisqa huk runa kasharqan.
42014003	Hinan Jesusqa kamachikuy simita sut'inchaqkunata, fariseokunatawan rimaykuspa nirqan: ―¿Kamachikuy Simiman hina, sábado p'unchaypi, qhaliyachiyri atikunmanchu? nispa.
42014004	Paykunataqmi ichaqa, upallalla karqanku. Hinan Jesusqa, punkillisqa runata hap'iykuspa, qhaliyachirqan. Hinamantataq kacharparipurqan.
42014005	Paykunatataq nirqan: ―Sichus qankunaq wawaykichis, otaq toroykichis sábado p'uchaypi huk t'oqoman urmaykun chayqa, ¿manachu usqhayllaman horqomunkichis? nispa.
42014006	Chay imaymanakuna nisqanmantaqmi mana kutichiyta atirqankuchu.
42014007	Mikhunankupaq waqyasqakuna, mesaman tiyaykunankupaq, imaynatachus ñawpaq kaq tiyanakunata akllasqankutan Jesusqa qhawasharqan. Hinan huk rikch'anachiyta paykunaman rimaykurqan.
42014008	Nirqantaq: ―Pipas kasarakuy fiestaman waqyachisunki chayqa, aman ñawpaq kaq tiyanapiqa tiyaykunkichu. Paqtan, qanmanta aswan reqsisqa waqyachisqan runa kashanman.
42014009	Hinan waqyachimuqniykiqa, huk kaq waqyachimusqanta rikuruspa nisunkiman: ‘Tiyanaykita payman qoy,’ nispa. Hinaqtintaq p'enqasqa, qhepa kaq tiyanaman rispa tiyawaq.
42014010	Maypachachus fiestaman waqyachisunki chayqa, riy, hinaspa qhepa kaq tiyanallapi tiyaykunki. Chay hinapin, waqyachimuqniykiqa hamuspan nisunki: ‘Amigoy, ñawpaqman pasaykamuy,’ nispa. Hinaqtinmi mesaman tiyaykuqmasiykikunaq hatunchasqan kanki.
42014011	Pipas hatunchakuqqa, huch'uyachisqan kanqa. Huch'uyaykukuqtaqmi ichaqa, hatunchasqa kanqa, nispa.
42014012	Chay fiestaman waqyachimuqtataqmi, nillarqantaq: ―Mikhunata, otaq senata wakichinki chayqa, aman amigoykikunatachu, nitaq wawqe-panaykikunatachu, nitaq familiaykikunatachu, nillataq qhapaq wasimasiykikunatapaschu waqyachimunki. Mana hinaqa, paykunapas waqyachimullasunkikumantaqmi hinan ayni kutichisqaña kapuwaq.
42014013	Ichaqa, maypachachus hatun mikhuna fiestata wakichinki chayqa, wakchakunata, ñuk'ukunata, wist'ukunata, ñawsakunata ima waqyachimunki.
42014014	Paykunaqa, manan kutichipuyta atisunkiku manchu. Chanin runakunaq kawsarimpuynin p'uchaypin ichaqa, kutichipusqa kanki. Chayraykun, kusisamiyoqqa kanki, nispa.
42014015	Chayta uyarispantaqmi, mesapi tiyashaqkunamanta hukninku, Jesusta nirqan: ―¡Diospa qhapaq suyunpi mikhunata mikhuqmi kusisamiyoqqa kanqa! nispa.
42014016	Jesustaq ichaqa, payta nirqan: ―Huk runan, hatun mikhuna fiestata wakichirqan. Hinaspataq askhata waqyamurqan.
42014017	Mikhuna oras chayamuqtintaq, waqyamusqankunata nimunanpaq kamachinta kacharqan: ‘Llapanmi wakichisqaña kashan, chayrayku hamuychis,’ nispa nimuychis.
42014018	Hinan llapallanku mana hamuyta munaspanku, niyta qallarirqanku. Ñawpaq kaqmi nirqan: ‘Huk chakratan rantirukuni, chaytaraq qhawaq rirqosaq. Chaymi pampachaykuwanaykipaq balikuyki,’ nispan.
42014019	Huk kaqtaq nirqan: ‘Phisqa masa torokunatan rantirukuni. Yapunchus, icha manachus, chayta yachaqraqmi rinay kashan. Chaymi pampachaykuwanaykipaq balikuyki,’ nispan.
42014020	Huk kaqñataq nirqan: ‘Chayllaraqmi kasararukuni, chaymi mana riyta atiymanchu,’ nispan.
42014021	Hinan chay kamachiqa kutimuspan, lliw chaykunata wasiyoq patronninman willarqan. Hinaqtinmi patronqa, kamachinta phiñasqa nirqan: ‘Usqhaylla llaqta kallekunaman, hinallataq plasakunaman rispayki, wakchakunata, ñuk'ukunata, ñawsakunata, wist'ukunata ima pusamuy,’ nispa.
42014022	Chaymantataqmi, kamachiqa nirqan: ‘Patronniy, kamachikusqaykita hinapunin ruwarqani. Kampotaqmi ichaqa, kashanraq,’ nispa.
42014023	Hinan patronqa, kamachinta nirqan: ‘Wasiy hunt'a kananpaq, ñan patakunaman, hinallataq kallekunaman rispayki, runakunata pusaykamuy,’ nispa.
42014024	Niykichismi: ‘Manan mayqen kaqpas chay waqyamusqay runakunamantaqa mikhunayta mallinqakuchu,’ nispay, nispa.
42014025	Ancha askha runakunan, Jesuswan risharqanku. Hinan payqa, chay ancha askha runakunaman kutirirqan.
42014026	Nirqantaq: ―Sichus pillapas ñoqaman hamuspa, taytantapas, maman tapas, esposantapas, wawankunatapas, wawqenkunatapas, panankunatapas hinallataq kikin kawsaynintawanpas manataq cheqnikunmanchu chayqa, manan yachachisqay kaytaqa atinmanchu.
42014027	Hinallataq, pipas krusninta apaspa, qhepayta mana hamuqqa, manallataqmi yachachisqay kayta atinmanchu.
42014028	Qankunamanta mayqenniykichispas, huk torreta hatarichiyta munanmanmi. Sichus chay hina kanman chayqa, ¿manachu ñawpaqtaraq tiyaykuspa, gastunkuna tukunanpaq kashanchus, icha manachus, chayta tantiyaykukun?
42014029	Mana hinaqa, teqsita churaspa, mana perqayta tukuqtinmi, lliw rikuqkuna payta asipayankuman.
42014030	Ninkumantaq: ‘Kay runaqa, perqayta qallarin, manataqmi ichaqa, tukuyta atinchu,’ nispankun.
42014031	Huk rey, wak reypa kontranpi awqa tinkuq lloqsinmanmi. Payqa chunka waranqa soldadokunallayoqmi kashan. Awqantaqmi ichaqa, iskay chunka waranqa soldadokunayoq hamushan. Sichus chay hina kanman chayqa, ¿llalliyta atinmanchus, icha manachus, chayta tiyaykuspa, manachu yuyaymanarinman?
42014032	Mana atiqpaq hina kaspantaq, chay awqan karullataraq hamushaqtin, payqa willaqkunata thak kayta mañamunankupaq kachanqa.
42014033	Chay hinaqa, qankunamanta mayqenniykichispas, llapan imaymana kaqninkunata mana saqepunmanchu chayqa, manan yachachisqay kayta atinmanchu.
42014034	Kachiqa allinmi. Ichaqa, kachitaqchus q'aymayarapunman chayqa, ¿imawantaq kachichakunmanri?
42014035	Manan pampaman hich'anapaqpas, nitaq wanuchanapaqpas balinñachu. Chaymi hawaman hich'apunku. Pipas uyariq ninriyoq kan chayqa, uyarichun, nispa.
42015001	Llapa tributo qolqe kobraqkuna, hinallataq huchasapakunapas Jesusta uyarinankupaqmi qayllaykurqanku.
42015002	Hinan fariseokunapas, kamachikuy simita yachachiqkunapas chhuchupakuspa nirqanku: ―Kay runaqa, huchasapakunatan chaskin, hinallataq paykunawanmi mikhunpas, nispanku.
42015003	Hinan Jesusqa, paykunaman huk rikch'anachiyta yachachirqan.
42015004	Nirqantaq: ―Qankunamanta mayqenniykichispapas pachak obehanmanta huknin chinkarunmanmi. Chay hina kaqtinqa, ¿manachu isqon chunka isqonniyoqta ch'inniqpi saqeykuspa, chinkasqa obehata tarimunankama maskhaq rinman?
42015005	Tariruspataq, kusisqa rikranpi q'epiyakanpun.
42015006	Wasiman chayaramuspantaq, amigonkunata, hinallataq wasimasinkunatapas huñuruspa nin: ‘Chinkasqa obehaytan tarirqakanpuni, chayrayku ñoqawan q'ochukuychis,’ nispa.
42015007	Niykichismi: ‘Isqon chunka isqonniyoq chanin kaqkuna, manaña yuyayman kutirikuyta nesesitankuñachu. Chaykunamanta aswantaraqqa, huk huchasapa yuyayman kutirikuqtinmi, chay hina kusikuyraq hanaq pachapi kanqa,’ nispay, nispa.
42015008	Nillarqantaqmi: —Otaq mayqen warmipas, chunka drakma qolqeyoq kashaqtin, hukninqa chinkarunmanmi. Chay hina kaqtinqa, ¿manachu lamparanta hap'ichispa wasita pichan, hinaspataq tarinankama allintapuni maskhanman?
42015009	Tarirqamuspantaq reqsinakuqmasinkunata, hinallataq wasimasinkunata huñuruspa nin: ‘Chinkasqa drakma qolqeytan tarirqakapuni, chayrayku ñoqawan q'ochukuychis,’ nispa.
42015010	Niykichismi: ‘Chay hinallataqmi Diospa angelninkunaq ñawpaqenpipas, huk huchasapa yuyayman kutirikusqanmantaqa kusikuy kan,’ nispay, nispa.
42015011	Chaymantapas Jesusqa nillarqantaqmi: ―Huk runaqmi iskay churinkuna kapurqan.
42015012	Hinan sullk'a kaq churinqa taytanta nirqan: ‘Kaqniykimanta tupaqniyta qopullawayña,’ nispa. Taytantaqmi kaqninkunamanta payman t'aqapurqan.
42015013	Pisi p'unchaykunamantataqmi, sullk'a kaq churinqa llapanta huñuruspan, karu suyuta ripurqan. Chaypitaqmi, kacharisqa millay kawsaypi purispan, kaqninkunata q'aruchapurqan.
42015014	Maypachachus llapan kaqninkunata tukuruqtintaqmi, chay suyupi hatun yarqay karqan. Hinan pisichikuyta qallarirqan.
42015015	Chay suyupi tiyaq huk runaman rispantaq, k'askarukurqan. Paytaqmi, khuchinkunata michimunanpaq asiendanman kacharqan.
42015016	Waynataqmi, khuchikunaq mikhunankunawan saksaykuyta munarqan. Ichaqa manataqmi pillapas qorqanchu.
42015017	Hinan yuyayninman kutirikuspa, waynaqa nirqan: ‘Taytaypa wasinpiqa askha llank'apakuqninkunan allin mikhusqa kashanku. Ñoqataq ichaqa, kaypi yarqaymanta ñak'arishani.
42015018	Sayarispay, taytayman ripusaq, hinaspa nisaq: “Taytay, hanaq pachaq kontranpi, hinallataq qanpa ñawpaqeykipin huchallikuni.
42015019	Manañan ‘churiy’ niwanaykipaq hinañachu kani. Aswanpas huknin llank'apakuqniykita, hinallaña hap'ikapuway,” nispay,’ nispan.
42015020	Hinan sayarispa taytanman kutimpurqan. Karullapiraq kashaqtintaq, taytanqa rikururqan. Hinan khuyallikuywan phawarispa, uqllaykukuspan payta much'aykurqan.
42015021	Churintaq taytanta nirqan: ‘Taytay, hanaq pachaq kontranpiwan, qanpa ñawpaqeykipiwanmi huchallikuni. Manañan ‘churiy’ niwanaykipaq hinañachu kani,’ nispa.
42015022	Taytantaq ichaqa, kamachinkunata nirqan: ‘Allin kaq p'achata horqomuspa, p'achachiychis. Makinmantaq huk sortijawan churaychis, hinallataq chakinkunamanpas husut'awan churaychis.
42015023	Hinallataq wirayasqa torilluta apamuspa, nak'aychis. Hinaspataq chayta mikhuspa, fiestata ruwasunchis.
42015024	Kay churiyqa, wañusqan kasharqan, hinan kawsarimpun. Chinkapurqanmi, ichaqa tarisqan kapun,’ nispan. Hinan q'ochukuyta qallarirqanku.
42015025	Kurak kaq churintaqmi, chakrankupi kasharqan. Hamuspantaq, wasiman qayllaykamushaspanña tukaykunata, hinallataq tusuqkunata uyarirqan.
42015026	Huknin uywasqanku waynata waqyaspantaqmi, imachus chaykunaqa kasqanta tapurqan.
42015027	Paytaq nirqan: ‘Sullk'a wawqeykin kutirampusqa. Hinan allinllata, qhalillata chaskisqanrayku, taytaykiqa wirayasqa torilluta nak'achin,’ nispa.
42015028	Kurak kaq churintaq ichaqa, phiñakuspa mana haykuyta munarqanchu. Chaymi taytanqa lloqsimuspan, haykunanpaq chay churinta balikurqan.
42015029	Paytaq ichaqa, taytanman kutichispa nirqan: ‘Qhawariy, kamachikusqaykikunataqa mana hayk'aqpas p'akispaymi, unay watakunaña serbiyki. Manataqmi hayk'aqpas huk kabrachallatapas, amigoykunawan q'ochukunaypaq qowarqankichu.
42015030	Kay churiykin, qhellipi puriq warmikunawan, kaqniykikunata tukurampun. Kutiramuqtintaq ichaqa, wirayasqa torillutaraq paypaq nak'arachinki,’ nispa.
42015031	Hinan taytanqa payta nirqan: ‘Churiy, qanqa ñoqallawanpunin kashanki. Chaymi llapan kaqniykunapas qanllapaqpuni kanqa.
42015032	Kay wawqeykiqa, wañusqan kasharqan. Kunantaq ichaqa, kawsarimpun. Hinallataq chinkasqan kasharqan. Kunantaq ichaqa, tarisqa kapun. Chayraykun fiestataqa ruwananchispuni, hinaspa q'ochukunanchispuni,’ nispan, nispa.
42016001	Jesusmi yachachisqankunata nillarqantaq: ―Huk qhapaq runaqmi mayordomon kapurqan. Chay mayordomon, patronninpa ñawpaqenpi kaqninkunata q'aruchaqmanta tumpasqa karqan.
42016002	Hinan patronninqa payta waqyaspa nirqan: ‘¿Imatataq qanmanta kaytari uyarishani? Manañan mayordomuy kaytaqa atiwaqñachu. Chayrayku mayordomo kayniykimanta kuentata qoway,’ nispa.
42016003	Hinan chay mayordomoqa pay kikinta nikurqan: ‘Patronniy mayordomo kayniyta qechurapuwaqtinqa, chakrapi llank'apakunaypaq kallpaymi mana kapuwanñachu. Hinallataq mañapakuytapas p'enqakunin. Chayrayku, ¿imatataq ruwasaqri?
42016004	Mayordomo kayniymanta wikch'upuwaqtinqa, wakin runakuna wasinkupi chaskiwanankupaq, imatachus ruwaytaqa yuyayurukuniñan,’ nispan.
42016005	Hinan patronninpa sapanka manunkunata waqyarqan. Ñawpaq kaqtataq nirqan: ‘¿Patronniymanri, hayk'ataq manu kashanki?’ nispa.
42016006	Paytaq nirqan: ‘Pachak tumin aseitin,’ nispa. Hinan payta nirqan: ‘Qelqa ruwasqaykichista hap'iy, hinaspa tiyaykuspayki usqhaylla phisqa chunkallataña qelqayuruy,’ nispa.
42016007	Chaymantataq huk kaqtapas nillarqantaq: ‘¿Qanri hayk'a manutaq kashanki?’ nispa. Paytaq chay mayordomota nirqan: ‘Pachak tupu trigon,’ nispan. Hinan chay mayordomoqa payta nirqan: ‘Qelqa ruwasqaykichista hap'iy, hinaspa, pusaq chunkallataña qelqayuruy,’ nispa.
42016008	K'anchay wawakunamantaqa, kay pacha runa-miraypa wawankunan aswan yuyaysapa kanku. Chayraykun, chay mana chanin mayordomota, yuyaysapa kayninwan ruwasqanmanta, patronninqa hatuncharqan.
42016009	Ñoqataqmi ichaqa, niykichis: ‘Chay mana chanin qhapaq kaykunawan amigokunata tariychis. Chay hinapin, qankuna pisichikuqtiykichis, paykuna wiñay tiyanakunapi chaskiykusunkichis,’ nispay.
42016010	Sinchi pisi kaqllapi hunt'aqqa, askhapipas hunt'aqllataqmi. Hinallataq sinchi pisi kaqllapi mana chaninqa, manallataqmi askha kaqpipas chaninllataqqa kanmanchu.
42016011	Chay hinaqa, mana chanin qhapaq kaykunapi manataq hunt'ankichischu chayqa, ¿pitaq cheqaq kaqtari hap'ichisunkichisman?
42016012	Sichus hukpa kaqninkunapi mana hunt'aqchu kankichis chayqa, ¿pitaq paypa kaqninkunatari qosunkichisman?
42016013	Manan pi kamachipas iskay patronkunataqa serbiyta atinmanchu. Huknintan munakunman, huk kaqtataq cheqnikunman. Otaq, huknintan allinpaq hap'inman, huk kaqtataq pisinchanman. Chayraykun, Diostawan, qhapaq kaytawanqa mana serbiyta atiwaqchischu, nispa.
42016014	Qolqe sonqo fariseokunataqmi ichaqa, Jesuspa tukuy chay imaymanakuna rimasqanta uyarispa, asipayarqanku.
42016015	Jesustaq paykunata nirqan: ―Runakunaq ñawpaqenpi sumaq rikch'ayniyoq kaqqa, Diospa ñawpaqenpiqa sinchi millakuymi. Chayraykun qankunaqa, runakunaq ñawpaqellanpi chaninman tukuq kankichis. Diosmi ichaqa, sonqoykichista reqsin, nispa.
42016016	Jesusqa nillarqantaqmi: ―Kamachikuy Simipas, hinallataq Diospa rantinpi rimaqkunapas Bautisaq Juankamallan karqanku. Chaymantapachataqmi, Diospa qhapaq suyunmanta allin willakuytaqa willakushanku. Hinan llapallan runakunaqa chayman haykunankupaq kallpachakushanku.
42016017	Ichaqa Kamachikuy Simimantaqa huch'uy seq'echallanpas yanqayananmantaqa, hanaq pachaq, hinallataq hallp'a pachaq tukukuyninmi aswan fasilchallaqa kanman, nispa.
42016018	Nillarqantaqmi: ―Pipas warminwan t'aqanakuspa, huk warmiwan kasarakun chayqa, wasanchanmi. Hinallataq qosanpa wikch'usqan warmiwan kasarakuqpas wasanchallantaqmi, nispa.
42016019	Jesusqa nillarqantaqmi: ―Huk qhapaq runan karqan. Paymi sani-puka p'achawan, hinallataq ancha balorniyoq p'achakunawanpas p'achakurqan. Sapa p'unchaytaqmi, hatun mikhuna fiestakunallata ruwaq.
42016020	Hinan huk Lázaro sutiyoq wakcha runapas kallarqantaq. Paymi qhapaqpa wasin hatun punkupi lliqnishaq k'iriyoq wikch'urparisqa kasharqan.
42016021	Paytaq, qhapaqpa mesanmanta urmamuq ususqa mikhunakunawan saksaykuyta munasharqan. Alqokunataqmi hamuspa, paypa lliqnishaq k'irinta llaqwarqan.
42016022	Hinallamanmi, wakcha runaqa wañukapurqan. Hinan angelkuna, Abrahampa marq'ayninman apapurqanku. Qhapaq runapas wañukapullarqantaqmi. Hinan p'ampasqa karqan.
42016023	Qhapaq runataq, Hadespi ñak'arispa kasharqan. Karumanta qhawarispataq, Abrahamta rikurqan. Hinallataq Lazarotapas, Abrahampa marq'ayninpi rikullarqantaq.
42016024	Hinan qhapaq runaqa, kunkayoqta waqyakuspa, nirqan: ‘Taytay Abraham, yanapaykuway. Kay nina yawray ñak'ariypin kashani. Chayrayku, Lazarota dedonpa puntallantapas unuman challpuykuspa, qalluyman sut'uykachimuwananpaq kamachiy,’ nispa.
42016025	Abrahamtaq nirqan: ‘Waway, qhapaq kaykunatan kawsasqayki p'unchaykunapi chaskirqanki. Hinallataq Lazaropas mana allinkunata chaskirqan. Chaykunata yuyariy. Kunantaqmi payqa, kusichisqa kashan. Qantaq ichaqa, ñak'ariypi kashanki.
42016026	Tukuy chaykunamantapas aswantaqa, huk tutayaq ukhu wayq'on qankunamanta ñoqaykuta t'aqawananchispaq churasqa kashan. Hinan kaymanta qankunaman hamuy munaqkunaqa, mana chimpamuyta atinkumanchu. Nitaq chaymanta kaymanpas chimpamuyta atimullankumantaqchu.’ nispa.
42016027	Chay qhapaq runataq nirqan: ‘Taytay Abraham, ñoqaq taytaypa wasinman Lazarota kachanaykipaqmi balikuyki.
42016028	Ñoqaqa phisqa wawqeyoqmi kani. Paykunapas amaña kay ñak'arina cheqasman hamunankupaq, Lazarota willamunanpaq kamachiy’ nispa.
42016029	Abrahamtaq nirqan: ‘Moisespa, hinallataq Diospa rantinpi rimaqkunaq qelqasqankutapas paykunaqa hap'ishankun. ¡Chaykunatayá kasukuchunku!’ nispa.
42016030	Hinan chay qhapaq runaqa nillarqantaq: ‘Manan taytay Abraham. Aswanpas, sichus mayqenpas wañusqakunamanta rinqa chayqa, yuyaymanqa kutirikunqakupunin,’ nispa.
42016031	Abrahamtaq ichaqa, payta nirqan: ‘Sichus Moisespa, hinallataq Diospa rantinpi rimaqkunaq qelqasqankutapas mana kasukunqakuchu chayqa, pillapas wañusqankunamantaña riqtinkupas manallataqmi kasukunkumanchu,’ nispan, nispa.
42017001	Jesusmi yachachisqankunata nirqan: ―Misk'akuykunaqa kanqapunin. Ichaqa, ¡ay haqay misk'achiq runamanta, imaynaraq kanqa!
42017002	Kay huch'uykuna- manta huknin misk'achinanmantaqa, chay runata huk molino rumita kunkanman wataruspa mama-qochaman wikch'uykuyninkun aswan allinqa kanman.
42017003	Qankuna kikiykichista qhawakuychis. Wawqeykitaqchus kontraykipi huchallikun chayqa, anyaykamuy. Yuyayman kutirikuqtintaq pampachaykuy.
42017004	Wawqeyki, huk p'unchaypi qanchis kutita qanpa kontraykipi huchallikunmanmi. Hinaqa qanchis kutillatataq chay p'unchaypi hamuspa nisunkiman: ‘Huchaytan reqsikuni,’ nispa. Chay hina kaqtinqa, pampachaykullay, nispa.
42017005	Apostolkunataqmi Señorta nirqanku: ―Señor, iñiyta yapaykuwayku, nispanku.
42017006	Hinan Señorqa nirqan: ―Sichus mostasa ruru sayayllapas iñiyniykichis kanman chayqa, kay sikómoro sach'atan niwaqchis: ‘T'irakuspayki, mama-qochapi saphichakuspa mallkikamuy,’ nispaykichis, chay sach'ataqmi kasukusunkichisman, nispan.
42017007	Nillarqantaqmi: ―¿Qankunamanta mayqenniykichistaq chakra llank'aq, otaq uywa michiq kamachiykichis kampomanta kutimuqtin niwaqchis: ‘Haykumuy, hinaspa mesapi tiyaykuy,’ nispaykichis?
42017008	Aswanqa, ¿manachu ninkichis: Mikhunata wayk'umuy, hinaspataq chumpikuspayki mikhunaykama, hinallataq ukyanaykama serbimuway, chaymantañan qanqa mikhunki, hinallataq ukyankipas,’ nispaykichis?
42017009	¿Kamachiykichiskunata ninkichischu: ‘Ruwasqaykimanta grasias,’ nispaykichis?
42017010	Chay hinallataqmi qankunawanpas kanqa. Kamachisqallata ruwankichis chayqa, ninkichismi: ‘Tukuy imachus kamachisqallantan ruwarqanchis. Chayraykun, mana baleq kamachikunaqa kanchis,’ nispaykichis, nispa.
42017011	Chaymantataqmi, Jesusqa, Jerusalén llaqtaman rishaspa, Samaria llaqtanta, hinallataq Galilea probinsianta pasasharqan.
42017012	Huk llaqta kantuman haykushaqtintaq, chunka runakuna lepra onqoyniyoq chaypi kasharqanku. Hinan Jesusman hamuspanku, karullapi sayaykurqanku.
42017013	Qaparispankutaq nirqanku: ―¡Yachachiqniy Jesús, yanapaykuwayku! nispanku.
42017014	Paykunata rikuruspantaqmi, Jesusqa nirqan: ―Rispaykichis, saserdotekunaman qhawachikamuychis, nispa. Hinan rishallaqtinkuraq qhaliyasqa kapurqanku.
42017015	Paykunamanta hukninkutaq, qhaliyachisqa kasqanta rikukuspan, kunkayoqta Diosta hatunchaspa, Jesusman kutimurqan.
42017016	Hinan grasiasta qospa, Jesuspa ñawpaqenpi pampakama k'umuykuspan, qonqoriykukurqan. Payqa Samaria llaqtamantan karqan.
42017017	Kutichispantaq Jesusqa nirqan: ―¿Manachu qhaliyachisqakunaqa chunka karqankichis? ¿Maypitaq isqon qhaliyachisqakunari kashanku?
42017018	¿Manachu pipas, kutimuspan Diosman hatunchayta qoqqa kan? ¿Aswanpas kay wak suyumanta runallachu kutimuspa Diostaqa hatunchan? nispa.
42017019	Hinan chay runata nirqan: ―Sayariy, hinaspa ripuy. Iñiyniykin qhaliyachisunki, nispa.
42017020	Diospa qhapaq suyun hayk'aqchus hamunanmantan fariseokunaqa Jesusta tapurqanku. Kutichispantaqmi, Jesusqa paykunata nirqan: ―Diospa qhapaq suyunqa, manan willakuspachu hamunqa.
42017021	Qhawariychis, Diospa qhapaq suyunqa, qankuna chawpipiñan kashan. Chayraykun, manaña ninqakuñachu: ‘Qhawariychis kaypin kashan, otaq haqaypin kashan,’ nispaqa, nispa.
42017022	Yachachisqankunatan nirqan: ―Ñoqa Runaq Churinpa huknin p'unchayniy rikuyta munanaykichis tiempoqa chayamunqan. Manataqmi rikunkichischu.
42017023	Nisunkichismi: ‘Qhawariychis, kaypin kashan, otaq qhawariychis, haqaypin kashan,’ nispanku. Ichaqa aman rinkichischu, nitaq qatikunkichispaschu.
42017024	Rayoq lliphllikiynin k'anchayqa, hanaq pachamanta huk lado k'uchunmanta, wak lado k'uchunkamaraq k'ancharimun. Chay hinallataqmi Runaq Churinpa p'unchayninpipas kanqa.
42017025	Ñawpaqtaqa anchatapuniraqmi ñak'arinan kashan. Hinallataq kay runa-miraykunaqpas mana chaskisqan kanqa.
42017026	Imaynan Noepa p'unchayninkunapi karqan, chay hinallataqmi Runaq Churinpa p'unchayninkunapipas kanqa.
42017027	Chay p'unchaykunapiqa kay hinan karqan. Arkaman Noepa haykunan p'unchaykaman, runakunaqa mikhusharqanku, ukyasharqanku, kasarakusharqanku hinallataq kasarakunankupaqpas rimaykusqa kasharqanku. Chayllamanmi paraqa chayamuspan, llapanta wañuchipurqan.
42017028	Chay hinallataqmi, Lotpa p'unchayninkunapipas karqan. Mikhusharqanku, ukyasharqanku, rantikusharqanku, bendesharqanku, tarpusharqanku, hinallataq wasikunatapas hatarichisharqanku.
42017029	Lotqa, Sodoma llaqtamanta lloqsipusqan p'unchaytaqmi ichaqa, hanaq pachamanta asufriyoq nina-para chayarqan. Hinan llapankuta ruphapurqan.
42017030	Runaq Churinpa rikhurimusqan p'unchaypipas chay hinallataqmi kanqa.
42017031	Haqay p'unchaypi, wasi patapi kashaqqa, wasinmanta imaymanankuna horqomunanpaqqa amaña uraykuchunñachu. Chay hinallataq, chakrapi kashaqpas amaña wasinta kutichunñachu.
42017032	Lotpa warminmanta yuyariychis.
42017033	Pipas kawsayninta waqaychay munaqqa, kawsayninta chinkachinqan. Pipas kawsayninta chinkachiqtaqmi ichaqa, kawsayninta qespichinqa.
42017034	Niykichismi: ‘Chay tutapin, huk puñanapi iskay puñushanqaku. Hukninmi apasqa kanqa, huknintaq saqesqa kanqa.
42017035	Iskay warmikunan kuska kutashanqaku. Hukninmi apasqa kanqa, huknintaq saqesqa kanqa.
42017036	Iskaymi chakrapi kashanqaku. Hukninmi apasqa kanqa, huknintaq saqesqa kanqa,’ nispay, nispa.
42017037	Yachachisqankunataq kutichispa, Jesusta tapurqanku: ―Señor, ¿maypitaq chaykunari kanqa? nispanku. Paytaq nirqan: ―Maypichus ayakuna kashanqa, chaymanmi gallinasokunapas huñukunqaku, nispa.
42018001	Ama pisi-kallpayaspa Diosman parlashanallapuni kasqanmantan yachachisqankunaman huk rikch'anachiyta Jesusqa rimaykurqan.
42018002	Paykunatan nirqan: ―Huk llaqtapin, Diosta mana manchakuq, hinallataq runamasintapas mana respetaq, chaninchaq runa karqan.
42018003	Chay llaqtapin, huk biuda warmi kallarqantaq. Paymi chaninchaqman hamurqan. Nirqantaq: ‘Awqay kontra chaninchayta ruwapullawayña,’ nispan.
42018004	Hinan chaninchaqqa, unayña mana munar- qanchu. Ichaqa pay kikinpitaqmi, yuyaykukuspa nirqan: ‘Ñoqaqa, Diostapas manan manchakunichu, nitaq runamasiytapas respetanichu.
42018005	Chaywanpas, kay biuda warmin, umayta nanachiwan. Amaña sapa ratu hamuspa, pasiensiayta tukuwashananpaq, chaninchayta ruwapullasaqña,’ nispan, nispa.
42018006	Hinaqtinmi Señorqa nirqan: ―Mana chaninninpi chaninchaqpa nisqanta uyariychis.
42018007	Chay hinallataq, ¿manachu Diosqa akllasqankuna tuta-p'unchay payman waqyakuqkunata chaninchayta ruwapunqa? ¿Kutichinanpaqri, unaytachu suyachikunqa?
42018008	Niykichismi: ‘Usqhayllan qankunapaqqa chaninchayta ruwapusunkichis,’ nispay. Ichaqa Runaq Churin hamuspanqa, ¿kay pachapi iñiytari tarinqachu? nispa.
42018009	Hukkunan, kikinkupi konfiakuspa chaninman tukuqku, wakinkunatataq pisinchaqku. Paykunamanmi kay rikch'anachiyta Jesusqa rimarqan.
42018010	Nirqantaq: ―Iskay runakunan, Dios yupaychana wasiman Diosman parlaq wicharqanku. Hukninmi, fariseo karqan, huk kaqtaqmi tributo qolqe kobraq karqan.
42018011	Fariseotaqmi, sayaykuspa pay kikillanpaq Diosman parlaspa, kay hinata nirqan: ‘Diosniy, tukuy kaykunamantan grasiasta qoyki. Ñoqaqa manan wakin runakuna hinachu, suwa, mana chanin, wasanchaq, nitaq kay tributo qolqe kobraq hinapaschu kani.
42018012	Hinallataq ñoqaqa iskay kutitan semanapi ayunani. Llapan kaqniykunamantapas diezmoytaqa qoykin,’ nispa.
42018013	Tributo qolqe kobraqñataqmi ichaqa, karullapi sayaykuspa, mana hanaq pachata qhawariyllatapas munarqanchu. Aswanmi qhasqonta takakuspa nirqan: ‘Diosniy, ñoqaqa huchasapan kani, chayrayku yanapaykuway,’ nispan.
42018014	Pipas hatunchakuqqa, huch'uyachisqan kanqa. Huch'uyaykukuqtaqmi, hatunchasqa kanqa. Chayrayku niykichis: ‘Chay huchasapa kaqmi, ñawpaq kaqmantaqa chaninman tukuchisqa, wasinman uraykampurqan,’ nispay, nispa.
42018015	Wawakunatan llamiykunanpaq, Jesusman apamurqanku. Hinan yachachisqankunaqa, chayta rikuspa, wawa apamuqkunata phiñarikurqanku.
42018016	Jesustaqmi ichaqa, yachachisqankunata waqyaspa nirqan: ―Hanaq pacha qhapaq suyuqa wawakunaqmi. Chayrayku, wawakunaqa hinalla ñoqaman hamuchunku, amataq hark'aychischu.
42018017	Cheqaqtan niykichis: ‘Pipas Diospa qhapaq suyunta, mana huk wawa hina chaskiqqa, manan chay qhapaq suyuman haykunqachu,’ nispay, nispa.
42018018	Huk umalliq runan, Jesusta tapuspa nirqan: ―Allin Yachachikuq, ¿wiñay kawsayta tarinaypaqri, imatataq ruwasaq? nispa.
42018019	Jesustaq payta nirqan: ―¿Imanaqtintaq ‘allin’ nispari sutiyawanki? Manan pipas allinqa kanchu, aswanqa Dios sapallanmi.
42018020	Kamachikuy Simiqa ninmi: ‘Aman wasanchankichu. Aman runata wañuchinkichu. Aman suwakunkichu. Aman runamasiykita yanqa qasinmanta tumpankichu. Taytaykitapas, mamaykitapas allinpaq qhawarinki,’ nispan. (Éxo. 20:12-16 Deut. 5:16-20) Chaytaqa yachankiñan, nispa.
42018021	Hinan umalliq runaqa nirqan: ―Llapan chaykunataqa, wayna kasqaymantapacharaqmi waqaycharqani, nispa.
42018022	Chaykunata uyarispantaqmi, Jesusqa payta nirqan: ―Hukmi ruwanayki kashanraq: Llapan kaqniykikunata benderamuspa, wakchakunaman rakimuy. Hinan hanaq pachapi qhapaq kayniykiqa kapusunki. Hamuspaykitaq qatikamuway, nispa.
42018023	Hinan chay waynaqa, ancha qhapaq kasqanrayku, chay simikunata uyarispa, sinchita llakikurqan.
42018024	Hinan sinchi llakisqa kasqanta rikuspa, Jesusqa chay waynata nirqan: ―Qhapaq kayniyoq runakunaqa, may sasatapunin Diospa qhapaq suyunmanqa haykunqaku.
42018025	Huk qhapaq runaq Diospa qhapaq suyunman haykunanmantaqa, yawriq ninrinta huk kamelloq suskhuyninmi aswan atikuqqa kanman, nispa.
42018026	Chayta uyariqkunataqmi nirqanku: ―Hinaqa, ¿pitaq qespikuytari atinman? nispanku.
42018027	Hinan Jesusqa nirqan: ―Runakunapaq mana atikuqpas, Diospaqqa atikullanpunin, nispa.
42018028	Hinan Pedroqa nirqan: ―Qhawariy, ñoqaykuqa, tukuy kaqniykuta saqespaykun qatikushaykiku, nispa.
42018029	Jesustaq paykunata nirqan: ―Cheqaqtan niykichis: ‘Diospa qhapaq suyunrayku wasintapas, otaq esposantapas, otaq wawqe-panankunatapas, otaq tayta-mamantapas, otaq wawankunatapas saqemuqkunaqa kankupunin.
42018030	Paykunataqmi llapallanku, kunan tiempollapiraq ancha askhata chaskinqaku. Hinallataq, hamuq tiempopipas wiñay kawsayta chaskinqaku,’ nispay, nispa.
42018031	Jesusqa chunka iskayniyoq yachachisqankunata pusashaspanmi, paykunata nirqan: ―Qhawariychis, Jerusalén llaqtamanmi wichashanchis. Hinan Runaq Churinmanta, Diospa rantinpi rimaqkunaq qelqasqanku llapachallanpuni hunt'akunqa.
42018032	Mana-judío runakunamantaqmi, hap'ichinqaku. Paykunan asipayanqaku, k'aminqaku, hinallataq thoqaykunqaku.
42018033	Soq'aykusqankumantataqmi wañuchinqaku. Kinsa p'unchaymantataqmi ichaqa, kawsarimpunqa, nispa.
42018034	Yachachisqankunataqmi ichaqa, tukuy chay imaymanakunamanta mana imatapas entiendirqankuchu. Jesuspa chay rimaykusqankunaqa paykunamanta pakasqan kasharqan. Chaymi, chay rimaykusqankunataqa, mana entiendirqankuchu.
42018035	Hinaqtinmi, Jerikó llaqtaman Jesusqa qayllaykusharqan. Huk ñawsa runataq, limosnata mañakuspa, ñan patapi tiyasharqan.
42018036	Hinan chay ñawsa runaqa, askha runakunaq pasashasqanta uyarispa, imachus chayqa kasqanta tapukurqan.
42018037	Runakunataq payta nirqanku: ―Nazaret llaqtayoq Jesusmi pasashan, nispanku.
42018038	Chaymi ñawsa runaqa qaparispa nirqan: ―¡Davidpa Churin Jesús, yanapaykuway! nispa.
42018039	Ñawpaq riqkunataqmi, upallananpaq phiñarikurqanku. Paytaq ichaqa, aswantaraq waqyakuspa nirqan: ―¡Davidpa Churin, ñoqata yanapaykuway! nispa.
42018040	Hinan Jesusqa sayaykurqan. Apamunankupaqtaq kamachikurqan. Asuykachimuqtinkutaqmi, ñawsa runata tapurqan.
42018041	Nirqantaq: ―¿Ima ruwapunaytataq munankiri? nispan. Chay ñawsa runataqmi nirqan: ―Señor, qhawaripuytan munani, nispa.
42018042	Jesustaq payta nirqan: ―Qhawaripuy, iñiyniykin qhaliyachisunki, nispa.
42018043	Kasqan ratupacha qhawaripuspantaq, Diosta hatunchaspa Jesusta qatikurqan. Hinan, llapa llaqtantin runakunaqa chayta rikuspanku, Diosta yupaycharqanku.
42019001	Jesusmi Jerikó llaqtaman haykurqan. Hinan chay llaqta chawpinta pasasharqan.
42019002	Chayllamanmi, Zaqueo sutiyoq huk qhapaq runa chaypi kasharqan. Payqa, tributo qolqe kobraqkunaq umalliqninmi karqan.
42019003	Hinan payqa, pipunichus Jesús kasqanta rikuytapuni munarqan. Ichaqa ancha askha runakunaq kasqanrayku, hinallataq taksalla kasqanraykun, mana rikuyta atirqanchu.
42019004	Jesusqa chaynintapunin rinan karqan. Chayraykun ñawpaqman phawaylla rispan, Jesusta rikunanpaq, huk sikómoro sach'aman wicharqan.
42019005	Jesusqa, chay cheqasman chayaspanmi, wichayta qhawarispa, Zaqueota rikurqan. Hinan payta nirqan: ―Zaqueo, kunanmi wasiykipi qhepakunaypuni kashan. Chayrayku usqhaylla uraykamuy, nispa.
42019006	Hinan payqa, usqhaylla uraykamuspan, Jesusta kusisqa chaskirqan.
42019007	Chayta rikuspankutaqmi, llapallanku chhuchupakuspa nirqanku: ―Huk huchasapa runaq wasinmanmi qorpachakuq haykun, nispanku.
42019008	Hinan Zaqueoqa sayarispa Señorta nirqan: ―Qhawariy Señor, kaqniykunamanta kuskannintan wakchakunaman qosaq. Sichus pimantapas imallatapas q'otuspa suwakurqani chayqa, tawa kutitaraqmi kutichipusaq, nispa.
42019009	Jesustaq nirqan: ―Paypas Abrahampa churin kasqanrayku, kunan kay wasiman qespikuyqa chayamun.
42019010	Runaq Churinqa, chinkasqata maskhananpaq, hinallataq qespichinanpaqmi hamurqan, nispa.
42019011	Jerusalén llaqta qayllapiñan kasharqanku. Hinan paykunaqa, chaykunata uyarispa, Diospa qhapaq suyunqa usqhayllaman rikhuriramunanpaqña, yuyaykusharqanku. Chaymi Jesusqa, huk rikch'anachiyta paykunaman rimaykurqan.
42019012	Nirqantaq: ―Huk allin reqsisqa runan, huk qhapaq suyuta chaskimuspa, chaymantataq kutimpunallanpaq, wak lado suyuta puririrqan.
42019013	Hinan paypa chunka kamachinkunata waqyaspa, chunka mina qolqeta paykunaman rakirqan. Nirqantaq: ‘Kay mina qolqeta kutimunaykama llank'achishaychis,’ nispa.
42019014	Chay allin reqsisqa runaq llaqtamasinkunataq ichaqa, payta cheqnikurqanku. Hinan qhepanta, willaq runakunata kamachispanku, nichimurqanku: ‘Ñoqaykupurapi qanpa kamachikunaykitaqa manan munaykuchu,’ nispanku.
42019015	Hinan chay qhapaq suyuta chaskisqanmanta, chay allin reqsisqa runaqa kutimurqan. Hinan, qolqe qosqan kamachinkunata waqyachimurqan. Sapankankuq qolqe ganachimusqankuta yachananpaqmi waqyachimurqan.
42019016	Ñawpaq kaq kamachintaq hamuspa nirqan: ‘Patronniy, mina qolqeykiqa, chunka mina qolqetawanmi wacharamun,’ nispa.
42019017	Patronnintaq payta nirqan: ‘Allinpuni, allin kamachi, pisillapipas hunt'aqpuni kasqaykiraykun, chunka llaqtakunaq kamachiqnin kanki,’ nispa.
42019018	Iskay kaq kamachin hamuspantaq, payta nirqan: ‘Patronniy, mina qolqeykiqa phisqa mina qolqetawanmi wacharamun,’ nispa.
42019019	Hinan paytapas patronninqa nillarqantaq: ‘Qanpas phisqa llaqtakunaq kamachiqninmi kanki,’ nispa.
42019020	Huk kaqñataq, hamuspa nirqan: ‘Patronniy qhawariy, mina qolqeykiqa kaymi kashan. Kay qolqeykitaqa khipunapi khipuruspaymi waqaycharqani.
42019021	Sinchi millay runa kaspaykin, mana churashaspaykipas horqoq kanki. Hinallataq mana tarpushaspaykipas kosechaq kanki. Chayraykun qanta manchakuspay chay hinata ruwarqani,’ nispa.
42019022	Hinan patronninqa payta nirqan: ‘¡Mana allin kamachi, rimasqaykiraykun huchachasqayki! Sinchi millay runa kaspay, mana churasqaymanta horqoq kasqayta, hinallataq mana tarpushaspay kosechaq kasqaytapas yacharqankin.
42019023	Chay hinaqa, ñoqa kutimuspay, wachaynintinta horqokapunaypaq ¿imanaqtintaq qolqeytari mana bankomanchu churarqanki?’ nispa.
42019024	Chaypi kashaqkunatataqmi nirqan: ‘Chay mina qolqeta qechuychis, hinaspa chunka mina qolqeyoqman qoychis,’ nispa.
42019025	Paykunataqmi nirqanku: ‘Patronniyku, paypaqa ñan chunka mina qolqen kashanña,’ nispanku.
42019026	Patrontaqmi kutichirqan: ‘Qankunataqa niykichismi: “Hayk'an kaqniyoqmanqa aswantaraqmi qosqa kanqa. Mana kaqniyoqmantataqmi ichaqa, kaqninkunatawanpas qechupusqa kanqa,” nispay.
42019027	Ichaqa, chay awqaykuna, paykunapurapi kamachikuqninku kanayta mana munaqkunatataq, kayman apamuychis. Hinaspa ñawpaqeypi kunkanta qhoruychis, nispan, nispa.
42019028	Chayta nispantaq, ñawpaqta rispa, Jerusalén llaqtaman wichasharqan.
42019029	Chay hina kaqtinmi, Betfagé llaqta, hinallataq Betania llaqta qayllaman haykushaspanña, iskay yachachisqankunata Olibos nisqa orqoman kacharqan.
42019030	Hinan paykunata nirqan: ―Chimpa llaqta kantuta rirqoychis. Chayman haykuspaykichistaq, huk malta asnochata watasqata tarinkichis. Chay asnochapiqa, manan hayk'aqpas pi runapas sillakunraqchu. Chaytan paskaraspa aysaramunkichis.
42019031	Sichus pipas tapusunkichis: ‘¿Imapaqmi chay asnochata paskashankichis?’ nispa chayqa, qankunaqa ninkichis: ‘Señormi nesesitashan,’ nispaykichis, nispa.
42019032	Hinan Jesuspa kamachisqankunaqa, imaynatachus nirqan, chay hinatapuni tarirqanku.
42019033	Asnochata paskashaqtinkutaq, asnoyoqkunaqa paykunata nirqanku: ―¿Imapaqmi chay asnochata paskashankichis? nispanku.
42019034	Kamachisqankunataq nirqanku: ―Señormi nesesitashan, nispanku.
42019035	Hinan Jesusman aysamuspanku, p'achankuwan qataykuspa, Jesusta asnochaman sillaykuchirqanku.
42019036	Jesús rishaqtintaq, ñan pataman p'achankuta mast'arqanku.
42019037	Olibos nisqa orqomanta urayamunamanmi Jesusqa chayasharqanña. Hinan atiywan tukuy imaymana musphana ruwaykunata rikusqankurayku, chay llapan askha yachachisqankunaqa kusikuymanta kunkayoqta Diosta yupaychayta qallarirqanku.
42019038	Nirqankutaq: ―¡Señorpa sutinpi hamuq Reyqa, saminchasqa kachun! ¡Hanaq pachapi thak kay kachun, Hanaqkunapipas yupaychay kachun! nispanku. (Sal. 118:26)
42019039	Hinan wakin fariseokunaqa, askha runakuna chawpimanta Jesusta nimurqanku: ―Yachachikuq, yachachisqaykikunata phiñarikuy, nispanku.
42019040	Kutichispantaq Jesusqa paykunata nirqan: ―Niykichismi: ‘Sichus paykuna upallakunkuman chayqa, rumikunan qaparinkuman,’ nispay, nispa.
42019041	Llaqtaman qayllaykushaspantaqmi, chay llaqtata qhawarispa waqarqan.
42019042	Nirqantaq: ―Sichus kay p'unchaynillaykipipas thak kayniykipaq kaqta reqsiwaq chayqa, manan kunanqa ñawiykikunamanta pakasqachu kashanman.
42019043	Awqaykikunaq muyuykusqan kanayki p'unchaykunan chayamunqa. Muyuriqmantan muyuykusunkiku, hinallataq llapan ladomanta k'iskichaykusunkiku.
42019044	Qespichiqniyki hamushaqtinmi mana chaskirqankichu. Chayraykun, pampakamaraq thunisunkiku, wawaykikunatataq wañuchinqaku. Hinallataqmi rumipas, rumi patapi mana qanpiqa qhepanqachu, nispa.
42019045	Dios yupaychana wasiman haykuspantaqmi, Jesusqa chaypi qhatuqkunata, hinallataq rantiqkunata hawaman qarqoyta qallarirqan.
42019046	Hinan paykunata nirqan: ―Qelqasqan kashan: ‘Ñoqaq wasiyqa, Diosman parlana wasin,’ nispa. (Isa. 56:7) Qelqaqa nillantaqmi: ‘Qankunataq ichaqa, suwakunaq mach'ayninman tukurachisqankichis,’ nispan, nispa. (Jer. 7:11)
42019047	Sapa p'unchaymi Jesusqa, Dios yuspaychana wasipi yachachisharqan. Ichaqa, umalliq saserdotekunapas, kamachikuy simita yachachiqkunapas, llaqta umalliq runakunapas paytaqa wañuchiytapunin munasharqanku.
42019048	Llaqtantin runakunaqa ancha yuyaywanmi uyarisharqanku. Chayraykun mana ima ruwaytapas atisharqankuchu.
42020001	Huk p'unchaymi, llaqtantin runakunaman Dios yupaychana wasipi Jesusqa yachachisharqan. Hinallataq allin willakuytapas willasharqan. Chayllamanmi saserdotekuna, kamachikuy simita yachachiqkuna, hinallataq umalliq runakunapas Jesusman asuykurqanku.
42020002	Hinan payta rimaykurqanku: ―¿Ima kamachikuyniyoq kaywantaq kay imaymanakunatari ruwanki? ¿Pitaq chay kamachikuyniyoq kaytari qorqasunki? Chayta niwayku, nispanku.
42020003	Jesustaqmi paykunaman kutichispa nirqan: ―Ñoqapas huk tapukuyta tapullasaykichistaq.
42020004	¿Bautisaq Juanpa bautisayninri hanaq pachamantachu karqan, icha runakunallamantachu karqan? Chayta kutichiwaychis, nispa.
42020005	Paykunataq, paykunapurapi ninakurqanku: ―Sichus hanaq pachamantan nisunchis chayqa, niwasunchischá: ‘¿Imanaqtintaq manari kreerqankichischu?’ nispa.
42020006	Llapa runakunan, Juanqa Diospa rantinpi rimaq kasqanta yachanku. Chayrayku, sichus runakunallamantan nisunchis chayqa, llaqtantin runachá rumiwan ch'aqewasunchis, nispanku.
42020007	Hinan maymantachus karqan, chayta mana kutichirqankuchu.
42020008	Jesustaqmi paykunata nirqan: ―Ñoqapas manallataqmi ima kamachikuyniyoq kaywanchus kay imaymanakuna ruwasqaytaqa nisaykichischu, nispa.
42020009	Hinan llaqtantin runakunaman kay rikch'anachiyta Jesusqa rimaykuyta qallarirqan: ―Huk runan, chakranpi ubasta tarpurqan. Chakra llank'aqkunaman arrendaspantaq, unay tiempopaq karu llaqtata ripurqan.
42020010	Hinan tiemponpi, chakra llank'aqkuna ubas chakraq rurusqanta qomunankupaq, huk kamachinta kamachirqan. Chakra llank'aq runakunataqmi ichaqa, maqaykuspanku, mana imallantinta kutichipurqanku.
42020011	Huk kamachintañataqmi kamachillarqantaq. Ichaqa paytapas kasqallantataqmi p'enqayta maqaykuspanku, mana imallantinta kutichipullarqankutaq.
42020012	Kinsa kaq kamachintan kamachillarqantaq. Ichaqa paytapas k'iriykuspankun, chakramanta qarqomurqanku.
42020013	Hinan chakrayoq wiraqochaqa nirqan: ‘¿Imatataq ruwasaqri? Munasqay churiyta kachasaq. Imaynapipas payta rikuspaqa, manchaykukunkumanpaschá,’ nispa.
42020014	Chakra llank'aqkunataqmi ichaqa rikuruspanku, paykunapurapi rimanakurqanku: ‘Kayqa, erensiata chaskiqmi. Chay tupaqnin erensia ñoqanchispa kapunanpaq payta wañurachisunchis,’ nispanku.
42020015	Hinan ubas chakramanta qarqospa, payta wañuchirqanku. Chay hinaqa, ubas chakrayoq wiraqochaqa, ¿imatataq paykunawanri ruwanqa?
42020016	Hamuspanmi, chay llank'aqkunata wañuchipunqa. Hinan ubas chakranta hukkunaman qopunqa, nispa. Paykunataq chayta uyarispa nirqanku: ―¡Amapuni hayk'aqpas chay hinaqa kachunchu! nispanku.
42020017	Jesustaq ichaqa, paykunata qhawarispa nirqan: ―¿Imanispataq Qelqari nin? Qelqaqa nishanmi: Wasi ruwaqkunaq wikch'usqanku rumin, eskina hap'iq rumiman tukupun,’ nispa. (Sal. 118:22)
42020018	Pipas chay rumi pataman urmaykuqqa, chhallukunqan. Chay rumi, piqpa patanmanchus urmaykunqa chaytaqmi ñut'upunqa, nispa.
42020019	Hinan umalliq saserdotekunaqa, kamachikuy simita yachachiqkunapiwan, paykunaq kontranpi chay rikch'anachiy rimasqanta entiendirqanku. Chayraykun chay orapi hap'irqoytapuni munasharqanku, ichaqa manchakusharqankutaqmi.
42020020	Chaninman tukuspalla, makilla qhawaq runakunatan kamachirqanku. Chaymi, ima rimasqallanpipas hap'irqospa, atiyniyoq kamachikuqpa makinman hap'ichinankupaq qhamiyasharqanku.
42020021	Hinan paykunaqa, Jesusta tapuspa nirqanku: ―Yachachikuq, chanin rimaq, hinallataq allin yachachiq kasqaykitaqa yachaykun. Manan runakunaq rikch'aynintachu qhawanki. Aswanpas Diospa ñanninta cheqaq kaywan yachachinki. Chaytapas yachallaykutaqmi.
42020022	¿Cesarman tributo qolqe pagayniykuri allinchu, icha manachu? nispanku.
42020023	Jesustaqmi ichaqa, yuyaysapa kasqankuta yachaspa, paykunata nirqan: ―¿Imanaqtintaq wateqaytari munawankichis?
42020024	Huk denario qolqeta qhawachiwaychis. ¿Piqpa rikch'aynintaq kayri? Hinallataq, ¿piqpa sutintaq kaypi qelqasqapas kashanri? nispa. Kutichispankutaqmi nirqanku: ―Cesarpan, nispanku.
42020025	Hinan paykunata nirqan: ―Chay hinaqa, Cesarpa kaqta Cesarman qopuychis. Diospa kaqtataq Diosman qopuychis, nispa.
42020026	Llaqta runakunaq qayllanpitaq, mana ima rimasqallanpipas urmachinankupaq hap'irqoyta atirqankuchu. Aswanmi kutichisqanwan, yuyayninkupi mana kabesqa kaspa, upallakapurqanku.
42020027	Saduseokunaqa ninkun: ‘Kawsarimpuyqa manan kanchu,’ nispanku. Paykunamanta wakinninkutaqmi Jesusman asuykuspa tapurqanku.
42020028	Nirqankutaq: ―Yachachikuq, Moisesmi qelqapuwarqanku: ‘Sichus piqpapas kurak wawqen mana wawayoq kashapa wañukapun chayqa, sullk'a wawqenmi chay warminwan kasarakapunqa. Hinan kurak wawqenpa mirayninta hatarichinqa,’ nispan.
42020029	Chay hinaqa, qanchis wawqekunan karqanku. Ñawpaq kaqmi kasarakurqan, hinan mana wawayoq kashaspallaraq wañukapurqan.
42020030	Hinallataqmi iskay kaq wawqenpas chay warmiwan kasarakullarqantaq. Hinan paypas, mana wawayoq kashaspallaraq wañukapurqan.
42020031	Kinsa kaq wawqenpas chay warmiwan kasarakullarqantaq. Chay hinallataqmi, llapan qanchisnintin wawqekunapas chay warmiwan kasarakurqanku. Hinan mana wawayoq kashaspallankuraq wañukapurqanku.
42020032	Chaymantataqmi warmipas wañukapullarqantaq.
42020033	Qanchisnintin wawqekunaq esposankun karqan. ¿Kawsarimpuypiri, mayqenninkuq esposantaq kanqa? nispanku.
42020034	Hinan Jesusqa paykunaman kutichispa nirqan: ―Kay pachapi runakunaqa, kasarakunku, hinallataq kasarachinkun.
42020035	Ichaqa Diospa wakichisqan hamuq pachaman, hinallataq wañusqakunaq kawsarimpuyninkuman aypanankupaq hina kaqkunapas kankun. Paykunan manaqa kasarakunkuchu nitaq kasarachinkupaschu.
42020036	Angelkuna hinan kanku. Hinallataqmi kawsarimpuq kaspanku, Diospa wawankunaqa kanku. Chayraykun manaña wañuyta atinqakuñachu.
42020037	Wañuqkunaq kawsarimpunanmanta Moisesqa t'ankarmanta qelqasqanpin, yachachirqanña. Hinan payqa Señorta nirqan: ‘Qanmi, Abrahampa Diosnin, Isaakpa Diosnin, hinallataq Jakobpa Diosninpas kanki,’ nispa. (Éxo. 3:6)
42020038	Diospaqqa llapallanmi kawsashan. Chaymi Diosqa mana wañusqakunaq Diosninchu, aswanpas kawsashaqkunaq Diosninmi, nispa.
42020039	Wakin kamachikuy simita yachachiqkunataq kutichispa nirqanku: ―Yachachikuq, allintan ninki, nispanku.
42020040	Hinan manaña aswantapas tapupayaytaqa munarqankuñachu.
42020041	Hinaqtinmi Jesusqa paykunata nirqan: ―¿Imaynapitaq, Cristoqa Davidpa Churinmi nispari ninku?
42020042	David kikinmi Salmos Qelqapi qelqarqan.
42020043	Nirqantaq: ‘Señormi Señorniyta nirqan: “Awqaykikunata chakiykiq pachanman churanaykama paña ladoypi tiyaykuy,” nispan, nispa. (Sal. 110:1)
42020044	Chay hinaqa, Davidtaq ‘Señorniy’, nispa sutiyan chayqa, ¿imaynapitaq paypa churinri kanman? nispa.
42020045	Llaqtantin llapallan runakuna uyarishaqtintaq, Jesusqa yachachisqankunata rimaykurqan.
42020046	Nirqantaq: ―Kamachikuy simita yachachiqkunamanta kuidakuychis. Paykunaqa pampakama p'achayoq puriyta, hinallataq plasakunapipas napaykusqa kaytan munanku. Hinallataq judío runakunaq huñukunanku wasikunapipas, mikhuna fiestakunapipas, ñawpaq kaq tiyanakunallapi tiyayta munanku.
42020047	Chay runakunaqa, biudakunaq wasinkutan q'arunku. Runakunawan mana reparachikunankupaqtaqmi unayta Diosman parlaq tukunku. Paykunan aswan sinchi huchachaytaqa chaskinqaku, nispa.
42021001	Qhawarispantaqmi Jesusqa, ofrenda churanaman qhapaqkunaq ofrenda churasqankuta rikurqan.
42021002	Hinallataqmi, huk wakcha biudaq kobremanta iskay qolqechakunata ofrenda churanaman churasqantapas rikullarqantaq.
42021003	Hinan nirqan: ―Cheqaqtapunin niykichis: ‘Kay wakcha biudan, llapankumantapas aswan askhata churaykun,’ nispay.
42021004	Llapan chay churaqkunaqa, qhapaq kayninkumanta puchuqllantan Diospaq ofrendataqa churanku. Kay wakcha biudataqmi ichaqa, llapan kawsananpaq kaqta churaykapun, nispa.
42021005	Hinan wakin runakunaqa, Dios yupaychana wasi, munay rumikunawan, hinallataq qokuy ofrendakunawanpas sumaq- chasqa kasqanmanta rimasharqanku.
42021006	Chaymi Jesusqa paykunata nirqan: ―Kay imaymanakuna rikusqaykichismanqa, p'unchaykunan chayamunqa. Hinan llapachallan thunisqa kanqa. Manataqmi rumipas, rumi patapiqa qhepanqachu, nispa.
42021007	Hinaqtinmi Jesusta tapuspa nirqanku: ―Yachachikuq, ¿hayk'aqtaq chayri kanqa? Hinallataq, ¿chay imaymanakuna pasananpaq kashaqtinri, ima señaltaq kanqa? nispanku.
42021008	Hinaqtinmi Jesusqa nirqan: ―Askhan ñoqaq sutiypi hamuspa ninqaku: ‘Ñoqan Cristoqa kani,’ nispanku. Hinallataq: ‘Ñan tiempopas qayllaykamushanña,’ nispanku. Chayrayku qhawakuychis, amataq q'otuchikuychischu. Nitaq qhepankutapas riychischu.
42021009	Ñawpaqtaqa tukuy kaykunan pasananpuniraq, ichaqa manan kasqan ratuchu p'uchukayqa kanqa. Chayrayku, awqa tinkuymanta, hinallataq maqanakuykunamanta uyarispaykichisqa, ama mancharikunkichischu, nispa.
42021010	Hinan paykunata nillarqantaq: ―Huk suyun wak suyuq kontranpi hatarimunqa. Hinallataqmi huk qhapaq suyupas, wak qhapaq suyuq kontranpi hatarimullanqataq.
42021011	Askha cheqaskunapin, hatun pacha chhaphchikuykuna, yarqaykuna, hinallataq sinchi millay onqoykuna kanqa. Hanaq pachamantataqmi sinchi mancharikuy, hinallataq hatun señalkunapas kallanqataq.
42021012	Lliw chay imaymanakunamanta ñawpaqtataqmi ichaqa, sutiyrayku qatiykachasqa kankichis. Hap'ispataq, judío runakunaq huñukunanku wasikunaman, hinallataq karselkunaman hap'ichisunkichis. Hinan reykunaman, hinallataq kamachikuqkunaq ñawpaqenmanpas apasunkichis.
42021013	Chaykunataqmi, qankuna ñoqamanta willanaykichispaq kanqa.
42021014	Ama imatachus kutichinaykichista ñawpaqmantaraqqa yuyaykukuychischu.
42021015	Ñoqan rimariyta, hinallataq yachaytapas qosaykichis. Chaymantaqmi, mana pi kontrallikuqniykichiskunaqa kutichiytapas, nitaq sayachiytapas atinqakuchu.
42021016	Tayta-mamaykichiskunapas, familiaykichiskunapas, amigoykichiskunapas, wawqe-panaykichiskunapas, hap'ichisunkichismi. Hinan qankunamanta wakinniykichista wañuchisunkichis.
42021017	Sutiyraykutaqmi, llapa runakuna cheqnikusunkichis.
42021018	Ichaqa manan umaykichismanta ch'ulla chukchallaykichispas chinkanqachu.
42021019	Mana qhepaman kutispa, qaqata sayasqaykichiswanmi kawsaytaqa tarinkichis, nispa.
42021020	Jesusqa nillarqantaqmi: ―Jerusalén llaqtata ejersitukunaq muyuykusqanta rikuspaykichismi, chay llaqta thunisqa kanantaqa yachankichis.
42021021	Hinaqtintaq, Judea probinsiapi kashaqkunaqa orqokunaman ayqekuchunku. Llaqta chawpipi kashaqkunataq, llaqta hawaman ayqekuchunku. Hinallataq kampokunapi kashaqkunapas amaña llaqtaman haykuchunkuñachu.
42021022	Chaykunaqa, Diospa phiñakuynin p'unchaykunapi lliw Qelqakunaq hunt'akunanmantan kanku.
42021023	Kay hallp'a pachantinpaqmi hatun ñak'ariy chayamunqa. Hinallataqmi kay llaqtapaqpas k'arak phiñakuy chayamunqa. Chayrayku ¡ay chay p'unchaykunapi, wiksallikuq warmikunamanta, hinallataq wawa ñuñuq warmikunamantapas, imaynaraqmi kanqaku!
42021024	Hinan paykunaqa espadawan wañuchisqa kanqaku. Hinallataq llapan suyukunamanmi ñak'arichisqa kanankupaq preso apasqa kanqaku. Mana-judío runakunaq tiemponku hunt'akunankamataqmi, paykunaqa Jerusalén llaqtata sarunchanqaku, nispa.
42021025	Nillarqantaqmi: ―Hinan intipi, killapi, hinallataq ch'askakunapipas señalkuna kanqa. Hinallataq mama-qochapas phoqchispa qaparinqa. Chaymi, lliw hallp'a pachantinpi runakunapaq, musphariy kasqanhawa llakikuy kanqa.
42021026	Hanaq pachapi atiykunan chhaphchirisqa kanqa. Chayraykun, kay pachaman imaymana mana allinkuna hamusqanmanta, hinallataq mancharikuymanta kay pachapi tiyaq runakunaqa muspharinqaku.
42021027	Hinaqtintaqmi phuyupi, atiywan, hinallataq hatun k'anchariywan Runaq Churinta hamushaqta rikunqaku.
42021028	Rantipapusqa kanaykichismi chayamushanña. Chayrayku kay imaymanakuna pasayta qallarishaqtinqa, umaykichista altoman hoqarispa qhawariychis, nispa.
42021029	Hinan huk rikch'anachiyta paykunaman Jesusqa nillarqantaq: ―Igos sach'ata, hinallataq llapan mallkikunatapas qhawariychis.
42021030	Raphinkuna ch'ikchimushasqanta rikuspaykichismi, poqoy tiempoq qayllaña kashasqantaqa yachankichis.
42021031	Chay hinallataqmi, kay imaymanakuna pasasqanta rikuspaykichisqa, Diospa qhapaq suyun sispallapiña kashasqanta yachankichis.
42021032	Cheqaqtan niykichis: ‘Tukuy chaykuna hunt'akunankamaqa, manan kay runa-mirayqa tukukunqachu.
42021033	Hanaq pachapas, hallp'a pachapas tukukunqan. Simiykunan ichaqa, manapuni hayk'aqpas tukukunqachu,’ nispay.
42021034	Saksapakuykunawan, machaykunawan, hinallataq kay pacha kawsaypi llakipakuykunawan ama sonqoykichis hunt'aykusqachu kashachun. Hinallataq ama qonqayllamanta chay p'unchay hap'inasunkichispaq, qankuna kikiykichista kuidakuychis.
42021035	Llapan hallp'a pachantinpi tiyaq runakunatan, toqlla hina qonqaylla hap'iramunqa.
42021036	Tukuy chay imaymanakuna pasaqtin ayqenaykichispaq, hinallataq Runaq Churinpa ñawpaqenpi sayayta atinaykichispaq kuidakuychis. Chay hinaqa, tukuy tiempopipas mañakuspallapuni, hinallataq rikch'ashaspallapuni kashaychis, nispa.
42021037	Chay p'unchaykunapitaqmi, Jesusqa Dios yupaychana wasipi yachachirqan. Tutataqmi ichaqa, Olibos nisqa orqoman samaykunanpaq wichapurqan.
42021038	Llapa llaqtantin runakunataq Jesusta uyarinankupaq, tutallamanta Dios yupaychana wasiman rirqanku.
42022001	Mana lebadurayoq t'anta mikhuna Paskua sutichasqa fiesta p'unchay qallariyñan kasharqan.
42022002	Hinan umalliq saserdotekuna, hinallataq kamachikuy simita yachachiqkunapas imaynanmanta Jesusta wañuchinankupaq maskhasharqanku. Ichaqa llaqtatataqmi manchakusharqanku.
42022003	Hinallamanmi Satanasqa, Judas Iskarioteman haykurqan. Payqa, chunka iskayniyoq akllasqakunamanta hukninmi karqan.
42022004	Jesusta imaynanmantachus hap'ichinanpaqmi Judasqa umalliq saserdotekunaman, hinallataq soldadokunaq umalliqninkunamanwan rispa rimanakamurqan.
42022005	Paykunataqmi kusikurqanku. Hinan qolqeta qonankupaq rimanakurqanku.
42022006	Chay hinapi rimanakuspankun, Judasqa runakunaq mana yachasqallan ima ratuchus hap'ichinanpaq maskhasharqan.
42022007	Hinan Mana Lebadurayoq T'anta fiesta p'uchayqa chayamurqan. Chay Paskua fiestapitaqmi obehata nak'aspa sakrifi- sioqa haywanapuni karqan.
42022008	Jesustaqmi Pedrota, hinallataq Juantapas kachaspa nirqan: ―Rispaykichis, Paskua fiestapi mikhunata mikhunanchispaq wakichimuychis, nispa.
42022009	Paykunataq Jesusta tapurqanku: ―¿Maypi wakichimunaykutataq munankiri? nispanku.
42022010	Hinan Jesusqa paykunata nirqan: ―Qhawariychis, llaqtaman haykushaqtiykichismi, p'uyñupi unuta apashaq huk runawan tupankichis. Hinan may wasimanchus haykunqa, chaykama qatikunkichis.
42022011	Chay wasiyoq wiraqochatataqmi ninkichis: ‘Yachachikuqmi nisunki: “¿Yachachisqaykunawan Paskua mikhuna mikhunaypaq mayqen kaq wasin kashan?” nispan,’ nispaykichis.
42022012	Paytaqmi ña allichasqataña hatun altos wasita rikuchisunkichis, hinan chaypi wakichimunkichis, nispa.
42022013	Hinan paykunaqa rispanku, imaynatachus Jesuspa nisqanman hina tarirqanku. Chaypitaqmi Paskua mikhunataqa wakichimurqanku.
42022014	Ora chayamuqtintaq, Jesusqa chunka iskayniyoq apostolninkunawan mesaman tiyaykurqan.
42022015	Paykunatataqmi nirqan: ―Manaraq ñak'arishaspay qankunawan maytapuni Paskua mikhunata mikhuykuyta munarqani.
42022016	Qankunatan niykichis: ‘Diospa qhapaq suyun hunt'akunankaman kay Paskua mikhunata manapuniña mikhusaqchu,’ nispay, nispa.
42022017	Huk kopata hap'ispantaq, grasiasta qospan nirqan: ―Kay kopata hap'iychis, hinaspataq qankunapurapi haywanakuychis.
42022018	Niykichismi: ‘Kunanmantapachan Diospa qhapaq suyunpi hamunaykama kay ubaspa rurunmantaqa, manapuni ukyasaqñachu,’ nispay, nispa.
42022019	Hinan t'antata hap'ispan, grasiasta qospa, phakmirqan. Paykunaman qospantaq nirqan: ―Kay t'antaqa qankunarayku qosqay kuerpoymi. Kaytaqa, sapa kuti yuyariwanaykichispaqmi ruwankichis, nispa.
42022020	Chay hinallataqmi mikhusqankumantaña, kopatapas hap'ispa, paykunata nirqan: ―Kay kopaqa, yawarniypi mosoq rimanakuymi. Qankunaraykutaqmi hich'akun, nispa.
42022021	Jesusqa nillarqantaqmi: ―Qhawariychis, hap'ichiqniypa makinmi ñoqaq makiywan kuska mesapi kashan.
42022022	Cheqaqtapunin, Runaq Churinqa, Diospa munayninman hina rishan. Ichaqa ¡ay haqay hap'ichiqninmanta, imaynaraq kanqa! nispan.
42022023	Hinan paykunaqa, mayqenninkuchus chay ruwaq kanman, chaymanta paykunapurapi tapunakuyta qallarirqanku.
42022024	Hinaqtinmi, paykunapurapi, mayqenninkuchus aswan allin kaqqa kasqankumanta churanakuy kasharqan.
42022025	Jesustaqmi ichaqa, paykunata nirqan: ―Reykunaqa, kamachikusqankupi munayniyoqmi kanku. Hinallataqmi chaypi kamachikuqkunapas allin ruwaqkuna nispa sutichakunku.
42022026	Qankunapurapiqa manan chay hinachu kanqa. Aswanpas qankunapurapi kurak kaqqa, sullk'a hinapuni kachun. Hinallataq kamachikuqpas, serbiq hina kachun.
42022027	¿Mayqentaq aswan allin kaqri? ¿Mesapi tiyaqchu icha serbiqchu? Mesapi tiyaqmi riki. Chaywanpas, ñoqaqa qankunapurapi serbiq hinan kashani.
42022028	Pruebasqa kayniykunapi ñoqawan kuska takyaqkunaqa qankunan kankichis.
42022029	Imaynan Yayayqa huk qhapaq suyuta ñoqapaq churapuwan, chay hinallataqmi ñoqapas huk qhapaq suyuta qankunapaq churapuykichis.
42022030	Qhapaq suyuypi kaspaykichis mesaypi mikhunaykichispaq, hinallataq ukyanaykichispaq churapuykichis. Hinallataqmi chunka iskayniyoq Israel ayllukunata tiyaykuspa chaninchanaykichispaqwan churapuykichis, nispa.
42022031	Hinan Señorqa nirqan: ―Simón, Simón, qhawariy. Satanasmi trigota hina suysunasunkipaq maskhashasunki.
42022032	Ñoqataqmi ichaqa, iñiyniyki ama pisi-kallpayananpaq, hinallataq yuyayman kutirikuspayki wawqepanakunata kallpachanaykipaq Yayayta balikurqani, nispa.
42022033	Simontaq ichaqa, payta nirqan: ―Señor, karselmanpas, hinallataq wañuymanpas qanwan kuska rinaypaq wakichisqañan kashani, nispa.
42022034	Jesustaq nirqan: ―Pedro, qantan niyki: ‘Manaraq gallo waqashaqtinmi reqsiwasqaykitaqa kinsa kutita mananchawanki,’ nispay, nispa.
42022035	Jesustaq apostolninkunata nirqan: ―Mana wayaqayoqta, mana qolqeyoqta, hinallataq mana husut'ayoqta kachashaqtiyqa, ¿imallamantapas pisichikurqankichischu? nispa. Paykunataq nirqanku: ―Manan imapas pisiwarqankuchu, nispanku.
42022036	Hinan paykunata nirqan: ―Kunantaq ichaqa, wayaqayoqpas, qolqeyoqpas, chaykunata apakullachun. Mana espadayoqtaq kapanta bendespa huk espadata rantikuchun.
42022037	Niykichismi: ‘Ñoqamanta qelqasqa kashaqqa hunt'akunanpunin. Chay ñoqamanta qelqataqmi nin: “Mana kamachikuy simiwan kashaq runakunatawanmi yuparqanku,” nispa. (Isa. 53:12) Chayraykun chay ñoqamanta ñawpaq qelqasqankunaqa ñoqapi hunt'akunanpuni,’ nispay, nispa.
42022038	Hinan paykunaqa nirqanku: ―Señor, qhawariy, iskay espadan kaypi kashan, nispanku. Jesustaq paykunata nirqan: ―Chayllaña kachun, nispa.
42022039	Chaymanta lloqsispantaq, maymanchus rillaqpuni chay hinata Olibos nisqa orqoman rirqan. Yachachisqankunataqmi qatikullarqankutaq.
42022040	Chay cheqasman chayaspankutaqmi, paykunata nirqan: ―Ama wateqasqa kanaykichispaq Diosman parlaychis, nispa.
42022041	Hinan Jesusqa, paykunamanta huk rumi chanqayman hina t'aqarikurqan. Chaypi qonqoriykukuspantaq Diosman parlarqan.
42022042	Nirqantaq: ―Yayay, sichus munanki chayqa, kay kopata ñoqamanta anchhurichiy. Ichaqa, ama ñoqaq munasqaychu ruwakuchun. Aswanpas qanpa munasqayki ruwakuchun, nispa.
42022043	Hinan Jesusta kallpachananpaq, hanaq pachamanta huk angelqa rikhurimurqan.
42022044	Ancha llakikuyninpitaq, aswantaraq Diosman parlarqan. Hinallataq hump'inkunapas hatuchachaq yawar sut'uy hinaraq hallp'a pampaman sut'urqan.
42022045	Diosman parlasqanmanta sayarispantaq, yachachisqankunaman kutispa, llakikuyhawa puñushaqta paykunata tarirqan.
42022046	Hinan paykunata nirqan: ―¿Imanaqtintaq puñushankichisri? Sayariychis. Hinallataq ama wateqasqa kanaykichispaq Diosman parlashallaychispuni, nispa.
42022047	Chayllamanmi, rimashallaqtinraq, askha runakunaqa hamusharqanku. Paykunaq ñawpaqenkutataqmi Judasqa hamusharqan. Payqa, chunka iskayniyoq yachachisqankunamanta hukninmi karqan. Hinan much'aykunanpaq Jesusman asuykurqan.
42022048	Hinaqtinmi Jesusqa payta nirqan: ―Judas, ¿Runaq Churinta huk much'aykuywanchu hap'ichinki? nispa.
42022049	Chaypi Jesuswan kashaqkunataqmi, imachus pasasqanta reparaspanku payta nirqanku: ―Señor, espadawan k'irisaqkuchu, nispanku.
42022050	Hinan paykunamanta hukninkuqa, hatun umalliq saserdoteq kamachinta k'irispa, paña lado ninrinta qhorururqan.
42022051	Kutichispantaqmi, Jesusqa nirqan: ―Amaña chay hinata ruwaychu, nispa. Chay runaq ninrinta llamiykuspantaq qhaliyachirqan.
42022052	Hinan Jesusqa, paypa kontranpi hamuq umalliq saserdotekunatawan, Dios yupaychana wasipi umalliqkunatawan, hinallataq llaqta umalliq runakunatawan rimaykurqan: ―¿Suwaman hinachu espadakunantin, k'aspikunantin ima hamushawankichis?
42022053	Sapa p'unchayña Dios yupaychana wasipi qankunawan kasharqani chaypas, manapunin makiykichistaqa ñoqaq kontraypi haywariwarqankichischu. Kay ratutaqmi ichaqa, ña qankunaq oraykichisña kashan. Hinallataq tutayaqpa atiyninpa rikuchikuyninña kashan, nispa.
42022054	Jesustan hap'ispa aparqanku, hinan hatun umalliq saserdoteq wasinman apaykurqanku. Pedrotaqmi karullamanta qatikusharqan.
42022055	Patio chawpipi ninata hap'ichiqtinkutaqmi, muyuriqpi tiyarqanku. Pedropas paykunawan kuskan chaypi tiyashallarqantaq.
42022056	Hinan huk kamachi sipasqa, nina k'anchaypa qayllanpi tiyashaqta Pedrota rikururqan. Allinta qhawaykuspantaqmi nirqan: ―¡Kay runaqa Jesuswanmi kasharqan! nispa.
42022057	Pedrotaq ichaqa, mananchaspa nirqan: ―Warmi, manan paytaqa reqsinichu, nispan.
42022058	As unayllanmantataq hukpas rikuruspan, nillarqantaq: ―¡Qanpas paykunamantan kanki! nispan. Pedrotaq nirqan: ―Runa, manan paykunamantachu kani, nispa.
42022059	Huk oramanta hinataq huk runapas nipayashallarqantaq: ―Paypas Galileallamantataqmi. Chayrayku payqa cheqaqtapuni Jesuswan kasharqan, nispa.
42022060	Hinan Pedroqa nirqan: ―¡Runa, rimasqaykitaqa manan yachanichu! nispa. Hinan manaraq rimayta tukushaqtin, kasqan ratupacha galloqa waqamurqan.
42022061	Señortaqmi kutirispa, Pedrota qhawarirqan. Hinan Pedroqa, imaynatachus Señorqa nirqan, chay simimanta yuyarirurqan. Señorqa nisqan karqan: ‘Manaraq gallo waqamushaqtinmi, kinsa kutita mananchawanki’ nispan.
42022062	Hinan Pedroqa hawaman lloqsispan, sinchi khuyayta waqarqan.
42022063	Jesusta kuidaq runakunataqmi, asipayaspanku payta maqarqanku.
42022064	Ñawinta wataruspankutaqmi uyanpi saqmarqanku. Hinan Jesusta tapurqanku: ―Pichus saqmashasunki, chayta watuy, nispanku.
42022065	Paypa kontranpi k'arakta k'amispankutaqmi, wak askha imaymanakunata nirqanku.
42022066	Pacha illariramuqtintaq, llaqta umalliq runakuna, umalliq saserdotekuna, hinallataq kamachikuy simita yachachiqkunapas huñukamurqanku. Hinan Jesusta paykunaq huñukuyninku Konsilio Sanedrinman aparqanku.
42022067	Hinan chaypi paykunaqa nirqanku: ―Sichus qan Cristo kanki chayqa, ¡niwayku! nispanku. Jesustaqmi ichaqa, paykunata nirqan: ―Sichus niykichisman chayqa, manan kreewankichismanchu.
42022068	Chaymantapas, sichus ñoqa tapuykichisman chayqa, manan kutichiwankichismanchu, nitaqmi kachariwankichismanpaschu.
42022069	Kunanmanta ñawpaqmanmi ichaqa, Runaq Churinqa, Diospa paña lado atiyninpi tiyaykunqa, nispan.
42022070	Hinan llapanku Jesusta nirqanku: ―Chay hinaqa, ¿Diospa Churinchu qan kanki? nispanku. Jesustaq paykunata nirqan: ―Qankunaq nisqaykichis hinapunin, nispa.
42022071	Hinaqtinmi paykunaqa nirqanku: ―Ñoqanchis kikinchismi siminwan nisqanta uyarinchis. Chayrayku, ¿ima testigotañataq nesesitanchisri? nispanku.
42023001	Paykunamanta llapan runakuna sayarispankutaqmi, Pilatoq ñawpaqenman Jesusta aparqanku.
42023002	Hinan yanqanmanta huchachayta qallarispanku nirqanku: ―Kay runatan, suyuyku waqllichishaqta tarimuyku. Cesarman qolqe qonatapas manan munanchu. Hinallataq nirqanmi: ‘Ñoqaqa, Rey, hinallataq Criston kani,’ nispan, nispanku.
42023003	Hinan Pilatoqa Jesusta tapuspan nirqan: ―¿Judío runakunaq Reynin qanchu kanki? nispa. Jesustaq payman kutichirqan: ―Nisqayki hinapunin, nispa.
42023004	Hinan Pilatoqa, umalliq saserdotekunatawan, chay askha runakunatawan nirqan: ―Manan ima mana allin ruwasqantapas kay runapiqa tarinichu, nispa.
42023005	Paykunataq ichaqa, nishallarqankupuni: ―Llaqtantintan ch'aqwarachimushan. Galilea probinsiamanta qallarispantaqmi, kaykama llapan Judea probinsiantinpi yachachimushan, nispanku.
42023006	Hinaqtinmi Pilatoqa, Galilea probinsiamanta Jesuspa kasqanta uyarispan, Galileamantapunichus payqa kasqanta tapurqan.
42023007	Hinan Pilatoqa, Herodespa kamachikusqan suyumanta Jesuspa kasqanta yachaspan, Herodesman apachirqan. Chay p'unchaykunapitaqmi, Herodesqa Jerusalén llaqtapi kashallarqantaq.
42023008	Jesusmanta rimaqtan Herodesqa uyarisqa karqan. Hinan ima señalkunallatapas rikuyta munaspa, suyakusharqan. Chayraykun, unay tiempomantaña rikuyta munasqanhawa, Jesusta rikuruspanqa anchatapuni kusikurqan.
42023009	Herodesqa, askha simikunawanmi Jesusta tapusharqan. Paytaq ichaqa, mana imatapas kutichirqanchu.
42023010	Umalliq saserdotekuna, hinallataq kamachikuy simita yachachiqkuna, chaypi aswan kallpawanraq yanqanmanta huchachasharqanku.
42023011	Herodestaq ichaqa, soldadonkunapiwan Jesusta pisichaspanku, hinallataq asipayaspanku, k'ancharishaq p'achawan p'acharachirqanku. Hinan Herodesqa, Pilatoman kutichipurqan.
42023012	Chay kasqan p'unchaytaqmi, Pilatowan, Herodeswan allipunapurqanku. Ñawpaqtataqmi ichaqa, awqantin kasqaku karqan.
42023013	Hinan Pilatoqa, umalliq saserdotekunata, chaninchaqkunata, hinallataq llaqtantin runakunata waqyachirqan.
42023014	Paykunatataqmi nirqan: ―Llaqtantin runakuna waqllichiqta hinapunin kay runata ñawpaqeyman apamuwarqankichis. Qhawariychis, ñoqaqa qankunaq ñawpaqeykichispin yapa-yapa tapuni. Chaymi llapan yanqa qasi tumpasqaykichiskunaman hinaqa, manan ima mana allin ruwasqankunatapas tarinichu.
42023015	Ñoqaqa Herodesmanmi apachirqani. Chaymi paypas, manallataq imatapas tarisqachu karqan. Qhawariychis, manan ima mana allintapas wañunanpaq hinaqa ruwasqachu karqan.
42023016	Chay hinaqa, allinta soq'aykuchispan kacharipusaq, nispa.
42023017	Sapa wata fiestapin huk presota kacharipunanpuni karqan.
42023018	Llapan runakunataqmi ichaqa, huk kunkalla qaparirqanku: ―¡Chay runataqa ama kachariychu! ¡Barrabasta kacharipuwayku! nispanku.
42023019	Barrabasqa, llaqtapi runakunata ch'aqwananpaq hatarichisqanmanta, hinallataq runa wañuchisqanmantawanmi karselpi wisq'asqa kasharqan.
42023020	Hinaqtinmi Pilatoqa, Jesusta kacharipuyta munaspa, runakunata wakmanta rimapayarqan.
42023021	Paykunataq ichaqa, yapamanta qaparirqanku: ―¡Chakatay! ¡Chakatay! nispanku.
42023022	Pilatotaq ichaqa, kinsa kutinpi paykunata nirqan: ―¿Chayri, ima mana allintataq kay runari ruwarqan? Ñoqaqa manan ima mana allintapas wañunanpaq hinaqa tarinichu. Chayraykun allinta soq'aykuchispay, payta kacharipusaq, nispa.
42023023	Paykunataq ichaqa, aswan kunkayoqtaraq chakatananpaq mañakuspanku qaparirqanku. Hinallataqmi umalliq saserdotekunapas, mana thanispa qaparillarqankutaq.
42023024	Hinan Pilatoqa, runakunaq mañakusqanku ruwakunanpaq chanincharqan.
42023025	Hinan runakunata ch'aqwananpaq hatarichiq, hinallataq runa wañuchiq, karselpi wisq'asqanku Barrabasta kacharipurqan. Chayta kacharinanpaqmi, runakunaqa mañakusqaku karqan. Jesustataqmi ichaqa, munasqankuta ruwanankupaq hap'ichirqan.
42023026	Jesusta apashaspankutaqmi paykunaqa, kampomanta hamushaq Cirene suyumanta Simonta hap'irqanku. Hinan Jesuspa qhepanta q'epinanpaq, krustaqa Simonpa patanman churaykurqanku.
42023027	Llaqtamanta askha runakunan qatikurqanku. Hinallataq warmikunapas khuyayta waqaykuspanku qatikullarqankutaq.
42023028	Jesustaq ichaqa, paykunaman kutirispa nirqan: ―Jerusalenpa ususinkuna, ama ñoqamanta waqaychischu. Aswanpas qankuna kikiykichismantawan, wawaykichiskunamantawan waqaychis.
42023029	Qhawariychis, sasa p'unchaykuna chayamuqtinmi ninkichis: ‘Kusisamiyoqmi mana wachakuqkunaqa, mana wiksallikuqkunapas, hinallataq wawata mana ñuñuq warmikunapas kanku,’ nispaykichis.
42023030	Hinaqtinmi orqokunata niyta qallarinkichis: ‘Ñoqayku pataman urmaykamuwayku,’ nispaykichis. Hinallataq moqokunatapas ninkichis: ‘Pakaykuwayku,’ nispaykichis. (Ose. 10:8)
42023031	Sichus q'omer mallkiwan kay hinata ruwanku chayqa, ¿ch'akisqa mallkiwanri, imataraqtaq ruwankuman? nispa.
42023032	Hinallataqmi, iskay mana chanin ruwaq runakunata Jesuswan kuskata chakatamunankupaq aparqanku.
42023033	Uman tullu nisqa orqoman chayaruspankun, chaypi Jesusta chakatarqanku. Hinallataqmi, chay mana chanin ruwaq runakunatapas, hukninta paña ladonman, huk kaqtataq lloq'e ladonman chakatarqanku.
42023034	Jesustaqmi nirqan: ―Yayay, manan imatachus ruwashasqankuta yachankuchu. Chayrayku paykunata pampachaykuy, nispa. Hinan p'achantapas, sortiaspa rakinakurqanku.
42023035	Llaqtantin runakunataq sayaykuspa qhawasharqanku. Hinallataqmi kamachikuqkunapas Jesusmanta asikuspanku nirqanku: ―Hukkunataqa qespichirqanmi. Chay hinaqa, sichus Diospa Cristonpuni chayqa, pay kikintapas qespichikuchunyá, nispanku.
42023036	Soldadokunapas, binagreta haywanankupaq asuykuspankuqa, asipayallarqankutaqmi.
42023037	Hinan Jesusta nirqanku: ―Sichus judío runakunaq Reynin kanki chayqa, qan kikiykitayá qespichikuy, nispanku.
42023038	Jesuspa krusninpitaqmi huk qelqaqa griego rimaypi, latín rimaypi, hinallataq hebreo rimaypi kay hina qelqasqa kashallarqantaq: JUDÍO RUNAKUNAQ REYNINQA KAYMI, nispa.
42023039	Chay mana chanin ruwaq runakuna warkusqankumanta huknintaqmi Jesusta k'amirqan: ―Sichus qan Diospa Cristonpuni kanki chayqa, ¡qan kikiykitayá qespichikuy, hinaspa ñoqaykutapas qespichiwayku! nispan.
42023040	Huknin kaqñataq ichaqa, kutichispa phiñarikurqan: ―¿Kasqan ñak'ariypi kashaspaykichu, Diosta mana manchakunki?
42023041	Cheqaqtapunin ñoqanchisqa, mana chanin ruwasqanchiskunamanta ñak'ariyta chaskishanchis. Paymi ichaqa, mana ima mana allintapas ruwarqanchu, nispa.
42023042	Hinan payqa, Jesusta nirqan: ―Señor, qhapaq suyuykipi hamuspayki ñoqamanta yuyariykukuwanki, nispa.
42023043	Hinaqtinmi Jesusqa payta nirqan: ―Cheqaqtan niyki: ‘Kunanmi ñoqawan paraisopi kanki,’ nispay, nispa.
42023044	Yaqa soqta kaq orasña kashaqtintaq, isqon kaq oraskama llapan hallp'a pachantinpi laqha-tutayay karqan.
42023045	Hinan intipas tutayapurqan. Dios yupaychana wasiq kortinantaqmi kuskanmanta llik'ikurqan.
42023046	Hinan Jesusqa kunkayoqta qaparispa nirqan: ―¡Yayay, makiykimanmi espirituyta hap'ichimuyki! nispa. Chayta nispantaq, wañukapurqan.
42023047	Senturión runataq, chaykuna pasasqanta rikuspa, Diosta hatunchaspan nirqan: ―¡Cheqaqtapunin kay runaqa chanin runa kasqa! nispa.
42023048	Chayta qhawanankupaq huñukamuq llapan runakunataq, chay hina kasqanta rikuspanku, qhasqonkuta takakuspa kutipurqanku.
42023049	Ichaqa llapan reqsiqninkuna, hinallataq Galileamantapacha qatikamuq warmikunapas, chay imaymanakunata qhawaspankun karullapi kasharqanku.
42023050	Chayllamanmi José sutiyoq huk runaqa chaypi kasharqan. Payqa Konsilio Sanedrinpi miembromanta hukninmi karqan. Hinallataq allin runa, chanin runa iman karqan.
42023051	Payqa, manan Konsilio Sanedrinpa rimanakusqanku, nillataq imakunachus ruwanankupaq yuyaykuqmasinkuchu karqan. Joseqa, judío runakunaq llaqtan Arimateamanta, hinallataq Diospa qhapaq suyunta suyakuqmi karqan.
42023052	Paymi Pilatoman asuykuspa, Jesuspa kuerponta mañarqan.
42023053	Krusmanta uraykuchispantaq, ancha balorniyoq sabanawan k'uyuykurqan. Hinan qaqa-qaqapi t'oqosqa aya p'ampana t'oqoman churarqan. Chay aya p'ampana t'oqopiqa manan pitapas churasqakuraqchu karqan.
42023054	Sábado p'unchay qallarinanpaq wakichikuy p'unchaymi karqan.
42023055	Galileamantapacha Jesuswan hamuq warmikunapas qatikuspanku, aya p'ampana t'oqota rikumurqanku. Hinan imaynatachus kuerponta churamusqankutapas rikumullarqankutaq.
42023056	Hinaqtinmi chay warmikunaqa kutipuspanku, q'apashaq t'ikakunatawan q'apashaq hawinakunatawan, ima wakichikurqanku. Kamachikuyninkuman hinataq sábado p'unchaypi samarqanku.
42024001	Semana qallariy p'unchaypitaqmi, ancha tutallamanta, q'apashaq hawinakuna wakichikusqankuta apariyukuspa chay qatikuq warmikunaqa aya p'ampana t'oqota rirqanku. Hinan wakin warmikunapas paykunawan rillarqankutaq.
42024002	Hinan aya p'ampana t'oqo wisq'asqa rumita kuyurichisqata tarirqanku.
42024003	Haykuspankutaq ichaqa, Señor Jesuspa kuerpontaqa mana tarirqankuchu.
42024004	Chay hina kaqtinmi, paykunaqa chay hina kasqanmanta sinchi muspharisqa kasharqanku. Chayllamantaqmi iskay qharikuna, k'ancharishaq yuraq p'achayoq paykunaq kasqankupi sayaykurqanku.
42024005	Hinan paykunaqa, mancharikuymanta pampakama k'umuykurqanku. Chay qharikunataqmi, paykunata nirqanku: ―¿Imanaqtinmi wañusqakunapurapi kawsashaqta maskhashankichis?
42024006	Manan kaypiñachu kashan, aswanpas kawsarimpunñan. Galileapiraq kashaspa nisqasunkichista yuyariychis.
42024007	Nirqanmi: ‘Ñoqa Runaq Churintaqa huchasapakunaq makinkuman hap'ichiwanqakupunin, hinallataq chakatawanqakupunin. Kinsa p'unchaymantataq ichaqa, kawsarimpusaq,’ nispan, nispanku.
42024008	Hinan chay warmikunaqa imanispachus nirqan, chay simikunamanta yuyarirqanku.
42024009	Aya p'ampana t'oqomanta kutipuspankutaqmi, lliw chay imaymanakunata chunka hukniyoq yachachisqakunaman, hinallataq llapallan wakin runakunamanwan willarqanku.
42024010	Apostolkunaman chay imaymanakunata willaqkunaqa, Magdala llaqtayoq María, Juana, Jakoboq maman María, hinallataq paykunawan kashaq wakin warmikunapiwanmi karqanku.
42024011	Chay warmikunaq rimaykusqankutaqmi ichaqa, paykunapaqqa waq'ayasqaq rimasqankuna hina karqan. Hinan mana kreerqankuchu.
42024012	Pedrotaqmi ichaqa, sayarispa aya p'ampana t'oqoman phawaylla phawarqan. Hinan aya p'ampana t'oqo ukhuta k'umuykuspa qhawaykurqan. Hinaqtinmi Jesuspa kuerpon k'uyusqanku sabanakunataqa huk runaq churaykusqanta hina rikurqan. Chay hina kasqanmantataqmi, yuyayninpi mana kabesqa ripurqan.
42024013	Chayllamanmi, kasqan p'unchaypacha, Emaús sutiyoq llaqtachata paykunamanta iskay qharikunaqa risharqanku. Chay llaqtachaqa, Jerusalén llaqtamanta soqta chunka estadiokuna hina karupin kasharqan.
42024014	Lliw chay imaymanakuna pasasqanmanta paykunapurapi rimaspan, chay iskay qharikunaqa risharqanku.
42024015	Hinan paykunaqa rimaspanku, hinallataq paykunapurapi churanakuspanku, risharqanku. Chayllamanmi Jesusqa paykunaman asuykuspan, paykunawan kuska risharqan.
42024016	Jesustaq ichaqa, paykunaq ñawinkuta arphayachirqan. Chaymi mana payta reqsirqankuchu.
42024017	Hinan paykunata nirqan: ―¿Purishaspaykichisri, imamantataq qankunapurapi rimashankichis? ¿Chay rimashasqaykichismantachu khuyay kashankichis? nispa. Hinan khuyaylla sayarparirqanku.
42024018	Hinan paykunamanta hukninku Kleofás sutiyoq karqan. Paymi, kutichispa Jesusta nirqan: ―¿Qan sapallaykichu karu llaqtayoq, kay p'unchaykuna Jerusalenpi chay imaymanakuna pasasqanta mana yachaq kanki? nispa.
42024019	Paykunatataqmi Jesusqa nirqan: ―¿Imakunata? nispan. Hinan paykunaqa nirqanku: ―Nazaret llaqtayoq Jesusmantayá. Payqa Diospa rantinpi rimaq runan karqan. Hinallataq rimakuyninpipas, ruwayninpipas, Diospa ñawpaqenpi, hinallataq llapan llaqtantin runaq ñawpaqenpipas, atiyniyoqmi karqan.
42024020	Umalliq saserdotekunaman, hinallataq ñoqaykuq umalliqniyku kaqkunamanpas wañuchisqa kananpaq hap'ichirqanku. Chay hinapitaq chakatarqanku. Chay imaymakunamantan rimasharqaykuqa.
42024021	Ñoqaykutaqmi ichaqa, Israel llaqtata paypa rantipapunanta suyakusharqayku. Tukuy chaykunaq pasasqanmantataqmi kunanqa kinsa p'unchayña pasarun.
42024022	Chaymantapas ñoqaykumanta wakin warmikunan aya p'ampana t'oqota rirqanku. Hinan muspharichispa niwarqanku: ‘Aya p'ampana t'oqotan ancha tutallamanta rirqayku.
42024023	Hinan kuerponta mana tarirqaykuchu. Ichaqa iskay angelkunatan rikurqayku. Paykunataq niwarqanku: “Jesusqa kawsashanmi,” nispanku,’ nispa.
42024024	Ñoqaykumanta wakinniykun aya p'ampana t'oqota rillarqankutaq. Hinan warmikunaq nisqanta hinapuni tarirqanku. Pay kikintan ichaqa, mana tarirqankuchu, nispanku.
42024025	Hinan Jesusqa paykunata nirqan: ―Diospa rantinpi rimaqkunaq lliw nisqankuta, mana entiendiqkuna, mana kreeqkuna, hinallataq rumi sonqokunan kankichis.
42024026	Cristoqa, chay imaymanakunapi, ¿manachu ñak'arinanpuni karqan? Hinallataq hatunchasqa kananmanpas, ¿manachu haykunanpuni karqan? nispa.
42024027	Hinan Jesusqa llapallan paymanta rimaq Qelqakunata sut'incharqan. Moisespa qelqasqankunamantapacha qallarispan, Diospa rantinpi rimaqkunaq llapan nisqankunakama sut'incharqan.
42024028	Chay hinapin, maymanchus risqanku llaqtachaman chayarqanku. Jesustaqmi ichaqa, aswan karuman riq hina karqan.
42024029	Paykunataq ichaqa, rimapayaspa nirqanku: ―Ch'isiyarapushanñamá, tardeñataq kanpas. Chayrayku ñoqaykuwan qhepakullayña, nispanku. Chaymi paykunawan qhepakunanpaq wasiman haykurqan.
42024030	Chay hina kaqtinmi, mesapi paykunawan tiyaykurqan. T'antata hap'ispantaq samincharqan. Hinan phakmispa paykunaman qorqan.
42024031	Hinan ñawinku kicharikuqtin Jesusta reqsirurqanku. Paytaqmi ichaqa, ñawinkumanta chinkarapurqan.
42024032	Hinan paykunapurapi ninakurqanku: ―Ñanpi rimaykushawaqtinchis, hinallataq Qelqakunata qhawachishawaqtinchis, ¿manachu sonqonchisqa rupharisharqan? nispanku.
42024033	Kasqan ratupachataqmi, paykunaqa sayarispa, Jerusalén llaqtaman kutipurqanku. Hinan chunka hukniyoq yachachisqakunata, hinallataq paykunawan kaqkunatapas huñunasqata tarirqanku.
42024034	Hinan nirqanku: ―¡Cheqaqtapunin Señorqa kawsarirampusqa, hinan Pedromanpas rikhurisqa karqan! nispanku.
42024035	Hinan paykunaqa, imaynapichus ñanpi tuparqanku, chayta willakurqanku. Hinallataq imaynapichus t'antata phakmishaqtin reqsirusqankutawan willakurqanku.
42024036	Chay imaymanakunamanta rimashanankukamallataqmi, Jesusqa paykunaq chawpinkupi rikhurirqan. Hinan paykunata nirqan: ―Thak kay qankunawan kachun, nispa.
42024037	Hinan paykunaqa mancharisqa, llaksasqa ima kaspanku, huk espirituta rikunankupaq yuyaykurqanku.
42024038	Jesustaq ichaqa, paykunata nirqan: ―¿Imanaqtintaq mancharisqa kashankichis, hinallataq sonqoykichispi chay hinakunata yuyaykushankichisri?
42024039	Qhawariychis. Makiykunatapas, chakiykunatapas llamiykuychis. Hinallataq ñoqa kikiypuni kasqayta rikuychis. Huk espirituqa mana aychayoqmi, mana tulluyoqmi. Rikushawankichis hinapas, ñoqaqa aychayoq, hinallataq tulluyoqmi kashani, nispa.
42024040	Chayta nispantaqmi makinkunatapas, chakinkunatapas qhawachikurqan.
42024041	Paykunataqmi kusikuymanta yuyayninkupi mana kabesqa kasharqanku. Mana kreeqtinkutaqmi Jesusqa paykunata nirqan: ―¿Kaypi ima mikhunallaykichispas kashanchu? nispa.
42024042	Hinan huk phakmi challwa kankachata, hinallataq wanqoyruq misk'intawan Jesusman haywarqanku.
42024043	Hinan chayta chaskispa, paykunaq qayllankupi mikhurqan.
42024044	Hinan nirqan: ―Qankunawan kashaspayraqmi kay simikunataqa rimaykurqaykichis. Nirqaykichisqa: ‘Moisespa qelqasqan Kamachikuy Simipi, Diospa rantinpi rimaqkunaq qelqasqankupi, hinallataq Salmos qelqapi, llapan ñoqamanta qelqasqakunaqa hunt'akunanpunin,’ nispaymi, nispan.
42024045	Hinaqtinmi Qelqakunata entiendinankupaq, yuyayninkuta kicharirqan.
42024046	Hinan paykunata nirqan: ―Qelqakunaq nisqanman hinan, Cristoqa ñak'arinanpuni karqan. Hinaspataq kinsa p'unchaymanta wañusqakunamanta kawsarimpunanpuni karqan.
42024047	Paypa sutinpi yuyayman kutirikuy, hinallataq hucha pampachay llapan suyukunaman willakunanqa nesesariopunin karqan. Chaytaqmi Jerusalén llaqtamantapacha qallarimunan karqan.
42024048	Qankunataqmi, chay imaymanakunamanta testigokuna kankichis.
42024049	Qhawariychis, Yayaypa prometesqantan qankunaman kachamusaykichis. Qankunataqmi ichaqa, hanaq pachamanta Diospa atiyninwan p'achallisqa kanaykichiskama, Jerusalén llaqtapi qhepakunkichis, nispa.
42024050	Hinan Jesusqa, Betania llaqtakama paykunata pusarqan. Makinkunata haywarispantaq, paykunata saminchaykurqan.
42024051	Chay hina kaqtinmi, saminchaykusqan qhepata, paykunamanta t'aqarikapurqan. Hinan hanaq pachaman apasqa karqan.
42024052	Paykunataqmi Jesusta yupaychaspankuña, hatun kusikuywan Jerusalén llaqtaman kutipurqanku.
42024053	Hinan Diosta yupaychaspanku, hinallataq saminchaspanku, Dios yupaychana wasipi mana kuyurispa, kasharqanku. Ahinapuni kachun.
43001001	Qallariypiqa, Simin karqan. Simitaq, Dioswan karqan. Simitaqmi, Diospuni karqan.
43001002	Payqa, qallariypin Dioswan karqan.
43001003	Tukuy imaymanakunapas paypa ruwasqanmi karqan. Mana paywanqa, tukuy imaymana ruwasqa kaqkunapas manan ruwasqachu kanman karqan.
43001004	Paypin kawsayqa kasharqan. Chay kawsaytaqmi, runakunapaq k'anchay karqan.
43001005	K'anchaymi laqha-tutayaqpi k'anchan. Laqha-tutayaqtaqmi ichaqa, manapuni k'anchaytaqa atipayta atirqanchu.
43001006	Huk runan, Diospa kachamusqan karqan. Chay runaq sutintaqmi, Juan karqan.
43001007	Payqa willakuq kananpaqmi hamurqan. Hinallataq k'anchaymanta willakusqan chawpinta, llapa runakuna iñinankupaqmi hamurqan.
43001008	Manan Juanchu k'anchayqa karqan. Aswanpas k'anchaymanta willakunanpaqmi payqa hamurqan.
43001009	Chay k'anchaymi, cheqaq kaq k'anchayqa karqan. Hinan kay pachaman hamuq llapa runakunata k'anchashan.
43001010	Payqa, kay pachapin kasharqan. Paypa chawpintataqmi, kay pachaqa ruwasqa karqan. Kay pachapi runakunataqmi ichaqa, manapuni payta reqsirqankuchu.
43001011	Payqa, paypa kaqkunamanmi hamurqan. Paypa kaq runakunataqmi ichaqa, mana payta chaskirqankuchu.
43001012	Llapallan payta chaskikuqkunaman, hinallataq sutinpi iñiqkunamanmi ichaqa, Diospa wawankuna kanankupaq atiyta qorqan.
43001013	Paykunaqa, manan yawarmantachu, nitaq aycha kuerpoq munayninmantachu, nillataq qhariq munayninmantapaschu naserqanku. Aswanpas Diosmantan naserqanku.
43001014	Simitaqmi aycha runaman tukurqan. Hinan ñoqanchis ukhupi tiyarqan. Hatun atiynintataqmi yuyaywan allinta qhawarqanchis. Yayaq sapallan Churinpa chay hatun atiynintaqmi allinpaq qokuywan, hinallataq cheqaq kaqwan hunt'aykusqa karqan.
43001015	Juanmi paymanta willakurqan, hinallataq kunkayoqta waqyakuspa nirqan: —Ñawpaqtañan chay runamantaqa rimarqani. Nirqanitaq: ‘Ñoqaq qhepayta hamuqmi, ñoqamantapas ñawpaqtaraq karqan. Payqa, ñoqamanta ñawpaq kaqmi karqan,’ nispay, nispa.
43001016	Llapallanchismi paypa allipaq qokuywan hunt'aykusqa kayninmanta yapa-yapamanta chaskirqanchis.
43001017	Kamachikuy Simiqa, Moisespa chawpinta qosqan karqan. Allinpaq qokuywan, cheqaq kaqwantaqmi ichaqa, Jesucristoq chawpinta chayamurqan.
43001018	Diostaqa, manapunin pipas rikurqanchu. Aswanpas Yayaq marq'ayninpi kashaq sapallan Churinmi Diostaqa rikuchirqan.
43001019	Juanpa willakuyninqa kaymi. Jerusalén llaqtamanta judío runakunan, saserdotekunata, hinallataq levitakunata ima, Juanpa kasqanman kacharqanku. Paykunan Juanta tapumurqanku: —¿Pitaq qanri kanki? nispanku.
43001020	Payqa manan mananchakurqanchu, aswanpas willakurqanmi. Willakuspantaqmi nirqan: —Ñoqaqa manan Cristochu kani, nispa.
43001021	Hinan tapullarqankutaq: —Chay hinaqa, ¿Eliaschu kanki? nispanku. Juantaq kutichispan nirqan: —Manan ñoqachu kani, nispa. Tapullarqankutaqmi: —¿Diospa rantinpi rimaqchu kanki? nispanku. Paytaqmi kutichispan nillarqantaq: —Manan, nispa.
43001022	Hinaqtinmi payta nirqanku: —Pikunachus kachamuwarqanku paykunaman ñoqayku kutichinaykupaq, ¿pipunitaq qanri kanki? ¿Imatataq qan kikiykimantari ninki? nispanku.
43001023	Juantaq nirqan: —Diospa rantinpi rimaq Isaiasmi nirqan: ‘Ch'inniqpin huk runa kunkayoqta waqyakun: “Señorpa ñanninta siwk hinata ruwaychis,” nispan,’ nispa. (Isa. 40:3) Chayqa ñoqan kani, nispa.
43001024	Chay kachamusqakunataqmi fariseokunaqmanta karqanku.
43001025	Hinan tapuspanku Juanta nirqanku: —¿Hinaqtinri, manataq Cristopaschu, nitaq Eliaspaschu, nillataq Diospa rantinpi rimaqpaschu kanki chayri, imanaqtintaq bautisankiri? nispanku.
43001026	Juantaqmi paykunaman kutichirqan: —Ñoqaqa unupin bautisani. Qankuna ukhupitaqmi ichaqa, huk mana reqsisqaykichis runa kashan.
43001027	Ñoqaq qhepayta hamuqqa paymi. Manataqmi paypa husut'anpa watullantapas paskanaypaq hinachu kani. Payqa ñoqamanta ñawpaq kaqmi karqan, nispa.
43001028	Jordán mayuq wak ladon Betábara llaqtapin Juanqa bautisasharqan. Chaypin chay imaymanakunaqa pasarqan.
43001029	Qhepantin p'unchaytaqmi, Juanqa Jesusta payman hamushaqta rikurqan. Hinan nirqan: —¡Kay pachantinpi runakunaq huchankuta qechuq Diospa Korderonta, qhawariychis!
43001030	Ñawpaqtañan chay runamantaqa rimarqani. Nirqanitaq: ‘Ñoqaq qhepayta hamuq runaqa ñoqamantapas ñawpaqtaraqmi karqan. Payqa, ñoqamanta ñawpaq kaqmi karqan, nispay.
43001031	Manataqmi ñoqaqa payta reqsirqanichu. Aswanpas Kordero Israel llaqtaman rikuchisqa kananpaqmi, ñoqaqa unupi bautisaspa hamurqani, nispa.
43001032	Willakuspantaqmi, Juanqa nirqan: —Espírituq hanaq pachamanta paloma hina urayamuspa, pay patapi takyaykusqantan rikurqani.
43001033	Manataqmi ñoqaqa payta reqsirqanichu. Ichaqa, unupi bautisamunaypaq kachamuwaqniymi niwarqan: ‘Espirituqa piqpa patanmanchus urayamuspan takyaykusqantaqa rikunkin. Santo Espiritupi bautisaqqa paymi,’ nispan.
43001034	Payqa Diospa Churinpuni kasqantan rikurqani. Hinan paymanta willakurqani, nispa.
43001035	Qhepantin p'unchaytaqmi Juanqa, iskay yachachisqankunapiwan wakmanta kasharqan.
43001036	Hinan Jesusta chaynin purishaqta rikuspa, Juanqa nirqan: —¡Diospa Korderonta qhawariychis! nispa.
43001037	Hinan iskaynin yachachisqankunaqa chay nisqanta uyarirqanku. Hinaspataq Jesusta qatikurqanku.
43001038	Jesustaq kutirispan, qatikusqankuta rikuspan paykunata nirqan: —¿Imatan maskhashankichis? nispa. Paykunataq kutichispa nirqanku: —Rabí, ¿maypitaq tiyankiri? nispanku. ‘Rabí’, ninantaqa ‘Yachachiqniy’ ninantan nin.
43001039	Jesustaqmi paykunata nirqan: —Hamuychis, hinaspa rikumuychis, nispa. Chay hina kaqtinmi rirqanku, hinaspa maypichus tiyasqanta rikumurqanku. Chunka kaq oras hinaña kasqanraykutaq, chay p'unchayqa paywan qhepakurqanku.
43001040	Simón Pedroq wawqen Andresqa, Juanta iskaynin uyariqkunaq, hinallataq Jesusta qatikuqkunaq hukninmi karqan.
43001041	Andresmi, wawqen Simonta ñawpaqta tarirqan. Hinan payta nirqan: —Mesiastan tarimuyku, nispa. ‘Mesías’ ninantaqa ‘Cristo’ ninantan nin.
43001042	Hinan Andresqa Jesusman Simonta pusarqan. Jesustaq payta rikuspan nirqan: —Qanqa Jonaspa churin Simonmi kanki. Cefas sutiwanmi sutiyasunkiku, nispa. ‘Cefas’ sutiqa ‘Pedro’ ninantan nin.
43001043	Qhepantin p'unchaytaqmi Jesusqa, Galilea probinsiaman riyta munarqan. Hinan Felipeta tarirqan. Jesustaq payta nirqan: —Qatikamuway, nispa.
43001044	Andrespapas, hinallataq Pedroqpas llaqtanku Betsaida llaqtamantan Felipeqa karqan.
43001045	Felipetaq, Natanaelta tarispan, payta nirqan: —Pimantachus Moisesqa Kamachikuy Simipi qelqarqan, paytan tarimuyku. Diospa rantinpi rimaqkunapas paymantaqa qelqarqankun. Payqa Nazaret llaqtamanta, hinallataq Josepa churin Jesusmi, nispa.
43001046	Hinan Natanaelqa payta nirqan: —¿Nazaret llaqtamanta imallapas allin kaq hamuyta atinmanchu? nispa. Felipetaq payta nirqan: —Riy, hinaspa rikumuy, nispa.
43001047	Jesusqa, paypa kasqanman Natanaelpa hamusqanta rikuspantaqmi, paymanta nirqan: —Israel suyumanta cheqaq runata qhawariychis. Paypiqa manan ima q'otukuypas kanchu, nispa.
43001048	Natanaeltaq payta nirqan: —¿Imaynapitaq reqsiwankiri? nispa. Jesustaq kutichispan payta nirqan: —Manaraq Felipe waqyamushasuqtiykin, igos sach'aq pachanpi kashaqtiyki rikurqayki, nispa.
43001049	Natanaeltaqmi, Jesusman kutichispa, nirqan: —Rabí, ¡Qanqa Diospa Churinmi kanki! ¡Qanqa Israel suyuq Reyninmi kanki! nispa.
43001050	Jesustaq kutichispan payta nirqan: —‘¿Igos sach'aq pachanpin rikurqayki’ nispa nisqayraykuchu, qan iñinki? ¡Kaykunamantapas aswan hatun imaymanakunataraqmi rikunki! nispa.
43001051	Hinan payta nirqan: —Cheqaqta, cheqaqtan niykichis: ‘Hamuq p'unchaykunapi, hanaq pacha kicharikuqtinmi, Diospa angelninkunata Runaq Churinpa hawanpi wichashaqta, hinallataq uraykamushaqtapas rikunkichis,’ nispa.
43002001	Kinsa kaq p'unchaypitaqmi, Galilea probinsiapi kashaq Kaná llaqtapi, kasarakuy karqan. Hinan chaypi, Jesuspa mamitanpas kasharqan.
43002002	Hinallataqmi Jesuspas, yachachisqankunapiwan chay kasarakuyman waqyachisqa karqan.
43002003	Bino pisiqtintaq, Jesuspa mamitanqa payta nirqan: —Manan binonku kanñachu, nispa.
43002004	Jesustaq payta nirqan: —Warmi, ¿iman ñoqawan qan ruwanayki? Manan oray chayamunraqchu, nispa.
43002005	Mamitantaq serbiqkunata nirqan: —Llapan paypa nisqasunkichista ruwaychis, nispa.
43002006	Chaypin unupaq, rumimanta soqta rakikuna kasharqan. Chaykunaqa, judío runakuna ch'uyanchakunankupaqmi karqan. Sapankamanmi, iskay otaq kinsa p'uyñu1 unu haykuq karqan.
43002007	Jesustaq paykunata nirqan: —Rakikunaman unuta hunt'achimuychis, nispa. Hinan serbiqkunaqa, rakikunaman hunt'atapuni hunt'achirqanku.
43002008	Chaymantataqmi paykunata nillarqantaq: —Kunanqa wisiychis, hinaspa dispenseroman apaychis, nispa. Hinan paykunaqa aparqanku.
43002009	Dispenserotaqmi, binoman tukuchisqa unuta mallirqan. Manataqmi maymantachus rikhurisqantaqa yacharqanchu. Unu wisiq sirbiqkunataqmi ichaqa yacharqanku. Hinaqtinmi dispenseroqa, nobiota waqyarqan.
43002010	Hinan nobiota nirqan: —Llapa runapas, ñawpaqtaqa allin kaq binotan horqomun. Sinchitaña ukyaqtinkutaq, mana allin kaq binotaqa horqomun. Qantaq ichaqa, allin kaq binota kunankama waqaychasqanki, nispa.
43002011	Kay señalkunaq qallariynintan, Jesusqa Galilea probinsiapi kashaq Kaná llaqtapi ruwarqan. Hinallataqmi hatun atiyninta rikuchirqan. Yachachisqankunataqmi paypi iñirqanku.
43002012	Chay qhepamantaq, Jesusqa mamitanpiwan, wawqenkunapiwan, hinallataq yachachisqankunapiwan Kapernaum llaqtaman uraykurqan. Hinan chaypi pisi p'unchaykunalla qhepakurqanku.
43002013	Judío runakunaq Paskua fiestankun qayllaykamusharqanña. Hinan Jesusqa Jerusalén llaqtaman wicharqan.
43002014	Dios yupaychana wasipitaqmi, torokuna, obehakuna, hinallataq paloma bendeqkunata tarirqan. Qolqe kambiaqkunapas chayllapitaqmi tiyasharqanku.
43002015	Waskhakunamanta hasut'ita ruwaspataq, Dios yupaychana wasimanta llapan runakunatapas, obehakunatapas, torokunatapas hawaman qarqorqan. Hinallataq qolqe kambiaqkunaq qolqenkutapas wishñispa, mesakunatapas wikaparqan.
43002016	Paloma bendeqkunatataq nirqan: —¡Kay imaymanakunata kaymanta horqoychis. Amañataq Yayaypa wasinta qhatuna wasimanqa tukuchiychisñachu¡ nispa.
43002017	Hinaqtinmi yachachisqankunaqa Qelqaq nisqanta yuyarirurqanku. Qelqaqa ninmi: ‘Wasiykiraykun wañukuniraq,’ nispa. (Sal. 69:9)
43002018	Chayllamanmi, judío runakunaqa, Jesusman kutichispa nirqanku: —Chay imaymanakunatataq ruwanki chayqa, ¿ima señaltataq rikuchiwankikuri? nispanku.
43002019	Jesustaq kutichispa, paykunata nirqan: —Kay t'aqasqa cheqas wasita thuniychis, hinaspataq ñoqa kinsa p'unchaypi hatarirachisaq, nispa.
43002020	Chay hina kaqtinmi, judío runakunaqa nirqanku: —Tawa chunka soqtayoq watapin kay t'aqasqa cheqas wasiqa ruwasqa karqan. ¿Qantaqchu kinsa p'unchayllapi hatarirachiwaq? nispanku.
43002021	Jesustaqmi ichaqa, t'aqasqa cheqas wasi kuerpon kasqanmanta rimasharqan.
43002022	Chaymi, maypachachus Jesusqa wañusqakunamanta kawsarimpuqtinña, yachachisqankunaqa chay nisqankunata yuyarirurqanku. Hinan Qelqakunatapas, Jesuspa nisqan simikunatapas kreerqanku.
43002023	Jerusalén llaqta Paskua fiestapi kashanankamataq, señalkuna ruwasqanta rikuspanku, askha runakuna Jesuspa sutinpi iñirqanku.
43002024	Ichaqa, llapankutan Jesusqa reqsirqan. Chaymi pay kikinqa, mana paykunaq makinkuman churaykukurqanchu.
43002025	Paytaqmi, runapi imachus kasqantaqa yacharqan. Chayraykun, runakunamanta piqpa sut'inchanantapas manapuni nesesitarqanchu.
43003001	Hinan fariseokunaq huknin runa Nikodemo sutiyoq karqan. Payqa, judío runakunaq umalliqninkumanta hukninmi karqan.
43003002	Paymi, tutalla Jesusman rispa, payta nirqan: —Rabí, manan pipas, manachus Diosqa paywan kashanman chayqa, kay señalkuna ruwasqaykitaqa, ruwayta atinmanchu. Chaymi yachachikuq hina Diosmanta hamusqaykita yachayku, nispa.
43003003	Jesustaqmi kutichispa, payta nirqan: —Cheqaqta, cheqaqtan niyki: ‘Pipas manachus wakmanta nasenqa chayqa, manan Diospa qhapaq suyuntaqa rikuyta atinmanchu, nispay,’ nispa.
43003004	Nikodemotaq payta nirqan: —¿Imaynatataq huk runaqa, machuña kashaspanri, naseyta atinman? ¿Mamitanpa wiksanman wakmanta haykuspachu nasenman? nispa.
43003005	Jesustaq kutichirqan: —Cheqaqta, cheqaqtan niyki: ‘Pipas manachus unumantawan, Espiritumantawan nasenqa chayqa, manan Diospa qhapaq suyunmanqa haykuyta atinmanchu,’ nispay.
43003006	Aycha kuerpomanta naseqqa, aychallan. Hinallataq, Espiritumanta naseqpas espíritun.
43003007	Nirqaykin: ‘Wakmanta nasenaykichisqa nesesariopunin,’ nispay. Ama chay nisqayrayku yuyayniykipi mana kabesqachu kay.
43003008	Wayraqa may munasqanmantan wayramun. Wayraq wayrasqantataq uyarinki. Manataqmi ichaqa maymantachus hamusqanta, nitaq maymanchus risqantapas yachankichu. Chay hinallataqmi Espiritumanta llapa naseqkunaqa kanku, nispa.
43003009	Nikodemotaq kutichispa, Jesusta nirqan: —¿Imaynataq chay hinari kanman? nispa.
43003010	Jesustaq kutichispan payta nirqan: —¿Qanqa Israel llaqtapi yachachiq kashaspaykichu, mana kaykunatari yachanki?
43003011	Cheqaqta, cheqaqtan niyki: ‘Yachasqaykutan rimayku, hinallataq rikusqaykutan willayku. Willasqaykutataqmi ichaqa, mana chaskinkichischu,’ nispay.
43003012	Kay pachapi kaqkunallatan rimaykurqaykichis, manataqmi kreenkichischu. Chay hinaqa, ¿sichus hanaq pachapi kaqkunamanta rimaykuykichisman chayri, imaynatataq kreewaqchis?
43003013	Manapunin pipas hanaq pachamanqa wicharqanchu. Aswanpas hanaq pachamanta uraykamuq Runaq Churillanmi wicharqan. Hinallataq hanaq pachapipas kashan.
43003014	Imaynan Moisespas mach'aqwayta ch'inniqpi hoqarirqan, chay hinallataqmi, Runaq Churinpas hoqarisqapuni kanan.
43003015	Lliw paypi iñiqqa mana chinkananpaq, aswanpas wiñay kawsayniyoq kanankupaqmi payqa hoqarisqapuni kanan.
43003016	May hinatapunin Diosqa kay pachapi runakunata munakurqan. Chaymi sapallan Churintaqa qomurqan. Lliw paypi iñiqqa mana chinkananpaq, aswanpas wiñay kawsayniyoq kananpaqmi qomurqan.
43003017	Diosqa, manan Churintaqa kay pachapi runakunata huchachananpaqchu kay pachaman kachamurqan. Aswanpas kay pachapi runakuna, paypa chawpinta qespisqa kanankupaqmi payta kachamurqan.
43003018	Pipas paypi iñiqqa, manan huchachasqañachu. Pipas paypi mana iñiqtaqmi ichaqa, sapallan Churinpa sutinpi mana iñisqanrayku, ña huchachasqaña kapun.
43003019	Huchachayqa kaymi: K'anchaymi kay pachaman hamurqan. Runakunataqmi ichaqa, ruwayninku millay kasqanrayku, k'anchaymanta aswantaqa laqha-tutayaqta munakurqanku.
43003020	Lliw mana allinkunata ruwashallaqpuniqa, k'anchaytan cheqnikun. Ruwayninkunamanta mana phiñarisqa kanankupaqmi, k'anchaymanqa mana hamunkuchu.
43003021	Cheqaq kaqta ruwashallaqpunin ichaqa, ruwayninkuna Diospi ruwasqa kasqanta sut'i rikusqa kananpaq k'anchayman hamun, nispa.
43003022	Chaymantataqmi Jesusqa, yachachisqankunapiwan Judea probinsiaman rirqan. Hinan chaypi paykunawan qhepakurqan, hinallataq bautisasharqan.
43003023	Salimpa qayllan Enonpin askha unu karqan. Chaymi Juanpas chaypiqa bautisasharqan. Hinan runakuna chayman rirqanku, hinaspataq bautisasqa karqanku.
43003024	Manaraqmi Juanqa, karselpi wisq'asqaraqchu karqan.
43003025	Hinaqtinmi Juanpa yachachisqankunawan, judío runakunawan ch'uyanchakuymanta churanakuy hatarirqan.
43003026	Hinan Juanman rispanku, payta nirqanku: —Rabí qhawariy, pimantachus willakurqanki chay runan, Jordán mayuq wak ladonpi qanwan kuska kasharqan, paymi bautisashan. Llapa runataqmi payman rishanku, nispanku.
43003027	Juantaqmi kutichispa nirqan: —Manachus imatapas hanaq pachamanta qosqa kanman chayqa, manan pi runapas imatapas chaskiytaqa atinmanchu.
43003028	Nirqaykichismi: ‘Manan ñoqaqa Cristochu kani, aswanpas paypa ñawpaqenta kachamusqallan kani,’ nispay. Chay nisqaymanta testigoykunaqa qankuna kikiykichismi kankichis.
43003029	Kasarakuq qhariqa, nobiayoqmi. Kasarakuq qhariq amigontaqmi ichaqa, ladonpi sayaykuspa uyarin. Paymi kasarakuq qhariq kunkanta uyarispan anchata kusikun. Chay hinapitaqmi, kay kusikuyniyqa hunt'akun.
43003030	Payqa aswan-aswan reqsisqapunin kanan. Ñoqataqmi ichaqa, pisi reqsisqallaña kanay.
43003031	Hanaqmanta hamuqqa llapanmantapas aswan hatunmi. Hallp'a pachamanta kaqtaq ichaqa, hallp'a pachallamanta, hinallataq hallp'a pacha kaqkunallamanta rimanpas. Hanaq pachamanta hamuqqa llapanmantapas aswan allin kaqpunin.
43003032	Payqa, imachus rikusqanmanta, hinallataq imachus uyarisqanmantan willakushan. Manataqmi pipas willakusqantaqa chaskinchu.
43003033	Pipas willakuyninta chaskiqqa, Diosqa cheqaqpuni kasqantan sut'inchan.
43003034	Diosqa manan Espiritutaqa tupuspachu qon. Chaymi, Diospa kachamusqanqa, Diospa siminkunata riman.
43003035	Yayaqa Churintan munakun. Llapan imaymanakunatataqmi paypa makinman hap'ichirqan.
43003036	Pipas Churipi iñiqqa wiñay kawsayniyoqmi. Churipi iñiyta mana munaqtaqmi ichaqa, mana wiñay kawsayniyoqchu kanqa. Aswanpas Diospa k'arak phiñakuyninmi paypi takyasqa kashan, nispa.
43004001	Wakin runakunan nisharqanku: ‘Juanmanta aswantaqa, Jesusmi yachachisqankunata askhayachishan, hinallataq bautisashanpas,’ nispanku. Chay nisqankutan fariseokunaqa uyarirqanku. Chaytataqmi Señorqa yacharurqan.
43004002	Ichaqa manan Jesús kikinpunichu bautisasharqan, aswanpas yachachisqankunan bautisasharqanku.
43004003	Jesusqa, fariseokunaq uyarisqankuta, yacharuspa hinan, Judea probinsiamanta lloqsispan Galilea probinsiaman wakmanta ripurqan.
43004004	Ichaqa Samaria probinsiantapunin pasanan karqan.
43004005	Hinan Jesusqa, Samaria probinsiapi kashaq Sikar sutiyoq llaqtaman chayarqan. Jakobmi, churin Joseman huk chakrata qosqa karqan. Chaypa qayllanpin chay Sikar llaqtaqa kasharqan.
43004006	Chaypitaqmi Jakobpa pukyun kasharqan. Hinan Jesusqa, purisqanmanta sayk'usqa kaspan, chay pukyu patapi tiyaykurqan. Yaqapas soqta kaq orasñan karqan.
43004007	Samaria probinsiamantataqmi, huk warmi unuta horqonanpaq hamurqan. Hinan Jesusqa payta nirqan: —Ukyanaypaq unuta qoykuway, nispa.
43004008	Yachachisqankunataqmi, mikhuna rantiq llaqtata risqaku karqan.
43004009	Hinaqtinmi Samaria probinsiamanta warmiqa, Jesusta nirqan: —¿Imaynataq qanri, judío runa kashaspayki, ukyanaykipaq unutari mañakuwanki? Ñoqaqa Samaria llaqtayoq warmin kani. Judío runakunawan, Samariamanta runakunawanqa manan allinpichu kanku, nispa.
43004010	Kutichispantaqmi, Jesusqa payta nirqan: —Ñoqaqa nirqayki: ‘Ukyanaypaq unuta qoykuway,’ nispan. Ichaqa sichus Diospa qokuyninta, hinallataq unu mañakuqniykita reqsiwaq chayqa, mañakuwaqchá karqan. Hinaspataq payqa, kawsay qokuq unuta qosunkiman karqan, nispa.
43004011	Warmitaq Jesusta nirqan: —Señor, unu pukyuqa ukhun. Manataqmi imaykipas unu horqonaykipaqqa kapusunkichu. Chay hinaqa, ¿kawsay qokuq unutari maymantataq horqomuwaq?
43004012	¿Kay unu pukyu qowaqniyku taytayku Jakobmanta aswan allinchu qanri kanki? Manan riki. Pay kikinmi wawankunapiwan, uywankunapiwan ima, kay unu pukyumantaqa, ukyarqanku, nispa.
43004013	Kutichispantaqmi, Jesusqa payta nirqan: —Pikunachus kay unuta ukyaqqa, wakmantan ch'akichikullanqakutaq.
43004014	Pikunachus ñoqaq qosqay unuta ukyaqkunataqmi ichaqa, manapuniña hayk'aqpas ch'akichikunqakuchu. Aswanmi ñoqaq unu qosqayqa, paypi wiñay kawsaypaq phullpumuq unu pukyu kanqa, nispa.
43004015	Warmitaqmi Jesusta nirqan: —Señor, manaña ch'akiwananpaq, hinallataq manaña aswanta kayman unuta horqoq hamunaypaq, chay unuta qoway, nispa.
43004016	Jesustaqmi warmita nirqan: —Rispa, qosaykita waqyamuy, hinaspa kayman hamuychis, nispa.
43004017	Warmitaqmi kutichispan, Jesusta nirqan: —Manan qosayoqchu kani, nispa. Jesustaqmi warmita nirqan: —Allintan ninki: ‘Manan qosayoqchu kani,’ nispaykiqa.
43004018	Phisqan qosaykikunaqa karqan. Kunan tiyaqmasiykitaqmi ichaqa, mana qosaykichu. Chaytaqa cheqaqtan ninki, nispa.
43004019	Warmitaq payta nirqan: —Señor, yaqachu hina Diospa rantinpi rimaq kawaq.
43004020	Taytaykuqa, kay orqopin Diosta yupaycharqanku. Qankunataqmi ninkichis: ‘Yupaychanapaq cheqasqa, Jerusalén llaqtapin kashan,’ nispaykichis, nispa.
43004021	Jesustaq payta nirqan: —Warmi kreeway, mana kay orqopipas, nillataq Jerusalén llaqtapipas Yayata hatunchanaykichispaq oraqa chayamunqan.
43004022	Qespikuyqa, judío runakunamantan hamun. Chaymi qankunaqa, mana yachasqaykichista yupaychankichis. Ñoqaykutaqmi ichaqa, yachasqaykuta yupaychayku.
43004023	Ichaqa, cheqaqmantapuni yupaychaqkuna, espiritupi hinallataq cheqaq kaqpi Yayata yupaychananku oraqa chayamunqan. Chay oraqa kunanmi. Hinaqa, Yayapas chay hina yupaychaqkunataqa payta yupaychanankupaq maskhashanmi.
43004024	Diosqa Espíritun. Chaymi yupaychaqkunaqa, espiritupi, hinallataq cheqaq kaypi yupaychanankuqa nesesariopuni, nispa.
43004025	Warmitaq Jesusta nirqan: —Cristo sutiyoq Mesiaspa hamunantaqa yachanin. Pay hamus panmi, tukuy imaymanakunatapas sut'inchawanqaku, nispa.
43004026	Jesustaq payta nirqan: —Ñoqa, qanwan rimashaqmi, chay Mesiasqa, kani, nispa.
43004027	Chay ratupitaqmi, Jesuspa yachachisqankunaqa chayamurqanku. Hinan chay warmiwan Jesuspa rimashasqanmanta, paykunaq yuyayninkupi mana kabesqa kasharqanku. Chaywanpas ichaqa, manan mayqenninkupas nirqankuchu: ‘¿Imatan maskhashanki?’ nispa, otaq ‘¿Imamantan chay warmiwan rimashanki?’ nispapas.
43004028	Hinaqtinmi warmiqa, p'uyñunta saqerparispa, llaqtata rirqan. Hinaspa runakunata rimaykurqan.
43004029	Nirqantaq: —¡Hamuychis! Tukuy imaymana ruwasqayta niwaqniy huk runata rikumuychis. ¿Manachu payqa Cristo kanman? nispa.
43004030	Hinaqtinmi llaqtamanta lloqsispanku, Jesuspa kasqanman rirqanku.
43004031	Chay hina kashanankamataq, yachachisqankunaqa payta balikuspanku, nirqanku: —Rabí, mikhuykuy, nispanku.
43004032	Jesustaq ichaqa, paykunata nirqan: —Qankunaq, mana yachasqaykichis mikhunan ñoqaq mikhunayqa kashan, nispa.
43004033	Hinaqtinmi, yachachisqankunaqa paykunapura ninakurqanku: —¿Pillapas paymanri mikhunata aparamunmanchu karqan? nispanku.
43004034	Jesustaqmi paykunata nirqan: —Ñoqaq mikhunayqa, kachamuwaqniypa munayninta ruwanaymi, hinallataq chay ruwayninkunata tukunaymi.
43004035	¿Manachu qankunaqa kay hinata ninkichis: ‘Ichhuy tiempo chayamunanpaqqa, tawa killaraqmi faltashan,’ nispaykichis? Qhawariychis, ñoqataqmi niykichis: ‘¡Ñawiykichista allinta kichariychis, hinaspataq chakrakunata qhawariychis! Ichhunapaqqa ñan yuraqña kashan,’ nispay.
43004036	Ichhuqqa pagonta chaskikunmi. Hinallataq wiñay kawsaypaqmi rurutapas pallan. T'akaqwan kuska kusikunanpaqmi ichhuqqa ruruta pallan.
43004037	Chaymanta huk rimayqa kanmi: ‘Hukmi t'akaqpas, huktaq ichhuqpas,’ nispa. Chay rimayqa cheqaqmi.
43004038	Qankunaq mana llank'asqaykichismanmi ñoqaqa ichhumunaykichispaq kacharqaykichis. Hukkunan llank'arqanku, qankunataq ichaqa paykunaq chay llank'asqankuman haykurqankichis, nispa.
43004039	Samaria llaqtayoq warmitaqmi, willakusqa karqan: —Payqa tukuy imachus ruwasqaykunatan, niwan, nispa. Chaymi, chay willakusqanhawa, Samaria probinsiapi kashaq, chay llaqtayoq askha runakunaqa Cristopi iñikapurqanku.
43004040	Hinaqtinmi, Samaria llaqtayoq runakunaqa, Jesuspa kasqanman rirqanku. Hinan paykunawan qhepakunanpaq balikurqanku. Jesustaqmi iskay p'unchay paykunawan qhepakurqan.
43004041	Jesuspa siminta uyarispankutaqmi, aswan askha runakuna paypi iñikapurqanku.
43004042	Runakunataq warmita nirqanku: —Ñoqayku kikiykun, payta uyarirqayku. Hinan payqa cheqaqmantapuni kay pacha runa Qespichiq kasqanta, hinallataq Cristo kasqantapas yachayku. Chayraykun manaña niwasqallaykiwanñachu iñiykuqa, nispanku.
43004043	Iskay p'unchay qhepatataqmi, Jesusqa, Samaria probinsiamanta lloqsispa, Galilea probinsiaman ripurqan.
43004044	Diospa rantinpi rimaq llaqtanpi mana allinpaq qhawarisqa kasqantaqa, kikin Jesuspunin sut'inta willakusqa karqan.
43004045	Jesús, Galilea probinsiaman haykuqtintaqmi, Galilea llaqtayoq runakunaqa payta chaskirqanku. Paykunaqa, ñawpaqtañan Jerusalén llaqtapi fiestaman rispanku, Jesuspa tukuy imaymana ruwasqankunata rikumusqaku karqan. Chaymi paykunaqa Jesusta chaskirqanku.
43004046	Jesusqa, Galilea probinsiapi kashaq Kaná llaqtamanmi, wakmanta chayarqan. Chay llaqtapin payqa, unuta binoman tukuchisqa karqan. Reypa huk ofisialninpa churintaqmi, Kapernaum llaqtapi onqosqa kasharqan.
43004047	Hinan Judea probinsiamanta Galilea probinsiaman Jesuspa chayamusqanta, chay ofisialqa uyarisqa karqan. Chaymi Jesuspa kasqanman hamurqan. Ofisialpa churinqa wañukapunan patallapiñan kasharqan. Chayraykun, churinta qhaliyachiq uraykunanpaq Jesustaqa balikurqan.
43004048	Hinaqtinmi, Jesusqa payta nirqan: —Manachus señalkunata, hinallataq musphana ruwaykunata rikuwaqchis chayqa, manan hayk'aqpas iñiwaqchischu, nispa.
43004049	Reypa ofisialnintaq payta nirqan: —Señor, waway manaraq wañurapushaqtin uraykuy, nispa.
43004050	Jesustaq payta nirqan: —Ripuy, wawaykiqa kawsashanmi, nispa. Ofisialtaqmi, Jesuspa nisqanta kreespa ripurqan.
43004051	Hinan uraykushallaqtinraq, kamachinkunaqa paywan tupanankupaq lloqsimurqanku. Willaspankutaq, payta nirqanku: —Wawaykiqa kawsashanmi, nispanku.
43004052	Hinaqtinmi, ima orastachus alliyarurqan chayta, ofisialqa paykunata tapurqan. Hinan payta nirqanku: —Qayna p'unchaymi, qanchis kaq orasta, ruphapakuy onqoyninqa thanipurqan, nispanku.
43004053	Jesusqa nisqan karqan: ‘Wawaykiqa kawsashanmi,’ nispan. Chaymi onqosqa waynaq taytanqa, Jesuspa nisqan chay oras kasqanta yacharqan. Hinan payqa, llapan wasinpi kaqkunapiwan Jesuspi iñikapurqanku.
43004054	Judea probinsiamanta, Galilea probinsiaman rispa, iskay kaq señal Jesuspa ruwasqanmi chayqa karqan.
43005001	Chay imaymanakuna qhepatataqmi, judío runakunaq fiestanku karqan. Hinan Jesusqa, Jerusalén llaqtaman wicharqan.
43005002	Jerusalén llaqtapin, obehakunaq punkun qayllapi, phisqa portalniyoq, hebreo simipi Betesda nisqa sutiyoq, huk p'uytu kasharqan.
43005003	Chay portalkunapitaqmi, askha onqosqakuna, ñawsakuna, wist'ukuna, mana kuyuriq such'ukuna ima, sirisharqanku. Paykunaqa, unuq aytirikunantan suyakusharqanku.
43005004	Unay-unaymantan, huk ángel unuta aytirichinanpaq chay p'uytuman uraykamuq. Chay hina kaqtinmi, unuq aytirikusqan qhepata ñawpaq kaq haykuqlla, imaymana onqoyninkunamantapas qhaliyapuq.
43005005	Chaypitaqmi, huk runa kasharqan. Payqa, kinsa chunka pusaqniyoq watañan onqosqa karqan.
43005006	Jesustaq payta sirishaqta rikurqan. Hinan unayña onqosqa kasqanta yachaspa, payta tapurqan: —¿Qhali kapuyta munankichu? nispa.
43005007	Onqosqataq, kutichispa payta nirqan: —Señor, unu aytirikuqtin, p'uytuman apaykuwananpaq manan piñiypas kanchu. Kuyurishanaykaman, ñoqamanta huk ñawpaqta haykurapun, nispa.
43005008	Jesustaq payta nirqan: —Sayariy, kamillaykita hoqariy hinaspa puriripuy, nispa.
43005009	Hinan, kasqan ratupacha, chay runaqa qhali kapurqan. Kamillanta hoqarispataq, puriripurqan. Chay p'unchayqa, sábado p'unchaymi karqan.
43005010	Hinaqtinmi judío runakunaqa, chay qhaliyachisqa runata nirqanku: —Kunanqa sábado p'unchaymi. Kamachikuy Simiman hinaqa, manan kamillayki apayta atiwaqchu, nispanku.
43005011	Qhaliyachisqa runataq ichaqa, paykunaman kutichirqan: —Pichus qhaliyachiwaqniy, pay kikinmi nimuwan: ‘Kamillaykita hoqariy, hinaspa puriripuy,’ nispan, nispa.
43005012	Hinaqtinmi payta tapurqanku: —¿Pi runataq chaytari nimurqasunki: ‘Kamillaykita hoqariy, hinaspa puriripuy,’ nispari? nispanku.
43005013	Chaypi askha runakunaq kasqanraykun, Jesusqa chay cheqasmanta ch'inlla t'aqarikapusqa karqan. Chaymi qhaliyachisqa runaqa, pichus karqan chayta mana yacharqanchu.
43005014	Chaymantataqmi Jesusqa, Dios yupaychana wasipi chay runata tarirqan. Hinan payta nirqan: —Qhawariy, qhaliyachisqañan kapunki. Ama chaymantapas aswan mana allinraq hamunasunkipaq, amaña huchallikuyñachu, nispa.
43005015	Chay runataqmi, chaymanta ripuspa, qhaliyachiqninqa Jesuspuni kasqanta judío runakunaman willamurqan.
43005016	Sábado p'unchaypin Jesusqa, chaykunata ruwarqan. Chaymi judío runakunaqa wañuchiytapuni munaspanku, Jesusta qatiykacharqanku.
43005017	Jesustaqmi ichaqa, paykunaman kutichirqan: —Yayayqa kunankaman llank'ashan. Hinallataqmi ñoqapas llank'ashani, nispa.
43005018	Manan sábado p'unchayllatachu p'akirqan, aswanpas nirqanmi: ‘Diosqa ñoqaq Yayaymi,’ nispan. Chay hinapin Dioswan kuskachakurqan. Chaykunaraykun judío runakunaqa, aswantaraq wañuchiytapuni munarqanku.
43005019	Hinaqtinmi Jesusqa, kutichispan paykunata nirqan: —Cheqaqta, cheqaqtan niykichis: ‘Yayaq tukuy ruwasqantan, kikillantataq Churipas ruwan. Chayraykun Churiqa, mana imatapas pay kikillanmanta ruwaytaqa atinmanchu. Aswanpas Yayaq imatachus ruwasqanta rikuspanmi, chaytaqa ruwan,’ nispay.
43005020	Yayaqa Churita munakunmi. Hinallataqmi tukuy imaymana paypa ruwasqanta rikuchin. Chaykunamantapas, aswan hatun ruwaykunataraqmi, qankunaq utirayanaykichispaq rikuchinqa.
43005021	Chay hinaqa, Yayan wañusqakunata kawsarichispa, paykunaman kawsayta qon. Chay hinallatataqmi Churipas, pikunamanchus kawsayta qoyta munan, paykunaman kawsayta qon.
43005022	Yayaqa manan pitapas chaninchanchu. Aswanpas tukuy chaninchaytaqa Churimanmi qorqan.
43005023	Imaynan Yayata allinpaq hap'inku, chay hinallatataq llapalla Churita allinpaq hap'inankupaqmi, chay chaninchaytaqa qorqan. Pipas Churita mana allinpaq hap'iqqa, manallataqmi Churita kachamuq Yayatapas allinpaq hap'inchu.
43005024	Cheqaqta, cheqaqtan niykichis: ‘Pipas simiyta uyarin, hinallataq kachamuwaqniypi iñin chayqa, wiñay kawsayniyoqmi kapun. Manan huchachasqañachu kanqa. Aswanpas wañuymanta kawsaymanñan pasarqon,’ nispay.
43005025	Cheqaqta, cheqaqtan niykichis: ‘Diospa Churinpa kunkanta wañusqakunaq uyarinanku oraqa hamushanmi. Uyariqkunataqmi kawsanqaku. Chay oraqa kunanmi,’ nispay.
43005026	Imaynan Yayapas kikinpi kawsayniyoq kashan, chay hinallatataqmi Churimanpas, kikinpi kawsayniyoq kananpaq qorqan.
43005027	Runaq Churin kasqanraykutaqmi, payman chaninchananpaq kamachikuyniyoq kaytapas Yayaqa qollarqantaq.
43005028	Aya p'ampana t'oqokunapi tukuy kashaqkuna, Churiq kunkanta uyarinanku orasqa chayamunqan. Chay hinaqa, amapuni chaymantaqa utirayaychischu.
43005029	Hinan allin kaqta ruwaqkunaqa, kawsaypaq kaq kawsarimpuyman lloqsimunqaku. Mana allin kaqta ruwaspallapuni kashaqkunan ichaqa, huchachayta chaskina kaq kawsarimpuyman lloqsimunqaku,’ nispa.
43005030	Jesusqa nillarqantaqmi: —Manan imatapas ñoqaqa kikillaymanta ruwaytaqa atiymanchu. Aswanpas, uyarisqayman hinallan chaninchani. Manataqmi ñoqaqa munayniytachu maskhani. Aswanpas, kachamuwaqniy Yayaq munaynintan maskhani. Chayraykun, chaninchayniyqa chaninpuni.
43005031	Sichus ñoqa kikillaymanta willakuni chayqa, willakuyniyqa manan cheqaqchu.
43005032	Ñoqamanta willakuqqa hukmi. Ñoqamanta chay willakusqan cheqaq kasqantaqa yachanin.
43005033	Qankunaqa, willaqkunatan Juanman kacharqankichis. Hinan payqa, cheqaq kaqmanta willakurqan.
43005034	Ñoqan ichaqa, mana pi runamantapas willakuytaqa chaskinichu. Aswanmi, qankuna qespikuyta chaskinaykichispaq chaytaqa nini.
43005035	Juanqa, yawrashaq, hinallataq k'anchashaq lámparan karqan. Qankunataqmi, chay k'anchayninpi huk pisi tiempolla kusikuyta munarqankichis.
43005036	Ñoqamanta willakuymi ichaqa, Juanpamanta aswan hatun. Yayayqa, ruwaykunata ñoqa hunt'anaypaqmi qowarqan. Chay kikin ruwaykuna ruwasqaykunan, ñoqamanta hinallataq Yayaypa kachamuwasqanmanta willakun.
43005037	Hinallataqmi kachamuwaqniy Yayaypas, ñoqamanta willakurqan. Qankunaqa, manataqmi hayk'aqpas kunkanta uyarirqankichischu, nitaqmi rikch'aynintapas rikurqankichischu.
43005038	Qankunaqa, Yayaq kachamusqantan mana kreerqankichischu. Chaymi, Yayaq siminqa, qankunapi mana takyanchu.
43005039	Qelqakunata t'aqwiychis. Qankunapaqqa, chay Qelqakunapi wiñay kawsay kapusunkichismanmi. Chay Qelqakunataqmi ñoqamanta willakuqkunaqa kanku.
43005040	Qankunataqmi ichaqa, kawsayniyoq kanaykichispaq, mana ñoqaman hamuyta munankichischu.
43005041	Runakunaq yupaychaynintaqa manan chaskinichu.
43005042	Ñoqataqmi ichaqa, qankunata reqsiykichis. Hinan qankunapi Diospaq mana munakuyniyoq kasqaykichista yachani.
43005043	Ñoqaqa Yayaypa sutinpin hamurqani. Ichaqa manataqmi ñoqata chaskiwarqankichischu. Sichus huk runa pay kikinpa sutinpi hamunman chayqa, paytaqa chaskiwaqchismi.
43005044	Hukkunan hukkunamanta yupaychayta chaskishankichis. Manataqmi sapallan Diosmanta hamuq yupaychaytaqa maskhankichischu. Chay hina kaqtinqa, ¿imaynatataq qankunari kreeyta atiwaqchis?
43005045	Yayaq ñawpaqenpi ñoqaq huchachanaytaqa ama yuyaykuychischu. Qankunata huchachaqniykichisqa kanmi. Moisespin suyakuyniykichisqa kashan. Huchachaqniykichisqa paytaqmi.
43005046	Moisesqa ñoqamantan qelqarqan. Chay hinaqa, sichus qankuna Moisesta kreewaqchis karqan chayqa, ñoqatan kreewankichisman karqan.
43005047	Sichus qankuna, paypa qelqasqankunata mana kreenkichischu chayqa, ¿imaynatataq ñoqaq nisqaytapas kreenkichisri? nispa.
43006001	Chaymantataq Jesusqa, Galilea qochaq chimpanman rirqan. Chayqa, Tiberias nisqa qochan karqan.
43006002	Hinan ancha askha runakuna Jesusta qatikurqanku. Paykunaqa, onqosqakunapi Jesuspa señalkuna ruwasqantan rikusqaku karqan. Chaymi payta qatikurqanku.
43006003	Hinaqtinmi Jesusqa, huk orqoman wicharqan. Hinan chaypi yachachisqankunawan tiyaykurqan.
43006004	Judío runakunaq Paskua fiestankutaqmi qayllaykamusharqanña.
43006005	Jesusqa allinta qhawarispanmi, ancha askha runakunaq paypa kasqanman hamusqankuta rikurqan. Hinan, Felipeta nirqan: —¿Kay runakuna mikhunankupaqri, maymantataq t'antata rantimusunchis? nispa.
43006006	Jesusqa, imachus ruwanantaqa yacharqanmi. Ichaqa Felipeta probanallanpaqmi chaytaqa nirqan.
43006007	Felipetaq payman kutichirqan: —Iskay pachak denario qolqepi t'antapas manan pisinkallatapas sapanka chaskinankupaqqa aypanmanchu, nispa.
43006008	Huknin yachachisqan, Simón Pedroq wawqen Andresmi, Jesuswan rimarqan.
43006009	Nirqantaq: —Kaypin huk waynacha kashan. Paypan phisqa sebada t'antankuna, hinallataq iskay challwachankuna kashan. Ichaqa, kay askha runapaqqa manan chaychallaqa ayparinmanchu, nispa.
43006010	Hinaqtinmi Jesusqa payta nirqan: —Runakunata tiyaykachimuychis, nispa. Chaypiqa, askha qoran kasharqan. Hinan yaqa phisqa waranqa hina, qharikuna tiyaykurqanku.
43006011	Hinaqtinmi Jesusqa, chay t'antakunata hap'iykurqan. Grasiasta qospantaq, yachachisqankunaman rakirqan. Hinan yachachisqankunaqa, tiyaykuqkunaman rakimurqanku. Chay hinallatataqmi, challwachakunatapas runakunaq munasqankuman hina rakimurqanku.
43006012	Ña saksaña kaqtinkutaqmi, Jesusqa yachachisqankunata nirqan: —Ama imapas usunanpaq, puchuq p'akikunata pallanpuychis, nispa.
43006013	Hinaqtinmi pallanpurqanku. Chay phisqa sebada t'antakuna mikhusqankuq puchun p'akikunata, chunka iskayniyoq kanastakunaman hunt'achirqanku.
43006014	Hinan, runakunaqa, Jesuspa chay señal ruwasqanta rikurqanku. Chaymi nirqanku: —¡Cheqaqtapuni, kay pachaman hamunan karqan Diospa rantinpi rimaq chayqa, paymi! nispanku.
43006015	Hap'iq hamuspankun, reyta ruwananku karqan. Chaytataqmi Jesusqa yacharurqan. Chaymi payqa, wakmanta orqoman sapallan wicharipurqan.
43006016	Tutayaykushaqtinñataq, yachachisqankunaqa qochaman uraykurqanku.
43006017	Barkaman haykuspankutaq, Kapernaum llaqta ladoman qochanta chimpasharqanku. Yaqa illarimuyñan kasharqan. Jesustaqmi ichaqa, paykunaq kasqankuman manaraq risqachu karqan.
43006018	Wayraqa sinchitan wayrasharqan. Chaymi qochapiqa, unu phuqchiy hatarirqan.
43006019	Hinaqtinmi, yaqa iskay chunka phisqayoq otaq kinsa chunka estadiokunata hinaña barkata suchuchisharqanku. Hinan qochaq unu patanta purishaqta Jesusta rikurqanku. Barkaman qayllaykamushaqtintaq, mancharikurqanku.
43006020	Jesustaqmi ichaqa, paykunata nirqan: —¡Ñoqan kani! ¡Ama mancharikuychischu! nispa.
43006021	Hinaqtinmi paykunaqa, Jesusta barkapi chaskiykuyta munarqanku. Hinan kasqan ratupacha, maymanchus risharqanku, chay hallp'aman barkapi chayarqanku.
43006022	Qhepantin p'unchaytaqmi, askha runakuna qocha chimpapi kasharqanku. Paykunaqa, ch'ulla barkalla chaypi kasqanta kuentata qokusharqankun. Yachachisqankunaq haykusqanku chay barkallan, chaypi kashasqa karqan. Hinallataqmi Jesusqa, yachachisqankunawan chay barkaman mana haykusqachu karqan, aswanpas yachachisqankunalla risqaku karqan. Chaytapas kuentata qokullarqankutaqmi.
43006023	Ichaqa, Tiberias llaqtamantan wak barkakuna chayasqaku karqan. Hinan maypichus Señorqa grasiasta qosqa, hinaspa t'antata mikhusqaku karqan, chay cheqaspa qayllanman chayasqaku karqan.
43006024	Hinaqtinmi chay askha runakunaqa, Jesuspas nitaq yachachisqankunapas mana chaypichu kashasqankuta rikurqanku. Chay hina kaqtinmi, paykunaqa barkakunaman haykuspa, Jesusta maskhaspanku Kapernaum llaqtaman rirqanku.
43006025	Jesusta qocha chimpapi tarispankutaqmi, payta tapurqanku: —Rabí, ¿hayk'aqtaq kaymanri chayamurqanki? nispanku.
43006026	Jesustaq paykunaman kutichirqan: —Cheqaqta, cheqaqtan niykichis: ‘Qankunaqa, manan señalkunata rikusqaykichisraykuchu maskhashawankichis. Aswanpas t'antakunata mikhusqaykichisrayku, hinallataq saksaykusqaykichisraykun maskhashawankichis,’ nispay.
43006027	Ama, tukukuq mikhunaraykullachu llank'aychis. Aswanpas wiñay kawsaypaq takyaq mikhunarayku llank'aychisqa. Chay mikhunataqa, Runaq Churinmi qosunkichis. Paytan, Dios Yayaqa sellonwan sellorqan,’ nispa.
43006028	Hinaqtinmi payta nirqanku: —¿Diospa ruwanankunata ruwanaykupaqri imatataq ruwasaqku? nispanku.
43006029	Jesustaq kutichispan, paykunata nirqan: —Diospa ruwananqa, paypa kachamusqanpi iñinaykichismi, nispa.
43006030	Hinaqtinmi payta nirqanku: —¿Rikuspa qanta kreenaykupaqri, ima señaltataq qan ruwanki? ¿Ima ruwaytan ruwanki?
43006031	Ñawpa taytaykuqa ch'inniqpin manata mikhurqanku. Qelqasqan kashan: ‘Hanaq pachamanta t'antatan mikhuchirqan,’ nispa, nispanku. (Éxo. 16:4; Sal. 78:24)
43006032	Hinan Jesusqa paykunata nirqan: —Cheqaqta, cheqaqtan niykichis: ‘Moisesqa, manan hanaq pachamanta t'antatachu qorqasunkichis. Aswanpas hanaq pachamanta cheqaq t'antataqa Yayaymi qosunkichis,’ nispay.
43006033	Diospa t'antanqa, pichus hanaq pachamanta uraykamuspa, kay pacha runakunaman kawsayta qoqmi, nispa.
43006034	Hinan payta nirqanku: —Señor, chay t'antataqa qowaykupuni, nispanku.
43006035	Jesustaq paykunata nirqan: —Ñoqan kawsay t'antaqa kani. Pipas ñoqaman hamuqqa, manan hayk'aqpas yarqachikunqañachu. Hinallataq, pipas ñoqapi iñiqqa, manapunin hayk'aqpas ch'akichikunqañachu.
43006036	Ichaqa nirqaykichismi: ‘Qankunaqa, rikushawaspaykichispas manapunin kreewankichischu’ nispay.
43006037	Yayaq llapan ñoqaman qowasqanqa, ñoqamanmi hamunqa. Pipas ñoqaman hamuqtaqa, manallataqmi hayk'aqpas hawaman qarqosaqchu.
43006038	Ñoqaqa, manan munayniyta ruwanaypaqchu hanaq pachamanta uraykamurqani. Aswanpas kachamuwaqniypa munayninta ruwanaypaqmi uraykamurqani.
43006039	Kachamuwaqniy Yayaq munayninqa kaymi. Llapallan paypa qowasqanmanta ama pitapas chinkachinaymi. Aswanpas p'uchukay p'unchaypi paykunata kawsarichinaymi.
43006040	Kachamuwaqniypa munayninqa kaymi. Llapallan pipas Churita allinta qhawaqqa, hinallataq paypi iñiqpas wiñay kawsayniyoq kananmi. Hinan ñoqa, p'uchukay p'unchaypi payta kawsarichisaq, nispa.
43006041	Jesusmi nisqa karqan: ‘Ñoqan hanaq pachamanta uraykamuq t'antaqa kani,’ nispan. Chaymi judío runakunaqa, Jesusmanta chhuchupakurqanku.
43006042	Hinan ninakurqanku: —¿Manachu, kay Jesusqa, Josepa churin kashan? ¿Manachu taytantapas, mamantapas reqsinchis? ¿Imaynataq kunanri nin: ‘Hanaq pachamantan uraykamurqani,’ nispanri? nispanku.
43006043	Kutichispantaq, Jesusqa paykunata nirqan: —Ama qankunapurapi chhuchupakuychischu.
43006044	Manachus kachamuwaqniy Yaya pusamunman chayqa, manan pipas ñoqaman hamuytaqa atinmanchu. Ñoqataqmi p'uchukay p'unchaypi kawsarichimpusaq.
43006045	Diospa rantinpi rimaqkunaq Qelqankupiqa qelqasqan kashan: ‘Llapallankun Diospa yachachisqan kanqaku,’ nispa. (Isa. 54:13) Chay hinaqa, llapallan pikunachus Yayamanta uyarikuq, hinallataq yachaqakuqqa, ñoqamanmi hamun.
43006046	Manapunin pipas Yayataqa rikurqanchu. Aswanpas pichus Diosmanta hamuqllan Yayataqa rikurqan.
43006047	Cheqaqta, cheqaqtan niykichis: ‘Pipas ñoqapi iñiqqa, wiñay kawsayniyoqmi kapun,’ nispay.
43006048	Ñoqan, kawsay t'antaqa kani.
43006049	Ñawpa taytaykichiskunaqa, ch'inniqpin manata mikhurqanku. Chaywanpas wañukapurqankupunin.
43006050	Hanaq pachamanta uraykamuq t'antaqa kaymi. Pipas paymanta mikhuqqa, manan wañunqachu.
43006051	Hanaq pachamanta uraykamuq kawsashaq t'antaqa, ñoqan kani. Sichus pipas kay t'antamanta mikhunqa chayqa, wiñaypaqmi kawsanqa. Qosqay t'antaqa, kay aycha kuerpoymi. Hinan kay pachapi runaq kawsayninrayku, chay t'antataqa qosaq, nispa.
43006052	Hinaqtinmi judío runakunaqa, paykunapurapi churanakurqanku: —¿Imaynatataq kay runari aycha kuerponta mikhunanchispaq qoyta atiwasunman? nispanku.
43006053	Jesustaq paykunata nirqan: —Cheqaqta, cheqaqtan niykichis: ‘Runaq Churinpa aycha kuerponta manachus mikhunkichis, hinallataq yawarnintapas ukyankichis chayqa, manan kikiykichispi kawsayniyoqchu kankichis,’ nispay.
43006054	Pipas aycha kuerpoyta mikhuqqa, hinallataq yawarniyta ukyaqpas, wiñay kawsayniyoqmi. Ñoqataqmi p'uchukay p'unchaypi payta kawsarichimpusaq.
43006055	Aycha kuerpoyqa, cheqaq mikhunan. Hinallataq yawarniypas, cheqaq ukyanan.
43006056	Pipas aycha kuerpoyta mikhuqqa, hinallataq yawarniyta ukyaqqa, ñoqapin takyan. Ñoqataqmi paypi takyani.
43006057	Kawsashaq Yayan kachamuwarqan, ñoqataq paypaq kawsani. Chay hinallatataqmi, mikhuwaqniypas ñoqapaq kawsanqa.
43006058	Hanaq pachamanta uraykamuq t'antaqa kaymi. Pipas kay t'antata mikhuqqa wiñaypaqmi kawsanqa. Ñawpa taytaykichiskunaqa manatan mikhurqanku, ichaqa wañukapurqankupunin. Chay manaqa, manan hanaq pachamanta uraykamuq t'anta hinachu karqan, nispa.
43006059	Kapernaum llaqtapi kashaq, judío runakunaq huñukunanku wasipi yachachishaspanmi, chaykunataqa nirqan.
43006060	Askha yachachisqankunataqmi, uyarispa nirqanku: —Chay simiqa, sinchi sasan. ¿Pitaq chaskiytari atinman? nispanku.
43006061	Jesusqa chaymanta yachachisqankunaq chhuchupakusqankuta kikinpi yachaspanmi, paykunata nirqan: —¿Kaychu misk'achisunkichis?
43006062	¿Sichus Runaq Churinta maypichus ñawpaqta kasharqan, chayman wichashaqta rikuwaqchis chayri, imatataq ruwawaqchis?
43006063	Kawsay qoqqa Espíritun. Aycha kuerpoqa manan imapaqpas balinchu. Ñoqaq rimaykusqay simikunaqa espíritun, hinallataq kawsaymi.
43006064	Qankuna ukhupin ichaqa, wakin mana iñiqkuna kashanku, nispa. Jesusqa qallariymantapachan, pikunachus mana iñiqkuna karqanku, hinallataq pichus hap'ichinan karqan, chaykunata yacharqan. Chaymi chaytaqa nirqan.
43006065	Hinan Jesusqa nillarqantaq: —Chaymi nirqaykichis: ‘Manachus Yayay munanman chayqa, manan pipas ñoqaman hamuytaqa atinmanchu,’ nispay, nispa.
43006066	Chaymantapachan, askha yachachisqankuna qhepaman kutipurqanku. Hinan Jesuswanqa, manaña purirqankuñachu.
43006067	Hinaqtinmi Jesusqa, chunka iskayniyoqnintinman nirqan: —¿Qankunapas ripuytachu munashallankichistaq? nispa.
43006068	Simón Pedrotaq, payman kutichirqan: —Señor, ¿pimantaq risaqkuri? Qanmi wiñay kawsay simikunayoqqa kanki.
43006069	Ñoqaykutaqmi, qanqa kawsaq Diospa Churin Cristo kasqaykita kreerqayku, hinallataq yacharqayku, nispa.
43006070	Jesustaq paykunaman kutichirqan: —¿Manachu ñoqaqa, qankunata chunka iskayniyoqta akllakurqaykichis? Qankunamanta hukniykichistaqmi ichaqa, saqra kashan, nispa.
43006071	Chunka iskayniyoqnintinmanta hukninpunin hap'ichinan karqan. Chaymi, Simonpa churin Judas Iskariotemanta chaytaqa rimasharqan.
43007001	Chaykuna qhepantataqmi Jesusqa, Galilea probinsiantinpi purisharqan. Judío runakunataqmi, Jesusta wañuchinankupaq maskhasharqanku. Chayraykun, Judea probinsiapi puriytaqa mana munarqanñachu.
43007002	Judío runakunaq Ch'ukllakuna nisqa fiestankun qayllaykamusharqanña.
43007003	Chaymi Jesuspa wawqenkunaqa, payta nirqanku: —Yachachisqaykikunapas ruwasqaykikunata rikunankupaq, kaymanta lloqsiy, hinaspa Judea probinsiaman ripuy.
43007004	Pipas reqsichikuyta munaspaqa, manan imatapas pakapiqa ruwanmanchu. Kaykunatataqchus ruwanki chayqa, kay pachantinpi runakunaman riqsichikamuy, nispanku.
43007005	Jesuspa wawqenkunapas, manapunin paypiqa iñirqankuchu.
43007006	Hinaqtinmi Jesusqa wawqenkunata nirqan: —Manaraqmi tiempoyqa chayamunraqchu. Qankunapaqmi ichaqa, mayqen tiempopas fiestaman rinaykichispaq allillanpuni kashan.
43007007	Kay pachapi runakunaqa, manan qankunata cheqnipakuyta atisunkichismanchu. Ñoqaqa, paykunaq ruwayninku mana allin kasqantan willakuni. Chayraykun ñoqataqa cheqnipakuwanku.
43007008	Qankunaqa chay fiestaman wichallaychis. Ñoqaq tiempoymi ichaqa, manaraq hunt'akunraqchu. Chaymi chay fiestamanqa manaraq wichanayraqchu nispa.
43007009	Chaykunata paykunaman nispantaq, Jesusqa Galilea probinsiapi qhepakurqan.
43007010	Wawqenkuna fiestaman wichaqtinkutaqmi, Jesuspas fiestaman wichallarqantaq. Ichaqa manan alayritachu, aswanpas pakapi hinallan wicharqan.
43007011	Judío runakunaqa, fiestapin Jesusta maskharqanku, hinan nirqanku: —¿Maypitaq chay runari kashan? nispanku.
43007012	Jesusmantan chay askha runakunapurapi ancha chhuchupakuy karqan. Wakinmi nirqanku: —Allin runan, nispanku. Hukkunataqmi ichaqa, nirqanku: —Manan, aswanqa askha runakunatan q'otushan, nispanku.
43007013	Ichaqa, judío runakunata manchakuspankun, mana pipas Jesusmanta alayritaqa rimarqankuchu.
43007014	Kuskan fiesta pasaqtinñan, Jesusqa Dios yupaychana wasiman wicharqan. Hinan chaypi yachachirqan.
43007015	Chaymi judío runakunaqa, utirayaspa nirqanku: —¿Imaynataq kay runari, yachay wasimanpas mana haykushaspa, imaymana qelqakunata yachan? nispanku.
43007016	Chay hina kaqtintaq, Jesusqa paykunaman kutichispa nirqan: —Yachachikuyniyqa manan ñoqaqchu, aswanpas kachamuwaqniypan.
43007017	Pipas Diospa munayninta ruwaqqa kanmanmi. Sichus chay hina kanman chayqa, paymi yachachikuyniy Diosmantachus hamun, ichari kikillaymantachus rimani, chayta reqsinqa.
43007018	Pipas pay kikinmanta rimaqqa, kikinpa allinpaq qhawarisqa kaynillantan maskhan. Kachamuqninpa allinpaq qhawarisqa kayninta maskhaqmi ichaqa, cheqaqpuni. Paypiqa manataqmi ima mana chaninpas kanchu.
43007019	¿Manachu Moisesqa Kamachikuy Simita qorqasunkichis? Qankunataq ichaqa, mana mayqenniykichispas chay Kamachikuy Simita hunt'ankichischu. Chay hinaqa, ¿imanaqtintaq wañuchiwanaykichispaqri maskhashawankichis? nispa.
43007020	Chay askha runakunataqmi kutichispa nirqanku: —Qanqa supayniyoqmi kashanki. ¿Pitaq wañuchinasunkipaqri maskhashasunki? nispanku.
43007021	Jesustaq kutichispan, paykunata nirqan: —Ch'ulla ruwayllatan ruwarqani. Llapaykichistaq utirayankichis.
43007022	Chaymi Moisesqa sirkunsisionta qorqasunkichis. Manataqmi sirkunsisionqa Moisespachu, aswanpas machulaykichiskunaqmi. Sábado p'unchaypitaqmi qharitaqa sirkunsidashankichis.
43007023	Moisespa Kamachikuy Siminta mana p'akinankupaqmi, sábado p'unchaypi qhariqa sirkunsisionta chaskin. Chay hinaqa, ¿imanaqtintaq sábado p'unchaypi huk runata hukpaqkama qhaliyachisqaymantari qankuna ñoqata phiñapayawankichis?
43007024	Ama rikch'ayman hinallachu chaninchaychis. Aswanpas chanin kaq chaninchaywan chaninchaychis, nispa.
43007025	Hinaqtinmi, Jerusalén llaqtamanta wakin runakunaqa nirqanku: —¿Manachu wañuchinankupaq maskhasqanku runa kayqa kashan?
43007026	¡Qhawariychis, alayritañan rimashan, manataqmi paytaqa imaninkupaschu! ¿Icha cheqaqtachu kamachikuqkunaqa paypuni Cristo kasqanta reqsinkupas?
43007027	Ichaqa kay runa maymantachus kasqantaqa yachanchismi. Cristo hamuqtintaqmi ichaqa, mana pipas maymantachus kasqanta yachanqakuchu, nispanku.
43007028	Hinan Jesusqa, Dios yupaychana wasipi yachachishaspan kunkayoqta nirqan: —¡Ñoqataqa reqsiwankichismi, hinallataq maymantachus kasqaytapas yachankichismi! Manataqmi ñoqaqa kikiymantachu hamurqani. Aswanmi kachamuwaqniyqa cheqaqpuni. Manataqmi paytaqa reqsinkichischu.
43007029	Ñoqaqa paymantan hamuni. Paytaqmi kachamuwarqan. Chayraykun, paytaqa reqsini, nispa.
43007030	Hinaqtinmi, hap'irqoytapuni munarqanku. Ichaqa manataqmi, hap'inanku orasqa chayamusqaraqchu karqan. Chayraykun mana pipas paymanqa makita churarqanchu.
43007031	Chay ancha askha runakunamantan, Jesuspi askha iñirqanku. Hinan nirqanku: —¿Cristo hamuspanri, kay runaq ruwasqanmanta aswan señalkunataraqchu ruwanqa? nispanku.
43007032	Jesusmanta imaymanakunata chay askha runakunaq chhuchupakusqankutan fariseokunaqa uyarirqanku. Chaymi umalliq saserdotekunapiwan, fariseokunapiwan payta hap'imunankupaq guardiakunata kacharqanku.
43007033	Hinaqtinmi Jesusqa nirqan: —Qankunawanqa, pisi tiempollatañan kasaq. Chaymantataqmi, kachamuwaqniypa kasqanman ripusaq.
43007034	Maskhawankichismi, ichaqa manataqmi tariwankichischu. Maypichus kasqaymanqa, manataqmi hamuyta atinkichischu, nispa.
43007035	Hinaqtinmi judío runakunaqa paykunapura ninakurqanku: —¿Ñoqanchis mana tarinanchispaq, maymantaq kay runari ripunqa? ¿Griego runakuna chawpipi ch'eqerisqa judío runakunaq kasqanmanchu ripunqa? ¿Chay griego runakunaman yachachimunanpaqchu ripunqa?
43007036	Payqa nirqanmi: ‘Maskhawankichismi, ichaqa manataqmi tariwankichischu. Maypichus kasqaymanqa, manataqmi hamuyta atinkichischu,’ nispan. ¿Chayta nispanri, imaninantataq nishan? nispanku.
43007037	Ichaqa, fiesta p'uchukay hatun p'unchaypitaqmi, Jesusqa sayarispan, kunkayoqta nirqan: —Sichus pipas ch'akisqa kashan chayqa, ñoqaman hamuchun, hinaspa ukyachun.
43007038	Pipas ñoqapi iñiqqa, Qelqakunaq nisqanman hinan, kawsay unu mayukunaraq paypa ukhunmanta phawarinqa, nispa.
43007039	Ichaqa, paypi iñiqkuna Santo Espíritu chaskinankumantan, chaytaqa nirqan. Jesusqa manaraq hatunchasqachu kasqanraykun Santo Espirituqa, mana hamusqaraqchu karqan.
43007040	Hinaqtinmi, chay ancha askha runakunamanta wakinninkuqa, chay simikunata uyarispa, nirqanku: —¡Cheqaqtapunin, payqa Diospa rantinpi rimaq kasqa! nispanku.
43007041	Hukkunataqmi nirqanku: —Payqa Cristopunin, nispanku. Wakinkunataqmi ichaqa, nirqanku: —¿Cristori, Galilea probinsiamanta kanmanchu?
43007042	Qelqakunaqa ninmi: ‘Davidpa mirayninmantan Cristoqa kanqa. Hinallataq, maymantachus Davidqa karqan, chay Belén llaqtamantan, hamunqa,’ nispan. ¿Manachu Qelqakunaqa chay hinata nin? nispanku.
43007043	Chaymi, pay-hawa, chay askha runakunapurapi t'aqanakuy karqan.
43007044	Wakinninkutaqmi, hap'irqoytapuni munarqanku. Ichaqa manataqmi pipas paymanqa makita churarqankuchu.
43007045	Chaymantataqmi guardiakunaqa, umalliq saserdotekunaq, hinallataq fariseokunaq kasqankuman rirqanku. Hinan paykunaqa guardiakunata nirqanku: —¿Imanaqtinmi Jesusta mana apamurqankichischu? nispanku.
43007046	Guardiakunataq kutichispa nirqanku: —¡Manan hayk'aqpas, pi runapas chay runaq rimasqanta hinaqa rimarqanchu! nispanku.
43007047	Hinaqtinmi fariseokunaqa paykunaman kutichispa nirqanku: —¿Qankunapas ñachu q'otusqaña kashankichis?
43007048	¿Llaqta umalliqkunamanta, otaq fariseokunamanta pillapas ñachu paypi iñinkumanña karqan?
43007049	Kamachikuy Simita mana reqsiq chay runakunan ichaqa, ñakasqaña kanku, nispanku.
43007050	Paykunaq hukninmi, Nikodemo sutiyoq runa karqan. Paymi tutalla Jesuspa kasqanman risqa karqan.
43007051	Hinan Nikodemoqa, paykunata nirqan: —¿Kamachikuy siminchisri, huk runata manaraq ñawpaqta uyarishaspa, hinallataq imachus ruwasqantapas manaraq yachashaspa, chaninchanmanchu? nispa.
43007052	Hinan kutichispanku, Nikodemota nirqanku: —¿Qanpas Galilea probinsiamantachu kanki? Qelqakunata t'aqwispa qhaway. Galilea probinsiamantaqa, manan hayk'aqpas pi Diospa rantinpi rimaqpas sayarirqanchu, nispanku.
43007053	Hinan sapankanku wasinkuman ripurqanku.
43008001	Hinaqtinmi Jesusqa, Olibos orqoman ripurqan.
43008002	Ichaqa ancha tutallamantan Dios yupaychana wasiman kutimurqan. Hinan llapa runakuna paypa kasqanman hamurqanku. Paytaqmi tiyaykuspa yachachirqan.
43008003	Hinaqtinmi, kamachikuy simita yachachiqkunapiwan, fariseokunapiwan, wasanchay huchapi hap'isqanku huk warmita apamurqanku. Hinan chawpipi sayaykuchirqanku.
43008004	Nirqankutaq: —Yachachikuq, kay warmitan wasanchay hucha ruwashaqta hap'iramuyku.
43008005	Chay hina warmikunataqa, rumiwan ch'aqespa wañuchinapaqmi Kamachikuy Simipi Moisesqa kamachiwarqanku. Chay hinaqa, ¿qanri imaninkitaq? nispanku.
43008006	Imallapipas huchachanankupaqmi wateqaspanku, chaytaqa nirqanku. Jesustaq ichaqa, pampaman k'umuykuspan, dedonwan hallp'api qelqasharqan.
43008007	Ichaqa sinchita tapupayaqtinkutaq, sayarispan paykunata nirqan: —Mayqenniykichispas mana huchayoq kaq, ñawpaqta kay warmita rumiwan ch'aqechun, nispa.
43008008	Yapamanta pampaman k'umuykuspantaq, hallp'api qelqashallarqantaq.
43008009	Ichaqa chayta uyarispankutaq, konsiensiankupi huchachasqa karqanku. Hinan aswan kurakkunamanta qallarispa, qhepa kaqkunakama, ch'ulla ch'ullallamanta lloqsipurqanku. Hinan Jesusqa sapallanña, hinallataq chawpipi sayashaq warmillapiwanña qhepakurqanku.
43008010	Hinaqtinmi Jesusqa sayarispa, mana pitapas rikurqanñachu. Aswanpas warmillataña qhawarispanmi, nirqan: —Warmi, ¿maypitaq huchachaqniykikunari kashanku? ¿Manachu pipas huchachasunki? nispa.
43008011	Warmitaqmi nirqan: —Señor, manan pipas huchachawanchu, nispa. Hinaqtinmi Jesusqa payta nirqan: —Manan ñoqapas huchachaykichu. Ripuy, hinaspa kunanmantaqa amaña huchallikuyñachu, nispa.
43008012	Hinan Jesusqa, wakmanta fariseokunata rimaykuspan nirqan: —Ñoqan, kay pachaq k'anchayninqa kani. Pipas ñoqata qatikuwaqqa, manan hayk'aqpas laqha-tutayaqpi purinqachu. Aswanpas kawsay qokuq k'anchayniyoqmi kanqa, nispa.
43008013	Hinaqtinmi fariseokunaqa, payta nirqanku: —Qanqa kikiykimantan willakunki. Willakuyniykitaqmi ichaqa, mana cheqaqchu, nispanku.
43008014	Jesustaq kutichispan, paykunata nirqan: —Maymantachus hamurqani, hinallataq maymanchus rishani, chaytaqa yachanin. Chaymi, hinaña ñoqa kikiymanta willakuni chaypas, willakuyniyqa cheqaqpuni. Qankunan ichaqa, maymantachus hamuni, maymantaqchus rishani, chaytaqa mana yachankichischu.
43008015	Qankunaqa, runakunaq yuyaykusqankuman hinallan chaninchankichis. Ñoqan ichaqa, mana pitapas chaninchanichu.
43008016	Manan ñoqaqa sapallaychu kashani. Aswanpas ñoqaqa, kachamuwaqniy Yayawanmi kashani. Chaymi, sichus ñoqa chaninchani chaypas, chaninchayniyqa cheqaqpuni.
43008017	Hinallataq Kamachikuy Simi qelqaykichispipas qelqasqan kashan: ‘Iskay qharikunaq willakuyninqa cheqaqpunin,’ nispa.
43008018	Kikiymanta willakuqqa ñoqan kani. Kachamuwaqniy Yayapas ñoqallamantataqmi willakullantaq, nispa.
43008019	Hinaqtinmi Jesusta nirqanku: —¿Maypitaq Yayaykiri kashan? nispanku. Jesustaq kutichirqan: —Manan ñoqatapas reqsiwankichischu. Nillataq Yayaytapas reqsinkichischu. Sichus ñoqata reqsiwankichisman karqan chayqa, Yayaytapas reqsiwaqchismi karqan, nispa.
43008020	Dios yupaychana wasipi, maypichus ofrendakuna churana cheqaspi yachachishaspanmi, chay simikunata Jesusqa rimarqan. Hap'inanku orasqa manaraqmi chayamusqachu karqan. Chayraykun mana pipas payta hap'irqanraqchu.
43008021	Wakmantataqmi Jesusqa paykunata nirqan: —Ñoqaqa ripusaqmi, hinan qankunaqa maskhawankichis. Ichaqa huchaykichispin wañunkichis. Maymanchus risqaymanqa, manan hamuyta atiwaqchischu, nispa.
43008022	Hinaqtinmi judío runakunaqa nirqanku: —Nishanmi: ‘Maymanchus risqaymanqa, manan hamuyta atiwaqchischu,’ nispan. Chay hinaqa, ¿pay kikintachu wañuchikunqa? nispanku.
43008023	Jesustaq paykunata nirqan: —Qankunaqa hallp'a pachamantan kankichis. Ñoqataq, hanaq pachamanta kani. Qankunaqa kay pachamantan kankichis. Ñoqan ichaqa, mana kay pachamantachu kani.
43008024	Sichus Ñoqa kasqayta mana iñinkichischu chayqa, huchaykichispin wañupunkichis. Chaymi nirqaykichis: ‘Huchaykichispin wañupunkichis’, nispay’ nispa.
43008025	Hinaqtinmi Jesusta nirqanku: —¿Qanri pitaq kanki? nispanku. Hinan Jesusqa paykunata nirqan: —Qallariymantapachan, pichus kasqaytaqa nirqaykichis.
43008026	Askha imaymanakunan qankunamanta ninaypaq, hinallataq chaninchanaypaq kapushawan. Kachamuwaqniymi ichaqa, cheqaqpuni. Ñoqataqmi, paymanta uyarisqayta kay pachapi runaman nini, nispa.
43008027	Ichaqa manataqmi Yayamanta Jesuspa paykunaman rimasqanta entiendirqankuchu.
43008028	Hinaqtinmi Jesusqa, paykunata nirqan: —Maypachachus Runaq Churinta hoqarinkichis, chayñan pichus ñoqa kasqaytaqa yachankichis. Hinallataq, mana imatapas ñoqaq kikillaymanta ruwasqayta, aswanpas imaynatachus Yayayqa yachachiwasqanman hinapuni rimasqaytapas yachankichis.
43008029	Ñoqaqa, imachus Yayayta kusichin, chaytapunin ruwani. Chayraykun, kachamuwaqniy Yayayqa ñoqawanpuni kashan. Manataqmi sapallaytachu saqerpariwan, nispa.
43008030	Jesús chaykunata rimashanankamataqmi, askha runakuna paypi iñikapurqanku.
43008031	Hinaqtinmi Jesusqa, judío runakunamanta pikunachus paypi kreesqaku karqan, paykunata nirqan: —Sichus rimasqaykunapi takyankichis chayqa, cheqaqmantapunin yachachisqaykuna kankichis.
43008032	Hinan cheqaq kaqta reqsinkichis. Cheqaq kaqtaqmi kacharichisunkichis, nispa.
43008033	Paykunataq kutichispa nirqanku: —Abrahampa mirayninkunan kayku. Manataqmi hayk'aqpas piqpa kamachinpas karqaykuchu. ¿Imaynataq qanri ninki: ‘Kacharichisqan kapunkichis,’ nispari? nispanku.
43008034	Jesustaq paykunaman kutichirqan: —Cheqaqta, cheqaqtan niykichis: ‘Hayk'an huchallikuspallapuni kashaqqa, huchaq kamachinmi,’ nispay.
43008035	Kamachi runaqa, manan wasipi wiñaypaqchu takyan. Churitaqmi ichaqa, wiñaypaq takyan.
43008036	Chay hinaqa, sichus Churi kacharichisunkichisman chayqa, cheqaqmantapunin kacharichisqa kawaqchis.
43008037	Abrahampa mirayninkuna kasqaykichistaqa yachanin. Ichaqa rimasqaymi, mana qankunapi kabinchu. Chayraykun wañuchiwaytapuniqa munashankichis.
43008038	Ñoqaqa, Yayaywan kashaspa rikusqaytan rimani. Qankunataq ichaqa, imatachus taytaykichismanta uyarisqaykichista ruwankichis, nispa.
43008039	Kutichispankutaq Jesusta nirqanku: —Taytaykuqa Abrahammi, nispanku. Jesustaq paykunata nirqan: —Sichus Abrahampa wawankuna kawaqchis chayqa, Abrahampa ruwayninkunatan ruwawaqchis.
43008040	Kunantaq ichaqa, ñoqa Diosmanta uyarisqay cheqaq kaq rimapayaqniykichis runata wañuchiytapuni munashawankichis. Chaytaqa, manapunin Abrahamqa ruwarqanchu.
43008041	Hinallataq qankunaqa, taytaykichispa ruwayninkunatan ruwankichis, nispa. Hinaqtinmi paykunaqa Jesusta nirqanku: —Ñoqaykuqa manan qhellipi puriymanta naseqchu kayku. Ch'ullallan Taytaykuqa, payqa Diosllapunin, nispanku.
43008042	Hinaqtinmi Jesusqa, paykunata nirqan: —Ñoqaqa, Diosmantan lloqsimurqani, hinallataq hamurqani. Manan ñoqaqa kikiymantachu hamurqani, aswanpas Yayaymi kachamuwarqan. Chayrayku, sichus Diospuni taytaykichis kanman chayqa, munakuwankichismanmi.
43008043	¿Imanaqtintaq nisqaytari mana entiendinkichischu? Qankunaqa manan simiyta uyarinkichischu, chaymi mana entiendinkichischu.
43008044	Qankunaqa, taytaykichis saqramantan kankichis. Chaymi taytaykichispa mana allin munasqankunata ruwayta munankichis. Paypiqa manan cheqaq kaqqa kanchu. Chayraykun, payqa qallariymantapacha runa wañuchiq karqan. Nitaqmi cheqaq kaqpipas takyarqanchu. Payqa llullan, hinallataq llullakuypa taytanmi. Chayraykun, llullakuspa riman chayqa, paypa kaqkunamanta riman.
43008045	Ichaqa, qankunaman cheqaq kaqta nisqayraykutaqmi, ñoqataqa mana kreewankichischu.
43008046	¿Qankunamanta mayqenniykichistaq huchayoqtari tariwankichisman? Cheqaq kaqtataq nini chayqa, ¿imanaqtintaq manari kreewankichischu?
43008047	Pipas Diosmanta kaqqa, Diospa nisqan kunatan uyarin. Qankunaqa manan Diosmantachu kankichis. Chayraykun qankunaqa, Diospa nisqankunata mana uyarinkichischu, nispa.
43008048	Judío runakunataqmi kutichispanku, Jesusta nirqanku: —Ñoqaykuqa niykikun: ‘Qanqa Samaria probinsiamantan kanki, hinallataq supayniyoqmi kashanki,’ nispayku. ¿Chay nisqaykuri, manachu allin? nispanku.
43008049	Jesustaq kutichirqan: —Manan supayniyoqchu kashani. Aswanmi, ñoqaqa Yayayta allinpaq hap'ini. Qankunataqmi ichaqa, ñoqata mana allinpaq hap'iwankichis.
43008050	Ñoqaqa manan hatunchasqa kaytachu maskhani. Hatunchasqa kanayta maskhaqpas chaninchaqpas Yayaymi.
43008051	Cheqaqta, cheqaqtan niykichis: ‘Sichus pipas simiyta hunt'anqa chayqa, manapunin hayk'aqpas wiñaypa wiñayninpaq wañuytaqa rikunqachu,’ nispay, nispa.
43008052	Hinaqtinmi judío runakunaqa, Jesusta nirqanku: —¡Kunanqa, supayniyoq kashasqaykita yachaykun! Abrahampas, Diospa rantinpi rimaqkunapas wañukapurqankun. Qantaq ninki: ‘Sichus pipas simiyta hunt'anqa chayqa, manapunin hayk'aqpas wiñaypa wiñayninpaq wañunqachu,’ nispayki.
43008053	¿Qanri, wañukapuq taytayku Abrahammanta, hinallataq Diospa rantinpi rimaqkuna wañukapuqlla kaqkunamantapas aswan allinchu kanki? ¿Pimantaq qanri tukunki? nispanku.
43008054	Jesustaq kutichirqan: —Sichus ñoqa kikiyta allinpaq hap'ikuni chayqa, allinpaq hap'ikuyniyqa manan imapaschu. Allinpaq hap'iwaqniyqa Yayaymi. Qankunapas paytan ninkichis: ‘Diosniykun’ nispaykichis.
43008055	Qankunaqa, manataqmi payta reqsirqankichischu. Ñoqan ichaqa, payta reqsini. Sichus manan reqsinichu niyman chayqa, qankuna hina llullan kayman. Ñoqan ichaqa, payta reqsini, hinallataq simintapas hunt'ani.
43008056	Taytaykichis Abrahamqa, p'unchayniyta rikunan kaqtinmi, anchata kusikurqan. Rikurqantaqmi kanpas, hinan kusikurqan, nispa.
43008057	Judío runakunataq payta nirqanku: —Manaraqmi phisqa chunka watayoqpasraqchu kashanki. ¿Chaychu, Abrahamtari rikuwaq karqan? nispanku.
43008058	Jesustaq paykunata nirqan: —Cheqaqta, cheqaqtan niykichis: ‘Manaraq Abrahampas kashaqtinmi, Ñoqaqa kani,’ nispay, nispa.
43008059	Hinan Jesusta ch'aqenankupaq rumikunata hoqarikurqanku. Jesustaqmi ichaqa, pakakurqan, hinaspa Dios yupaychana wasimanta lloqsirqan. Hinan paykunaq chawpinkuta pasaspa, lloqsipurqan.
43009001	Pasashaspantaqmi Jesusqa, nasesqanmantapacha huk ñawsa runata rikurqan.
43009002	Yachachisqankunataq Jesusta tapuspa nirqanku: —Rabí, ¿ñawsa nasenanpaqri, pitaq huchallikurqan? ¿Kay runachu, ichari tayta-mamanchu huchallikurqan? nispanku.
43009003	Jesustaq kutichirqan: —Manan kay runachu huchallikurqan, nitaq taytamamanpaschu huchallikurqanku. Aswanpas, Diospa ruwayninkuna paypi rikuchisqa kananpaqmi, kay hina karqan.
43009004	P'unchayraq kashanankamaqa, kachamuwaqniypa ruwayninkunata ruwanayqa nesesariopunin. Tutataqmi ichaqa, hamushanña. Chaymi manaña pipas llank'ayta atinqañachu.
43009005	Ñoqa kay pachapi kashanaykamaqa, kay pachaq k'anchayninmi kani, nispa.
43009006	Chayta nispataqmi, hallp'a pampaman thoqarqan, hinan thoqayninwan t'uruta ruwarqan. Chaywantaq ñawsa runaq ñawinta llusiykurqan.
43009007	Hinan payta nirqan: —Siloé p'uytupi mayllikamuq riy, nispa. Chaymi ñawsa runaqa rispan, mayllikamurqan. Hinan qhawaripuspaña kutimpurqan. ‘Siloé’ ninantaqa ‘kachasqa’ ninantan nin.
43009008	Hinaqtinmi wasimasinkunapas, ñawpaqta ñawsa kasqanta reqsiqkunapas nirqanku: —¿Mañachu kay runaqa, tiyaykuspa mañapakuq runa kashan? nispanku.
43009009	Hukkunan nirqanku: —Paymi, nispanku. Wakintaqmi nirqanku: —Manan. Ichaqa paymanmi rikch'akun, nispanku. Paytaq nirqan: —Ñoqan kani, nispa.
43009010	Hinaqtinmi payta nirqanku: —¿Imaynapitaq ñawiykiri kicharisqa karqan? nispanku.
43009011	Paytaq kutichispa nirqan: —Jesús sutiyoq runan, t'uruta ruwasqanwan ñawiyta llusiyku- warqan. Niwarqantaq: ‘Siloé p'uytuman riy hinaspa mayllikamuy,’ nispa. Hinan rispa mayllikamuqtiy, qhawaripurqani, nispa.
43009012	Hinaqtinmi payta nirqanku: —¿Maypitaq payri kashan? nispanku. Paytaq nirqan: —Manan yachanichu, nispa.
43009013	Hinan ñawpaq ñawsa kasqa karqan, chay runata fariseokunaq kasqankuman aparqanku.
43009014	T'uruta ruwaspan, ñawsa runaq ñawinta Jesuspa kicharichisqan, chay p'unchayqa sábado p'unchaymi karqan.
43009015	Hinaqtinmi, fariseokunaqa imaynamantachus qhawaripurqan, chayta wakmanta payta tapullarqankutaq. Hinan paykunata nirqan: —Payqa t'uruwanmi ñawiy pataman churawarqan, hinan mayllikamuqtiy qhawaripuni, nispa.
43009016	Hinaqtinmi, wakin fariseokunaqa nirqanku: —Kay runaqa manamá sabado p'unchayta waqaychashanchu. Chaymi kay runaqa, mana Diosmantachu hamun, nispanku. Wakintaq ichaqa nirqanku: —¿Imaynataq huk huchasapa runa kay hina señalkunatari ruwayta atinman? nispanku. Hinan paykunapurapi, t'aqanakuy karqan.
43009017	Hinaqtinmi wakmanta ñawsa runata nirqanku: —¿Qanri, ñawiykita kichariq runamanta imaninkitaq? nispanku. Paytaq nirqan: —Payqa Diospa rantinpi rimaqmi, nispa.
43009018	Judío runakunataqmi ichaqa, qhawaripuq runaq taytamamanta waqyamunankukama, chay runa ñawsa kashaspa, qhawaripusqanta mana kreerqankuchu.
43009019	Hinan paykunata tapuspanku nirqanku: —¿Ñawsan naserqan nisqaykichis wawaykichis paychu? ¿Imanaqtintaq kunanri qhawaripun? nispanku.
43009020	Tayta-mamantaq kutichispa, paykunata nirqanku: —Payqa, wawaykupuni kasqanta, hinallataq ñawsa nasesqantapas yachaykun.
43009021	Imaynatachus kunan qhawaripun, chaytan ichaqa mana yachaykuchu. Otaq pichus ñawinta kicharirqan chaytapas manallataqmi yachaykuchu. Yuyayniyoqñan. Payta tapuychis, hinan pay kikin rimarinqa, nispanku.
43009022	Tayta-mamanqa, judío runakunata manchakusqankuraykun chayta nirqanku. Ñan judío runakunaqa rimanakusqakuña karqan: ‘Sichus pipas Jesuspa Mesías kasqanta rimarirunqa, chayqa, judío runakunaq huñukunanku wasimanta qarqosunchis,’ nispanku.
43009023	Chaymi tayta-mamanqa nirqanku: ‘Yuyayniyoqñan. Payta tapuychis,’ nispanku.
43009024	Hinaqtinmi ñawsa kasqa karqan chay runata wakmanta waqyamuspa nirqanku: —¡Diosta hatunchay! Ñoqaykuqa, chay runaq huchasapa kasqanta yachaykun, nispa.
43009025	Hinaqtinmi payqa kutichispa nirqan: —Huchasapachus, icha manachus chaytaqa, manan yachanichu. Ichaqa kayllatan yachani: Ñawsa kashaspaymi, kunanqa qhawaripuni, nispa.
43009026	Hinan wakmanta payta nirqanku: —¿Imatataq ruwarqasunkiri? ¿Imaynatataq ñawiykitari kicharirqasunki? nispanku.
43009027	Paytaq paykunaman kutichirqan: —Ñan niykichisña, qankunataqmi mana uyariwankichischu. ¿Imanaqtintaq wakmanta uyariytari munashankichis? ¿Qankunapas yachachisqankuna kapuytachu munashankichis? nispan.
43009028	Hinan payta k'amirqanku. Nirqankutaq: —¡Qanqa paypa yachachisqanmi kanki! ¡Ñoqaykun ichaqa, Moisespa yachachisqankuna kayku!
43009029	Diospa Moisesman rimaykusqanta ñoqaykuqa yachaykun. Chay runa maymantachus kasqantan ichaqa, mana yachaykuchu, nispanku.
43009030	Chay runataq kutichispan, paykunata nirqan: —Maymantachus kasqanta qankunaqa manan yachankichischu. ¡Chayqa utirayanapaqmá! Ñoqatataqmi ichaqa, ñawiyta kichariwarqan.
43009031	Diosqa, manan huchasapakunata uyarinchu. Chaytaqa yachanchistaqmi. Aswanpas, pipas Diosta manchakuqta, hinallataq munaynin ruwaqtan, payqa uyarin.
43009032	Nasesqanmantapacha ñawsa runata pipas ñawinkuna kichariqmantaqa, qallariymantapachan manapuni hayk'aqpas uyarikurqanchu.
43009033	Sichus chay runa mana Diosmantachu hamunman chayqa, manapunin imatapas ruwayta atinmanchu, nispa.
43009034	Paykunataq kutichispa nirqanku: —Qanqa huchapipunin naserqanki. ¿Qantaqchu yachachiyta munashawankiku? nispanku. Hinan judío runakunaq huñukunanku wasimanta payta qarqopurqanku.
43009035	Chay runata qarqopusqankutan Jesusqa uyarirqan. Hinan payta tarispan tapurqan: —¿Diospa Churinpi qan iñinkichu? nispa.
43009036	Paytaq kutichispan nirqan: —Señor, ¿paypi iñinaypaq, pitaq payri? nispa.
43009037	Jesustaq payta nirqan: —Rikurqankiñan. Hinaqa pichus qanwan rimashan paymi, nispa.
43009038	Chay runataq nirqan: —¡Señor, iñinin! nispa. Hinan qonqoriykukuspa, Jesusta yupaycharqan.
43009039	Jesustaq nirqan: —Huchachanaypaqmi kay pachamanqa hamurqani. Mana rikuqkuna, qhawaripunankupaq, rikuqkunañataq ichaqa ñawsayachisqa kanankupaqmi hamurqani, nispa.
43009040	Chayta uyarispankutaq, Jesuswan kashaq wakin fariseokunaqa payta nirqanku: —¿Ñoqaykupas ñawsallataqchu kayku? nispanku.
43009041	Jesustaq paykunata nirqan: —Sichus ñawsa kawaqchis chayqa, manan huchayoqchu kawaqchis. Kunantaq ichaqa ninkichis: ‘Rikushaykun,’ nispaykichis. Chaymi huchaykichiskunaqa qankunapipuni takyan, nispa.
43010001	Jesusqa nillarqantaqmi: —Cheqaqta, cheqaqtan niykichis: ‘Pipas obeha kanchaman mana punkuntachu haykun, aswanpas huk ladonta haykun chayqa, chay runaqa, suwa hinallataq q'aru suwan,’ nispay.
43010002	Pipas punkunta haykuqmi ichaqa, obehakunata michiq.
43010003	Punku kuidaqqa, michiqpaqmi punkuta kicharin. Obehakunataq paypa kunkanta uyarinku. Hinan obehankunata sutinmantakama waqyaspan, hawaman pusan.
43010004	Llapan paypa kaqkunata hawaman pusaspantaq, obehankunaq ñawpaqenta rin. Hinan kunkanta reqsisqankurayku, obehakunaqa payta qatikunku.
43010005	Mana reqsisqatan ichaqa, kunkanta mana reqsisqankurayku, mana hayk'aqpas qatikunkumanchu. Aswanmi paymantaqa ayqerikunku, nispa.
43010006	Chay rikch'anachiytan Jesusqa paykunaman nirqan. Paykunataqmi ichaqa, imatachus paykunaman rimaykusqanta, mana entiendirqankuchu.
43010007	Hinaqtinmi Jesusqa wakmanta paykunaman nirqan: —Cheqaqta, cheqaqtan niykichis: ‘Obehakunaq punkunqa ñoqan kani,’ nispay.
43010008	Lliw ñoqamanta ñawpaq hamuqkunaqa, suwakuna, hinallataq q'aru suwakunan karqanku. Obehakunataqmi ichaqa, mana paykunata uyarirqankuchu.
43010009	Ñoqan punkuqa kani. Sichus pipas ñoqanta haykunqa chayqa, qespichisqan kanqa. Haykunqa, lloqsinqa, hinan q'achuta tarinqa.
43010010	Suwaqa suwanallanpaq, wañuchinallanpaq, hinallataq tukunallanpaqmi hamun. Ñoqan ichaqa, runakuna kawsayniyoq kananpaq, hinallataq runakuna ancha askha kawsayniyoq kananpaq hamurqani.
43010011	Ñoqan allin michiqqa kani. Allin michiqqa, obehakunaraykun kawsayninta churan.
43010012	Pagasqa michiqqa, manan cheqaq michiqchu. Payqa lobo hamushaqta rikuspanmi, obehakuna mana paypachu kasqanrayku, chay obehakunata saqerparispa ayqekapun. Hinan loboqa, wakin obehakunata hap'in. Wakintataq ch'eqechin.
43010013	Pagasqa michiqqa, pagasqa kasqanraykun, ayqekun. Paymanqa, manan imapas obehakunamanta qokunchu.
43010014	Ñoqaqa, allin michiqmi kani. Obehaykunatapas reqsinin. Paykunataqmi ñoqata reqsiwanku.
43010015	Imaynan Yayaypas reqsiwan, chay hinallataqmi ñoqapas Yayayta reqsini. Hinan obehakunarayku kawsayniyta churani.
43010016	Hinallataq mana kay obeha kanchamanta kaq, wakin obehakunapas kapullawantaqmi. Paykunatapas ñoqaqa apamunaypunin. Hinan kunkayta uyarinqaku. Chay hinapin ch'ulla obeha t'aqalla, hinallataq ch'ulla michiqlla kanqa.
43010017	Wakmanta kawsanaypaqmi, ñoqaqa kawsayniyta churarqani. Chaymi Yayayqa munakuwan.
43010018	Manan pipas kawsayniytaqa qechuwanchu. Aswanpas ñoqa kikillaymantapunin churani. Kawsayniyta qonaypaqpas atiyniyoqmi kani. Hinallataq wakmanta kawsanaypaqpas atiyniyoqmi kani. Chay kamachikuytaqa Yayaymantan chaskirqani, nispa.
43010019	Chay simikunaraykun, wakmanta judío runakunapurapi t'aqanakuy karqan.
43010020	Hinan paykunamanta askha nirqanku: —Supayniyoqmi kashan. Hinallataq manapuniñan yuyayninpichu kashan. ¿Imapaqñataq paytari uyarinkichis? nispanku.
43010021	Wakinkunataq nirqanku: —Kay simikunaqa manan supayniyoq runaqchu. ¿Huk supayri, ñawsakunaq ñawinta kichariyta atinmanchu? nispanku.
43010022	Hinan Jerusalén llaqtapi Diosman hap'ichina fiesta chayamusharqan. Paray tiempotaqmi karqan.
43010023	Hinan Jesusqa, Dios yupaychana wasipi Salomonpa portalninta purisharqan.
43010024	Hinaqtinmi judío runakunaqa Jesusta muyurukuspanku, payta nirqanku: —¿Hayk'aqkamataq iskayrayachiwankikuri? Sichus Cristopuni kanki chayqa, sut'inta niwayku, nispanku.
43010025	Jesustaq paykunaman kutichirqan: —Nirqaykichisñan. Qankunataqmi ichaqa, mana kreewankichischu. Yayaypa sutinpi ruwaykuna ruwasqaykunan ñoqamantaqa willakushan.
43010026	Qankunamanmi ichaqa, nirqaykichis: ‘Manan obehaykunachu kankichis,’ nispay. Chaymi qankunaqa, mana kreewankichischu.
43010027	Obehaykunaqa, kunkaytan uyarinku. Ñoqataqmi paykunata reqsini. Hinan paykunaqa qatikuwanku.
43010028	Ñoqaqa wiñay kawsaytan paykunaman qoni. Hinan mana hayk'aqpas chinkanqakuchu. Manataqmi pipas makiymanta paykunataqa qechuwanqachu.
43010029	Qowaqniy Yayayqa, llapamantapas aswan atiyniyoqmi. Manataqmi pipas Yayaypa makinmantaqa paykunata qechuyta atinmanchu.
43010030	Ñoqawan, Yayaywanqa ch'ullallan kayku, nispa.
43010031	Hinaqtinmi judío runakunaqa, Jesusta rumiwan ch'aqenankupaq wakmanta rumita hoqarikurqanku.
43010032	Jesustaq paykunaman kutichirqan: —Yayaypa kaqninmanta askha allin ruwaykunatan rikuchirqaykichis. ¿Mayqen kaq ruwaykuna ruwasqaymantataq rumiwanri ch'aqewankichis? nispa.
43010033	Judío runakunataq payman kutichispa nirqanku; —Manan, chay allin ruwaykunata ruwasqaykiraykuchu rumiwanqa ch'aqeykiku. Aswanpas, Diospa kontranpi k'arak simikuna rimasqaykiraykun rumiwanqa ch'aqeykiku. Qanqa, runa kashaspaykin, Diosman tukushanki, nispanku.
43010034	Jesustaq paykunaman kutichirqan: —¿Manachu Kamachikuy Simi qelqaykichispi qelqasqa kashan: ‘Ñoqan nirqani: “dioskunan kankichis,” nispay,’ nispa? (Sal.82:6)
43010035	Pikunamanchus Diospa siminqa hamurqan, paykunamantan ‘dioskuna’ nispa nirqan. Chay Qelqaqa manataqmi p'akisqa kanmanchu.
43010036	Ñoqataqmi ichaqa nirqani: ‘Diospa Churinmi kani,’ nispay. Chaymi qankunaqa ninkichis: ‘Qanqa Diostan k'arakta k'amishanki,’ nispaykichis. Sichus chay hina kanman chayqa, ¿imaynatan Yayaq t'aqasqanta, hinallataq kay pachaman kachamusqanta chay hina niyta atinkichis?
43010037	Sichus Yayaypa ruwayninkunata mana ruwanichu chayqa, ama kreewaychischu.
43010038	Ruwanitaqchus chayqa, manaña ñoqata kreewankichis chaypas, ruwayniykunapi kreeychis. Yaya ñoqapi kashasqanta, ñoqapas paypi kashasqayta yachanaykichispaq, hinallataq kreenaykichispaq, ruwayniykunapi kreeychis, nispa.
43010039	Hinaqtinmi wakmanta Jesusta hap'irqoytapuni munarqanku. Paytaqmi ichaqa, makinkumanta ayqekapurqan.
43010040	Hinan Jordán mayuq wak ladon, maypichus Juanqa bautisayta qallarishaspa kasharqan, chay cheqasman wakmanta Jesusqa rirqan. Chaypitaqmi qhepakurqan.
43010041	Askha runakunataq, payman rirqanku. Nirqankutaq: —Cheqaqtan Juanqa, mana ima señaltapas ruwarqanchu. Ichaqa, kay runamanta Juanpa llapan nisqanqa cheqaqmi karqan, nispanku.
43010042	Hinan chaypi, askha runakuna Jesuspi iñikapurqanku.
43011001	Hinan Betania llaqtamanta, Lázaro sutiyoq huk runa onqosqa kasharqan. Betania llaqtaqa, Maríaq hinallataq ñañan Martaq llaqtankun karqan.
43011002	Mariaqa, Señorta q'apashaq hawinawan hawiqmi karqan. Hinallataq chakinkunatapas chukchanwan ch'akichiqmi karqan. Onqosqa kashaq Lazarotaqmi, Maríaq turan karqan.
43011003	Hinaqtinmi Lázaroq panankunaqa, willaqta Jesusman kacharqanku. Chay willaqtaqmi nirqan: —Señor, qhawarillaypas, pichus munakusqaykiqa, onqosqan kashan, nispa.
43011004	Jesustaqmi chayta uyarispa nirqan: —Chay onqoyqa manan wañuchinanpaqchu, aswanpas Dios hatunchasqa kananpaqmi. Hinallataq chay onqoypa chawpinta, Diospa Churin hatunchasqa kananpaqmi, nispa.
43011005	Jesusqa Martatapas, ñañantapas, Lazarotapas munakurqanmi.
43011006	Lázaroq onqosqa kashasqanta uyarispantaqmi, iskay p'unchaytawanraq Jesusqa maypichus kashasqanpi qhepakurqan.
43011007	Chay qhepata- taqmi, Jesusqa yachachisqankunata nirqan: —Judea probinsiaman wakmanta hakuchis, nispa.
43011008	Yachachisqankunataq Jesusta nirqanku: —Rabí, qaynallataq judío runakunaqa rumiwan ch'aqeytapuni munasharqasunkiku. ¿Chaychu, wakmanta riyta munashallankitaq? nispanku.
43011009	Jesustaq kutichirqan: —¿Manachu intiqa chunka iskayniyoq orasta k'anchan? Sichus pipas p'unchaypi purin chayqa, kay pachaq k'anchayninta rikusqanraykun, mana misk'akunchu.
43011010	Sitaqchus pipas tutayaqpi purin chayqa, paypi k'anchay mana kasqanraykun, misk'akun, nispa.
43011011	Chay imaymanakuna nisqan qhepatataqmi paykunata nirqan: —Amigonchis Lazaroqa puñushallanmi. Ichaqa rikch'arichimunaypaqmi risaq, nispa.
43011012	Hinaqtinmi yachachisqankunaqa nirqanku: —Señor, sichus puñushallan chayqa, qhaliyachisqan kanqa, nispanku.
43011013	Jesusqa, Lázaroq wañusqanmantan chayta nisqa karqan. Paykunataqmi ichaqa, puñuspa samanamanta ninanpaq yuyaykurqanku.
43011014	Chay hinaqa, chaymantañan Jesusqa sut'itapuni paykunaman nirqan: —Lazaroqa wañukapunmi.
43011015	Ñoqaqa manan chaypichu kasharqani, chaymantan kusikuni. Qankunapas ñoqapi kreenaykichismantan kusikuniqa. Ichaqa payman hakuchis, nispa.
43011016	Hinaqtinmi Dídimo sutiyoq Tomasqa, yachachisqamasinkunata nirqan: —Ñoqanchispas paywan kuska wañukanpunanchispaq haku risunchis, nispa.
43011017	Jesusqa Betania llaqtamanmi chayarqan. Hinan Lazarota, aya p'ampana t'oqopi tawa p'unchayña kashaqta tarirqan.
43011018	Betania llaqtaqa, Jerusalén llaqtaq qayllanpin kasharqan. Yaqapas chunka phisqayoq estadiokuna hinan kasharqan.
43011019	Askha judío runakunataqmi, Martatawan, Mariatawan, turankumanta sonqochanankupaq risqaku karqan.
43011020	Hinaqtinmi Martaqa, Jesuspa hamushasqanta uyariruspan, payta chaskinanpaq lloqsirqan. Mariataq ichaqa, wasillapi qhepakurqan.
43011021	Hinan Martaqa, Jesusta nirqan: —Señor, sichus kaypi kashawaq karqan chayqa, turayqa manan wañunmanchu karqan.
43011022	Kunantaq ichaqa, Diosmanta tukuy mañakusqaykita, Diospa qonasunkitapas yachanin, nispa.
43011023	Jesustaq payta nirqan: —Turaykiqa kawsarimpunqan, nispa.
43011024	Martataq, Jesusta nirqan: —P'uchukay p'unchay kawsarimpuypi, pay kawsarimpunantaqa yachanin, nispa.
43011025	Jesustaqmi payta nirqan: —Ñoqan kawsarimpuypas, kawsaypas kani. Pipas ñoqapi iñiqqa, wañukapunqaña chaypas kawsashallanqapunin.
43011026	Hinallataqmi, lliw pipas kawsaqqa, hinallataq ñoqapi iñiqqa, manapunin wiñaypaq wañunqañachu. ¿Chayta kreenkichu? nispa.
43011027	Martataq payta nirqan: —Arí, Señor. Kay pachaman hamuq, Diospa Churin Cristopuni kasqaykita ñoqaqa iñirqanin, nispa.
43011028	Chayta nispantaqmi Martaqa, rispan ñañan Mariata waqyamurqan. Hinan pakallapi nirqan: —Yachachikuqmi kaypi kashan, hinan waqyamushasunki, nispa.
43011029	Chayta uyarispantami payqa, usqhaylla sayarispa, Jesuspa kasqanman rirqan.
43011030	Jesusqa manaraqmi llaqtaman chayasqachu karqan. Aswanpas maypichus Marta tarirqan chayllapiraqmi kasharqan.
43011031	Hinan, wasipi Mariawan kashaq judío runakuna payta sonqochasharqanku. Paykunataqmi Mariaq usqhaylla sayarispa lloqsisqanta rikuspanku, qhepanta rillarqankutaq. Hinan nirqanku: —Aya p'ampana t'oqopi waqamunanpaqmi rishan, nispanku.
43011032	Chaymantataqmi Mariaqa, maypichus Jesuspa kashasqanman chayarqan. Rikuruspantaq, Jesuspa chakinman qonqoriykukuspa payta nirqan: —Señor, sichus kaypi kawaq karqan chayqa, turayqa manan wañunmanchu karqan, nispa.
43011033	Hinan Jesusqa, Mariata waqashaqta, hinallataq paywan kuska hamuq judío runakunatapas waqashaqta rikurqan. Chayta rikuspantaqmi, espiritunpi sonqon phoq-nirqan, hinaspan anchatapuni llakikurqan.
43011034	Hinan nirqan: —¿Maymanmi payta churarqankichis? nispa. Paykunataq nirqanku: —Señor, hamuy hinaspa qhawaykuy, nispanku.
43011035	Jesustaqmi waqarqan.
43011036	Hinaqtinmi judío runakunaqa nirqanku: —¡Qhawariychis! ¡Imaynatapunin payta munakurqan! nispanku.
43011037	Wakinninkutaq ichaqa, nirqanku: —Kay runaqa, ñawsaq ñawintapas kicharirqanmi. ¿Manachu Lázaroq ama wañunanpaq imallatapas ruwayta atinman karqan? nispanku.
43011038	Hinan Jesusqa, wakmanta sonqonpi phoq-nisqa, aya p'ampana t'oqoman rirqan. Chay aya p'ampana t'oqoqa, qaqapi t'oqosqan karqan. Punkuntaqmi, rumiwan wisq'asqa kasharqan.
43011039	Jesusmi nirqan: —Rumita achhurichiychis, nispa. Wañuqpa panan Martataqmi, Jesusta nirqan: —Señor, tawa p'unchayñan pasarqon. Chay hinaqa asnashanñachá, nispa.
43011040	Jesustaqmi payta nirqan: —¿Manachu nirqayki: ‘Sichus iñinki chayqa, Diospa hatun atiynintan rikunki’ nispay? nispa.
43011041	Hinaqtinmi, maymanchus wañusqata churarqanku, chaymanta rumita achhurichirqanku. Jesustaqmi wichayta qhawarispan nirqan: —Yayay, uyariwasqaykiraykun grasiasta qoyki.
43011042	Ñoqataqa uyariwankipunin. Chaytaqa yacharqanin. Ichaqa muyuriqpi ancha askha runakunaq kasqankuraykun, kachamuwasqaykita kreenankupaq chaytaqa nirqani, nispa.
43011043	Chayta nispantaqmi, kunkayoqta qaparirqan: —¡Lázaro, hawaman lloqsimuy! nispa.
43011044	Hinan wañusqa kashaqqa, chakinkunapas, makinkunapas k'uyunawan k'uyusqa, hinallataq uyanpas pañowan k'uyusqa lloqsimurqan. Hinan Jesusqa paykunata nirqan: —Paskaychis, hinaspa ripullachun, nispa.
43011045	Hinan Mariaman hamuq askha judío runakunapas, Jesuspa ruwasqanta rikuspanku, paypi iñikapurqanku.
43011046	Paykunamanta wakinninkutaqmi ichaqa, fariseokunaman rispa, Jesuspa ruwasqanta willamurqanku.
43011047	Hinaqtinmi umalliq saserdotekunapiwan, fariseokunapiwan Konsilio Sanedrinta huñunachirqanku. Hinan nirqanku: —Chay runaqa, askha señalkunatan ruwashan. ¿Imatataq ruwasunchisri?
43011048	Sichus hinallata ruwachisunchis chayqa, llapachá paypi iñinqaku. Hinaqtinchá Roma llaqtamanta runakuna hamuspanku ch'uya cheqasninchistapas, suyunchistapas qechuwasunchis, nispanku.
43011049	Ichaqa, paykunamanta hukninku Kaifásmi, hatun umalliq saserdote chay watapi kasharqan. Hinan Kaifasqa paykunata nirqan: —Qankunaqa manan imatapas yachankichischu.
43011050	Ñoqanchispa allinninchispaq huk runalla llaqtantin runapaq wañunantapas manataqmi yuyaykunkichischu. Chay hinapin suyuntin runa mana chinkanqachu, nispa.
43011051	Chaytataqmi ichaqa, mana pay kikillanmantachu nisharqan. Aswanpas chay watapi hatun umalliq saserdote kaspanmi, suyuntinrayku Jesuspa wañunanmantaña profetisasharqan.
43011052	Manataqmi suyuraykullachu wañunan karqan, aswanpas ch'eqechisqa kashaq Diospa wawankunata ch'ullallaman huñunanpaqmi wañunanqa karqan.
43011053	Chay hinaqa, chay p'unchaymantapachan, Konsilio Sanedrinqa Jesusta wañuchinankupaq rimanakurqanku.
43011054	Chaymi, Jesusqa judío runakuna ukhupi manaña alayritañachu purirqan. Aswanmi chaymanta, ch'inniqpa qayllanpi suyuman ripurqan. Efraín sutiyoq llaqtamanmi ripurqan. Hinan yachachisqankunapiwan chaypi qhepakurqan.
43011055	Judío runakunaq Paskua fiestankun qayllaykamusharqanña. Hinan chay suyumanta, askha runakuna manaraq judío runakunaq Paskua fiestanku chayamushaqtin, Jerusalén llaqtaman ch'uyanchakunankupaq wicharqanku.
43011056	Dios yupaychana wasipi kashaspankutaq, Jesusta maskhasharqanku. Hinan hukkuna-hukkunawan ninakurqanku: —¿Qankunari, imaninkichistaq? ¿Manachu fiestaman hamunqa? nispanku.
43011057	Jesusta hap'imunankupaqmi, umalliq saserdotekunapiwan, fariseokunapiwan kamachikusqaku karqan. Nirqankutaq: ‘Sichus pipas maypichus kashasqanta yachanqa chayqa, willakamuchun,’ nispanku.
43012001	Hinaqtinmi, soqta p'unchayraq Paskua fiestapaq kashaqtin, Betania llaqtaman Jesusqa rirqan. Chay llaqtapin Lazaropas kasharqan. Payqa wañukapusqañan karqan. Ichaqa Jesusmi payta wañusqakunapuramanta kawsarichimpusqa karqan.
43012002	Chaypitaqmi Jesuspaq senayta wayk'upurqanku. Martan serbirqan, Lazarotaqmi Jesuswan mesaman tiyaykuqkunaq huknin karqan.
43012003	Hinaqtinmi Mariaqa, ancha balorniyoq ch'uya nardomanta huk libra q'apashaq hawinata apamurqan. Hinan Jesuspa chakinkunata hawirqan. Chukchankunawantaq ch'akichirqan. Hinan wasiqa q'apashaq hawinaq q'apayninwan hunt'aykusqa karqan.
43012004	Yachachisqankunamanta huknintaqmi, Simonpa churin Judas Iskarioteqa chaypi kasharqan. Payqa, Jesusta hap'ichiqmi karqan.
43012005	Nirqantaq: —¿Imanaqtintaq kay q'apashaq hawinari mana kinsa pachak denario qolqemanchu bendesqa karqan, hinaspataq wakchakunaman qosqachu karqan? nispa.
43012006	Payqa, manan wakchakunamanta llakikuspanchu chaytaqa nirqan. Aswanpas suwa kaspanmi, chaytaqa nirqan. Hinallataq qolqe wayaqatapas waqaychaqmi karqan. Hinan chay churasqankumanta horqokuqllapuni karqan.
43012007	Hinaqtinmi Jesusqa nirqan: —Hinalla ruwachun. Kay warmiqa, p'ampawananku p'unchaypaqmi chay q'apashaq hawinata waqaycharqan.
43012008	Wakchakunaqa qankunallawanpunin kashanku. Ñoqan ichaqa, mana qankunallawanpunichu kashasaq, nispa.
43012009	Hinaqtinmi, judío runakunamanta ancha askha runakuna Jesusqa chaypi kashasqanta yacharurqanku. Hinan mana Jesusraykullachu, aswanpas Lazarotawan rikuqmi rirqanku. Paytan Jesusqa, wañusqakunapuramanta kawsarichimpusqa karqan.
43012010	Umalliq saserdotekunataqmi ichaqa, Lazarotapas wañuchinankupaq rimanakurqanku.
43012011	Payhawataqmi, askha judío runakuna t'aqakurqanku. Hinaspa Jesuspi iñikapurqanku. Chaymi Lazarotaqa wañuchiytapuni munarqanku.
43012012	Qhepantin p'unchaytaq, fiestaman hamuq chay ancha askha runakuna, Jerusalén llaqtaman Jesuspa haykumushasqanta uyarirqanku.
43012013	Hinan palmeraq k'allmankunata hap'ispanku, Jesusta chaskinankupaq lloqsirqanku. Qaparirqankutaq: —¡Hosanna! ¡Señorpa sutinpi hamuq, Israel llaqtaq Reynin saminchasqapuni kachun, nispanku. (Sal. 118:26)
43012014	Huk asnochata tarispataqmi, Jesusqa, Qelqaq nisqanman hina, chay asnochapi sillaykukurqan.
43012015	Qelqapas nintaqmi: ‘Sionpa ususin, ama mancharikuychu. ¡Qhawariy, malta asnochapi sillaykukuspan, Reyniykiqa hamushan!’ nispa. (Zak. 9:9)
43012016	Yachachisqankunaqa, manan chay pacha kay imaymanakunata yuyayninkuman churasqakuchu karqan. Ichaqa, maypachachus Jesusqa hatunchasqa karqan, chayñan Jesusmanta chaykuna qelqasqa kasqanta yuyarirurqanku. Hinallataqmi, payta imaymanakuna ruwasqankutapas yuyarirullarqankutaq.
43012017	Hayk'aqchus Lazarota aya p'ampana t'oqomanta waqyashaqtin, hinallataq wañusqakunapuramanta kawsarichishaqtin, paywan kuska kashaq chay askha runakunan chaymanta willakurqanku.
43012018	Chay señal ruwasqantan uyarisqaku karqan. Chaymi chay askha runakunapas, payta chaskiq lloqsirqanku.
43012019	Hinaqtinmi fariseokunaqa, paykunapurapi ninakurqanku: —¿Rikushankichischu? Manan imatapas ruwayta atisunmanñachu. ¡Qhawariychis, tukuymi paypa qhepanta ripushanku! nispanku.
43012020	Fiestapi hatunchanankupaq wichamuqkuna ukhupitaqmi, wakinqa Gresia suyumanta runakuna kasharqanku.
43012021	Paykunan, Galilea probinsiapi kashaq Betsaida llaqtamanta Felipeman asuykurqanku. Hinan payta balikuspa, nirqanku: —Wiraqochay, Jesustan rikuyta munashayku, nispanku.
43012022	Felipetaq rispan, Andresman chayta willamurqan. Andreswan Felipewantaq Jesusman chayta willarqanku.
43012023	Jesustaq paykunaman kutichispa nirqan: —Runaq Churin hatunchasqa kananpaq oraqa chayamunñan.
43012024	Cheqaqta, cheqaqtan niykichis: ‘Manachus trigoq rurun hallp'aman urmanqa, hinaspa wañunqa chayqa, sapallanpunin kashanqa. Sichus wañunqa chaymi ichaqa, askha ruruta rurunqa,’ nispay.
43012025	Pipas kawsayninta munakuqqa, chinkachipunqan. Kay pachapi kawsayninta cheqnikuqmi ichaqa, wiñay kawsaypaq waqaychanqa.
43012026	Sichus pipas serbiwan chayqa, qatikuwachun. Hinan maypichus ñoqa kashasaq, chaypipas serbiqnillaypuni kashanqa. Sichus pipas serbiwan chayqa, Yayaymi payta allinpaq qhawarinqa.
43012027	Kunanmi sonqoy phoq-nisqa kashan. ¿Imanisaqtaq? ‘¿Yayay, kay oramanta horqoykuway,’ nispachu nisaq? ¡Manapunin! ¡Aswanpas, chaypaqmi kay oramanqa chayarqani! nispa
43012028	Jesusqa nillarqantaqmi: —Yayay, sutiykita hatunchay, nispa. Hinaqtinmi huk kunka hanaq pachamanta nimurqan: —¡Ñan sutiytaqa hatuncharqaniña, wakmantapas hatunchallasaqtaqmi! nispa.
43012029	Hinan chaypi kashaq askha runakuna, chay kunkata uyarirqanku. Nirqankutaq: —Pacha t'oqyaymi, nispanku. Hukkunataq nirqanku: —¡Huk angelmi payman rimaykamun! nispanku.
43012030	Jesustaq kutichispa nirqan: —Chay kunkaqa, manan ñoqaraykuchu hamurqan. Aswanpas qankunaraykun hamurqan.
43012031	Kunanmi kay pacha runaq taripayninqa. Kunanmi kay pachapi kamachikuqqa hawaman wikch'usqa kanqa.
43012032	Ñoqataqmi ichaqa, sichus hallp'amanta hoqarisqa kasaq chayqa, llapa runata ñoqaman pusamusaq, nispa.
43012033	Payqa, imaynatachus wañunan karqan chaymantan chaytaqa nisharqan.
43012034	Hinan askha runakunaqa payman kutichirqanku: —Kamachikuy Simiman hina, Cristoqa wiñaypaqmi takyan. Chay hinatan ñoqaykuqa uyarirqayku. ¿Imanaqtintaq qanri ninki: ‘Runaq Churinqa hoqarisqapunin kanan’ nispaykiri? ¿Pitaq chay Runaq Churinri? nispanku.
43012035	Hinaqtinmi Jesusqa, paykunata nirqan: —As pisi tiempollatawanmi k'anchayqa qankuna ukhupi kashan. Laqhayaypi puriqqa, maymanchus rishan chaytan mana yachanchu. Chayrayku ama laqhayay qonqayllamanta atipanasunkichispaq, k'anchay kapunasunkichiskamaqa puriychis, nispa.
43012036	Payqa nillarqantaqmi: —K'anchaypa wawankuna kanaykichispaq, k'anchay kapunasunkichiskamaqa, k'anchaypi iñiychis, nispa. Chay imaymanakunatan Jesusqa rimarqan. T'aqarikapuspantaqmi, paykunamanta pakakurqan.
43012037	Ichaqa, hinaña paykunaq ñawpaqenkupi Jesusqa askha señalkunata ruwarqan chaypas, manapunin paypi iñirqankuchu.
43012038	Diospa rantinpi rimaq Isaiaspa nisqan hunt'akunanpaqmi chay mana iñisqankuqa karqan. Paymi nirqan: ‘Señor, ¿pitaq willakuyniykutari kreerqan? ¿Pimantaq Señorqa, atiyniyoq makinta rikuchirqan?’ nispa. (Isa. 53:1)
43012039	Isaiasqa imaymanakunatawanmi nirqan. Chaykunaraykun manapuni iñiytaqa atirqankuchu.
43012040	Isaiasqa nisqan karqan: ‘Ñawinkuwanpas mana rikunankupaq, Nitaq sonqonkupipas yuyayman churanankupaq, Nillataq yuyaymanpas kutirikunankupaq, Amallataq ñoqa paykunata qhaliyachinaypaqmi, Diosqa paykunaq ñawinkutapas ñawsayachirqan, Sonqonkutapas rumiyachirqan,’ nispa. (Isa. 6:10)
43012041	Isaiasqa, Señorpa hatun k'anchariyninta rikusqanrayku, hinallataq paymanta rimasqanraykun, chay imaymanakunataqa nirqan.
43012042	Chay tukuywanpas, umalliqkunamantapas askhan Jesuspiqa iñikapurqanku. Judío runakunaq huñukunanku wasimanta qarqosqa kaytan mana munarqankuchu. Chaymi, fariseokunahawa, mana alayritañachu willakurqanku.
43012043	Paykunaqa, Diospa allinpaq hap'iyninmantaqa, runakunaq allinpaq hap'iyninkutan aswantaraq munarqanku.
43012044	Jesustaqmi ichaqa kunkayoqta nirqan: —Pipas ñoqapi iñiqqa, manan ñoqapichu iñin, aswanpas kachamuwaqniypin iñin.
43012045	Pipas ñoqata rikuwaqniyqa, kachamuwaqniytan rikun.
43012046	Hayk'an ñoqapi iñiqqa, ama laqhatutayaqllapipuni kashanankupaqmi, ñoqa k'anchaypas kay pachaman hamurqani.
43012047	Ñoqaqa manan kay pachapi runakunata huchachaqchu hamurqani. Aswanpas kay pachapi runakunata qespichinaypaqmi hamurqani. Chayrayku, sichus pipas simiykunata uyarin, hinaspa mana kreenchu chayqa, manan ñoqaqa huchachanichu.
43012048	Pipas ñoqata mana chaskiwanchu, hinallataq simiykunatapas mana chaskinchu chayqa, paypa huchachaqninqa kanmi. P'uchukay p'unchaypin, rimaykusqay simi payta huchachanqa.
43012049	Manan ñoqaqa kikillaymantachu rimarqani. Aswanpas kachamuwaqniy Yayaymi, imatachus ninaypaq, hinallataq imatachus rimanaypaq kamachikuyta qowarqan.
43012050	Kamachikuynin wiñay kawsay kasqantataqmi yachani. Chay hinaqa, imaynatachus Yayayqa rimaykuwarqan, chay hinatan rimani, nispa.
43013001	Paskua fiesta ñawpaqtan Jesusqa, kay pachamanta Yayaman pasananpaq oran chayamusqanta ña yacharqanña. Kay pachapi paypa kaqkunata munakuspanqa, p'uchukaykamapunin paykunataqa munakurqan.
43013002	Mikhushaqtinkutaqmi, saqraqa, Judas Iskarioteq sonqonpi Jesusta hap'ichinanpaq churasqaña karqan. Judasqa, Simonpa churinmi karqan.
43013003	Yayan, Jesuspa makinman tukuy imaymanakunata churarqan. Chaytan Jesusqa yacharqan. Hinallataq payqa, Diosmanta lloqsimusqantapas, Diosllamantaq ripushasqantapas yacharqanmi.
43013004	Hinaqtinmi mikhusqanku qhepaman, Jesusqa sayarirqan. P'istunanta ch'ustikuspantaqmi, toallata hap'ispan, sinturanman watakurqan.
43013005	Chaymantataqmi, puruñaman unuta hich'aspan, yachachisqankunaq chakinkuta maylliyta qallarirqan. Hinaspataqmi sinturanman watakusqan toallawan ch'akichirqan.
43013006	Hinaqtinmi Simón Pedroq kasqanman chayarqan. Hinan Pedroqa payta nirqan: —Señor, ¿qanchu chakiyta maylliwanki? nispa.
43013007	Jesustaq kutichispan payta nirqan: —Ñoqaq ruwasqayta, kunan qanqa manan entiendinkiraqchu. Ichaqa chaymantañan chaytaqa entiendinki, nispa.
43013008	Pedrotaq payta nirqan: —¡Chakiytaqa, manapunin hayk'aqpas maylliwankimanchu! nispa Jesustaq payman kutichirqan: —Sichus mana mayllisaykichu chayqa, manan ñoqawanchu kanki, nispa.
43013009	Simón Pedrotaq Jesusta nirqan: —Señor, chay hinaqa, ama chakillaytachu maylliway. Aswanpas makiytawan, umaytawan ima maylliway, nispa.
43013010	Jesustaqmi payta nirqan: —Bañasqa kaqkunaqa, llapanmi llimphuyña kashan, chakillantañan mayllikunan. Ichaqa manaña llapaykichischu llimphuy kashankichis chaypas, qankunaqa, ñan llimphuyña kashankichis, nispa.
43013011	Pichus hap'ichinan karqan, chaytaqa yacharqanmi. Chaymi nirqan: ‘Manan llapaykichischu llimphuy kashankichis,’ nispa.
43013012	Chay hinaqa, chakinkuta mayllisqan qhepatataq, p'istunanta hap'irqan. Hinan wakmanta mesaman tiyaykuspan, paykunata nirqan: —¿Imatachus ruwarqaykichis, chayta entiendinkichischu?
43013013	Qankunan niwankichis: ‘Yachachiq, hinallataq Señor,’ nispa. Arí, ñoqapunitaqmi kani. Chay hinaqa, allintan ninkichis.
43013014	Chay hinaqa, sichus ñoqa Señorniykichis, hinallataq Yachachiqniykichis, chakiykichista mayllini chayqa, qankunapas hukkuna-hukkunawanmi chakiykichista mayllinakunaykichis.
43013015	Imaynan ñoqapas ruwarqaykichis, chay hinata qankunapas ruwanaykichispaqmi ejemplota qoykichis.
43013016	Cheqaqta, cheqaqtan niykichis: ‘Kamachiqa manan patronninmanta aswan allinpaq qhawarisqaqa kanmanchu. Nitaqmi kamachisqapas kachamuqninmanta aswan allinpaq qhawarisqaqa kanmanchu,’ nispay.
43013017	Sichus chaykunata yachankichis chayqa, chaykunata ruwaspaykichismi, kusisamiyoqqa kankichis, nispa.
43013018	Jesusqa nillarqantaqmi: —Manan llapaykichismantachu rimashani. Pikunatachus akllakurqani, chaytaqa yachanin. Qelqaqa ninmi: ‘Ñoqawan t'antata mikhuqmi, talonninta ñoqaq kontraypi hoqarirqan,’ nispa. (Sal. 41:9) Chay Qelqaq hunt'akunanpaqmi kayqa karqan.
43013019	Manaraq chaykuna pasashaqtinmi, kunan nishaykichis. Maypachachus pasaqtin, ñoqa kasqayta kreenaykichispaqmi nishaykichis.
43013020	Cheqaqta, cheqaqtan niykichis: ‘Pipas ñoqaq kachasqayta chaskiqqa, ñoqatan chaskiwan. Pipas ñoqata chaskiqtaqmi, kachamuwaqniyta chaskin,’ nispay, nispa.
43013021	Chay nisqan qhepatataqmi, Jesuspa sonqonqa phoq-nirqan. Hinan sut'inchaspa nirqan: —Cheqaqta, cheqaqtan niykichis: ‘Qankunamanta hukniykichismi hap'ichiwankichis,’ nispay, nispa.
43013022	Hinaqtinmi yachachisqankunaqa, pimantachus rimashasqanta iskayaspanku, paykunapura qhawanaykukurqanku.
43013023	Huknin yachachisqan, pitachus Jesusqa aswanta munakurqan, paymi, paypa qhasqonman k'iraykusqa kasharqan.
43013024	Pimantachus Jesusqa rimasharqan chayta tapunanpaqmi, Simón Pedroqa payta señascharqan.
43013025	Hinaqtinmi payqa, Jesuspa qhasqonman k'iraykuspa, payta nirqan: —Señor, ¿pitaqri? nispa.
43013026	Jesustaq kutichirqan: —Pimanchus apichasqa t'antata qosaq paymi, nispa. Hinan apichasqa t'antata, hap'iykuspan, Simonpa churin Judas Iskarioteman qorqan.
43013027	T'antata chaskisqan qhepatataqmi, Satanasqa Judasman haykurqan. Hinan Jesusqa payta nirqan: —Imachus ruwanaykitaqa, usqhayllamanpuni ruway, nispa.
43013028	Mesaman k'iraykusqa kashaqkunataqmi, imapaqchus chay nishasqanta mana mayqenninkupas entiendirqankuchu.
43013029	Judasqa qolqe wayaqata hap'iqmi karqan. Chaymi wakinninkuqa yuyaykurqanku: ‘Fiestapaq nesesitasqanchista rantimuy,’ otaq: ‘Wakchakunaman imallatapas qomuy,’ nispa Jesuspa ninanpaq yuyarqanku.
43013030	T'antata chaskispan hinataqmi, Judasqa hawaman lloqsirqan. Tutañataqmi karqan.
43013031	Judaspa lloqsisqan qhepatataq, Jesusqa nirqan: —Kunanmi Runaq Churinqa hatunchasqa kashan. Hinallataq Diospas paypi hatunchasqa kashan.
43013032	Sitaqchus Diosqa Churinpi hatunchasqa kashan chayqa, Diospas, pay kikinpin payta hatunchanqa. Usqhayllamanmi payta hatunchanqa.
43013033	Wawallaykuna, pisi tiempollatawanmi qankunawan kashasaq. Maskhawankichismi. Ichaqa imaynan judío runakunata nirqani: ‘Maymanchus risqaymanmi, qankunaqa mana riyta atinkichischu,’ nispay, chay hinallatataqmi kunan qankunatapas nillaykichistaq.
43013034	Huk mosoq kamachikuytan qoykichis: ‘Hukkunahukkunawan munanakuychis,’ nispay. Imaynan munakurqaykichis, chay hinallatataq qankunapas hukkuna-hukkunawan munanakuychis.
43013035	Sichus hukkuna-hukkunapaq munakuyniykichis kanqa chayqa, chaypin yachachisqaykuna kasqaykichista llapa runakuna yachanqaku, nispa.
43013036	Simón Pedrotaq, Jesusta nirqan: —Señor, ¿maymantaq rishankiri? nispa. Jesustaq kutichispa payta nirqan: —Maymanchus risqaymanqa, manan kunan qatikuwayta atinkiraqchu. Ichaqa qhepamanñan qatikuwanki, nispa.
43013037	Pedrotaq nirqan: —Señor, ¿imanaqtintaq kunanri mana qatikuyta atiymanraqchu? ¡Kawsayniytan qanrayku churasaq! nispa.
43013038	Jesustaqmi payman kutichirqan: —¿Kawsayniykitachu ñoqarayku churanki? Cheqaqta, cheqaqtan niyki: ‘Kinsa kutinta mananchawanaykikaman manapuni galloqa waqamunqaraqchu,’ nispay, nispa.
43014001	Ama sonqoykichispi llakipakuychischu. Diospi iñiychis. Ñoqapipas iñillaychistaq.
43014002	Yayaypa wasinpiqa askha wasikunan kashan. Sichus mana chay hinachu kanman chayqa, niykichismanmi karqan. Qankunapaq wasikunata wakichiqmi risaq.
43014003	Sichus risaq, hinallataq wasikunatapas wakichimpusaykichis chayqa, wakmantan kutimusaq. Maypichus kashasaq, chaypi qankunapas ñoqawan kanaykichispaq qankunata ñoqapaq chaskikapusaykichis.
43014004	Qankunaqa, maymanchus risqayta yachankichismi. Hinallataq ñantapas reqsinkichismi, nispa.
43014005	Tomastaqmi Jesusta nirqan: —Señor, maymanchus risqaykitaqa manan yachaykuchu. ¿Imaynatataq ñantari reqsiyta atiykuman? nispa.
43014006	Jesustaq Tomasta nirqan: —Ñoqan ñanpas, cheqaq kaqpas, kawsaypas kani. Manan pipas mana ñoqantaqa Yayaman chayanmanchu.
43014007	Sichus ñoqata reqsiwankichisman karqan chayqa, Yayaytapas reqsillawaqchistaqmi karqan. Kunanmantataqmi ichaqa, payta reqsinkichis, hinallataq rikurqankichis, nispa.
43014008	Felipen Jesusta nirqan: —Señor, Yayata rikuchiwayku, chayllatan munayku, nispa.
43014009	Jesustaq payta nirqan: —Felipe, unay tiempoñan qankunawan kasharqani. ¿Manachu reqsiwarqanki? Ñoqata rikuwaqniyqa, Yayaytapas rikurqanmi. Chay hinaqa, ¿imaynataq ninki: ‘Yayata rikuchiwayku,’ nispaykiri?
43014010	¿Manachu ñoqaqa Yayaypi kashasqayta, Yayaytaq ñoqapi kashasqanta kreenki? Qankunaman rimaykusqay simikunataqa, manan kikiymantachu rimaykuykichis. Aswanpas, ñoqapi kashaq Yayan ruwaykunata ruwan.
43014011	Ñoqa Yayaypi kashasqayta, hinallataq Yayaypas ñoqapi kashasqanta kreewaychis. Mana hinataq, kikin ruwaykunahawa kreewaychis.
43014012	Cheqaqta, cheqaqtan niykichis: ‘Ñoqaqa Yayaymanmi ripushani. Chayrayku, pipas ñoqapi iñiqqa, ñoqaq ruwasqay ruwaykunata ruwallanqataq. Chaykunamantapas aswan hatun ruwaykunataraqmi ruwanqa’ nispay.
43014013	Sutiypi tukuy mañakusqaykichistataqmi ruwasaq. Churipi Yaya hatunchasqa kananpaqmi chaytaqa ruwasaq.
43014014	Sichus sutiypi imallatapas mañakunkichis chayqa, ruwasaqmi, nispa.
43014015	Sichus munakuwankichis chayqa, kamachikuyniykunata kasukuychis.
43014016	Ñoqataqmi Yayaymanta wak Kallpachaqta qomunasunkichispaq mañakusaq. Hinan payqa, qankunawanpuni wiñaypaq kashanqa.
43014017	Payqa cheqaqmanta Espíritun. Kay pachapi runakunaqa manan payta rikunkuchu, nitaqmi reqsinkupaschu. Chayraykun paytaqa mana chaskiyta atinkuchu. Paytaqmi ichaqa, qankunawanpuni kashan, hinallataq qankunapipuni kashanqa. Chaymi qankunaqa payta reqsinkichis.
43014018	Manan wakchatachu saqerparisaykichis. Qankunamanqa kutimusaqmi.
43014019	Kay pachapi runakunaqa, pisi tiempollatawanñan rikuwanqaku. Chaymanta aswantaqa manañan rikuwanqakuñachu. Qankunan ichaqa, rikuwankichisraq. Ñoqaq kawsasqayraykun, qankunapas kawsankichis.
43014020	Haqay p'unchaypin, ñoqa Yayaypi kashasqayta yachankichis. Qankunapas ñoqapi kashasqaykichistawan, ñoqataq qankunapi kashasqaytawan yachankichis.
43014021	Pipas kamachikuyniykunata hap'ispa kasukuqqa, munakuwaqniymi. Hinallataq munakuwaqniytaqa, Yayaypas munakullanqataqmi. Ñoqapas paytaqa munakullasaqtaq, hinallataq paymanqa reqsichikullasaqtaqmi, nispa.
43014022	Judasmi (manan Iskariote kaqchu) Jesusta nirqan: —Señor, ¿imanaqtintaq ñoqaykumanri reqsichikunki, manataq kay pachapi runakunamanqa reqsichikunkichu? nispa.
43014023	Jesustaqmi kutichispan payta nirqan: —Sichus pipas munakuwan chayqa, simiytaqa kasukunqan. Yayaytaqmi payta munakunqa. Paymantaqmi Yayaywan hamusaqku, hinaspa tiyanaykuta paywan ruwakusaqku.
43014024	Pipas mana munakuwaqniyqa, manan simiykunata kasukunchu. Uyarisqaykichis simiqa, manataqmi ñoqaqchu, aswanpas, kachamuwaqniy Yayaypa siminmi.
43014025	Qankunawan kashaspaymi, chay imaymanakunataqa rimaykurqaykichis.
43014026	Kallpachaqqa, Santo Espíritun. Paytan Yayaqa sutiypi kachamunqa. Paymi qankunaman tukuy imaymanakunata yachachisunkichis, hinallataq llapan nisqaykunatapas yuyarichisunkichis.
43014027	Thak kaytan saqeykichis, thak kayniytan qoykichis. Manan kay pachaq qosqanta hinachu qoykichis. Ama sonqoykichis llakipakuchunchu, nitaq manchapakuchunchu.
43014028	Qankunamanmi nirqaykichis: ‘Risaqmi, ichaqa qankunaman kutimusaqmi,’ nispay. Chay nisqaytaqa uyarirqankichismi. Yayayqa, ñoqamanta allinpaq qhawarisqan. Chaymi, sichus munakuwankichisman chayqa, Yayayman ripusqaymantaqa q'ochukuwaqchis.
43014029	Kunanmi, manaraq chay pasashaqtin niykichis. Chay hina pasaqtin iñinaykichispaqmi, nirqaykichis.
43014030	Kay pachapi umalliqqa hamushanñan. Chaymi qankunawan mana askhatañachu rimasaq. Payqa, manan imapas ñoqawan ruwanan kanchu.
43014031	Ichaqa Yayayta munakusqayta, hinallataq Yayaypa kamachiwasqanman hina ruwasqayta, kay pachapi runakuna yachananpaqmi chay hinata ruwani. Chay hinaqa, sayariychis. ¡Kaymanta hakuchis! nispa.
43015001	Nillarqantaqmi: —Ñoqan cheqaq ubas yuraqa kani. Yayaytaqmi llank'aq.
43015002	Tukuy k'allma ñoqapi mana ruruqtaqa, wit'upunmi. Rurushaq tukuy k'allmatataqmi, aswanta rurunanpaq llimphuyapun.
43015003	Qankunaqa, rimaykusqay simiwan ñan llimphuyasqaña kankichis.
43015004	Ñoqapi takyaychis, ñoqataq qankunapi takyasaq. Manachus k'allmaqa ubas yurapi takyan chayqa, manan kikillanmanta ruruyta atinmanchu. Chay hinallataqmi, qankunapas manachus ñoqapi takyankichis chayqa, manan ruruyta atiwaqchischu.
43015005	Ñoqan ubas yura kani, qankunataqmi k'allmakuna kankichis. Pipas ñoqapi takyanqa ñoqataq paypi takyasaq chaymi, payqa askha ruruta rurun. Ichaqa sichus ñoqamanta t'aqakunkichis chayqa, manan ima ruwaytapas atinkichischu.
43015006	Sichus pipas mana ñoqapi takyanqachu chayqa, k'allma hinan hawaman wikch'usqa kanqa, hinaspataq ch'akipunqa. Hinan pallasqa kaspanku, ninaman wikch'uykapusqa kanqaku. Chaypitaqmi kanasqa kapunqaku.
43015007	Ñoqapi takyaychis, hinallataq simiykunapas qankunapi takyachun. Sichus chay hina kanqa chayqa, munasqaykichista mañakuychis. Hinan qosqa kasunkichis.
43015008	Askha ruruta ruruqtiykichismi, Yayayqa hatunchasqa kashan. Chay hinapitaqmi, yachachisqaykuna kankichis.
43015009	Imaynan Yayaypas munakuwarqan, chay hinallatataqmi ñoqapas qankunata munakurqaykichis. Munakuyniypipuni takyaychis.
43015010	Sichus kamachikuyniykunata kasukunkichis chayqa, munakuyniypin takyankichis. Chay hinan ñoqapas Yayaypa kamachikuyninkunata kasukurqani. Chay hinapitaqmi, munakuyninpiqa takyani.
43015011	Kusikuyniy qankunapipuni kashananpaq, hinallataq kusikuyniykichis hunt'asqa kananpaqmi, chay imaymanakunataqa qankunaman rimaykurqaykichis.
43015012	Kamachikuyniyqa kaymi: Imaynatachus ñoqa munakurqaykichis, chay hinatapuni hukkuna-hukkunawan munanakuychis.
43015013	Amigonkunarayku kawsayninta churaqqa hatun munakuyniyoqmi. Paymanta aswan munakuyniyoqqa manan kanchu.
43015014	Sichus qankunaman kamachisqayta ruwashallankichispuni chayqa, amigoykunan kankichis.
43015015	Huk kamachiqa, patronninpa ruwasqanta manan yachanchu. Chaymi manaña aswantaqa kamachikuna nispañachu sutiyaykichis. Ichaqa Yayaymanta tukuy imaymanakuna uyarisqaytan reqsichirqaykichis. Chaymi amigoykuna nispa sutiyarqaykichis.
43015016	Ñoqataqa, manan qankunachu akllakuwarqankichis. Aswanpas, ñoqan qankunataqa akllakurqaykichis. Hinan rinaykichispaq, ruruta rurunaykichispaq, hinallataq ruruykichispas takyananpaq churarqaykichis. Chay hinapin Yayayqa, sutiypi tukuy mañakusqaykichista qosunkichis.
43015017	Kaytan kamachiykichis: ‘Hukkuna-hukkunawan munanakuychis,’ nispay, nispa.
43015018	Nillarqantaqmi: —Sichus kay pachapi runakuna cheqnipakusunkichis chayqa, qankunamanta ñawpaqtaqa ñoqatan cheqnipakuwarqanku. Chayta yachaychis.
43015019	Sichus kay pachamanta kawaqchis chayqa, kay pachapi runakunaqa paykunaq kaqkunata munakunmanmi. Ichaqa, manan kay pachamantachu kankichis, aswanmi kay pachamanta ñoqa akllakurqaykichis. Chayraykun kay pachapi runakunaqa cheqnipakusunkichis.
43015020	Ñoqaqa nirqaykichismi: ‘Kamachiqa, manan patronninmanta aswan allinpaq qhawarisqaqa kanmanchu,’ nispay. Chay nisqay simita yuyariychis. Sichus ñoqata qatiykachawarqanku chayqa, qankunatapas qatiykachasunkichismi. Sichus simiykunata kasukurqanku chayqa, qankunaqtapas kasukunqakun.
43015021	Ichaqa kachamuwaqniytan mana reqsinkuchu. Chaymi tukuy chaykunataqa sutiyrayku ruwasunkichis.
43015022	Sichus ñoqa mana hamuymanchu karqan, nitaq paykunaman rimaykuymanchu karqan chayqa, manan huchayoqchu kankuman. Kunanmi ichaqa, huchankumanta mana imapas ninankupaq kanñachu.
43015023	Pipas cheqnikuwaqniyqa, Yayaytapas cheqnikullantaqmi.
43015024	Sichus ñoqa paykuna ukhupi mana piqpa ruwasqan ruwaykunata mana ruwaymanchu karqan chayqa, manan huchayoqchu kankuman karqan. Kunantaq ichaqa, ñoqatapas, Yayaytapas rikuwarqanku, hinaspataq cheqnikuwarqanku.
43015025	Ichaqa paykunaq Kamachikuy Siminkupi qelqasqa qelqaq hunt'akunanpaqmi chayqa karqan. Chay qelqataqmi nin: ‘Yanqanmantan cheqnipakuwarqanku,’ nispa. (Sal. 35:19; 69:4)
43015026	Ñoqan Kallpachaq, cheqaq Espirituta Yayaq partinmanta kachamusaykichis. Payqa Yayamantan hamun. Paymi hamuspan, ñoqamanta willakunqa.
43015027	Qallariymantapacha ñoqawanpuni kashasqaykichisraykun qankunapas ñoqamanta willankichis.
43016001	Ama misk'akunaykichispaqmi chaykunataqa nirqaykichis.
43016002	Judío runakunaq huñukunanku wasikunamantan qarqosunkichis. Pipas qankunata wañuchispasunkichis, Diosta serbinanpaq yuyaykunanku oraqa hamushanmi.
43016003	Yayaytapas, ñoqatapas mana reqsiwasqankuraykun, chaytaqa ruwanqaku.
43016004	Ichaqa, chay ora chayamuqtin, qankunaman ña nisqaykunamanta yuyarinaykichispaqmi chaykunataqa nirqaykichis. Ñoqaqa, qankunawanmi kasharqani. Chaymi chaytaqa mana qallariymantapachachu nirqaykichis, nispa.
43016005	Nillarqantaqmi: —Kunanmi ichaqa, kachamuwaqniyman ripusaq, manataqmi qankunamanta mayqenniykichispas tapuwankichischu: ‘¿Mayman- mi rishanki?’ nispaykichisqa.
43016006	Aswanmi, qankunaman chay nisqayrayku, sonqoykichis sinchi llakisqa kashan.
43016007	Ñoqan ichaqa, cheqaqta niykichis: ‘Manachus ripusaq chayqa, manan Kallpachaq qankunaman hamunmanchu. Sitaqchus ñoqa ripusaq chayqa, paytan qankunaman kachamusaq. Chayraykun, ripunayqa allinniykichispaqpuni kanqa.
43016008	Hamuspantaqmi, Kallpachaqqa kay pachapi runakunata huchamanta, chanin kaqmanta, hinallataq chaninchaymanta reparachinqa.
43016009	Ñoqapi mana iñisqankuraykun, huchamantaqa reparachinqa.
43016010	Yayaymanmi ripusaq, hinan mana aswantaqa rikuwankichisñachu. Chaymi chanin kaqmantaqa reparachinqa.
43016011	Kay pachapi kamachikuqqa ñan huchachasqaña kashan. Chaymi Kallpachaqqa chaninchaymanta reparachinqa.
43016012	Askha imaymanakunaraqmi qankunaman ninaypaq kashan. Kunantaq ichaqa, mana chaskiyta atiwaqchisraqchu.
43016013	Cheqaq Espíritu hamuspantaqmi, tukuy cheqaq kaqman payqa pusasunkichis. Manan pay kikinmantachu rimanqa. Aswanpas tukuy uyarisqantan rimanqa. Hinan imaymana hamunanmanta willasunkichis.
43016014	Ñoqaqmanta chaskisqantan payqa willasunkichis. Chaymi payqa ñoqata hatunchawanqa.
43016015	Yayaypa tukuy kaqninqa ñoqaqmi. Chayraykun nirqaykichis: ‘Ñoqaqmanta chaskisqantan willasunkichis,’ nispa.
43016016	Yayaymanmi rishani. Chaymi pisi tiempollamanta manaña rikuwankichisñachu. Chaymantañan, wakmanta pisi tiempollamanta rikullawankichistaq, nispa.
43016017	Hinaqtinmi wakin yachachisqankunaqa paykunapurapi ninakurqanku: —Payqa niwarqanchismi: ‘Yayaymanmi rishani. Chaymi pisi tiempollamanta, manaña rikuwankichisñachu. Chaymantañan wakmanta pisi tiempollamanta rikullawankichistaq,’ nispan. ¿Chayta niwaspanchisri, imaninantataq nin? nispanku.
43016018	Nillarqankutaqmi: —Payqa nillawarqanchistaqmi: ‘Pisi tiempollatan,’ nispa. ¿Chayta nispanri imaninantataq nin? Chay nisqantaqa manamá entiendinchischu, nispanku.
43016019	Paykunaqa tapukuytan munasharqanku. Chayta repararuspantaqmi, Jesusqa paykunata nirqan: —Nirqaykichismi: ‘Pisi tiempollamantan, manaña rikuwankichisñachu. Chaymantañan wakmanta pisi tiempollamanta rikullawankichistaq,’ nispay. ¿Chayta nisqaymantachu qankunapurapi tapunakushankichis?
43016020	Cheqaqta, cheqaqtan niykichis: ‘Qankunaqa waqankichis, hinallataq waqapakunkichismi,’ nispay. Kay pachapi runan ichaqa, kusikunqa. Qankunaqa llakikunkichismi, ichaqa chay llakikuyniykichisqa ancha kusikuymanmi tukupunqa.
43016021	Onqoq warmiqa, onqokunan ora chayamusqanraykun, ñak'arin. Wawata onqorukusqan qhepamanmi ichaqa, kay pachapi huk wawaq nasesqanmanta kusikusqanrayku, ñak'arisqantapas manaña yuyarinñachu.
43016022	Qankunapas, cheqapaqmi kunanqa llakikuypi kashankichis. Ichaqa wakmantan qankunata rikusaykichis. Hinan sonqoykichisqa, anchata kusikunqa. Manataqmi pipas chay kusikuyniykichistaqa qechusunkichischu.
43016023	Haqay p'unchaypiqa, manan imatapas tapukuwankichisñachu. Cheqaqta, cheqaqtan niykichis: ‘Sutiypi Yayaymanta llapan mañakusqaykichistan, payqa qosunkichis,’ nispay.
43016024	Kunankaman, mana imatapas sutiypi mañakunkichisraqchu. Kusikuyniykichis hunt'asqa kananpaq mañakuychis, hinaqa chaskinkichismi.
43016025	Kay imaymanakunataqa rikch'anachiykunapin rimaykurqaykichis. Ichaqa manaña rikch'anachiykunapiñachu, aswanpas Yayaymanta qankunaman sut'ita willanay orasmi hamushanña.
43016026	Haqay p'unchaypin sutiypi mañakunkichis. Manañataqmi nisqaykichischu: ‘Ñoqan Yayamanta qankunapaq mañapusaykichis,’ nispay.
43016027	Qankunaqa munakuwarqankichismi, hinallataq Diospa qayllanmanta lloqsimusqaytapas kreerqankichismi. Chayraykun, kikin Yayaypas qankunataqa munakusunkichis.
43016028	Ñoqaqa Yayaypa qayllanmantan lloqsimurqani, hinan kay pachaman hamurqani. Ichaqa wakmantan kay pachata saqepusaq hinaspa Yayayman ripusaq, nispa.
43016029	Yachachisqankunan Jesusta nirqanku: —Qhawariy, kunanqa sut'itapunin rimanki. Manañataqmi ima rikch'anachiypipaschu rimanki.
43016030	Kunanqa tukuy imaymanakuna yachasqaykita, hinallataq mana piqpa tapunanta nesesitasqaykitapas allintan entiendiyku. Chaymi Diospa qayllanmanta lloqsimusqaykita kreeyku, nispanku.
43016031	Jesustaqmi paykunaman kutichirqan: —¿Kunanri kreenkichischu?
43016032	Qhawariychis, oraqa hamushanmi, ñataqmi chayamunña. Chay orapin, qankunaqa sapanka hukniykichis maypichus kasqaykichisman ch'eqerichisqa kankichis. Hinaspataqmi sapallayta saqerpariwankichis. Ichaqa, Yayaymi ñoqawan kashan. Chaymi mana sapallaychu kashani.
43016033	Ñoqapi thak kayniykichis kananpaqmi, chay imaymana kunataqa rimaykurqaykichis. Kay pachapi, sinchi sasachakuyniykichisqa kanqan. Ichaqa ¡kallpachakuychis! ¡Ñoqaqa kay pachata atipanin! nispa.
43017001	Chay imaymanakunatan Jesusqa rimarqan. Hinan hanaq pachata qhawarispa nirqan: —Yayay, oraqa chayamunñan. Churiyki qanta hatunchananpaq, Churiykita hatunchay.
43017002	Imaynan llapallan qosqaykikunaman wiñay kawsayta qonanpaq, llapa runakunata kamachinanpaq kamachikuyniyoq kayta Churiykiman qorqanki, chay hinallatataq Churiykita hatunchay.
43017003	Wiñay kawsayqa kaymi: Qan sapallayki cheqaq Diosta, hinallataq pitachus kachamusqayki Jesucristota reqsinankun.
43017004	Ñoqaqa, hallp'a pachapi hatuncharqaykin. Hinallataq ruwanaypaq ruwana qowasqaykitapas tukuniñan.
43017005	Kunantaq Yayay, manaraq kay pachapas kashaqtin, qanpa qayllaykipi hatunchasqa kayniy kapuwarqan, chay hatunchaywanpuni kikin qayllaykipi hatunchaway.
43017006	Kay pachamanta qowasqayki runakunamanmi sutiykita sut'incharqani. Qanpan karqanku, ichaqa ñoqamantaqmi qopuwarqanki. Hinan simiykita kasukurqanku.
43017007	Tukuy imaymana qowasqayki qanmanta hamusqanta, kunanqa yachankun.
43017008	Ñoqaqa, qowasqayki simikunatan paykunaman qorqani, paykunataqmi chaskikurqanku. Hinan cheqaqtapuni qanmanta hamusqayta yacharqanku. Hinallataqmi qanpa kachamuwasqaykita kreerqanku. Chaymi tukuy imaymanakuna qanmanta hamusqanta yachanku.
43017009	Manan kay pacha runakunaraykuchu mañakuyki. Aswanqa qowasqayki runakunaraykun mañakuyki. Paykunaqa, qanpan kanku, chayraykun ñoqaqa qowasqaykikunarayku mañakuyki.
43017010	Tukuy ñoqaq kaqqa qanpan, hinallataq tukuy qanpa kaqpas ñoqaqmi. Paykunapitaqmi hatunchasqa karqani.
43017011	Manañan kay pachapiñachu kashani, paykunan ichaqa, kay pachapiraq kashanku. Ñoqaqa qanmanmi hamushani. Ch'uya Yayay, imaynan ñoqanchis kanchis, chay hina ch'ullalla kanankupaq, qowasqaykikunata sutiykipi waqaychaykuy.
43017012	Ñoqa paykunawan kay pachapi kashaspayqa, sutiykipin paykunataqa waqaychasharqani. Qowasqaykikunataqa waqaycharqanin. Hinan manapuni mayqellanpas chinkarqankuchu. Aswanpas Qelqaq hunt'akunanpaqmi, chinkay churilla chinkarqan.
43017013	Kunanmi ichaqa, qanman hamushani. Ancha kusikuyniy paykuna kikinkupi hunt'asqa kananpaqmi, chaytaqa kay pachapi rimani.
43017014	Ñoqaqa simiykitan paykunaman qorqani. Ichaqa imaynan ñoqapas mana kay pachamantachu kani, chay hinallataqmi paykunapas mana kay pachaqñachu kanku. Chayraykun kay pachapi runakunaqa paykunata cheqnikurqanku.
43017015	Manan kay pachamanta paykunata qechupunaykipaqchu mañakuyki. Aswanpas mana allin kaqmanta waqaychaykunaykipaqmi mañakuyki.
43017016	Imaynan ñoqapas mana kay pachamantachu kani, chay hinallataqmi paykunapas, mana kay pachaqñachu kanku.
43017017	Paykunataqa cheqaq kaqpi ch'uyanchaykuy. Simiykiqa cheqaqpunin.
43017018	Imaynan qan kay pachaman kachamuwarqanki, chay hinallatataqmi ñoqapas paykunata kay pachaman kacharqani.
43017019	Paykunapas cheqaq kaqpi Diospaq t'aqasqa kanankupaqmi, paykunarayku ñoqa kikiytapas Diospaq t'aqakuni.
43017020	Ichaqa manan paykunallapaqchu mañakuyki. Aswanpas paykunaq rimarisqankuq chawpinta chayraq ñoqapi iñikapuqkunapaqwanmi mañakuyki.
43017021	Yayay, llapallanku ch'ullalla kanankupaqmi mañakuyki. Imaynan qanpas ñoqapi, hinallataq ñoqapas qanpi ch'ullalla kanchis, chay hinallataqmi paykunapas ñoqanchispi ch'ullalla kanankupaq mañakuyki. Chay hinapin, kay pacha runakunaqa qanpa kachamuwasqaykita kreenqaku.
43017022	Imaynan ñoqanchispas ch'ullallapuni kanchis, chay hina ch'ullallapuni kanankupaqmi, ñoqaqa hatun k'anchariy qowasqaykita paykunaman qorqani.
43017023	Chayllaraq ñoqapi iñikapuqkunata k'apakta hukllachanaykipaqmi, ñoqaqa yachachisqaykunapi kashani, qantaq ñoqapi kashanki. Kay pacha runakunaman kachamuwasqaykita yachanankupaq, hinallataq imaynatachus munakuwarqanki, chay hinata paykunatapas munakusqaykita yachanankupaqmi, ñoqaqa yachachisqaykunapi kashani, qantaq ñoqapi kashanki.
43017024	Yayay, manaraq kay pachapas kamasqa kashaqtinmi munakuwarqanki. Chaymi qowasqayki k'anchariyniyta rikunankupaq, maypichus ñoqa kashani, chayllapitaq qowasqaykikunapas ñoqawan kuska kanankutaqa munani.
43017025	Chanin Yayay, kay pacha runakunaqa manan reqsirqasunkichu, ñoqan ichaqa reqsirqayki. Yachachisqaykunapas kachamuwasqaykitaqa yachallarqankutaqmi.
43017026	Munakuwasqayki munakuy paykunapi kananpaq, hinallataq ñoqapas paykunapi kanaypaqmi sutiykitaqa paykunaman sut'incharqani. Chaymantapas sutiykitaqa sut'inchasaqraqmi kanpas, nispa.
43018001	Chay imaymanakunata nispantaqmi, Jesusqa, yachachisqankunapiwan Kedrón ch'aki mayuq wak ladonman lloqsirqan. Hinan payqa, yachachisqankunapiwan, chaypi kashaq wertaman haykurqan.
43018002	Askha kutitan Jesusqa, yachachisqankunawan chay huñukunanku cheqaspi huñukullaqpuni. Chaymi, pichus hap'ichiqnin Judasqa, chay cheqasta rikurqan.
43018003	Hinaqtinmi Judasqa, tropantin soldadokunawan, umalliq saserdotekunaq, hinallataq fariseokunaq guardiankunawan ima rirqan. Paykunaqa, k'anchanakunata, lamparakunatawan, maqanakunatawan ima aparikuspankun rirqanku.
43018004	Jesustaqmi ichaqa, tukuy chay imaymanakuna payta pasananta yacharqanña. Chaymi, ñawpaqman lloqsimuspa, paykunata nirqan: —¿Pitan maskhashankichis? nispa.
43018005	Paykunataq Jesusman kutichirqanku: —Nazaretmanta Jesustan maskhashayku, nispanku. Hinan Jesusqa paykunata nirqan: —Ñoqan kani, nispa. Pichus hap'ichiq Judaspas, paykunawanmi kasharqan.
43018006	Paykunata Jesusqa: ‘Ñoqan kani,’ nispa niqtintaqmi, qhepanpanmanta kutispanku, pampaman wikapakurqanku.
43018007	Wakmantan paykunata tapullarqantaq: —¿Pitan maskhashankichis? nispa. Paykunataq nirqanku: —Nazaretmanta Jesustan maskhashayku, nispanku.
43018008	Hinan Jesusqa paykunaman kutichirqan: —Nirqaykichisñan: ‘Ñoqan kani,’ nispay. Ñoqatachus maskhashawankichis chayqa, paykunaqa hinalla ripuchunku, nispa.
43018009	Payqa nirqanmi: ‘Qowasqaykikunamantaqa, manan mayqenninkutapas chinkachinichu,’ nispa. Chay nisqan simikuna hunt'akunanpaqmi, chaytaqa nirqan.
43018010	Simón Pedroqa, espadayoqmi kasharqan. Hinaqtinmi payqa, espadanta horqospan, hatun umalliq saserdoteq kamachinta k'irirqan. Hinan paña ninrinta qhorururqan. Chay kamachitaq Malko sutiyoq karqan.
43018011	Hinaqtinmi Jesusqa, Pedrota nirqan: —Espadaykita waqaychananman winapuy. ¿Ñoqaqa manachu Yayaypa kopa qowasqantaqa, ukyanaypuni kashan? nispa.
43018012	Hinaqtinmi tropantin soldadokuna, tribunopiwan, judío runakunaq guardiankunapiwan, Jesusta hap'ispa t'eqerqanku.
43018013	Chay watapiqa, Kaifasmi hatun umalliq saserdoteqa kasharqan. Anasqa, Kaifaspa suegronmi karqan. Chaymi payman Jesustaqa ñawpaqta aparqanku.
43018014	Kaifasmi, judío runakunata yuyaychaspa nisqa karqan: —Llaqtarayku, huk runallaq wañuyninqa allinmi, nispan.
43018015	Simón Pedro, hinallataq huknin yachachisqamasinpiwanmi Jesusta qatikurqanku. Chay yachachisqaqa, hatun umalliq saserdoteq reqsisqanmi karqan. Hinan chay yachachisqaqa, hatun umalliq saserdoteq pationman Jesuswan haykurqan.
43018016	Pedrotaqmi ichaqa, punku hawallapi qhepakurqan. Hinan chay hatun umalliq saserdoteq reqsisqan yachachisqaqa lloqsirqan. Lloqsispantaq, punku kichaq sipasta balikuspan, Pedrota ukhuman pusaykurqan.
43018017	Hinaqtinmi chay punku kichaq kamachi sipasqa Pedrota nirqan: —¿Manachu qanpas chay runaq yachachisqan kashanki? nispa. Pedrotaq nirqan: —Manan ñoqaqa yachachisqanchu kani, nispa.
43018018	Kamachikunaqa, hinallataq guardiakunapas chaypin sayasharqanku. Chirishasqanraykutaqmi, ninata hap'ichispa q'oñikusharqanku. Hinan Pedropas paykunawan chaypi sayaspa q'oñikushallarqantaq.
43018019	Hinan hatun umalliq saserdoteqa, yachachisqankunamanta, hinallataq yachachikuyninmantawan Jesusta tapurqan.
43018020	Jesustaq payman kutichirqan: —Ñoqaqa tukuy kay pacha runaman sut'itapunin rimarqani. Judío runakunaq huñukunanku wasipipas, hinallataq Dios yupaychana wasipipas yachachillarqanipunin. Maypichus llapa judío runakuna huñukullaqkupuni, chaypin yachachirqani. Manataqmi imatapas pakallapiqa rimarqanichu.
43018021	¿Imanaqtintaq ñoqatari tapuwanki? Pikunachus rimaykusqayta uyarirqanku, paykunatayá tapumuy. Qhawariy, ñoqaq nisqayta paykunaqa yachankun, nispa.
43018022	Chayta Jesús niqtintaqmi, chaypi kashaq guardiakunaq hukninqa payta ch'aqlarqan. Nirqantaq: —¿Chay hinatachu hatun umalliq saserdoteman kutichinki? nispa.
43018023	Jesustaq payman kutichirqan: —Sichus mana allinta rimarqani chayqa, chay mana allin rimasqayta sut'inchay. Ichaqa sichus allinta rimarqani chayri, ¿imanaqtintaq maqawanki? nispa.
43018024	Hinaqtinmi Anasqa, Jesusta t'eqesqata hatun umalliq saserdote Kaifasman apachirqan.
43018025	Pedroqa, chaypi sayaykuspanmi q'oñikusharqan. Hinan payta nirqanku: —¿Manachu qanqa yachachisqankunamanta huknin kashanki? nispanku. Paytaqmi mananchaspan nirqan: —Ñoqaqa manan yachachisqanchu kani, nispa.
43018026	Hatun umalliq saserdoteq kamachinkunamanta hukninmi, Pedrota nirqan: —¿Manachu ñoqaqa wertapi paywan kuskata rikusharqayki? nispa. Chay kamachiqa, pitachus ninrinta Pedro qhorururqan, paypa familianmi karqan.
43018027	Pedrotaqmi wakmanta manancharqan. Hinan chayllaman galloqa waqamurqan.
43018028	Chay hinaqa, Jesustan Kaifaspa wasinmanta pretorioman aparqanku. Pacha illarimuymi karqan. Ichaqa mana qhellichasqa kanankupaqtaqmi paykunaqa pretorioman mana haykurqankuchu. Chay hinapin paykunaqa, Paskua mikhunata mikhuyta atirqanku.
43018029	Hinaqtinmi Pilatoqa, paykunaman lloqsimuspa, nirqan: —¿Kay runaq kontranpiri, ima huchachaytataq apamushankichis? nispa.
43018030	Kutichispankutaqmi, payta nirqanku: —Sichus kay runa allin ruwaq kanman karqan chayqa, manachá qanmanchu hap'ichiykikuman karqan, nispanku.
43018031	Hinaqtinmi Pilatoqa paykunata nirqan: —Qankuna hap'iychis, hinaspa kamachikuyniykichisman hina chaninchaychis, nispa. Judío runakunataq payta nirqanku: —Ñoqaykuqa, manan pitapas wañuchiyta atiykumanchu, nispanku.
43018032	Jesuspa nisqan simikuna hunt'akunanpaqmi, chay hinaqa karqan. Imayna wañuypichus wañunan karqan, chayta sut'inchananpaqtaqmi chaytaqa nisqa karqan.
43018033	Hinaqtinmi Pilatoqa, wakmanta pretorioman haykurqan. Jesusta waqyaspantaqmi, payta nirqan: —¿Qanchu judío runakunaq Reynin kanki? nispa.
43018034	Jesustaqmi payman kutichirqan: —¿Qanri kikillaykimantachu chayta tapushawanki, ichari hukkunachu ñoqamanta chayta nirqasunkiku? nispa.
43018035	Pilatotaq Jesusman kutichirqan: —¿Ñoqari judío runachu kani? Kikin suyuyki, hinallataq umalliq saserdotekunapunin ñoqamanqa qanta hap'ichiwarqanku. ¿Imatapunitaq ruwarqankiri? nispa.
43018036	Jesustaq kutichirqan: —Qhapaq suyuyqa manan kay pachamantachu. Sichus qhapaq suyuy kay pachamanta kanman chayqa, judío runakunaman mana hap'ichisqa kanaypaqmi, kamachiykuna maqanakunkuman karqan. Kunantaqmi ichaqa, qhapaq suyuyqa mana kaymantachu, nispa.
43018037	Hinaqtinmi Pilatoqa Jesusta nirqan: —Chay hinaqa, ¿reychu kanki? nispa. Jesustaq kutichispan nirqan: —Rey kasqayta nispaykiqa, cheqaqtan ninki. Chaypaqmi ñoqaqa naserqani, hinallataq chaypaqmi kay pachamanpas hamurqani. Cheqaq kaqta sut'inchanaypaqmi hamurqani. Pikunachus cheqaq kaqmanta kaqkunaqa, kunkaytan uyarinku, nispa.
43018038	Pilatotaqmi Jesusta nirqan: —¿Imataq cheqaq kaqri? nispa. Chayta nispantaq Pilatoqa, wakmanta judío runakunaman lloqsispan, paykunata nirqan: —Manan ñoqaqa ima mana allin ruwasqantapas paypiqa tarinichu.
43018039	Qankunan ichaqa, huk presota kacharipunaypaq sapa Paskua fiestapi mañakuwaytapuni yachankichis. Chay hinaqa, ¿judío runakunaq Reynintachu kacharipunayta munankichis? nispa.
43018040	Hinaqtinmi wakmanta llapanku qaparirqanku. Nirqankutaq: —¡Amapuni paytaqa, aswanpas Barrabasta kacharipuwayku! nispanku. Barrabastaqmi q'aru suwa karqan.
43019001	Hinaqtinmi Pilatoqa, Jesusta hap'ispa hasut'ichirqan.
43019002	Hinan soldadokunaqa, kiskakunamanta pilluta simp'aspanku, Jesuspa umanman churarqanku. Sani-puka p'achawantaq p'achachirqanku.
43019003	Hinan payta nirqanku: —¡Judío runakunaq Reyninku kawsachun! nispanku. Hinan ch'aqlarqanku.
43019004	Hinaqtinmi Pilatoqa, wakmanta lloqsimuspan, judío runakunata nirqan: —Qhawariychis, paypiqa manapuni ima mana allin ruwasqantapas tarisqayta yachanaykichispaqmi, hawaman apamushaykichis, nispa.
43019005	Hinan Jesusqa kiskamanta pilluwan, hinallataq sani-puka p'achawan churaykusqa lloqsimurqan. Pilatotaq judío runakunata nirqan: —¡Kayqá chay runa! nispa.
43019006	Umalliq saserdotekuna, guardiakuna, iman payta rikuruspanku hina qaparirqanku. Nirqankutaq: —¡Chakatay! ¡Chakatay! nispanku. Pilatotaq paykunata nirqan: —Ñoqaqa manapunin ima mana allin ruwasqantapas paypiqa tarinichu. Chayrayku qankuna apaspaykichis, chakatamuychis, nispa.
43019007	Judío runakunataq payman kutichirqanku: —Ñoqaykuq kamachikuyniykuqa kapuwankun. Hinaqa, pay kikinmi nirqan: ‘Diospa Churinmi kani,’ nispa. Chaymi, kamachikuyniykuq nisqanman hinaqa, wañunanpuni, nispanku.
43019008	Chay simikunata uyarispantaqmi, Pilatoqa aswantaraq mancharikurqan.
43019009	Wakmanta pretorioman haykuspantaq, Jesusta tapurqan: —¿Maymantataq qanri kanki? nispa. Jesustaq ichaqa, mana imatapas payman kutichirqanchu.
43019010	Hinan Pilatoqa Jesusta nirqan: —¿Manachu imaniwankipas? ¿Ñoqaqa chakatachinaypaqpas, otaq kacharichinaypaqpas kamachikuyniyoq kasqayta, manachu yachanki? nispa.
43019011	Jesustaq kutichispa nirqan: —Manachus hanaqmanta qosqa kasunkiman karqan chayqa, manan ñoqa kontra ima kamachikuyniyoqpaschu kawaq karqan. Chayraykun, qanman hap'ichiwaqniyqa aswan huchayoq kashan, nispa.
43019012	Chay ratumantapachan, Pilatoqa Jesusta kacharipuyta munasharqan. Judío runakunataqmi ichaqa, qaparirqanku. Nirqankutaq: —Sichus payta kacharinki chayqa, manan rey Cesarpa amigonchu kanki. Pikunachus ‘reymi kani,’ nispa niqkunaqa, Cesarpa kontranpin kashanku. nispanku.
43019013	Chay simikunata uyarispantaqmi, Pilatoqa, Jesusta hawaman pusarqan. Hinan chaninchanan tiyananpi tiyaykurqan. Chay cheqasqa ‘Rumiwan mast'asqa’, nispa sutichasqan karqan. Hebreo simipitaq ‘Gabata’ nispa sutichasqa karqan.
43019014	Paskua p'unchaypaq wakichikuy p'unchaymi karqan. Hinallataq yaqa soqta orasmi karqan. Hinaqtinmi Pilatoqa, judío runakunata nirqan: —Reyniykichista qhawariychis, nispa.
43019015	Paykunataqmi ichaqa qaparirqanku: —¡Lloqsichun! ¡Lloqsichun! ¡Chakatay! nispanku. Pilatotaq paykunata nirqan: —¿Reyniykichistachu chakatasaq? nispa. Umalliq saserdotekunataq kutichirqanku: —¡Cesarmanta wak reyniykuqa, manan kapuwankuchu! nispanku.
43019016	Chay hina kaqtinmi, Pilatoqa chakatanankupaq soldadokunaman hap'ichirqan. Hinan Jesusta hap'ispa aparqanku.
43019017	Jesustaqmi krusninta q'epiyukuspa, ‘Uman tullu’ nispa sutichasqa cheqasman lloqsirqan. Hebreo simipitaq, ‘Gólgota’ nispa sutichasqa karqan.
43019018	Chaypin Jesustaqa chakatarqanku. Hinan paywan kuskata iskay runatawan, hukta paña ladonpi, huktataq lloq'e ladonpi chakatarqanku. Jesustaq paykunaq chawpinkupi kasharqan.
43019019	Pilaton huk qelqata qelqarqan, hinaspa krus pataman churachirqan. Chaypitaqmi qelqasqa karqan: NAZARETMANTA JESÚS, JUDÍO RUNAKUNAQ REYNIN, nispa.
43019020	Maypichus Jesusta chakatarqanku, chay cheqasqa llaqta qayllapin kasharqan. Hinallataq, chay qelqataqa hebreo rimaypi, griego rimaypi, latín rimaypi iman qelqarqanku. Chaykunaraykun chay qelqataqa askha judío runakuna ñawincharqanku.
43019021	Judío runakunaq umalliq saserdotenkunataqmi, Pilatota nirqanku: —Ama qelqaychu: ‘Judío runakunaq Reynin,’ nispaqa. Aswanpas: ‘Payqa nirqanmi: “Judío runakunaq Reyninmi kani,” nispan,’ chayta qelqayqa, nispanku.
43019022	Pilatotaq kutichirqan: —Qelqasqaytaqa, qelqaniñan, nispa.
43019023	Soldadokunataqmi, Jesusta chakataspankuña, paypa p'achankunata hap'ispa, sapankapaq tawaman t'aqarqanku. Ukhu p'achantapas hap'irqankun. Chay ukhu p'achantaqmi ichaqa, mana sirayniyoq karqan. Chay p'achantaqa wichaymanta uraymanmi hunt'asqata awasqaku karqan.
43019024	Chaymi hukkunahukkunawan ninakurqanku: —Ama llik'isunchu. Aswanpas mayqenninchispaqpas chay p'acha kananpaq sortiasunchis, nispa. Chayqa, Qelqaq hunt'akunanpaqmi karqan. Qelqaqa ninmi: ‘Paykunapurapin p'achaykunata rakinakurqanku, hinallataqmi p'achaykunapaqpas sortiarqanku,’ nispa. (Sal. 22:18) Chay hinatataqmi, soldadokunaqa ruwarqanku.
43019025	Jesuspa krusnin qayllapitaqmi, mamitanpas, mamitanpa ñañanpas, Kleofaspa esposan Mariapas, Magdala llaqtayoq Mariapas sayasharqanku.
43019026	Hinan Jesusqa, mamitanta, hinallataq munakusqan yachachisqantapas chaypi sayashaqta rikurqan. Hinaqtinmi mamitanta nirqan: —Warmi, wawaykita qhawarinki, nispa.
43019027	Chaymantataq yachachisqanta nirqan: —Mamitaykita qhawarinki, nispa. Chay oramantapachan, yachachisqaqa wasinpi payta chaskirqan.
43019028	Chay qhepatataqmi Jesusqa, tukuypas tukusqaña kasqanta yachaspa, Qelqaq hunt'akunanpaq nirqan: —Ch'akishawanmi, nispa.
43019029	Chaypin huk tumincha hunt'a binagreyoq kasharqan. Hinaqtinmi soldadokunaqa, huk esponhata chay binagreman challpurqanku. Chaytataqmi, huk isopoman wataspa, siminman asuykachirqanku.
43019030	Jesustaq binagreta chaskispan nirqan: —¡Ñan tukusqaña! nispa. Umanta k'umuykuspataq espiritunta hap'ichirqan.
43019031	Hatun sábado p'unchaypaq wakichikuy p'unchaymi karqan. Chayraykun judío runakunaqa, sábado p'unchaypi ayakuna kruspi qhepanankuta mana munarqankuchu. Chaymi, moqonkuta p'akinankupaq, hinaspataq ayankuta apaqapunankupaq Pilatota balikurqanku.
43019032	Chaymantataqmi soldadokunaqa rispanku, ñawpaq kaqpatapas, huk kaqpatapas paywan chakatasqa kaqkunaq moqonkunata p'akimurqanku.
43019033	Jesusman chayaspankutaqmi ichaqa, wañusqaña kasqanta rikuspanku, manaña moqonkunata p'akirqankuñachu.
43019034	Soldadokunamanta huknintaqmi ichaqa, lansanwan Jesuspa waqtanninta t'urpurqan. Hinan kasqan ratupacha, yawarpiwan, unupiwan lloqsimurqan.
43019035	Pichus rikuqmi, willakurqan. Chay willakuynintaqmi cheqaqpuni. Qankunapas kreenaykichispaqmi payqa cheqaq nisqanta yachan.
43019036	Qelqaq hunt'akunanpaqmi, chay imaymanakunaqa chay hina karqan. Qelqaqa ninmi: ‘Manan mayqen tullunkunapas p'akisqachu kanqa, nispa. (Éxo. 12:46; Num. 9:12; Sal. 34:20)
43019037	Huk kaq Qelqapas nillantaqmi: ‘T'urpusqanku runatan qhawanqaku,’ nispa. (Zak. 12:10)
43019038	Chaykuna qhepatataqmi, Arimatea llaqtamanta Joseqa, Jesuspa kuerponta apaqanpunanpaq Pilatota balikurqan. Pilatotaqmi uyakullarqan. Hinan rispan, Jesuspa kuerponta apakapurqan. Joseqa, judío runakunata manchakusqanraykun, pakallapi Jesuspa yachachisqan karqan.
43019039	Ñawpaqta Jesusman tutalla riq Nikodemopas, pachak librata hina mirratawan, aloetawan chhaqrusqata aparikuspan rillarqantaq.
43019040	Jesuspa kuerponta hap'ispankutaq, q'apashaq hawinakunawan hawispanku, linomanta telakunawan k'uyurqanku. Chaytaqa, judío runakunaq p'ampanakuyninkuman hinan ruwarqanku.
43019041	Chakatasqanku cheqaspin, huk werta kasharqan. Chay wertapin huk mosoq aya p'ampana t'oqo kasharqan. Chaypiqa, manan pitapas churasqakuraqchu karqan.
43019042	Judío runakunaq Paskua p'unchaypaq wakichikunanku p'unchay kasqanrayku, hinallataq chay aya p'ampana t'oqoqa qayllallapi kasqanraykupiwanmi, chayman Jesustaqa churarqanku.
43020001	Semana qallariy p'unchaymi, ancha tutallamanta, sasphillaraq kashaqtin, Magdala llaqtayoq Mariaqa aya p'ampana t'oqota rirqan. Hinan aya p'ampana t'oqoq punkunmanta rumita achhurichisqata rikurqan.
43020002	Hinaqtinmi phawaylla Simón Pedromanwan, pitachus Jesusqa munakurqan, chay wak yachachisqanmanwan rirqan. Hinan paykunata nirqan: —Aya p'ampana t'oqomantan Señorta horqorusqaku. Ichaqa maymanchus churasqankuta manataqmi yachaykuchu, nispa.
43020003	Hinaqtinmi, Pedropas, Jesuspa chay huknin yachachisqanpas lloqsispanku, aya p'ampana t'oqoman rirqanku.
43020004	Iskayninkutaqmi, kuska phawarqanku. Ichaqa huknin yachachisqataq, Pedromanta aswan usqhayta phawaspan, ñawpaqta aya p'ampana t'oqoman chayarqan.
43020005	Qhawaykunanpaq k'umuykuspantaqmi, chaypi kashaq linomanta p'achakunallataña rikurqan. Ichaqa manataqmi haykurqanchu.
43020006	Hinaqtinmi Simón Pedropas, qhepanta chayallarqantaq. Chayaspantaqmi, aya p'ampana t'oqoman haykurqan. Hinan chaypi kashaq linomanta p'achakunallataña rikurqan.
43020007	Hinallataq Jesuspa umanpi churasqa pañotapas rikurqan. Ichaqa manataqmi linomanta p'achakunawan kuskatachu, aswanpas wakpi k'uyuykusqatan rikurqan.
43020008	Hinaqtinmi, ñawpaqta aya p'ampana t'oqoman chayaq wak yachachisqapas haykullarqantaq. Hinan payqa chaykunata rikuspa, kreerqan.
43020009	Qelqaqa nirqanmi: ‘Wañusqakunamanta Cristoq kawsarimpunanqa nesesariopunin,’ nispa. Chaywanpas, chay Qelqataqa manan entiendisqakuraqchu karqan.
43020010	Hinaqtinmi yachachisqakunaqa, maypichus kasqankuman wakmanta kutipurqanku.
43020011	Magdala llaqtayoq Marían ichaqa, aya p'ampana t'oqo qayllapi waqasharqan. Hina waqan-waqantaqmi aya p'ampana t'oqota qhawaykunanpaq k'umuykurqan.
43020012	Hinan yuraq p'achayoq iskay agelkunata chaypi tiyashaqta rikurqan. Maymanchus Jesuspa ayanta churasqaku karqan, chaypin hukninta sawnapi, huk kaqtataq hayt'anapi kashaqta rikurqan.
43020013	Angelkunataqmi payta nirqanku: —Warmi, ¿imanaqtinmi waqashanki? nispanku. Mariataq paykunata nirqan: —Señorniytan aparapusqaku, manataqmi maymanchus churasqankuta yachanichu. Chaymi waqashani, nispa.
43020014	Chayta nispantaq, qhepaman kutirirqan. Hinan Jesusta sayashaqta rikurqan. Ichaqa manataqmi Jesús kasqanta kuentata qokurqanchu.
43020015	Jesustaq payta nirqan: —Warmi, ¿imanaqtintaq waqashankiri? ¿Pitataq maskhashankiri? nispa. Mariataq, wertapi llank'aq runa kananpaq yuyaykuspan, payta nirqan: —Wiraqocha, sichus qan aparqanki chayqa, maymanmi churamurqanki, chayta niway, hinaspa apakampusaq, nispa.
43020016	Jesustaq payta nirqan: —¡María! nispa. Kutirispantaq, Mariaqa payta nirqan: —¡Raboní! nispa. Chayqa, ‘Yachachiqniy’ ninantan nin.
43020017	Jesustaq payta nirqan: —Manaraqmi Yayayman wichanichu. Chayrayku amaraq llamiykuwaychu. Ichaqa wawqe-panaykunaman riy, hinaspa paykunaman willamuy: ‘Jesusmi nin: “Ñoqaqa Yayayman hinallataq Yayaykichisman, Diosniyman hinallataq Diosniykichismanmi wichasaq,” ’ nispan, nispayki, nispa.
43020018	Magdala llaqtayoq Mariataq, yachachisqakunaman mosoq willakuyta willaq rirqan. Nirqantaq: —¡Señortan rikuramuni! nispa. Hinallataq Jesuspa chay imaymanakuna nisqantapas paykunaman willallarqantaq.
43020019	Chay semana qallariy p'unchaymi tutayaykusharqanña. Yachachisqankunataq, judío runakunata manchakusqankurayku, huñukunanku cheqaspi punkuta wisq'arukuspa kasharqanku. Jesustaqmi ichaqa, haykuspan chawpinkupi sayaykurqan. Hinan paykunata nirqan: —¡Thak kay qankunawan kachun! nispa.
43020020	Chayta nispantaqmi, makinkunata hinallataq waqtannintawan yachachisqankunaman qhawachikurqan. Hinan paykunaqa, Señorta rikuspanku, anchatapuni kusikurqanku.
43020021	Hinaqtinmi Jesusqa wakmanta paykunata nirqan: —¡Thak kay qankunawan kachun! Imaynan Yayaypas kachamuwarqan, chay hinallatataqmi ñoqapas qankunata kachaykichis, nispa.
43020022	Chayta nispantaqmi, paykunata phukuykuspa nirqan: —Santo Espirituta chaskiychis.
43020023	Pikunatachus qankuna huchankuta pampachankichis chayqa, pampachasqañan kanku. Pikunatachus mana pampachankichischu chaytaqmi ichaqa, mana pampachasqachu kanku, nispa.
43020024	Dídimo nispa sutichasqa Tomastaqmi ichaqa, Jesús hamuqtin mana paykunawanchu kasharqan. Payqa, chunka iskayniyoq yachachisqankunamanta hukninmi karqan.
43020025	Hinan wakin yachachisqakunaqa Tomasta nirqanku: —¡Señortan rikuruyku! nispanku. Tomastaq ichaqa paykunata nirqan: —Sichus makinkunapi klabokunaq haykusqanta mana rikusaqchu chayqa, hinallataq manachus dedoyta klabokunaq haykusqanman winaykusaq chayqa, manallataqchus waqtanninmanpas makiyta winaykusaq chayqa, manapunin kreesaqchu, nispa.
43020026	Pusaq p'unchay qhepatataq, yachachisqankunaqa wakmanta wasi ukhupi kasharqanku. Tomaspas paykunawanmi kashallarqantaq. Punkutaña wisq'akamusqaku karqan chaypas, Jesusqa haykurqanpunin. Chawpinkupi sayaykuspantaq nirqan: —¡Thak kay qankunawan kachun! nispa.
43020027	Hinamantaq Tomasta nirqan: —Dedoykita kayman churay, hinaspa makiykunata qhaway. Kayman makiykita churay hinaspa waqtanniyman winaykuy. Amataq mana kreeqqa kaychu, aswanpas kreeq kay, nispa.
43020028	Hinan Tomasqa kutichispan Jesusta nirqan: —¡Señorniy, Diosniy! nispa.
43020029	Jesustaq payta nirqan: —Tomás, ¿rikuwasqaykiraykuchu kreenki? ¡Pikunachus mana rikuwaspalla kreeqkunaqa, kusisamiyoqmi kanku! nispa.
43020030	Cheqaqtapunin Jesusqa, yachachisqankunaq ñawpaqenkupi ancha askha wak señalkunatawanraq ruwarqan. Chaykunaqa, manan kay qelqapi qelqasqachu kashan.
43020031	Ichaqa Jesús Diospa Churin Cristo kasqanta iñinaykichispaqmi, kaykunaqa qelqasqa karqan. Iñispaykichis, sutinpi wiñay kawsayniyoq kanaykichispaqmi qelqasqa karqan.
43021001	Chay imaymanakuna qhepatataq, Jesusqa yachachisqankunaman Tiberias qochapi wakmanta rikhurirqan.
43021002	Kay hinatataqmi rikhurirqan. Simón Pedro, Dídimo nispa sutichasqa Tomás, Galilea probinsiapi kashaq Kaná llaqtamanta Natanael, Zebedeoq iskay churinkuna, hinallataq iskay wak yachachisqankunapiwanmi kuska kasharqanku.
43021003	Simón Pedron paykunata nirqan: —Challwaqmi rishani, nispa. Paykunataq Pedrota nirqanku: —Ñoqaykupas qanwan risaqku, nispanku. Kasqan ratupacha lloqsispankutaqmi, barkaman haykurqanku. Hinan chay tutapiqa, mana ima challwatapas challwarqankuchu.
43021004	Pacha illariramushaqtintaqmi, Jesusqa qocha kantupi rikhurirqan. Yachachisqankunataqmi ichaqa, Jesús kasqanta mana kuentata qokurqankuchu.
43021005	Hinan Jesusqa paykunata nirqan: —Wawallaykuna, ¿Imallapas mikhunaykichispaq kashanchu? nispa. Paykunataq kutichirqanku: —Manan, nispanku.
43021006	Jesustaq paykunata nirqan: —Barkaq paña ladonman challwana llikata wikch'uykuychis, hinaspan tarinkichis, nispa. Wikch'uykurqankun, hinan askha challwakunaq kasqanrayku, mana llikata aysaytapas atisharqankuraqchu.
43021007	Chay hinaqa, mayqen yachachisqantachus Jesusqa munakurqan, chay yachachisqanmi Pedrota nirqan: —¡Señormi! nispa. Simón Pedroqa Señor kasqanta uyarispanmi, mana p'achayoq kasqanrayku p'achanwan churakurqan. Hinan qochaman wikch'uykukurqan.
43021008	Wakin yachachisqankunataqmi, challwana llikata challwakunayoqta chutaspanku, barkapi chayarqanku. Hallp'amantaqa manan sinchi karupiñachu, aswanpas iskay pachak maki khukuchupi hinallañan kasharqanku.
43021009	Barkamanta hallp'aman uraykuspankutaq, nina sansa patapi huk challwatawan, t'antatawan rikurqanku.
43021010	Hinan Jesusqa paykunata nirqan: —Kunan challwamusqaykichis challwakunata apamuychis, nispa.
43021011	Hinaqtinmi Simón Pedroqa, barkaman wichaspan, challwana llikata pachak phisqa chunka kinsayoq hatun challwakunayoqta, hunt'ata pampaman horqomurqan. Chay hina askhaña kaqtinpas, manan challwana llikaqa llik'ikurqanchu.
43021012	Jesustaq paykunata nirqan: —Hamuspa mikhuychis, nispa. Señor kasqantaqa yacharqankun. Chayraykun mana mayqen yachachisqanpas tapuyta atirqankuchu: ‘¿Qanri, pitaq kanki?’ nispankuqa.
43021013	Hinaqtinmi Jesusqa hamuspan, t'antata hap'ispa paykunaman qorqan. Chay hinallatataqmi challwatapas qollarqantaq.
43021014	Wañusqakunamanta kawsarimpusqan qhepata, Jesuspa kinsa kutinpi yachachisqankunaman rikhurisqanmi chayqa karqan.
43021015	Mikhusqanku qhepamantaqmi Jesusqa, Simón Pedrota nirqan: —Jonaspa churin Simón, ¿paykunamanta aswantapunichu munakuwanki? nispa. Pedrotaq kutichispa nirqan: —Arí, Señor. Qanqa, qanpaq munakuyniy kasqantaqa yachankin, nispa. Jesustaq payta nirqan: —Korderoykunaman mikhuchiy, nispa.
43021016	Hinan Jesusqa iskay kutinpi Pedrota nillarqantaq: —Jonaspa churin Simón, ¿munakuwankipunichu? nispa. Paytaq kutichirqan: —Arí, Señor. Qanqa, qanpaq munakuyniy kasqantaqa yachankin, nispa. Jesustaq payta nirqan: —Obehaykunata michiy, nispa.
43021017	Hinan Jesusqa, payta kinsa kutinpi nirqan: —Jonaspa churin Simón, ¿ñoqapaq munakuyniyki kanchu? nispa. Pedrotaqmi kinsa kutinpi: ‘¿Munakuyniyki kanchu?’ nispa nisqanwan anchata llakikurqan. Hinan Pedroqa Jesusta nirqan: —Señor, qanqa tukuy imaymanakunatan yachanki. Qanqa, qanpaq munakuyniy kasqantaqa yachankin, nispa. Jesustaq payta nirqan: —Obehaykunaman mikhuchiy.
43021018	Cheqaqta, cheqaqtan niyki: ‘Waynallaraq kashaspaykiqa, kikiykin p'achakurqanki. Hinan maymanchus munaq kanki chayman rirqanki. Machuyapuqtiykitaqmi ichaqa, makiykita hoqarinki, hinan huk p'achachisunki. Hinaspataqmi, maymanchus mana munanki chayman apasunki,’ nispay, nispa.
43021019	Imayna wañuywanchus Pedroqa Diosta hatunchanan karqan, chayta señalaspanmi chaytaqa nirqan. Chayta nispantaqmi, Jesusqa Pedrota nirqan: —Qatikuway, nispa.
43021020	Pedroqa qhepaman kutirispanmi, Jesuspa munakusqan yachachisqanta paykuna qatikusqanta rikurqan. Payqa senashaqtinku, Jesusman k'iraykuspa tiyaykuqmi karqan. Hinan payqa Jesusta nisqa karqan: ‘Señor, ¿pitaq hap'ichisunkiri?’ nispa.
43021021	Pedrotaqmi payta rikuspan, Jesusta nirqan: —Señor, ¿imaynataq kay runamantari kanqa? nispa.
43021022	Jesustaq payta nirqan: —Sichus kutimunaykama paypa qhepananta ñoqa munayman chayri, ¿imataq qanmanri qokusunki? Qanqa qatikuway, nispa.
43021023	Chay hinaqa, Jesuspa chay yachachisqan, mana wañunan rimaymi llapan wawqe-panakunapurapi ch'eqerirqan. Jesustaqmi ichaqa, mana paypa mana wañunanmantachu rimasharqan. Aswanpas nishallarqanmi: ‘Sichus kutimunaykama paypa qhepananta ñoqa munayman chayri, ¿imataq qanmanri qokusunki?’ nispan.
43021024	Chay yachachisqaqa ñoqan kani. Chay imaymanakunamanta willakuspay qelqaqqa, ñoqan kani. Willakusqay cheqaqpuni kasqantaqa yachanchismi.
43021025	Jesusqa ancha askha imaymanakunatapas ruwallarqantaqmi. Sichus sapanka ch'ulla-ch'ullamanta qelqasqa kanman chayqa, yuyaykusqayman hinaqa, manachu hina kay pachaman chay librokuna kabinmanchu. Ahinapuni kachun.
44001001	Yaw Teófilo, ñawpaq kaq qelqa qelqasqaypin, Jesusqa tukuy imakunatachus ruwayta qallarirqan, hinallataq yachachirqanpas, chaykunamanta qelqarqani.
44001002	Payqa hanaqpi chaskisqa kanan p'unchaykaman chaykunata ruwarqan, hinallataq yachachirqan. Akllakusqan apostolkunaman Santo Espírituq chawpinta kamachikuykunata qosqan qhepamanmi chayqa karqan.
44001003	Apostolkunallamantaqmi ñak'arisqan qhepatapas, askha cheqaq sut'i pruebakunawan kawsashaq rikhurirqan. Tawa chunka p'unchaynintintaqmi paykunamanqa rikuchikurqan. Hinan Diospa qhapaq suyunmanta paykunaman yachachirqan.
44001004	Paykunawan kuska kashaspantaq, Jerusalén llaqtamanta ama maymanpas ripunankupaq, aswanpas Yayaq promesan hunt'ananta suyakunankupaq kamachirqan. Nirqantaq: —Qankunaqa, chay promesamanta rimaqta uyariwarqankichismi.
44001005	Cheqaqtapunin Juanqa unupi bautisarqan. Qankunan ichaqa, pisi p'unchaykunallamanta Santo Espirituwan bautisasqa kankichis, nispa.
44001006	Hinaqtinmi, chaypi huñunasqa kashaqkunaqa, Jesusta tapurqanku: —Señor, ¿kay tiempopichu Israel suyupaq qhapaq suyuta wakmanta sayarichinki? nispanku.
44001007	Paytaqmi kutichispa nirqan: —Tiempokunapas, p'unchaykunapas Yayaq kikinpa kamachikuyniyoq kayninman hina churasqan kanku. Chayta yachayqa, manan qankunamanchu tupasunkichis.
44001008	Ichaqa, maypachachus Santo Espíritu qankunaman hamunqa, chaymi atiyta chaskinkichis. Hinan Jerusalén llaqtapi, llapan Judea probinsiapi, Samaria probinsiapi, hinallataq kay pachaq k'uchunkamaraq, ñoqamanta sut'inchaqkuna kankichis, nispa.
44001009	Chay imaymanakunata nisqan qhepatataq, paykuna rikushaqtinku, Jesusqa hoqarisqa karqan. Hinan ñawinkumanta pakaykuspan, huk phuyu payta chaskirqan.
44001010	Jesús ripushaqtinmi, yachachisqankunaqa hanaq pachata allintapuni qhawasharqanku. Hinan chayllaman, paykunaq kasqankupi yuraq p'achayoq iskay qharikuna rikhurirqanku.
44001011	Hinan iskaynin qharikunaqa, yachachisqakunata nirqanku: —Galilea probinsiamanta qharikuna, ¿imanaqtinmi hanaq pachata qhawaspa kashankichis? Qankunapuramanta hanaq pachaman hoqarisqa karqan chay kikin Jesusmi, wakmanta kutimunqa. Imaynatachus hanaq pachaman ripusqanta rikurqankichis, chay hinallatataqmi kutimunqapas, nispanku.
44001012	Hinaqtinmi, Olibos nisqa orqomanta Jerusalén llaqtaman kutimpurqanku. Chay orqoqa, Jerusalén llaqta qayllapin, huk sábado p'unchay puriyllapi tarikun.
44001013	Hinan yachachisqankunaqa, Pedropas, Jakobopas, Juanpas, Andrespas, Felipepas, Tomaspas, Bartolomepas, Mateopas, Alfeoq churin Jakobopas, Selote nisqa t'aqamanta Simonpas, Jakoboq wawqen Judaspas, llaqtaman haykuspanku, altos wasiman wicharqanku. Chaypitaqmi qorpachasqa kasharqanku.
44001014	Llapallankun paykunaqa, Diosman parlaspallapuni, hinallataq mañakuspallapuni huk yuyaylla kasharqanku. Paykunawan kuskataqmi, warmikunapas, Jesuspa mamitan Mariapas, wawqenkunapas kasharqanku.
44001015	Chay p'unchaykunapitaqmi, yaqapas pachak iskay chunkan runakuna huñunakurqanku. Hinan Pedroqa, wawqekunaq chawpinkupi sayariykuspa rimarqan.
44001016	Nirqantaq: —Wawqellaykuna, Qelqakunaqa hunt'akunanpunin karqan. Chay Qelqakunapitaqmi, Santo Espirituqa, Davidpa siminpa chawpinta ñawpaqmantaña Jesusta hap'iqkunaq pusamuqninku Judasmanta rimarqan.
44001017	Judasqa, ñoqanchiswan kuska yupasqan karqan. Hinallataq ñoqanchispa llank'aqmasinchismi karqan.
44001018	Payqa, mana chanin ruwasqanmanta qolqe chaskisqanwanmi, huk chakrata rantirqan. Umanpanmanta urmayuspantaqmi, kuskanmanta phatarqan. Hinan tukuy ch'unchulninkunaraq wakwarqan.
44001019	Tukuy Jerusalén llaqtapi tiyaqkunataqmi, chaytaqa yacharqanku. Chay hina kaqtinmi, chay chakrataqa, rimayninkupi ‘Akéldama’ nispa sutiyarqanku. ‘Akéldama’ ninantaqa ‘Yawar chakra’ ninantan nin.
44001020	Chay hinaqa, Salmos qelqapipas qelqasqan kashan: Tiyasqan cheqas purunman tukupuchun, Amataq pipas chaypi tiyaq kachunchu, nispa. (Sal. 69:25) Nillantaqmi: Huk runataq ruwanantapas ruwachun, nispan. (Sal. 109:8)
44001021	Chay hina kaqtinqa, ñoqanchispurapin Señor Jesusqa haykurqan, hinallataq lloqsirqan. Tukuy chay tiempokunapi ñoqanchiswan kuska kaqkunamanta huk akllasqa kachun.
44001022	Pikunachus Juanpa bautisasqanmantapacha qallarirqanku, hinaspataq ñoqanchispuramanta Jesús hoqaripusqa kaspa, hanaqpi chaskiykusqa kasqan p'unchaykama kaqkunamanta kachun. Jesuspa, kawsarimpusqanmanta ñoqanchiswan huk testigoqa kananpunin, nispa.
44001023	Hinan iskay runakunata akllarqanku. Barsabás sutiyoq Joseta akllarqanku. Paymi Justo sutiwan sutichasqa karqan. Hinallataqmi Matiastapas akllallarqankutaq.
44001024	Hinan Diosman parlaspanku nirqanku: —Señor, qanqa llapallaq sonqontan reqsinki. Kay iskayninkumanta mayqenninku akllasqaykita rikuchiwayku.
44001025	Paymi kay llank'ayman haykunqa. Hinallataqmi apóstol hina llank'ananpaq haykunqa. Chay llank'anamantan Judasqa, kamachikuyta p'akispa, pay kikinpa ripunan cheqasman ripunanpaq chinkapurqan, nispa.
44001026	Hinan paykunapaq sortiarqanku. Suertetaqmi Matiasman tuparqan. Hinan payqa, chunka hukniyoqnintin apostolkunawan yupasqa karqan.
44002001	Pentekostés p'unchay chayamuqtintaq, llapallanku huk nisqalla huñunasqa kasharqanku.
44002002	Hinan qonqayllamanta huk kunununuy tutuka wayraq phukusqan hina, hanaq pachamanta hamurqan. Hinaqtinmi maypichus tiyashasqanku wasiman hunt'aykurqan.
44002003	Chay hina kaqtinmi, paykunapurapi, nina hina rakisqa nina laphsiykuna rikhurirqan. Hinan sapanka hukpa patanpi tiyaykurqan.
44002004	Llapankutaqmi, Santo Espirituwan hunt'aykusqa karqanku. Hinan rimanankupaq Espírituq qosqanman hina, wak rimaykunapi rimayta qallarirqanku.
44002005	Jerusalén llaqtapitaqmi, hanaq pachaq pachanpi tukuy suyukunamanta Dios manchakuq judío qharikuna tiyarqanku.
44002006	Chay kunununuy kunununuqtintaq, askha runakuna huñukurqanku. Hinan sapanka hukninku, paykuna kikinkuq rimasqanku rimaypi rimaqta uyarirqanku. Chaymi paykunaqa, yuyayninkupi muspharisqa kasharqanku.
44002007	Hinan yuyayninkupi utirayasqa, hinallataq muspharisqa kasharqanku. Hukkuna-hukkunawantaq ninakurqanku: —Qhawariychis. ¿Manachu kay rimaqkunaqa llapankupas Galilea probinsiamanta kanku?
44002008	¿Imaynataq sapanka hukninchisri nasesqanchis rimayninchispi rimaqta uyarinchis?
44002009	Ñoqanchisqa, Parto suyumanta, Medo suyumanta, Elam suyumanta iman kanchis. Hinallataq Mesopotamia suyupi, Judea probinsiapi, Kapadosia probinsiapi, Ponto probinsiapi, hinallataq Asia probinsiapi tiyaqkunan kanchis.
44002010	Hinallataqmi Frigia probinsiapi, Panfilia probinsiapi, Egipto suyupi, hinallataq Sirene llaqtaq wak ladonkunapi, Áfrika suyupi kashaq Libia probinsiapi tiyaqkunan kanchis. Judío runakunapas, judío runakunaman t'ikrakuqkunapas Roma llaqtapi tiyaqkunan kanchis.
44002011	Kreta islamanta, hinallataq Arabia suyumantan kanchis. Diospa imaymana musphana ruway ruwasqankunatataqmi, rimasqanchis rimaykunapi rimasqankuta uyarinchis, nispanku.
44002012	Llapankun yuyayninkupi mana kabesqa, hinallataq mana imanakuytapas atisharqankuchu. Hinaqtinmi hukkunahukkunawan ninakurqanku: —¿Imaninantataq kayri nin? nispanku.
44002013	Wakintaq ichaqa, asipayaspa nirqanku: —Upi binollawanpas macharuqmá kasqaku, nispanku.
44002014	Hinaqtinmi Pedroqa, chunka hukniyoq apostolkunapiwan sayarispan kunkayoqta paykunata nirqan: —Judea probinsiamanta qharikuna, hinallataq Jerusalén llaqtapi llapallan tiyaqkuna, kayta yachaychis, hinaspa rimasqayta uyariychis.
44002015	Kinsa kaq orasllaraqmi kashan. Chaymi, qankunaq yuyaykusqaykichisman hinapas, paykunaqa mana machasqachu kashanku.
44002016	Aswanmi Diospa rantinpi rimaq Joelqa chaymanta rimarqan.
44002017	Nirqantaq: ‘Diosmi nin: “P'uchukay p'unchaykunapin tukuy runakunaman Espirituymanta hich'arimusaq. Hinan churiykichiskunapas, ususiykichiskunapas profetisanqaku. Waynaykichiskunataqmi, rikhuriykunata rikunqaku. Hinallataqmi yuyaqniykichiskunapas mosqhoykunata mosqhokunqaku.
44002018	Cheqaqtapunin, qhari kamachiykunamanpas, warmi kamachiykunamanpas haqay p'unchaykunapi Espirituymanta hich'ariykamusaq. Hinaspataq profetisanqaku.
44002019	Wichay hanaq pachapin musphana ruwaykunata qosaq. Uray hallp'a pachapitaqmi señalkunata, yawarta, ninata, q'oshñi phuyukunata ima qosaq.
44002020	Manaraq hatun, hinallataq k'ancharishaq Señorpa p'unchaynin chayamushaqtinmi, intipas laqha-tutayaqman tukupunqa. Killapas yawarman tukupunqa.
44002021	Pikunachus Señorpa sutinta waqyakuqmi, qespichisqa kanqa,” nispan,’ nispa. (Joel 2:28-32)
44002022	Israel llaqtamanta qharikuna, kay simikunata uyariychis. Nazaret llaqtamanta Jesusqa, atiywan ruwaykunawan, musphana ruwaykunawan, señalkunawan ima qankunapurapi Diospa cheqaqchasqan runan karqan. Qankunaq yachasqaykichis hinapas, Diosqa paypa chawpintan chaykunata qankunapurapi ruwarqan.
44002023	Qankunaman qosqa Jesustan waqllisqa runakunaman hap'ichirqankichis. Hinan chakataspa wañuchirqankichis. Chaytataqmi Diosqa, ñawpaqmantapacharaq unanchaspa yuyaycharqan, hinallataq ñawpaqmantapacharaq yacharqanpas.
44002024	Wañuypa atiyninpi Jesuspa qhepananqa mananpunin atikurqanchu. Chaymi Diosqa, wañuymanta nanaykunata paskaraspan, payta kawsarichimpurqan.
44002025	Davidpas Jesusmantaqa nillantaqmi: ‘Señortaqa ñawpaqeypipunin rikurqani. Mana imapas kuyurichiwananpaqtaqmi, paña ladoypi kashan.
44002026	Chay hina kaqtinmi, sonqoy kusikurqan. Hinallataq qalluypas anchata kusikurqan. Aycha kuerpoypas aswantaraqmi suyakuypi samaykunqa.
44002027	Manan almaytaqa Hadespichu saqenki. Nitaqmi Ch'uya kamachiykiq ismunantaqa munankichu.
44002028	Kawsay ñankunataqa reqsichiwarqankin. Kaypi kasqaykiwantaqmi kusikuywan hunt'aykuwanki,’ nispa. (Sal. 16:8-11)
44002029	Wawqellaykuna, kaytaqa cheqaqtan niykichis: ‘Ñawpa taytanchis Davidqa wañukapurqanmi, hinan p'ampapurqanku. Aya p'ampana t'oqonpas ñoqanchiswanmi kay p'unchaykama kashan,’ nispay.
44002030	Davidqa Diospa rantinpi rimaqmi karqan. Diosqa, aychaman hina Davidpa mirayninmanta Cristota hatarichispa, kamachikuq tiyananpi tiyaykuchinanpaqmi prometirqan. Davidqa chayta yacharqanmi. Chaytaqa Diosmi huramentowan huraspan prometisqa karqan.
44002031	Davidqa, ñawpaqmantañan rikushanmanpas hina, Cristoq kawsarimpunanmanta rimarqan: ‘Almanqa manan Hadespichu saqesqa karqan. Nitaqmi aycha kuerponpas ismurqanchu,’ nispan. (Sal. 16:10)
44002032	¡Chay Jesustan Diosqa kawsarichimpurqan! ¡Chaymantataqmi llapallayku testigokuna kayku!
44002033	Diostaqmi, Jesustaqa paña ladonman hoqarirqan. Hinan payqa, Yayaq prometisqan Santo Espirituta chaskirqan. Chayraykun kay rikusqaykichistapas, uyarisqaykichistapas Jesusqa t'akaykamun.
44002034	Davidqa, manan hanaq pachaman wicharqanchu.
44002035	Ichaqa, pay kikinmi nin: ‘Señormi, Señorniyta nirqan: “Awqaykikunata chakiykiq pachanman churanaykama, paña ladoypi tiyaykuy,” nispan’, nispa. (Sal. 110:1)
44002036	Chay kikin chakatasqaykichis Jesustan, Señor kananpaq, hinallataq Cristo kananpaq, Diosqa churarqan. Chaytayá cheqaqmantapuni llapan Israel llaqta miray runakuna yachachun, nispa.
44002037	Chayta uyarispankutaqmi, sonqomantapuni llakikurqanku. Hinan Pedrota, wakin apostolkunatawan rimaykurqanku: —Wawqellaykuna, ¿imatataq ruwasaqkuri? nispanku.
44002038	Pedrotaqmi paykunata nirqan: —Huchaykichiskuna pampachasqa kananpaq, yuyayman kutirikuychis. Hinaspa Jesucristoq sutinpi sapanka hukniykichis bautisakuychis. Hinan Santo Espírituq qokuyninta chaskinkichis.
44002039	Qankunapaqwan, wawaykichiskunapaqwan, lliw karupi kashaqkunapaqwan, llapallan pikunatachus Señorninchis Diosqa waqyan, paykunapaqwanmi promesanqa kashan, nispa.
44002040	Wak askha simikunawantaqmi, paykunaman willarqan, hinallataq kallpancharqan. Nirqantaq: —¡Kay waqllisqa miraymanta qespikuychis! nispan.
44002041	Chaymi, kusikuywan chay simita chaskikuqkunaqa, bautisasqa karqanku. Hinan chay p'unchay, yaqapas kinsa waranqa runakuna yapakurqanku.
44002042	Hinan apostolkunaq yachachikuynillanpipuni, hukkuna-hukkunawan huk sonqo kawsayllapipuni, t'antata phakmiyllapipuni, hinallataq Diosman parlayllapipuni kasharqanku.
44002043	Apostolkunataqmi, askha musphana ruwaykunata, hinallataq señalkunata ruwarqanku. Hinan llapa runakunaqa mancharikurqanku.
44002044	Llapan iñiqkunataqmi, kuskallapuni kasharqanku. Hinan tukuy imaymanankupas llapankuq nisqallapuni karqan.
44002045	Hallp'ankutapas, kaqninkutapas bendespankun, sapankankuq pisichikusqankuman hina, llapaman rakirqanku.
44002046	Sapa p'unchaymi paykunaqa, Dios yupaychana wasipi huk nisqalla kasharqanku. Sapankankuq wasinkupitaqmi t'antatapas phakmirqanku. Kusikuywan, hinallataq sumaq sonqo kaywanmi, mikhunatapas mikhurqanku.
44002047	Diosta yupaychaspallapunin kasharqanku. Hinan llapa runakunaq allin rikusqan karqanku. Señortaqmi, sapa p'unchay iñiq t'aqaman qespisqakunata yapasharqan.
44003001	Diosman parlana isqon kaq orastan, Pedroqa, Juanpiwan Dios yupaychana wasiman wicharqanku.
44003002	Hinan huk such'u runaqa, ‘Hermosa’ nisqa Dios yupaychana wasi punkuman apamusqa karqan. Paytaqa, Dios yupaychana wasiman haykuqkunamanta limosnata mañakunanpaqmi, sapa p'unchay apamullaqkupuni. Payqa, nasesqanmantapacharaqmi such'u kasqa karqan.
44003003	Paymi, Pedrotawan, Juantawan Dios yupaychana wasiman haykushasqankuta rikurqan. Hinan limosnata qoykunankupaq balikurqan.
44003004	Hinaqtinmi Pedroqa, Juanpiwan kuska, such'u runata allinta qhawaykuspa nirqan: —Qhawarimuwayku, nispa.
44003005	Hinan chay such'u runaqa, paykunamanta imallatapas chaskiykuyta suyakusharqan. Chaymi paykunata allintapuni uyarirqan.
44003006	Pedrotaqmi ichaqa, payta nirqan: —Manan qolqeypas, nitaq qoriypas kapuwanchu. Ichaqa imachus kapuwan, chayllatan qoyki. Nazaret llaqtamanta Jesucristoq sutinpi, ¡sayariy, hinaspa puririy! nispa.
44003007	Paña makinmanta hap'iykuspataqmi sayarichirqan. Hinan kasqan ratupacha, chakinpas, hinallataq chaki moqochunkunapas takyapurqan.
44003008	Saltaspantaqmi sayarirurqan. Hinan puriyta qallarirqan. Hinallataq purispan, saltaspan, Diosta yupaychaspan ima, paykunawan Dios yupaychana wasiman haykurqan.
44003009	Llapa runakunataqmi, purishaqta, hinallataq Diosta yupaychashaqta, rikurqanku.
44003010	Hinan ‘Hermosa’ nisqa Dios yupaychana wasi punkupi tiyaspa, limosnata mañapakuq paypuni kasqanta reqsirurqanku. Chay imaymanakuna pasasqanwantaqmi, runakunaqa yuyayninkupi mana kabesqa, hinallataq ancha utirayasqa kasharqanku.
44003011	Qhaliyachisqa such'u runataqmi, Pedromanwan, Juanmanwan qaqata hap'iparukurqan. Llapallan runakunataqmi, yuyayninkupi mana kabesqa kaspa, paykunaq kasqanku ‘Salomonpa’ nisqa portalman usqhaylla huñukamurqanku.
44003012	Chayta rikuspantaqmi, Pedroqa llapa runakunaman kutichispa nirqan: —Israel llaqtamanta qharikuna, ¿imanaqtinmi chaymanta muspharisqa kashankichis? ¿Imanaqtinmi atiyniykuwanpas, otaq Dios sonqo kayniykuwanpas kay runata puririchiykuman karqan hinatari qhawaykuwankiku?
44003013	Abrahampa, Isaakpa, Jokobpa, hinallataq llapa taytanchiskunaq Diosninmi, Churin Jesusta hatuncharqan. Paytan qankunaqa hap'ichirqankichis. Hinallataq, Pilatoña kacharipuyta munashaqtinpas, paypa qayllanpi manancharqankichis.
44003014	Qankunataqmi ichaqa, Ch'uya, hinallataq Chanin Jesusta manancharqankichis. Runa wañuchiq runatataq kacharichisqa kapunasunkichispaq mañakurqankichis.
44003015	Hinan kawsay Qallarichiqta wañuchirqankichis. Paytan Diosqa, wañusqakunamanta kawsarichimpurqan. Chaymantataqmi ñoqaykuqa, testigokuna kayku.
44003016	Jesuspa sutinmi, kay rikusqaykichis, hinallataq reqsisqaykichis runata kallpanchan. Chayqa, paypa sutinpi iñiypa chawpintan karqan. Hinallataq Jesuspa chawpinta iñiymi, llapaykichispa ñawpaqeykichispi hunt'asqa qhaliyayta kay runaman qorqan.
44003017	Kunantaq ichaqa wawqeykuna, qankunapas, hinallataq kamachikuqniykichispas, mana yachasqaykichisrayku chay ruwasqaykichista yachani.
44003018	Diosmi ichaqa, ñawpaqmantapacha llapa Diospa rantinpi rimaqkunaq siminkuq chawpinta, Criston ñak'arinanmanta willarqan. Willasqanman hinataqmi, hunt'arqan.
44003019	Chay hinaqa, huchaykichiskuna pichasqa kananpaq, hinallataq Señor Diospa qayllanmanta samariy p'unchaykuna hamunanpaq, yuyayman kutirikuychis, hinallataq yuyayniykichista t'ikraychis.
44003020	Señor Diostaq, ñawpaqmantapacha qankunapaq señalasqa Cristo Jesusta kachamunqa.
44003021	Paytan, tukuy imaymanakuna wakmanta sayarichinan p'unchaykunakama, hanaq pachaqa chaskinanpuni karqan. Ñawpa tiempokunamantapachataqmi, Diosqa chay imaymanakunamanta llapan ch'uya Diospa rantinpi rimaqkunaq siminkuq chawpinta rimarqan.
44003022	Cheqaqtapunin Moisesqa ñawpa taytakunata nirqan: ‘Señorninchis Diosmi, wawqeykichiskunapuramanta, ñoqata hina, huk Diospa rantinpi rimaqta sayarichipusunkichis. Paypa tukuy imaymanakuna rimaykusqasunkichistan uyarinkichis.
44003023	Pipas chay Diospa rantinpi rimaqta mana uyariqqa, Israel llaqtamantan wikch'usqa kapunqa,’ nispa. (Deut. 18:15, 19)
44003024	Hinaqa, llapa Diospa rantinpi rimaqkunapas, Samuelmanta ñawpaqman willaqkunaqa, chay p'unchaykunamantapas willarqankupunin.
44003025	Qankunaqa, Diospa rantinpi rimaqkunaq, hinallataq taytanchiskunawan, Dioswan rimanakuy ruwasqankuq wawankunan kankichis. Abrahamtataqmi, Diosqa nisqa karqan: ‘Mirayniykipin llapallan hallp'a pachapi familiakuna saminchasqa kanqa,’ nispa. (Gen. 12:3)
44003026	Diosqa, Churinta kawsarichisqan qhepata, qankunamanraq ñawpaqta kachamurqan. Mana allin ruwayniykichismanta sapankaykichis yuyayman kutirikuqtiykichis saminchanasunkichispaqmi, chaytaqa ruwarqan, nispa.
44004001	Pedrowan, Juanpiwan runakunaman rimaykushanankukamataq, saserdotekuna, Dios yupaychana wasipi guardiakunaq kapitannin, saduseokuna ima chayamurqanku.
44004002	Paykunaqa, Pedrowan, Juanpiwan runakunaman yachachisqankuraykun phiñakurqanku. Hinallataq Jesuspa chawpinta wañusqakunapuramanta kawsarimpuy kasqanmanta willakusqankuraykun, phiñakurqanku.
44004003	Hinan paykunata hap'irqanku. Tardeña kasqanraykutaqmi, qhepantin p'unchaykama karselman wisq'arqanku.
44004004	Simita uyariqkunataqmi ichaqa, askha iñirqanku. Hinan qharikuna yupasqa, yaqa phisqa waranqa hina karqanku.
44004005	Hinaqtinmi, qhepantin p'unchayta, paykunaq kamachikuqninkuna, kurak runakuna, kamachikuy simita yachachiqkuna ima, Jerusalén llaqtapi huñunakurqanku.
44004006	Chaypitaqmi, hatun umalliq saserdote Anaspas, Kaifaspas, Juanpas, Alejandropas, hatun umalliq saserdoteq llapan mirayninkunapas kasharqanku.
44004007	Hinan chawpinkuman sayaykuchispanku, tapurqanku: —¿Ima atiywanmi, otaq piqpa sutinpin qankuna chayta ruwarqankichis? nispanku.
44004008	Hinaqtinmi Pedroqa, Santo Espírituq hunt'aykusqan kaspa, paykunata nirqan: —Llaqtata kamachiqkuna, hinallataq Israel llaqtapi kurak runakuna, uyariychis.
44004009	Huk onqosqa runaq allin kaqta chaskisqanmanta, hinallataq imaynatachus qhaliyachisqa kasqanmantawanmi kunan tapuwankiku.
44004010	Chaykunaqa, Nazaret llaqtamanta Jesucristoq sutinpin ruwasqa karqan. Paytan qankuna chakatarqankichis. Diostaqmi ichaqa, wañusqakunamanta kawsarichimpurqan. Payraykutaqmi kay runaqa, qankunaq qayllaykichispi qhali kashan. Qankuna llapaykichis, hinallataq llapan Israel llaqta runakuna chaytaqa yachachunku.
44004011	Qelqaqa ninmi: ‘Qankuna wasi ruwaqkunaq wikch'upusqaykichis rumiqa paymi. Payllataqmi eskina hap'iq rumipas kapun,’ nispa. (Sal. 118:22)
44004012	Hanaq pachaq pachanpi, qespichiwananchispaq runakunaman qosqa wak sutiqa manan kanchu. Chayraykun, manapuni mayqenpipas qespikuyqa kanchu, nispa.
44004013	Hinan Pedroq, hinallataq Juanpa mana manchakuq kasqankuta rikurqanku. Hinallataq yachay wasiman mana haykusqankutapas, mana ima yachachikuyta chaskiq runakuna kasqankutapas reqsirqanku. Chayraykun, muspharisqa kasharqanku. Hinallataqmi Jesuswan kasqankutapas yacharqanku.
44004014	Ichaqa, qhaliyachisqa runatataqmi paykunawan sayashaqta rikurqanku. Hinaqtinmi paykunaq kontranpi mana imatapas niyta atirqankuchu.
44004015	Hinan paykunata, Konsilio Sanedrinmanta lloqsinankupaq kamachirqanku. Huñunakuqkunataqmi paykunapura rimanakurqanku.
44004016	Nirqankutaq: —¿Imatataq kay runakunawanri ruwasunchis? Paykunaq señal ruwasqankuqa sut'ipunin. Hinallataq, llapallan Jerusalén llaqtapi tiyaqkunapas chaytaqa allintan yachanku. Manataqmi chaytaqa mananchayta atisunmanchu.
44004017	Ichaqa, runakunapurapi amaña sapa kutin chaymanta rimaray aswanta kashananpaq, kunanmantaqa amaña pi runamanpas chay sutipi rimashanankupaq allin-allintapuni amenasasunchis, nispanku.
44004018	Paykunata waqyaykuspankutaqmi, Jesuspa sutinpi amapuniña rimarinankupaq, hinallataq amapuniña yachachinankupaqwan kamachirqanku.
44004019	Pedrowan, Juanpiwantaqmi ichaqa, kutichispanku paykunata nirqanku: —Diospa ñawpaqenpi, Diosmanta ñawpaqta qankunataraq kasunayku, chaninchus icha manachus kasqanta chaninchaychis.
44004020	Imachus rikusqaykumantawan, uyarisqaykumantawan upallalla kaytaqa manapunin atiykumanchu, nispanku.
44004021	Llapallan runakunataqmi, chay pasasqanmantaqa, Diosta hatunchasharqanku. Chaymi, llaqta runakunarayku mana imaynanmanta kastigayta atirqankuchu. Aswanpas allinta amenasaykuspankun, paykunataqa kacharipurqanku.
44004022	Chay qhaliyachiy señalwan qhaliyachisqa runaqa, tawa chunka kurak watayoqmi karqan.
44004023	Pedrowan, Juanpiwan kacharipusqa kaspankutaqmi, kasqan ratupacha iñiqmasinkunaman ripurqanku. Hinan umalliq saserdotekunaq, hinallataq kurak runakunaq tukuy nimusqankuta paykunaman willarqanku.
44004024	Paykunataq uyarispanku, huk nisqalla kunkayoqtapuni Diosta nirqanku: —Tukuy munayniyoq Señor, qanmi hanaq pachatapas, hallp'a pachatapas, mama-qochatapas, hinallataq llapallan chaykunapi kaqkunatapas kamaq Diosqa kanki.
44004025	Hinallataqmi, kamachiyki Davidpa siminpa chawpinta nirqanki: ‘¿Imanaqtinmi mana-judío runakuna umata hoqarinku, hinallataq llaqtakunapas imaymana yanqa kaqkunata yuyaykunku?
44004026	Hallp'a pachapi reykunapas sayarirqankun. Kamachikuqkunapas Señorpa kontranpi, hinallataq Cristonpa kontranpi huk nisqalla huñunakurqanku,’ nispa. (Sal. 2:1, 2)
44004027	Cheqaqtapunin Herodespas, Ponsio Pilatopas, mana-judío runakunapiwan, Israel llaqta runakunapiwan, hawisqayki ch'uya Churiyki Jesuspa kontranpi kay llaqtapi huñunakurqanku.
44004028	Makiykiq, hinallataq ñawpaqmantaraq yuyaychakusqaykiq ruwakunanpaq ña unanchasqaykitaña ruwanankupaqmi huñunakurqanku.
44004029	Kunantaq Señor, imaynatachus amenasawasqankuta qhawariy. Kamachiykikunamantaq, simiykimanta ama manchakuywanpuni rimariyta qoy.
44004030	Ch'uya Churiyki Jesuspa sutinpi qhaliyachiykunata, señalkunata, hinallataq musphana ruwaykunata ruwakunanpaq makiykita haywariy, nispanku.
44004031	Diosman mañakuyta tukuruqtinku hinataq, maypichus huñunakurqanku, chay cheqasqa kuyurirqan. Hinan Santo Espíritu llapallankuman hunt'aykurqan. Chaymi mana manchakuywan Diospa siminmanta rimarirqanku.
44004032	Ancha askha runakunan iñisqaku karqan. Paykunataqmi huk sonqolla, hinallataq huk runa hinalla karqanku. Manan pipas ima kaqnintapas ‘ñoqaqmi’ nispaqa nirqankuchu. Aswanmi llapan imaymanakunapas hukpa nisqallapuni karqan.
44004033	Ancha atiywanmi apostolkunaqa, Señor Jesuspa kawsarimpusqanmanta willarqanku. Hinallataqmi, ancha askha saminchaykuna llapankupaq karqan.
44004034	Chakrayoqkunapas, wasiyoqkunapas llapallankun, kaqninkuta bendepurqanku. Hinan chay bendesqanku qolqeta apamurqanku. Chaymi mana pipas paykunapurapi pisichikuqqa karqanchu.
44004035	Chay qolqetataqmi, apostolkunaq ñawpaqenman churaykurqanku. Hinan paykunaqa, sapankankuq pisichikusqankuman hina rakirqanku.
44004036	Chaypitaqmi, Chipre islapi naseq Leví t'aqamanta José sutiyoq runa kasharqan. Paytan apostolkunaqa, ‘Bernabé’ sutiwan suticharqanku. ‘Bernabé’ sutiqa, ‘sonqochaq churi’ ninantan nin.
44004037	Payqa hallp'ayoqmi karqan. Hallp'anta bendepuspantaqmi, chay qolqeta apamuspan, apostolkunaq ñawpaqenman churaykurqan.
44005001	Ananías sutiyoq huk runataqmi ichaqa, esposan Safirapiwan, kaqninkuta bendepurqanku.
44005002	Hinan payqa, esposanpas yachashaqtin, bendesqan qolqemanta horqokurqan. Wakillanta apamuspantaqmi, apostolkunaq ñawpaqenkuman churaykurqan.
44005003	Hinan Pedroqa nirqan: —Ananías, ¿imanaqtinmi Santo Espirituman llullakunaykipaq, hinallataq chakra bendesqayki qolqemanta horqokunaykipaq Satanás sonqoykita hunt'aykurqan?
44005004	Manaraq bendeshaqtiykiqa, ¿manachu qanpa karqan? Benderuqtiykipas, ¿manachu qolqeri makiykipi kasharqan? ¿Imanaqtintaq kay hina ruwaytari sonqoykiman churarqanki? Manan runakunamanchu llullakurqanki, aswanpas Diosmanmi llullakurqanki, nispa.
44005005	Hinaqtinmi Ananiasqa, chay simikunata uyarispan, pampaman urmarqan. Hinan wañupurqan. Chaykunata llapan uyariqkunataqmi anchatapuni mancharikurqanku.
44005006	Waynakunataqmi sayarispanku, ayanta k'uyurqanku. Hinan hawaman horqospanku, p'ampampurqanku.
44005007	Yaqa kinsa ora hinamantataqmi, esposan Safirapas, imachus pasasqanta mana yachaspa haykumullarqantaq.
44005008	Hinaqtinmi Pedroqa, payta nirqan: —Niway, ¿chay hinallamanpunichu chakrata bendemurqankichis? nispa. Paytaq nirqan: —Arí, chay hinallamanpunin, nispa.
44005009	Hinan Pedroqa payta nirqan: —¿Imanaqtinmi Señorpa Espiritunta pruebaman churanayki- chispaq rimanakamurqankichis? Qhawariy, qosaykita p'ampamuqkunaqa punkupiñan kashanku. Qantapas horqollasunkikutaqmi, nispa.
44005010	Kasqan ratupachataqmi, Safiraqa Pedroq ñawpaqenman urmaspa, wañupurqan. Hinan waynakuna haykumuspanku, wañusqata tarirqanku. Horqospankutaq, qosanpa ladonman p'ampampurqanku.
44005011	Hinan llapa iñiq t'aqapas, tukuy chay imaymanakunata uyariqkunapas, anchatapuni mancharikurqanku.
44005012	Apostolkunataqmi, askha señalkunata, hinallataq musphana ruwaykunatapas runakunapurapi ruwarqanku. Hinallataqmi llapallanku huk sonqolla, ‘Salomonpa portalnin’ nisqa cheqaspi kasharqanku.
44005013	Wakin runakunataqmi ichaqa, mana paykunaman huñukuyta munarqankuchu. Chaywanpas chay runakunaqa, anchatapunin paykunata hatuncharqanku.
44005014	Señorpi iñikuqkunataqmi, aswan-aswantaraq yapakurqanku. Hinan ancha askha qharikunapas, warmikunapas karqanku.
44005015	Chay hinaqa, kallekunaman onqosqakunata horqomuspankun, puñunakunapi, hinallataq kamillakunapipas churarqanku. Pedro chayninta pasaqtin, llanthullanwanpas llanthuykunanpaqmi churarqanku.
44005016	Jerusalén llaqtaq qayllan llaqtakunamantaraqmi, askha runakuna Jerusalén llaqtaman hamurqanku. Onqosqakunatapas, qhelli supay espiritukunaq ñak'arichisqankunatapas apayukuspan hamurqanku. Hinan apostolkunaqa, llapan onqosqakunata qhaliyachirqanku.
44005017	Hinaqtinmi hatun umalliq saserdoteqa, saduseo pantasqa t'aqamanta llapan paywan kashaqkunapiwan sayarispanku, enbidiakuywan hunt'aykusqa kasharqanku.
44005018	Hinan apostolkunata hap'ispanku, llaqtapi karselman wisq'arqanku.
44005019	Señorpa huk angelnintaqmi ichaqa, karselpa punkunkunata tuta kicharaspan, paykunata hawaman horqorqan.
44005020	Nirqantaq: —Dios yupaychana wasiman riychis. Hinaspa chaypi sayarispa, tukuy kay kawsay simikunamanta llaqta runaman rimaykamuychis, nispa.
44005021	Chayta uyarispankutaq, pacha illarimuyta Dios yupaychana wasiman haykuspanku, yachachirqanku. Chay hina kashanankamataq, hatun umalliq saserdoteqa, paywan kaqkunapiwan rispanku Konsilio Sanedrinta, hinallataq Israelpa wawankuna manta llapan kurak runakunatawan waqyamurqanku. Hinan apostolkunata apamunankupaq karselman soldadokunata kacharqanku.
44005022	Soldadokunataq chayaspanku, paykunata karselpi mana tarirqankuchu. Hinaqtinmi, kutispanku, kay hinata willarqanku.
44005023	Nirqankutaq: —Karseltaqa allin wisq'asqatan tarimuyku. Hinallataq punkukunapi guardiakunatapas sayashaqtan tarimuyku. Kichaqtiykutaqmi ichaqa, mana pitapas ukhupi tarimuykuchu, nispanku.
44005024	Chay simikunata uyarispankutaqmi, hatun umalliq saserdotepas, Dios yupaychana wasipi guardiaq kapitanninpas, hinallataq umalliq saserdotekunapas iskayrayarqanku. Hinan imaynaraq chay kananmanta tapunakurqanku.
44005025	Ichaqa hukmi hamuspan, kayta paykunaman willarqan: —Qhawariychis, karselman wisq'asqaykichis runakunan, Dios yupaychana wasipi kashanku. Paykunan llaqta runakunaman yachachishanku, nispa.
44005026	Hinaqtinmi Dios yupaychana wasipi guardiaq kapitanninqa, soldadokunawan rirqan. Llaqta runakunaq rumiwan ch'aqenankuta manchakusqankuraykutaqmi ichaqa, thak kayllapi paykunata apamurqanku.
44005027	Apamuspankutaqmi, Konsilio Sanedrinpa ñawpaqenman apostolkunata sayaykuchirqanku. Hinan hatun umalliq saserdoteqa, paykunata tapurqan.
44005028	Nirqantaq: —¿Manachu amaña chay sutipi yachachinaykichispaq allinallintapuni kamachirqaykiku? ¡Qhawariychis, qankunaqa Jerusalén llaqtamanmi yachachikuyniykichiswan hunt'aykuchishankichis! ¡Hinallataqmi chay runaq yawarninmantapas ñoqaykuman wikch'uykuyta munashankichis! nispa.
44005029	Hinan Pedroqa, apostolkunapiwan kutichispa nirqanku: —Runakunamanta ñawpaqtaqa, Diosta kasukuymi aswan allinqa.
44005030	Qankunaqa, k'aspipi warkuspaykichismi, Jesusta wañuchirqankichis. Ichaqa taytanchiskunaq Diosninmi, paytaqa kawsarichimpurqan.
44005031	Payllatataqmi Diosqa, paña ladonman Kamachikuqta, hinallataq Qespichiqta hinapuni altoman hoqarirqan. Israel llaqtaq yuyayninta t'ikrananpaq, hinallataq huchankunata pampachananpaqmi altomanqa hoqarirqan.
44005032	Ñoqaykutaqmi, chay imaymanakunamanta paypa testigonkuna kayku. Hinallataqmi kasukuqninkunaman Diospa qosqan Santo Espiritunpas testigo kallantaq, nispanku.
44005033	Paykunataqmi ichaqa, chayta uyarispanku, sinchita phiñakurqanku. Hinan wañuchiytapuni munarqanku.
44005034	Hinaqtinmi Konsilio Sanedrinpi Gamaliel sutiyoq huk fariseo runa sayarirqan. Payqa, kamachikuy simita yachachiq, hinallataq llapa runakunaq allinpaq hap'inanmi karqan. Paymi apostolkunata hawaman huk ratulla lloqsichinankupaq kamachikurqan.
44005035	Hinaqtinmi chaypi kashaqkunata nirqan: —Israel llaqtamanta qharikuna, kay runakunata imatapas ruwankichis chayqa, kuidakuychis.
44005036	Kay p'unchaykuna ñawpaqtan Teudasqa, ‘Ancha reqsisqa runan kani,’ nispa, sayarirqan. Paywantaqmi yaqa tawa pachak qharikuna tantanakurqanku. Paytaqmi ichaqa, wañuchisqa karqan. Llapan payta qatikuqkunataqmi, ch'eqeripuspa tukukapurqanku.
44005037	Teudaspa qhepantataqmi, runa yupay p'unchaykunapi, Galilea probinsiamanta Judaspas sayarillarqantaq. Paymi, qhepanta askha runakunata pusarqan. Hinan paypas wañuchisqa kallarqantaq. Llapan payta qatikuqkunataqmi ch'eqechisqa karqanku.
44005038	Kunantaqmi ichaqa niykichis: ‘Chay runakunamanta t'aqakuychis, hinaspa kacharipuychis. Sichus chay yuyaykuy, otaq chay ruway runakunallamanta hamun chayqa, chinkaripullanqan.
44005039	Ichaqa, sitaqchus Diosmanta hamun chayqa, manan atipayta atiwaqchischu. ¡Paqtataq, Dioswan maqanakushawaqchis!’ nispay, nispa.
44005040	Chay hinapin, Gamalielpa nisqanta chaskirqanku. Chaymantataq apostolkunata waqyaykurqanku. Hinan soq'aykusqanku qhepata, Jesuspa sutinpi amaña rimarinankupaq kamachirqanku. Hinaspataqmi paykunata kacharipurqanku.
44005041	Hinan apostolkunaqa, Konsilio Sanedrinpa kasqanmanta ripurqanku. Jesuspa sutinraykun paykunaqa p'enqayta muchunankupaq hina kasqaku karqan. Chayraykun ancha kusisqa lloqsipurqanku.
44005042	Sapa p'unchaytaqmi, mana thanispa, Dios yupaychana wasipi, hinallataq wasin-wasinpi yachachispanku, Jesucristomanta allin willakuyta willarqanku.
44006001	Chay p'unchaykunapin, yachachisqakunaqa anchatapuni yapakusharqanku. Chayraykun, griego simi rimaq judío runakunaqa, hebreo simi rimaq judío runakunaq kontranpi chhuchupakurqanku. Paykunapurapi kashaq biudakuna sapa p'unchay rakiypi pisinchasqa kashasqankumantan chhuchupakurqanku.
44006002	Hinaqtinmi, chunka iskayniyoqnintin apostolkunaqa, chay askha yachachisqakunata waqyachirqanku. Hinan nirqanku: —Ñoqayku Diospa siminta saqespa, mesaman serbiyniykuqa manan allinchu.
44006003	Chay hinaqa, wawqe-panallaykuna, qankuna ukhumanta allin kawsayniyoq, Santo Espirituqpas, yachaypapas hunt'aykusqan qanchis qharikunata akllaychis. Paykunata chay ruwayman churasunchis.
44006004	Ñoqaykutaq Diosman parlayllapipuni, hinallataq Diospa siminta willayllapipuni kashasaqku, nispanku.
44006005	Chay nisqanmi, llapallan chay askha runakunaq allin qhawarisqan karqan. Hinan Estebanta akllarqanku. Paymi iñiypa, hinallataq Santo Espírituq hunt'aykusqan qhari karqan. Hinallataq Felipeta, Prokorota, Nikanorta, Timonta, Parmenasta, Nikolasta ima akllarqanku. Nikolasqa, judío runakunaq religionninman t'ikrakampuq, Antiokía llaqtamantan karqan.
44006006	Paykunatan, apostolkunaq ñawpaqenman pusamurqanku. Hinan Diosman parlaspanku, paykuna pataman makinkuta churaykurqanku.
44006007	Hinan Jerusalén llaqtapi Diospa simin wiñarqan. Yachachisqakunapas aswan-aswantaraqmi anchatapuni askhayarqan. Hinallataq ancha askha saserdotekunapas iñikapurqanku.
44006008	Estebanqa, iñiywan, hinallataq atiywan hunt'aykusqan karqan. Chaymi hatun musphana ruwaykunatapas, hatun señalkunatapas runakunapurapi ruwarqan.
44006009	Hinan ‘Kacharichisqa’ nispa sutichasqa judío runakunaq huñukunanku wasipi, Sirene suyumanta kaqkunaq, Alejandría llaqtamanta kaqkunaq, Silisia probinsiamanta kaqkunaq, hinallataq Asia probinsiamanta kaqkunaq wakinninku sayarirqanku. Paykunan Estebanwan churanakurqanku.
44006010	Ichaqa manataqmi Estebanpa yachaynintapas, rimasqan espiritutapas atipayta atirqankuchu.
44006011	Hinaqtinmi: ‘Moisespa kontranpi, hinallataq Diospa kontranpi k'arak k'amiy simikunata rimaqtan uyariyku,’ nispa ninankupaq, huk runakunaman qolqeta lluk'irurqanku.
44006012	Paykunan, llaqta runakunatapas, kurak runakunatapas, kamachikuy simita yachachiqkunatapas hatarichirqanku. Hinan Estebanpa kontranpi hatarirqanku. Hap'ispankutaq, Konsilio Sanedrinman aparqanku.
44006013	Chaymantataq, falso testigokunata Konsilio Sanedrinpa ñawpaqenman sayaykuchirqanku. Hinan chay falso testigokunaqa nirqanku: —Kay runan, ch'uya cheqaspa kontranpi, hinallataq Kamachikuy Simiq kontranpi k'arak k'amiy simikunata rimayta manapuni sayk'unchu.
44006014	Nintaqmi: ‘Nazaret llaqtamanta Jesusmi kay cheqasta thuninqa, hinallataq Moisespa ruwaykunata saqewasqanchiskunatapas t'ikranqa,’ nispan. Chay hina rimaqtan uyariyku, nispanku.
44006015	Hinaqtinmi, llapallan Konsilio Sanedrinpi tiyashaqkunaqa, Estebanta allintapuni qhawaykurqanku. Hinan uyanta, huk angelpa uyanta hina rikurqanku.
44007001	Hinaqtinmi hatun umalliq saserdoteqa nirqan: —¿Chaykunari, cheqaqpunichu? nispa.
44007002	Estebantaq kutichispa nirqan: —Wawqellaykuna, hinallataq taytakuna, uyariykuwaychis. K'ancharishaq Diosninchismi, taytanchis Abrahamman Mesopotamia suyupi kashaqtinraq rikhurirqan. Chayqa, manaraq Harán llaqtapi tiyashaqtinmi karqan.
44007003	Hinan Abrahamta nirqan: ‘Hallp'aykimanta, hinallataq familiaykikunamanta lloqsiy. Hinaspa chayraq rikuchinay hallp'aman ripuy,’ nispa. (Gen. 12:1)
44007004	Hinaqtinmi Kaldea suyu runakunaq hallp'anmanta lloqsimpurqan. Hinaspan Harán llaqtapi tiyarqan. Taytan wañukapusqan qhepanmantaq, Diosqa chay llaqtamanta, kay kunan tiyasqaykichis hallp'aman apamurqan.
44007005	Manataqmi chaypiqa chakinta saruykunallanpaqpas, Diosqa erensiata qorqanraqchu. Ichaqa paypas, hinallataq qhepa mirayninkunapas hallp'ata hap'ikunankupaqmi prometirqan. Chay tiempopin Abrahamqa, manaraq wawayoqchu karqan.
44007006	Kay hinatataqmi Diosqa payta nirqan: ‘Mirayniykin wak suyupi mana llaqtayoq kanqa. Chaypitaqmi tawa pachak watata kamachi kaypi ñak'arichisqa kanqaku,’ nispa.
44007007	Diosqa nillarqantaqmi: ‘Ñoqataqmi mayqen suyutachus serbinankutaqa chaninchasaq. Chay qhepatataqmi lloqsipunqaku. Hinan kay cheqaspi serbiwanqaku,’ nispa.
44007008	Diosmi, sirkunsisión rimanakuyta Abrahamman qorqan. Chay hinapin Abrahamqa, Isaakta churiyarqan. Hinan pusaq kaq p'unchaypi sirkunsidarqan. Kikillantataqmi Isaakpas Jakobta ruwarqan. Jakobpas kasqallantataq chunka iskayniyoq ñawpa taytanchiskunata ruwallarqantaq.
44007009	Ñawpa taytanchiskunan, enbidiamanta, Joseta Egipto suyuman benderqanku. Diostaqmi ichaqa, paywan kasharqan.
44007010	Tukuy ñak'ariyninkunamanta kacharichispanmi, Diosqa allinpaq qokuyta, hinallataq yachay- tapas Egipto suyupi rey Faraonpa qayllanpi qorqan. Reytaqmi Egipto suyupi, hinallataq llapan wasinpi kamachikuq kananpaq Joseta churarqan.
44007011	Hinaqtinmi, tukuy Egipto suyuman, hinallataq Kanaán suyumanpas yarqaypiwan, hatun ñak'ariypiwan chayamurqan. Taytanchiskunataqmi, mana mikhunata tarirqankuchu.
44007012	Jakobtaqmi ichaqa, Egipto suyupi trigoq kasqanta uyarispan, ñawpaq kutinpi taytanchiskunata kacharqan.
44007013	Wawqenkuna, iskay kutipi riqtinkutaqmi, Joseqa paykunaman reqsichikurqan. Hinan Faraonqa, Josepa familiankunata reqsirqan.
44007014	Josetaqmi, taytan Jakobta, hinallataq llapan familiankunata waqyachimurqan. Paykunaqa, qanchis chunka phisqayoq runakunan karqanku.
44007015	Jakobtaqmi Egipto suyuman uraykurqan. Chaypin paypas, taytanchiskunapas wañukapurqanku.
44007016	Wañukapuqtinkutaq, Sikem llaqtaman apasqa karqanku. Hinan Abrahampa qolqenwan rantisqa aya p'ampana t'oqoman churamurqanku. Chay Sikem llaqtatan Abrahamqa, Hamorpa wawankunamanta rantirqan. Hamortaq, Sikempa taytan karqan.
44007017	Abrahammanmi, Diosqa promesata cheqaqchasqa karqan. Hinan chay tiempoq sispaykamushasqanman hina, Egipto suyupi judío runakunaqa yapakurqan, hinallataq askhayarqan.
44007018	Egipto suyupi, Joseta mana reqsiq huk rey sayarinankaman askhayarqan.
44007019	Chay reyqa, yachaysapa kayninwanmi, mirayninchispa kontranpi mana allinkunata ruwarqan. Hinallataq taytanchiskunatapas saruncharqan. Hinan manaña aswanta kawsanankupaq, ñuñuq wawankutapas wañunanpaq wikch'uchirqan.
44007020	Chay tiempopin Moisesqa naserqan. Hinan Diospa sonqonpaq hina karqan. Kinsa killataqmi, taytanpa wasinpi uywasqa karqan.
44007021	Wañunanpaq wikch'usqa kashaqtintaqmi ichaqa, Faraonpa ususin tarispan, wawanta hina uywakapurqan.
44007022	Egipto suyu runakunaq tukuy yachayninkuman hinataqmi yachachisqa karqan. Hinan rimayninpipas, ruwayninpipas ancha atiyniyoq karqan.
44007023	Tawa chunka watayoq kashaqtintaq ichaqa, Israelpa wawankuna wawqe-panankunata watukuq rinanpaq sonqonpi yuyaykurqan.
44007024	Hinan Moisesqa, Egipto llaqtayoq huk runa, hebreo runata maqashaqta rikuruspan hark'akurqan. Egipto llaqtayoq maqaq runatataqmi, bengakuspan wañuchirqan.
44007025	Moisesqa, Dios makinwan kacharichinanpaq, wawqenkunaq yuyayninkuman churanankuta yuyaykurqan. Wawqenkunataqmi ichaqa, paypa yuyaykusqanta mana entiendirqankuchu.
44007026	Qhepantin p'unchaytaqmi, payqa Israel llaqtayoq iskay qharikunata maqanakushaqta rikurqan. Hinan thak kaypi allipunachiyta munaspa nirqan: ‘¡Wawqeykuna, qankunaqa wawqentinmi kankichis! ¿Imanaqtintaq qankunapura mana allintari ruwanakunkichis?’ nispa.
44007027	Runamasinta maqashaqtaqmi ichaqa, Moisesta tanqarparispa nirqan: ‘¿Pitaq qantari, ñoqayku ukhupi kamachikuqta, hinallataq chaninchaqta churarqasunki?
44007028	¿Imaynan qayna p'unchay Egipto llaqtayoq runata wañuchirqanki, chay hinatachu wañuchiwayta munashanki?’ nispa. (Exo. 2:13-14)
44007029	Chay simita uyarispataq, Moisesqa Madián suyuman ayqekurqan. Hinan chay suyupi mana llaqtayoq hina kawsarqan. Chaypitaqmi iskay churiyoq kapurqan.
44007030	Tawa chunka wata qhepatataq, Sinaí orqo ch'inniqpi Señorpa huk angelnin payman rikhurirqan. Chay angelqa, nina yawrashaq t'ankarpin kasharqan.
44007031	Chayta rikuruspantaqmi, Moisesqa chay rikhuriymanta yuyayninpi mana kabesqa karqan. Qhawaykunanpaq asuykushaqtintaqmi ichaqa, Señorpa kunkanta uyarirqan.
44007032	Chay kunkataq nimurqan: ‘Taytaykikunaq Diosninpas, Abrahampa Diosninpas, Isaakpa Diosninpas, hinallataq Jakobpa Diosninpas ñoqan kani,’nispa. (Exodo 3:6) Moisestaqmi ichaqa, khatatataspan Señorta mana qhawariyllatapas atirqanchu.
44007033	Señortaqmi payta nirqan: ‘Kashasqayki cheqasqa t'aqasqa hallp'an. Chayrayku chakiykimanta husut'aykita ch'utikuy.
44007034	Llaqtayta imaynatachus Egipto suyupi ñak'arichishanku, chaytan makilla qhawarqani. Hinan llakipakuspa waqasqankutapas uyarispay, paykunata kacharichimpunaypaq uraykamurqani. Kunanyá hamuy, hinaspa Egipto suyuman kachasayki,’ nispa. (Exodo 3:7)
44007035	Pitachus mana munarqankuchu, chay kikin Moisestataqmi nirqanku: ‘¿Pitaq qantari, ñoqayku ukhupi kamachikuqta, hinallataq chaninchaqta churarqasunki?’ nispanku. (Exodo 2:14) Paytapunin Diosqa, kamachikuqta hina, hinallataq rantipapuqta hina, angelpa chawpinta t'ankarpi rikhurispan kacharqan.
44007036	Paymi Egipto suyupi, Puka Mama-qochapi, hinallataq ch'inniqpi musphana ruwaykunata, hinallataq señalkunata tawa chunka watantin ruwaspan horqomurqan.
44007037	Kikin Moisesmi Israelpa wawankunata nirqan: ‘Señorninchis Diosmi ñoqata hina Diospa rantinpi rimaqta, wawqe-panaykichiskuna ukhumanta sayarichipusunkichis. Paytan uyarinkichis,’ nispa. (Deut. 18:15)
44007038	Moisestan, Sinaí orqopi angelqa rimapayarqan. Chayqa ch'inniq huñunakuypin karqan. Paymi taytanchiskunawanpas kasharqan. Payllataqmi qowananchispaq kawsay simikunatapas chaskirqan.
44007039	Paytan, taytanchiskunaqa, mana kasukuyta munarqankuchu. Aswanpas wikch'uyukurqankun, hinan sonqonkupi, Egipto suyuman kutipuyta yuyaykurqanku.
44007040	Aarontataqmi nirqanku: ‘Egipto suyumanta horqomuwaqniyku chay Moisesta imachus pasasqantan mana yachaykuchu. Chayrayku, ñoqaykuq ñawpaqeykuta rinanpaq dioskunata ruwapuwayku,’ nispanku. (Exo. 32:1, 23)
44007041	Hinaqtinmi, haqay p'unchaykunapi huk torilluman rikch'akuq idolota ruwakurqanku. Hinan chay idoloman sakrifisiokunata haywarqanku. Makinkuwan ruwasqankupitaqmi, anchata q'ochukurqanku.
44007042	Diostaqmi ichaqa, paykunamanta karunchakurqan, hinaspan hanaq pachapi ejersituta yupaychanankupaq qorqan. Chayqa, Diospa rantinpi rimaqkunaq qelqasqanku qelqapi nisqanman hinan karqan. Paykunaqa nirqankun: ¿Israel llaqtamanta runakuna, ch'inniqpi tawa chunka watapacha ñoqamanchu nak'asqa animalkunatapas, hinallataq sakrifisiokunatapas haywawarqankichis?
44007043	Aswanmi, Molokpa karpanta, hinallataq Renfán diosniykichispa ch'askanta altoman hoqarirqankichis. Chaykunaqa hatunchanaykichispaq ruwakusqaykichis rikch'akuykunan kanku. Chayraykun ñoqaqa Babilonia suyuq haqay ladonmanraq apasaykichis, nispa. (Amós 5:25-27)
44007044	Ch'inniqpin, taytanchiskunaqa Diospa kamachikusqanman hina, Dios chaypi kashasqanta yachanankupaq Diospaq ruwasqa karpayoq karqanku. Diosmi, Moisesta rikusqanman hina ruwananpaq kamachiqqa karqan.
44007045	Diospaq ruwasqa karpatan taytanchiskunaqa chaskispanku hina, Josuewan mana-judío runakunaq tiyasqanku hallp'aman apaykurqanku. Chay runakunatataqmi, Diosqa taytanchiskunaq ñawpaqenkumanta Davidpa p'unchayninkunakama wikch'urqan.
44007046	Davidmi, Diospa qayllanpi allinpaq qokuyta tarirqan. Hinan Jakobpa Diosninpaq, huk Diospaq ruwasqa karpata ruwapunanpaq mañakurqan.
44007047	Salomontaqmi ichaqa, wasita ruwapurqan.
44007048	Imaynatachus Diospa rantinpi rimaq nirqan, chayman hinapunin ancha Hatunchasqa Diosqa, mana makiq ruwasqan ch'uya cheqaskunapichu tiyan.
44007049	Señor Diosqa ninmi: ‘Hanaq pachan kamachikuspa tiyanayqa, kay pachataqmi chakiypa samananqa. ¿Imayna wasitataq ruwapuwankichisri? ¿May cheqastaq samanayri kanqa?
44007050	¿Manachu tukuy kay imaymanakunataqa makiy ruwarqan? ’ nispan. (Isa. 66:1-2)
44007051	¡Qankunaqa, mana kasukuq k'ullukuna, hinallataq mana Diosta reqsiq sonqoyoqkuna, mana ninriyoqkuna iman kankichis! Qankunaqa, Santo Espiritutapas hark'apakunkichispunin. Imaynachus taytaykichiskuna karqanku, chay hinan qankunapas kankichis.
44007052	Taytaykichiskunaqa, llapa Diospa rantinpi rimaqkunatan qatiykacharqanku. Manan hukllatapas manaqa qatiykacharqankuchu. Hinallataqmi ñawpaqmantapacha Chaninpa hamunanmanta willakuqkunatapas wañuchirqanku. Kunantaq ichaqa, payta hap'ichiqkuna, hinallataq payta wañuchiqkuna kapunkichis.
44007053	Qankunaqa, angelkunaq apamusqankuman hinan Kamachikuy Simitaqa chaskirqankichis. ¡Manataqmi kasukurqankichischu! nispa.
44007054	Chay imaymanakunata uyarispankutaq sonqonkupi sinchita phiñakurqanku. Hinan Estebanpa kontranpi phiñakuspanku, kirunkutapas k'utupakurqankuraq.
44007055	Estebantaq ichaqa, Santo Espirituwan hunt'a karqan. Hinan hanaq pachata qhawarispan, Diospa k'anchariyninta rikurqan. Hinallataq Jesustapas, Diospa paña ladonpi sayashaqta rikurqan.
44007056	Hinan nirqan: —¡Qhawariychis, hanaq pachatan kicharayashaqta, hinallataq Runaq Churintapas Diospa paña ladonpi sayashaqta rikushani! nispa.
44007057	Hinaqtinmi runakunaqa, kunkayoqta qaparirqanku. Ninrinkuta tapakuspataq, huk nisqalla payman phawaykurqanku.
44007058	Hinan llaqtamanta hawaman horqospanku, rumiwan ch'aqerqanku. Testigokunataq, Saulo sutiyoq waynaq ñawpaqenman p'achankuta saqerqanku.
44007059	Rumiwan ch'aqeshaqtinkutaqmi, Estebanqa Diosta waqyakuspan, nisharqan: —¡Señor Jesús, espirituyta chaskiykuy! nispa.
44007060	Qonqoriykukuspataq, kunkayoqta qaparirqan: —¡Señor, ama kay huchata paykunaman huchachaychu! nispa. Chayta nispantaq, wañukapurqan.
44008001	Saulotaqmi, Estebanpa wañuyninta allin ruwayta hina qhawarirqan.
44008002	Dios manchakuq qharikunataqmi, Estebanta p'ampampurqanku. Hinan paymanta khuyayta waqarqanku.
44008003	Saulotaqmi ichaqa, iñiq t'aqata ch'innichisharqan. Wasin-wasinta haykuspantaq, qharikunatapas, warmikunatapas aysamuspan, karselman wisq'achirqan.
44008004	Hinan, ch'eqechisqa kaqkunaqa, allin willakuy simita willaspanku purirqanku.
44008005	Felipetaq ichaqa, Samaria llaqtaman uraykurqan. Hinan chaypi Cristomanta willarqan.
44008006	Señalkuna ruwasqantataqmi runakunaqa uyarirqanku, hinallataq rikurqanku. Chayraykun Felipeq nisqantaqa yuyaywan huk nisqalla uyarirqanku.
44008007	Askha runakunamantan qhelli supaykuna, kunkayoqta qaparispa lloqsirqanku. Hinallataq askha mana kuyuriq such'ukunapas, wist'ukunapas qhaliyachisqa karqanku.
44008008	Chayraykun chay llaqtapiqa, ancha hatun kusikuy karqan.
44008009	Unay tiempoñan, chay llaqtapi Simón sutiyoq huk layqa runa karqan. Hinan payqa, ‘Atiyniyoqmi kani,’ nispan, layqakuykunata ruwarqan. Chay layqakuyninwantaqmi, Samaria llaqta runakunata muspharichirqan.
44008010	Llapa runakunataqmi, huch'uyraq, hatunraq payta makilla uyarisharqanku. Hinan nirqanku: —¡Kayqa, Diospa hatun atiyninmá! nispanku.
44008011	Unay tiempoñan layqakuyninkunawan muspharichisqa karqan. Chayraykun paytaqa makilla uyarirqanku.
44008012	Ichaqa Diospa qhapaq suyunmanta, hinallataq Jesucristoq sutinmanta allin willakuyta willaqtintaqmi, Felipetaqa kreerqanku. Kreespankutaqmi, qharikunapas, warmikunapas bautisakurqanku.
44008013	Kikin Simonraqmi kreerqan. Hinan bautisakusqan qhepaman, payqa Felipewanpuni kasharqan. Ancha atiywan ruwaykunata, hinallataq señalkunata ruwasqanta rikuspantaqmi utirayarqan.
44008014	Samaria llaqtayoq runakunan, Diospa siminta chaskisqaku karqan. Chayta uyarispankutaqmi, Jerusalén llaqtapi kashaq apostolkunaqa, Pedrotawan, Juantawan kacharqanku.
44008015	Hinan paykunaqa uraykurqanku. Uraykuspankutaqmi, Samaria llaqta runakuna Santo Espirituta chaskinankupaq Diosman parlarqanku.
44008016	Manaraqmi mayqenninkumanpas Santo Espirituqa uraykamusqachu karqan. Aswanpas Cristo Jesuspa sutillanpin paykunaqa bautisasqa karqanku.
44008017	Hinaqtinmi paykuna pataman makinkuta churaykuqtinku, Santo Espirituta chaskikurqanku.
44008018	Simontaq ichaqa, apostolkuna makinkuta churaykusqankuq chawpinta Santo Espíritu qosqa kasqanta rikurqan. Hinan chayta rikuspan, paykunaman qolqeta qoyta munarqan.
44008019	Hinan nirqan: —Pimanpas makiyta churaykuqtiy Santo Espirituta chaskinanpaq, ñoqamanpas chay atiyta qowaychis, nispa.
44008020	Hinan Pedroqa, payta nirqan: —Diospa qokuyninta qolqewan rantiyta munasqaykirayku, ¡qolqeykiqa qanwan kuska chinkapuchun!
44008021	Diospa ñawpaqenpin sonqoykiqa mana allinchu kashan. Chayraykun kay ruwaypiqa mana imapas ruwanayki kanchu, nitaq tupaqniykipas kanchu.
44008022	Kay mana allin kayniykimanta yuyayman kutirikuy, hinaspa Diosta balekuy. Ichapaschá sonqoykiq yuyaykusqanta pampachasunkiman.
44008023	Haya-hayaqepi, hinallataq mana chanin kadenapi kasqaykitan rikushayki, nispa.
44008024	Hinaqtinmi Simonqa, kutichispan nirqan: —Nisqaykichismanta ama imapas ñoqaman hamunanpaq, Señormanta mañapuwaychis, nispa.
44008025	Paykunataq ichaqa, Señorpa siminta willasqanku, hinallataq rimasqanku qhepaman, Jerusalén llaqtaman kutipurqanku. Hinan Samaria llaqtaq askha ayllunkunapi runakunaman allin willakuyta willarqanku.
44008026	Señorpa huk angelninmi, Felipeman rimaykurqan: —Sayariy, hinaspa Jerusalén llaqtamanta Gasa llaqtaman uraykuq ñanninta uray ladoman riy. Chay cheqasqa ch'inniqmi, nispa.
44008027	Sayarispantaqmi, payqa rirqan. Hinan chayllaman, Etiopia suyupi reynaq huknin eunuko runawan ñanpi tuparqan. Payqa, Etiopía llaqtayoqkunaq reynanku Kandaseqpa ancha chaniyoq tukuy imaymanankuna waqaychaqmi karqan. Paymi, Jerusalén llaqtata Dios yupaychaq risqa karqan.
44008028	Karretanpi tiyaykuspantaqmi, Diospa rantinpi rimaq Isaiaspa qelqasqanta ñawinchaspa, llaqtanman kutipusharqan.
44008029	Santo Espiritutaq Felipeta nirqan: —Qayllaykuy, hinaspa chay karretaman asuykuy, nispa.
44008030	Felipetaqmi phawaylla ayparurqan. Hinan Diospa rantinpi rimaq Isaiaspa qelqasqan qelqata ñawinchashaqta uyarirqan. Hinaqtinmi payta nirqan: —¿Ñawinchasqaykita entiendinkichu? nispa.
44008031	Eunukutaqmi nirqan: —¿Manataq pipas yanapaykuwanchu chayri, imaynatataq entiendiyta atiyman? nispa. Hinan wichaspa paywan kuska tiyaykunanpaq Felipeta balikurqan.
44008032	Ñawinchasqan Qelqa phakmiqa kaymi karqan: ‘Obehata hinan nak'anaman aparqanku. Hinallataq millman rutuqninpa qayllanpi upallakuq kordero hinan, mana simintapas kicharirqanchu.
44008033	K'umuykachachishaqtinkun, chaninchayta mana ruwapurqankuchu. Hallp'a pachamantan kawsayninta qechurqanku. Chayrayku, ¿pitaq mirayninmantari willakunqa?’ nispa. (Isa. 53:7-8)
44008034	Eunukutaq kutichispan, Felipeta nirqan: —Balikuyki, ¿Diospa rantinpi rimaqri pimantataq kayta nin? ¿Kikinmantachu nin, ichari hukmantachu nin? nispa.
44008035	Hinan Felipeqa rimarispan, kay Qelqamantapacha qallarispan, Jesusmanta allin willakuyta willarqan.
44008036	Ñanta rishaspankutaq, unuq kasqanman chayarqanku. Hinan eunukuqa nirqan: —Qhawariy, kaypi unu kashan. ¿Bautisasqa kanaypaqri, imataq hark'awan? nispa.
44008037	Felipetaq nirqan: —Sichus tukuy sonqoykiwan iñinki chayqa, atikunmi, nispa. Kutichispantaqmi eunukuqa nirqan: —Jesuscristo, Diospa Churin kasqantaqa iñinin, nispa.
44008038	Hinan karretata sayachinankupaq kamachirqan. Hinan Felipewan, eunukuwan iskayninku unuman haykurqanku. Felipetaq payta bautisarqan.
44008039	Unumanta lloqsiramuqtinkutaq, Señorpa Espíritun Felipeta apapurqan. Hinan eunukuqa, manaña aswantapas payta rikurqanñachu. Hinaqtinmi ancha kusisqallaña ñanninta ripurqan.
44008040	Felipetaqmi ichaqa, Azoto llaqtapi rikhurirqan. Hinan chayninta pasashaspa, tukuy llaqtakunapi Cesarea llaqtaman chayanankama allin willakuyta willarqan.
44009001	Hinaqtinmi Sauloqa, Señorpa yachachisqankuna kontra wañuchiywanraq sinchita amenasaspa, hatun umalliq saserdoteman rirqan.
44009002	Hinan Damasko llaqtapi judío runakunaq huñukunanku wasikunapaq kartakunata paymanta mañakurqan. Qharikunatapas, warmikunatapas kay Ñanpi kashaqta pitapas tarispanqa Jerusalén llaqtaman presota apananpaqmi mañakurqan.
44009003	Ñanta rishaspantaqmi, Damasko llaqtaman qayllaykushaqtinña, hanaq pachamanta huk k'anchay qonqaylla paypa muyuriqninman lliphllikispa k'anchaykamurqan.
44009004	Paytaqmi pampaman urmarqan. Hinan huk kunka payman nimuqta uyarirqan: —Saulo, Saulo, ¿imanaqtinmi qatiykachawanki? nispa.
44009005	Hinan Sauloqa nirqan: —Señor, ¿pitaq kankiri? nispa. Señortaq kutichirqan: —Ñoqaqa, qatiykachasqayki Jesusmi kani. T'urpunata hayt'aykachayniykiqa ancha sasapunin kasunki, nispa.
44009006	Paytaq khatatataspan, hinallataq mancharisqa nirqan: —Señor, ¿imatan ruwanayta munanki? nispa. Señortaq payta nirqan: —Sayariy, llaqtaman haykuy, hinaspan imachus ruwanayki chayta nisqa kasunki, nispa.
44009007	Saulowan rishaq qharikunataq, sayaspalla mana rimariyta atispa kasharqanku. Chay kunkataqa cheqaqtan uyarirqanku, ichaqa manataqmi pitapas rikurqankuchu.
44009008	Hinaqtinmi Sauloqa, pampamanta sayarirqan. Ñawinta kicharispantaq, mana pitapas rikurqanchu. Chay hina kaqtinmi, makinmanta hap'iykuspanku Damasko llaqtaman pusaykurqanku.
44009009	Kinsa p'unchaymi mana rikuspa karqan. Manallataqmi mikhurqanchu, nillataq ukyarqanpaschu.
44009010	Damasko llaqtapitaqmi, Ananías sutiyoq huk yachachisqa kasharqan. Hinan Señorqa, rikhuriypi payta nirqan: —Ananías, nispa. Paytaq kutichirqan: —Señor, kaypin kashani, nispa.
44009011	Señortaq nirqan: —Sayariy, hinaspa Rekto Kalle nispa sutiyasqa kalleman riy. Hinaspataq Judaspa wasinpi, Tarsomanta Saulo sutiwan sutichasqanku runata maskhamuy. Qhawariy, payqa Diosmanmi parlashan.
44009012	Huk rikhuriypitaqmi Ananías sutiyoq runata rikurqan. Ananiastaqmi haykuspan, wakmanta qhawaripunanpaq pay pataman makinta churaykurqan. Chaytataqmi Sauloqa rikurqan, nispa.
44009013	Hinan Ananiasqa kutichirqan: —Señor, chay runamantaqa askha runakunaq rimasqankutan uyarirqani. Jerusalén llaqtapi t'aqasqayki runakunata imaymana mana allinkuna ruwasqantan rimanku.
44009014	Hayk'an sutiykimanta rimariqta hap'inanpaqmi umalliq saserdotekuna kamachikuyta qorqanku. Kaypipas chay kamachikuynillayoqtaqmi kashan, nispa.
44009015	Hinan Señorqa payta nirqan: —Chay runaqa, mana-judío runakunaman, reykunaman, hinallataq Israel suyumanta runakunamanwan sutiyta apananpaq akllakusqay kamachiymi. Chayrayku, rillaypuni.
44009016	Sutiyrayku imaymanakunapi ñak'arinanpuni kasqantan rikuchisaq, nispa.
44009017	Rispantaqmi, Ananiasqa, wasiman haykurqan. Hinan makinta Sauloq patanman churaykuspa nirqan: —Wawqey Saulo, may ñantachus hamushaqtiykin Señor Jesusqa rikhurirqasunki. Paymi qhawaripunaykipaq, hinallataq Santo Espíritu hunt'aykunasunkipaq kachamushawan, nispa.
44009018	Kasqan ratutaqmi, ñawinkunamanta challwa chhaspa hina urmarqan. Hinan wakmanta qhawaripurqan. Sayaripuqtintaqmi Ananiasqa payta bautisarqan.
44009019	Mikhunata mikhuykuspantaqmi, kallpachakurqan. Hinan Sauloqa, Damasko llaqtapi yachachisqakunawan pisi p'unchaykunalla qhepakurqan.
44009020	Kasqan ratutaqmi, judío runakunaq huñukunanku wasikunapi Cristomanta willarqan: — Payqa Diospa Churinmi, nispa.
44009021	Llapan payta uyariqkunataqmi utirayarqanku. Hinaspan nirqanku: —¿Jerusalén llaqtapi chay sutimanta rimariqkunata ch'inyachiqqa manachu pay kashan? Payqa chay kasqallantataq ruwananpaq, hinallataq paykunata hap'ispa, umalliq saserdotekunaman apananpaqmi hamusqa karqan, nispanku.
44009022	Saulotaq ichaqa, aswantaraq kallpachakuspan, Jesusqa Cristo kasqanta rikuchirqan. Hinan Damasko llaqtapi tiyaq judío runakunata muspharichirqan.
44009023	Askha p'unchaykuna pasaqtintaq, judío runakunaqa paykunapura Saulota wañuchinankupaq rimanakurqanku.
44009024	Hinan paykunaqa, Saulota wañuchinankupaq punkukunatapas tutap'unchay makilla qhawasharqanku. Saulotaq ichaqa, chay rimanakusqankuta yacharurqan.
44009025	Hinaqtinmi yachachisqankunaqa, Saulota huk kanastapi warkuspa, tutalla perqanta uraykachirqanku.
44009026	Jerusalén llaqtata rispantaq, yachachisqakunawan kuska kayta munarqan. Yachachisqa kasqantan mana kreerqankuchu. Chayraykun llapanku payta manchakurqanku.
44009027	Bernabetaqmi ichaqa, payta chaskirqan. Hinaspa apostolkunaq kasqanman pusarqan. Hinan imaynatachus ñanpi Señorta rikusqa karqan, hinallataq imatachus rimaykusqantawan paykunaman willarqan. Imaynatachus Jesuspa sutinpi mana manchakuspa Damasko llaqtapi willasqa karqan, chaytawan willarqan.
44009028	Chay hinapin Sauloqa, Jerusalén llatapi paykunawan kashaspa, haykuqpas, lloqsiqpas.
44009029	Señor Jesuspa sutinpitaqmi, mana manchakuspa willarqan. Griego simi rimaq judío runakunawantaq rimarqan, hinallataq churanakurqan. Paykunataqmi ichaqa, wañuchiytapuni munasharqanku.
44009030	Wawqe-panakunataqmi chayta yacharuspanku, Cesarea llaqtakama paywan kuska rispanku, Tarso llaqtaman kachapurqanku.
44009031	Hinaqtinmi llapan Judea probinsiapi, Galilea probinsiapi, hinallataq Samaria probinsiapi iñiq t'aqakuna thak kaypi karqanku. Hinan kallpachakuspanku, hinallataq Señorta manchakuspanku kawsarqanku. Santo Espírituq sonqochaykusqan kaspankutaqmi, askhayarqanku.
44009032	Pedrotaqmi, tukuy cheqasninta purimushaspan, Lida llaqtapi tiyaq t'aqasqakunaman watukuq rillarqantaq.
44009033	Chaypitaqmi, Eneas sutiyoq huk runata tarirqan. Payqa, mana kuyuriq such'u kasqanraykun, pusaq wataña puñunapi kapusqa karqan.
44009034	Pedrotaq payta nirqan: —Eneas, ¡Jesucriston qhaliyachisunki! Sayariy hinaspa puñunaykita allichakuy, nispa. Hinan kasqan ratupacha sayaripurqan.
44009035	Lida llaqtapiwan, Sarón pampapiwan tiyaq llapa runakunataqmi, Eneasta rikurqanku. Chaymi paykunaqa Señorman kutirikapurqanku.
44009036	Hinaqtinmi Jope llaqtapi huk yachachisqa, Tabita sutiyoq warmi karqan. Chay sutiqa Dorkas ninantan nin. Payqa, askha allin ruwaykunatan ruwasqa karqan, hinallataq limosnatapas qosqa karqan.
44009037	Chay p'unchaykunapitaqmi, payqa onqoykapuspan wañukapurqan. Bañaspankutaq, altos pata wasiman churarqanku.
44009038	Lida llaqtaqa, Jope llaqtaq qayllallanpin karqan. Chaymi yachachisqakunaqa chaypi Pedroq kasqanta uyarirqanku. Hinan, ‘kasqaykuman usqhaylla hamuy,’ nispa balikamunankupaq kacharqanku.
44009039	Hinan Pedroqa, sayarispan paykunawan rirqan. Chayaqtintaq, altos pata wasi ukhuman pusaykurqanku. Llapan biudakunataqmi waqaspa payman asuykurqanku. Hinan Dorkas, paykunawan kashaspanraq ruwasqa karqan chay kapakunata, hinallataq p'achakunata qhawachirqanku.
44009040	Llapallankuta hawaman lloqsichispantaq, Pedroqa qonqoriykukuspa Diosman parlarqan. Hinan ayaman kutirispa nirqan: —¡Tabita, sayariy! nispa. Paytaqmi ñawinta kicharirqan. Hinan Pedrota rikuspan tiyarimurqan.
44009041	Pedrotaq makinta haywarispan, Dorkasta sayarichirqan. Hinaqtinmi t'aqasqakunatawan, biudakunatawan waqyachispa, kawsashaqta paykunaman qopurqan.
44009042	Chaytataqmi, hinantin Jope llaqtapi yacharqanku. Chayraykun, askha runakunaqa, Señorpi iñikapurqanku.
44009043	Hinaqtinmi Pedroqa, askha p'unchaykunata Jope llaqtapi, suela ruwaq Simón sutiyoq runaq wasinpi qhepakurqan.
44010001	Cesarea llaqtapin Kornelio sutiyoq huk runa karqan. Payqa, Italiana nisqa tropapi senturionmi karqan.
44010002	Kornelioqa, lliw wasinpi kaqkunapiwanmi Dios sonqo runa, hinallataq Dios manchakuq runa karqan. Payqa, llaqtapi runakunamanmi askha limosnata qosqa karqan. Diosmanpas parlallaqpunitaqmi kanpas.
44010003	Yaqapas isqon kaq orastan Kornelioqa, rikhuriypi Diospa huk angelninta paypa kasqanman haykumuqta rikurqan. Hinan angelqa payta nirqan: —Kornelio, nispa.
44010004	Korneliotaqmi, angelta mancharisqa qhawarirqan. Hinan nirqan: —¿Imata Señor? nispa. Hinan angelqa, payta nirqan: —Diosman parlayniykikuna, hinallataq runakunaman limosna qosqaykikunan yuyarinapaq hina Diospa qayllanman wicharin.
44010005	Kunanyá, qharikunata Jope llaqtaman kachay, hinaspa Pedro sutiwan sutichasqa Simonta waqyachimuy.
44010006	Payqa, suela ruwaq Simonpa wasinpin qorpachasqa kashan. Chay wasinqa, mamaqochaq kantunpin kashan. Paymi imachus ruwanaykita nisunki, nispa.
44010007	Korneliowan rimaq ángel ripuqtin hinataq, payqa iskay kamachinta, hinallataq yanapaqninkunamanta Dios sonqo soldadontawan waqyarqan.
44010008	Hinan llapan chay imaymanakunata paykunaman willaspan, Jope llaqtaman kacharqan.
44010009	Qhepantin p'unchaytaq, paykunaqa ñanninta risharqanku. Hinan llaqta qayllaman chayarqanku. Soqta orasta hinataqmi, Pedroqa Diosman parlananpaq wasi pataman wicharqan.
44010010	Hinan anchata yarqachikurqan, mikhuykuytataq munarqan. Ichaqa mikhunata wayk'ushanankukamataq, mosqhoypi hina huk rikhuriyta rikurqan.
44010011	Hanaq pachatataqmi kicharisqata rikurqan. Hinan, huk q'epi hatun sábana hina, tawantin ch'ullpanmanta watasqa hallp'a pachaman uraykamusharqan.
44010012	Chay q'epipitaqmi, tawa chakiyoq tukuy imaymana hallp'a pachapi animalkuna, k'ita animalkuna, pampan suchuq animalkuna, hinallataq phalaq animalkunapas kasharqan.
44010013	Hinaqtinmi payqa, huk kunkata uyarirqan. Nimurqantaq: —Pedro, sayariy. Wañuchispaykitaq mikhuy, nispa.
44010014	Hinaqtinmi Pedroqa nirqan: —¡Manapunin imaynallanmatapas Señor! Ñoqaqa manan hayk'aqpas ima mana mikhunapaq kaqtapas, nitaq qhelli kaqkunatapas mikhurqanichu, nispa.
44010015	Hinan chay kunkata iskay kutinpi uyarillarqantaq: —Diospa ch'uyanchasqantaqa, ama mana mikhunapaq kaqta hinaqa qhawariychu, nispa.
44010016	Chayqa, kinsa kutikaman rikhurirqan. Hinan qonqayllamanta chay q'epiqa, wakmanta hanaq pachaman hoqarisqa kapurqan.
44010017	Pedroqa, chay rikhuriypi rikusqan imachus kasqanmantan kikinpi iskayrayaspa kasharqan. Chayllamanmi, Kornelioq kachamusqan qharikunaqa, tapukuspa, Simonpa wasin punkupiña kasharqanku.
44010018	Waqyaspankutaq, chaypichus Simón sutiwan sutichasqa Pedro qorpachasqa kashasqanmanta tapukurqanku.
44010019	Imachus chay rikhuriy kasqanmanta Pedro yuyaykushaqtintaq, Santo Espirituqa payta nirqan: —Qhawariy, kinsa qharikunan maskhashasunkiku.
44010020	Ñoqan paykunataqa kachamuni. Chayrayku, paykunawan riytaqa ama iskayaychu. Sayariy, hinaspa uraykuy, nispa.
44010021	Hinaqtinmi Pedroqa, chay qharikunata chaskiq uraykurqan. Hinan nirqan: —Kaypin kashani. Pitachus maskhashankichis paymi kani. ¿Imamanmi hamushankichis? nispa.
44010022	Paykunataq nirqanku: —Senturión Kornelion, ch'uya angelpa nisqankunata chaskirqan. Payqa, chanin runan, Dios manchakuq, hinallataq allin kawsayniyoqmi. Wasinta rispayki, simiykikunata pay uyarinanpaq, waqyanaykupaqmi nimuwanku, nispanku.
44010023	Hinan paykunata wasiman pusaykuspan, qorpacharqan. Qhepantin p'unchaytaq, Pedroqa paykunawan rirqan. Jope llaqtamanta wakin wawqekunataqmi payta riysirqanku.
44010024	Qhepantin p'unchaytaq, Cesarea llaqtaman haykurqanku. Korneliotaqmi familiankunata, hinallataq aswan munasqan amigonkunatawan waqyachispa, paykunata suyasharqan.
44010025	Pedro haykuykunan kashaqtintaq, Kornelioqa payta chaskinanpaq lloqsimurqan. Hinan ñawpaqenpi qonqoriykukuspa hatuncharqan.
44010026	Pedrotaqmi ichaqa, sayarichispan nirqan: —¡Sayariy! Ñoqapas qan hina runallan kani, nispa.
44010027	Paywan rimasqan qhepamantaq haykurqan. Hinan askha huñusqa kashaqkunata tarirqan.
44010028	Hinan paykunata nirqan: —Judío runawan, wak suyu runakunawan tantanakunanku, otaq asuykunakunanku mana allin kasqantaqa yachankichismi. Ichaqa amapuni mayqen runatapas mana ch'uya, otaq qhelli kaq nispa sutiyanaypaqmi Diosqa rikuchiwarqan.
44010029	Chayraykun, waqyachimuwaqtiykiqa mana imata rimarispallay hamurqani. Chay hinaqa, tapukunin: ¿Imapaqmi waqyachimuwankichis? nispay, nispa.
44010030	Hinan Kornelioqa nirqan: —Tawa p'unchay qhepatan, wasiypi ñoqaqa ayunasharqani. Kay orasta hinataqmi, isqon orasta Diosman parlasharqani. Hinan chayllaman huk runa k'ancharishaq p'achayoq ñawpaqeypi sayaykurqan.
44010031	Niwarqantaq: ‘Kornelio, mañakusqaykitan Dios uyarisunki. Hinallataq paypa ñawpaqenpi limosna qosqaykikunatapas yuyarin.
44010032	Chayrayku, Jope llaqtaman kachay, hinaspa Pedro sutiwan sutichasqa Simonta pusachimuy. Payqa, mama-qochaq kantunpi suela ruwaq Simonpa wasinpin qorpachasqa kashan. Pay chayamuspantaqmi, qanwan parlanqa,’ nispa.
44010033	Chaymi, kasqan ratupacha qanman kachamurqani. Hamuyniykiqa allinpunitaqmi. Kunantaq, Diospa tukuy kamachimusqasunkita uyarinaykupaq llapayku Diospa qayllanpi kashayku, nispa.
44010034	Hinaqtinmi Pedroqa, rimarispan nirqan: —Cheqaqtapunin Diosqa mana runakunaq rikch'aynintachu qhawan. Chaytan kuentata qokuni.
44010035	Aswanmi, payqa tukuy suyukunapi payta manchakuqta, hinallataq chanin kaq ruwaqta chaskin.
44010036	Diosmi, Jesucristoq chawpinta thak kay allin willakuykunata willaspan, Israel llaqta runakunaman huk willakuyta apachimurqan. Paymi, tukuy runakunaq Señorninqa.
44010037	Qankunaqa, Galilea probinsiamanta qallarispa, tukuy Judea probinsiantinpi willasqan willakuytaqa yachankichismi. Chayqa, Juanpa willasqan bautismowanmi qallarirqan.
44010038	Kaytaqa Nazaret llaqtayoq Jesusta, imaynatachus Santo Espirituwan, atiywan ima hawiykusqanmantan nishani. Diosmi paywan kasharqan. Chayraykun payqa, allin kaqta ruwaspan, hinallataq saqraq tukuy ñak'arichisqanta qhaliyachispan purirqan.
44010039	Ñoqaykutaqmi, Judea suyupipas, Jerusalén llaqtapipas, tukuy imaymanakuna ruwasqanmanta testigokunaqa kayku. Paytan k'aspipi warkuspanku, wañuchirqanku.
44010040	Diostaqmi ichaqa, kinsa p'unchaymanta sayarichimpurqan. Hinan ñoqaykuman rikhurichiwarqanku.
44010041	Manan llapan llaqta runamanchu rikhurirqan. Aswanpas ñoqayku ñawpaqmantapacha Diospa akllasqankunamanmi rikhuriwarqanku. Wañusqakunamanta kawsarimpusqan qhepaman paywan mikhuqkunapas, ukyaqkunapas ñoqaykun kayku.
44010042	Paymi llaqta runakunaman willamunaykupaq kachamuwanku. Kawsaqkunaq, hinallataq wañuqkunaq Chaninchaqninku Diospa churasqan kasqanta sut'inchanaykupaqmi kachamuwanku.
44010043	Llapallan Diospa rantinpi rimaqkunan paymanta willakunku. Llapa pikunachus paypi iñiqqa, sutinpi hucha pampachayta chaskinanpaqmi willakunku, nispa.
44010044	Chay simikunata Pedro rimashanankamataq, simikunata llapallan uyariqkuna pataman Santo Espíritu uraykamurqan.
44010045	Diosmi mana-judío runakunamanpas Santo Espírituq qokuyninta hich'aykamurqan. Chayraykun, Pedrowan hamuq sirkunsisionmanta iñiq judío runakunaqa utirayarqanku.
44010046	Paykunataqa wak simi rimaykunapi rimaqta, hinallataq Diostapas hatunchaqtan uyarirqanku.
44010047	Hinaqtinmi Pedroqa, kutichispa nirqan: —¿Paykuna mana bautisasqa kanankupaqri, pitaq unuta hark'akuyta atinman? Paykunapas, ñoqanchis hinan, Santo Espirituta chaskirqanku, nispa.
44010048	Hinan paykunaqa, Señorpa sutinpi bautisasqa kanankupaq kamachirqan. Hinaqtinmi pisi p'unchaykunallapas qhepakunanpaq Pedrota balikurqanku.
44011001	Judea probinsiantinpi kaq apostolkunapiwan, wawqepanakunapiwanmi, mana-judío runakunapas Diospa siminta chaskisqankuta uyarirqanku.
44011002	Jerusalén llaqtaman Pedro wichaqtintaq, sirkunsisionmanta kaq judío runakunaqa paywan churanakurqanku.
44011003	Hinan nirqanku: —¡Mana sirkunsidasqa runakunaq wasinman haykuspaykin, paykunawan mikhurqanki! nispanku.
44011004	Hinan Pedroqa, kantollamanta willayta qallarirqan.
44011005	Nirqantaq: —Jope llaqtapin ñoqaqa Diosman parlasharqani. Hinan huk mosqhoypi hina rikhuriyta rikurqani. Chay rikhuriypitaqmi, hanaq pachamanta huk q'epi hatun sábana hina, tawantin ch'ullpanmanta uraykachimusqa karqan. Hinan ñoqaq kasqaykama chayamurqan.
44011006	Chayta allintapuni qhawaykuspaytaqmi, yuyaykurqani. Hinan hallp'a pachamanta tawa chakiyoq animalkunatawan, k'ita animalkunatawan, pampan suchuq animalkunatawan, phalaq animalkunatawan ima rikurqani.
44011007	Chaymantataqmi huk kunkata uyarirqani. Nimuwarqantaq: ‘Pedro, sayariy. Wañuchispaykitaq mikhuy,’ nispa.
44011008	Ñoqataqmi ichaqa nirqani: ‘¡Manapunin imaynallanmantapas Señor! Ñoqaq simiytaqa manan ima mana mikhuna kaqpas, nitaq qhelli kaqpas haykurqanchu,’ nispay.
44011009	Hinaqtinmi hanaq pachamanta kunkaqa, iskay kutinpi kutichimuwarqan: ‘Diospa ch'uyanchasqantaqa ama mana mikhunapaq kaqta hinaqa qhawariychu nispa.
44011010	Chayqa kinsa kutinkaman karqan. Hinan llapanpas hanaq pachaman wakmanta hoqarisqa kapurqan.
44011011	Chayllamanmi kasqayku wasiman, Cesarea llaqtamanta ñoqaman kachamuwasqanku kinsa qharikunaqa chayamurqanku.
44011012	Santo Espiritutaqmi ichaqa, ama iskayaspa paykunawan rinaypaq rimaykuwarqan. Ñoqawantaqmi kay soqta wawqekunapas rillarqankutaq. Hinan Kornelioq wasinman haykurqayku.
44011013	Paytaqmi, imaynatachus wasinpi sayashaqta huk angelta rikurqan, hinallataq imatachus nirqan, chayta willawarqanku. Angelqa nisqan karqan: ‘Jope llaqtaman qharikunata kachay, hinaspa Pedro sutiwan sutichasqa Simonta waqyachimuy.
44011014	Payllataqmi simikunata rimaykusunki. Chay simikunaq chawpintataqmi Diosqa qantapas, wasiykipi llapan kaqkunatapas qespichisunki,’ nispa.
44011015	Rimayta qallariqtiytaqmi, imaynan qallariypi ñoqaykuman, chay hinallatataq paykunaq patankumanpas Santo Espíritu uraykamurqan.
44011016	Hinaqtinmi Señorpa rimasqankunata yuyarirqani. Señorqa nirqanmi: “Cheqapaqmi Juanqa, unupi bautisarqan. Qankunataqmi ichaqa, Santo Espirituwan bautisasqa kankichis,” nispan.
44011017	Chay hinaqa, imaynan ñoqanchis Señor Jesucristopi iñiqkunamanpas qowarqanchis, chay hinallatataqmi Diosqa, kikin qokuyllatataq paykunamanpas qollarqantaq. Hina kaqtinqa, ¿Diosta hark'akunaypaq pitaq ñoqari karqani? nispa.
44011018	Chay imaymanakunata uyarispankutaq, upallakapurqanku. Hinan Diosta yupaycharqanku. Nirqankutaq: —¡Chay hinaqa, mana-judío runakunamanpas Diosqa kawsaypaq yuyayman kutirikuyta qosqamá! nispanku.
44011019	Estebanpa p'unchayninkunapi qatiykachayraykun ch'eqerichisqa karqanku. Hinan Fenisia suyukama, Chipre islakama, hinallataq Antiokía llaqtakama rirqanku. Paykunaqa, manan pimanpas simita willarqankuchu. Aswanpas judío runakunallamanmi willarqanku.
44011020	Paykuna ukhupitaqmi ichaqa, Chipre islamanta, hinallataq Sirene suyumanta qharikuna kasharqanku. Paykunan Antiokía llaqtaman haykurqanku. Hinan Señor Jesusmanta allin willakuykunata willaspanku, griego simita rimaq judío runakunaman rimaykurqanku.
44011021	Señorpa makintaqmi, paykunawan kasharqan. Chaymi ancha askha runakuna iñikapurqanku, hinallataq Señormanpas kutirikapurqanku.
44011022	Chay imaymanakunamanta willakuytataqmi, Jerusalén llaqtapi kaq iñiq t'aqaqa uyarirqan. Hinan Antiokía llaqtakama rinanpaq Bernabeta kacharqanku.
44011023	Bernabeqa, Antiokía llaqtaman chayaspanmi, Diospa allinpaq qokuyninta rikuspa, anchatapuni kusikurqan. Hinan sonqowan Señorpi qaqata takyanankupaq llapallankuta kallpanchaykurqan.
44011024	Payqa, allin runan karqan. Santo Espirituwanpas, iñiywanpas hunt'aykusqan karqan. Ancha askha runakunataqmi Señorman yapakurqanku.
44011025	Chaymantataq Bernabeqa, Saulota maskhamunanpaq Tarso llaqtaman rirqan. Hinan payta tarispan, Antiokía llaqtaman pusarqan.
44011026	Chaypitaqmi, iñiq t'aqawan watantin huñukurqanku. Hinallataq askha runakunaman yachachirqanku. Antiokía llaqtapitaqmi, yachachisqakunata chay p'unchaymantapacha ‘Cristianokuna’ nispa suticharqanku.
44011027	Chay p'unchaykunapitaqmi, Diospa rantinpi rimaqkunamanta wakinninkuqa Jerusalén llaqtamanta Antiokía llaqtaman uraykurqanku.
44011028	Chay uraykuqkunamanta hukninkutaqmi, Agabo sutiyoq karqan. Paymi sayarispan, Santo Espírituq chawpinta hallp'a pachantinpi hatun yarqay kananmanta sut'itapuni willakurqan. Chay yarqayqa Claudio Cesarpa p'unchayninkunapin karqan.
44011029	Hinan yachachisqakunaqa, sapankankuq imankuchus kapusqanman hina, Judea suyupi tiyaq wawqe-panakunaman yanapakuyta apachinankupaq rimanakurqanku.
44011030	Chay hinatapunitaqmi, kurak runakunaman Bernabepa, hinallataq Sauloq chawpinta apachispa ruwarqanku.
44012001	Chay tiempopitaqmi, rey Herodesqa iñiq t'aqamanta wakinninkuta hap'ichispa ñak'arichirqan.
44012002	Juanpa wawqen Jakobotataq, espadawan sipichirqan.
44012003	Judío runakunapaq chaykuna allin kasqanta qhawarispantaq, Pedrotapas hap'ichillarqantaq. Chay p'unchaykunaqa, mana lebadurayoq t'antakunaq p'unchayninkunan karqan.
44012004	Pedrota hap'ichispantaq, karselman wisq'achirqan. Hinan tawa-tawamanta, tawa t'aqa soldadokunaman, makilla qhawanankupaq hap'ichirqan. Paskua fiesta pasaytan, runakunaq rikunanpaq horqomuyta Herodesqa yuyaykusharqan.
44012005	Chay hinan Pedroqa, karselpi allin waqaychasqa kasharqan. Iñiq t'aqataqmi ichaqa, mana thanispa Pedropaq Diosman parlasharqanku.
44012006	Herodes horqochimunan kashaqtintaq, chay kikin tuta Pedroqa iskay soldadokuna chawpipi, hinallataq iskay kadenakunawan watasqa puñusharqan. Guardiakunataqmi punkuq ñawpaqenpi karselta makilla kuidasharqanku.
44012007	Hinan chayllaman, Señorpa huk angelnin rikhurirqan. Hinallataq huk k'anchay karsel ukhupi k'ancharirqan. Angeltaq Pedrota waqtanninpi takaykuspan rikch'arichirqan. Nirqantaq: —Usqhaylla sayariy, nispa. Hinan makinkunamanta kadenakunaqa urmarqaripurqan.
44012008	Hinaqtinmi angelqa, Pedrota nirqan: —Chumpikuy, hinaspa husut'aykiwanpas churakuy, nispa. Hinan Pedroqa chay hinata ruwarqan. Chaymantataq payta nillarqantaq: —P'achaykiwan p'achakuspa qatikamuway, nispa.
44012009	Lloqsispantaq qatikurqan. Ichaqa manataqmi angelpa ruwasqan cheqaq kasqanta entiendirqanchu. Aswanmi, rikhuriytapas rikushanman hina paypaqqa karqan.
44012010	Ñawpaq kaq guardiatapas, iskay kaq guardiatapas pasarqankun. Hinan llaqta qhawashaq fierro punkuman chayarqanku. Chay punkutaqmi kikillanmanta kicharikurqan. Lloqsispankutaq, aswanta huk kallenta risharqanku. Hinan angelqa paymanta qonqaylla chinkarapurqan.
44012011	Hinaqtinmi Pedroqa, yuyayninta hap'ikuspa nirqan: —Señorqa huk angelninta kachamuspan Herodespa makinmanta kacharichiwasqanta kunanqa cheqaqmantan entiendini. Judío runakunaq lliw suyakusqanmantapas horqowanmi, nispa.
44012012	Chaymanta kuentata qokuspantaqmi, Maríaq wasinta rirqan. Chaypin askha runakuna huñunasqa kasharqanku, hinallataq Diosman parlasharqanku. Mariaqa, Markos sutiwan sutichasqa Juanpa mamitanmi karqan.
44012013	Kalle-punkuta Pedro takaykuqtintaq, Rode sutiwan sutichasqa huk sipas uyariq lloqsimurqan.
44012014	Sipastaqmi, Pedroq kunkanta reqsiruspa, ancha kusikuymanta mana punkuta kicharqanchu. Aswanpas ukhuman phawaykuspanmi, punkupi Pedroq kashasqanta willamurqan.
44012015	Paykunataq sipasta nirqanku: —¡Waq'ayarqonkichá! nispanku. Sipastaq ichaqa nirqan: —Pedropunin, nispa. Hinaqtinmi paykunaqa nirqanku: —¡Angelninchá! nispanku.
44012016	Pedrotaq ichaqa, punkuta takakusharqanpuni. Kichamuspankutaq, payta rikururqanku. Hinan utirayarqanku.
44012017	Pedrotaq ichaqa, makinwan señaschaspan, upallachirqan. Hinan imaynatachus karselmanta Señorqa horqomusqa karqan, chayta paykunaman willarqan. Chaymantataqmi nirqan: —Jakoboman, hinallataq wawqe-panakunamanpas chayta willamuychis, nispa. Hinan Pedroqa, lloqsispan wak cheqasman ripurqan.
44012018	P'unchayaramuqtintaqmi, soldadokuna ukhupi imachus Pedrowan pasasqanmanta sinchi ch'aqwaray karqan.
44012019	Herodestaqmi ichaqa, Pedrota maskhachirqan, hinaspan manapuni tarirqanchu. Guardiakunata allin-allinta tapuspantaq, paykuna wañuchisqa kanankupaq kamachikurqan. Chaymantataqmi Herodesqa, Judea suyumanta Cesarea llaqtaman uraykurqan. Hinan chaypi qhepakurqan.
44012020	Tiro suyupi, hinallataq Sidón suyupi runakunapaqmi, Herodesqa sinchi phiñasqa kasharqan. Paykunataqmi ichaqa, rimanakuspa reypa qayllanman rirqanku. Reytaqmi chay suyunkuman mikhunata apachiq. Chayraykun reypa puñunanta allichaq kurak kamachin Blastota uyachispanku, thak kayta mañakurqanku.
44012021	Huk señalasqan p'unchaypitaqmi, Herodesqa rey kanan p'achanwan p'acharukuspa, tribunalpi tiyaykurqan. Hinan kallpachay simikunata paykunaman rimaykurqan.
44012022	Llaqta runakunataqmi qaparirqanku: —¡Kayqa, Diospa kunkanmi, manamá runaq kunkanchu! nispanku.
44012023	Herodesqa, manan hatunchayta Diosman qorqanchu. Chaymi qonqayllamanta, Señorpa huk angelnin k'irirurqan. Hinan kurukunaq mikhusqan wañukapurqan.
44012024	Diospa simintaqmi ichaqa, wiñarqan, hinallataq yapakurqan.
44012025	Hinan ruwanankuta hunt'aspanku, Bernabepiwan, Saulopiwan, Markos sutiwan sutichasqa Juanta pusarikuspa, Jerusalén llaqtaman kutimpurqanku.
44013001	Antiokía llaqtapi kaq iñiq t'aqapin, Diospa rantinpi rimaqkuna, hinallataq yachachiqkuna karqanku. Paykunaqa, Bernabé, Níger nispa sutichasqa Simón, Sirene suyumanta Lucio, Tetrarka Herodeswan kuska uywasqa Manaén, Saulo iman karqanku.
44013002	Paykuna Señorta serbishaqtinku, hinallataq ayunashaqtinkun, Santo Espirituqa nirqan: —Ima llank'anapaqchus waqyakusqay Bernabetawan Saulotawan t'aqapuwaychis, nispa.
44013003	Hinaqtinmi, ayunaspanku, hinallataq Diosman parlaspanku, paykuna pataman makinkuta churaykurqanku. Hinan kacharparirqanku.
44013004	Paykunatan Santo Espíritu kacharqan. Hinan Seleusia llaqtaman uraykurqanku. Chaymantataqmi Chipre islaman qochanta rirqanku.
44013005	Hinan Salamina llaqtaman chayaspanku, judío runakunaq huñukunanku wasikunapi Diospa siminta willarqanku. Juantataqmi yanapaqninkupaq pusakurqanku.
44013006	Chay islanta Pafos llaqtakama rispankutaq, huk layqa runata tarirqanku. Payqa Barjesús sutiwan sutichasqa, falso profeta judío runan karqan.
44013007	Barjesusqa, Sub-prefecto Sergio Paulowanmi kasharqan. Payqa, yuyaysapa qharin karqan. Paymi, Diospa siminta uyariyta munaspan, Bernabetawan, Saulotawan waqyachimurqan.
44013008	Bernabetawan, Saulotawantaqmi ichaqa, Barjesús sutiwan sutichasqa layqa hark'akurqan. Chayraykun paypa sutinqa Elimas ninanta nin. Paymi, Sub-prefectota iñiymanta waqllichiyta munarqan.
44013009	Pablo sutiwan sutichasqa Saulotaqmi, Santo Espirituwan hunt'aykusqa karqan. Paymi, Elimasta allintapuni qhawaykurqan.
44013010	Hinan nirqan: —¡Yaw saqraq churin! ¡Qanqa tukuy q'otukuywan, hinallataq lliw mana allinwan hunt'aykusqan kashanki! ¡Qanqa tukuy chanin kaypa awqanmi kanki! ¿Señorpa siwk hina ñanninta waqllichispa, manachu sayk'unki?
44013011	Kunantaq ichaqa, ¡qhawariy, Señorpa makinmi qanpa kontraykipi kashan! Huk tiempon ñawsayapunki. Manataqmi intitapas rikunkichu, nispa. Hinan qonqayllamanta tutayaykuy, hinallataq laqha-tutayaykuy payman tutayaykamurqan. Thanpiykachaspantaq, makinmanta aysachikunanpaq pillatapas maskharqan.
44013012	Hinaqtinmi, Subprefectoqa, imachus pasasqanta rikuspa, iñirqan. Hinallataq Señorpa yachachikuyninmantapas muspharirqan.
44013013	Hinan Pabloqa, riqmasinkunawan Pafos llaqtamanta barkapi rispanku, Panfilia suyupi kashaq Perge llaqtaman chayarqanku. Juantaqmi ichaqa, paykunamanta t'aqakuspan Jerusalén llaqtaman kutipurqan.
44013014	Perge llaqtamanta pasaspankutaq, Pisidia suyupi kaq Antiokía llaqtaman chayarqanku. Hinan sábado p'unchaypi, judío runakunaq huñukunanku wasiman haykuspanku, chaypi tiyaykurqanku.
44013015	Judío runakunaq huñukunanku wasipi umalliqkunaqa, Kamachikuy Simi qelqatawan, Diospa rantinpi rimaqkunaq qelqasqankutawanmi ñawincharqanku. Chaymantataqmi, Pablota riqmasinkunatawan waqyachirqanku. Hinan nirqanku: —Wawqellaykuna, sichus llaqta runakunata kallpanchaykunaykichispaq ima simikunallapas kashan chayqa, rimaykuychis, nispanku.
44013016	Pablotaqmi sayarirqan. Hinan upallanankupaq makinwan señaschaspa nirqan: —Israel llaqtamanta qharikuna, hinallataq Diosta manchakuqkuna, uyariychis.
44013017	Kay Israel llaqtaq Diosninmi, taytamamanchiskunata akllakurqan. Paykuna Egipto suyupi mana llaqtayoqña kashaqtinkupas, Diosqa altomanpunin hoqarirqan. Makinta haywarispantaq, chay suyumanta paykunata horqomurqan.
44013018	Hinan huk tiempo, yaqa tawa chunka watata hina, ch'inniqpi imaynatachus kawsasqankuta Diosqa pasiensiarqan.
44013019	Kanaán hallp'api qanchis suyukunata ch'usaqmanraq tukuchispantaqmi, chay hallp'ankuta erensiata qorqan.
44013020	Chaymantataqmi, yaqa tawa pachak phisqa chunkan watantin, Diospa rantinpi rimaq Samuelkama chaninchaqkunata qorqan.
44013021	Chaymantapachataqmi, reyta mañakurqanku. Hinan Diosqa, Kispa churin Saulta paykunaman qorqan. Payqa, Benjamín ayllumanta qharin karqan. Tawa chunka watatataqmi kamachikurqan.
44013022	Saulta wikch'upuspantaqmi, Davidta rey kananpaq churarqan. Hinan paymanta sut'incharqan: ‘Sonqoyman hina runatan Isaípa churin Davidta tarini. Payqa tukuy munayniytan ruwanqa,’ nispa. (1 Sam. 13:14)
44013023	Promesaman hinataqmi, Diosqa Davidpa mirayninmanta Israel llaqtapaq Qespichiq Jesusta apamurqan.
44013024	Manaraq pay hamushaqtinmi, Juanqa, Israel llaqtantin runakunaman yuyayman kutirikuy bautismomanta willarqan.
44013025	Hinaqtinmi, ña ruwananta tukushaspaña, Juanqa nirqan: ‘¿Pi kasqaytataq qankunari yuyaykunkichis? Manan paychu ñoqaqa kani. Aswanpas qhawariychis, qhepaytan huk hamushan, ñoqaqa manan husut'anpa watullantapas paskanaypaq hinachu kani,’ nispa.
44013026	Wawqellaykuna, Abrahampa miraynin wawakuna, hinallataq qankuna ukhupi Dios manchakuqkuna, uyariychis. Diosmi, qankunaman kay qespikuymanta willakuyta apachimun.
44013027	Jerusalén llaqtapi tiyaqkunapas, kamachikuqninkunapas manan Jesustaqa reqsirqankuchu. Manataqmi sapa sábado p'unchay Diospa rantinpi rimaqkunaq nisqan simikuna ñawinchasqankutapas yuyayninkuman churarqankuchu. Ichaqa Jesusta huchachaspankutaqmi, chaykunata hunt'arqanku.
44013028	Wañuchinapaq hina, ima huchachaytapas mana tarishaspankun, Jesús wañuchisqa kananpaq Pilatota mañakurqanku.
44013029	Paymanta llapan imaymana qelqasqakunaqa hunt'akusqañan karqan. Hinamantataqmi chakatana k'aspimanta uraykachispanku aya p'ampana t'oqoman churarqanku.
44013030	Diostaqmi ichaqa, wañusqakunapuramanta kawsarichimpurqan.
44013031	Hinan Jesusqa, Galilea probinsiamanta Jerusalén llaqtaman paywan wichaqkunaman askha p'unchaykunapi rikhurirqan. Paykunan kunanqa llaqta runa qayllapi paymanta willakuqkuna kanku.
44013032	Chay hinallataqmi ñoqaykupas, taytakunaman Diospa promesa qosqanmanta allin willakuykunata willaykiku.
44013033	Diosqa, Jesusta kawsarichimpusqanpin, ñoqanchis wawankunapaq chay promesataqa hunt'arqan. Iskay kaq salmopipas qelqasqan kashan: ‘Qanqa Churiymi kanki. Ñoqan kunan p'unchay churiyarqayki,’ nispa. (Sal. 2:7)
44013034	Chay hinaqa, manapuni hayk'aqpas ismunanpaqmi, wañusqakunapuramanta Jesusta kawsarichimpurqan. Chaymantan kay hinataqa nirqan: ‘Davidman prometesqay ch'uya, hinallataq huntaq saminchaykunatan qosaykichis,’ nispa. (Isa. 55:3)
44013035	Chayraykun huk cheqas qelqapipas nillantaq: ‘Ch'uya kamachiykiq ismunantaqa manan munawaqchu,’ nispa. (Sal. 16: 10)
44013036	Cheqapaqpunin Davidqa, kikinpa mirayninpi Diospa munayninman hina serbisqan qhepaman, wañukapurqan. Taytamamankunaman huñuykusqataq karqan. Hinan ismupurqan.
44013037	Pitachus Dios kawsarichimpurqan, paymi ichaqa, mana ismurqanchu.
44013038	Chay hina kaqtinqa, wawqellaykuna, Jesuspa chawpinta huchakunata Dios pampachasqantan willasunkichis, chaytan yachanaykichis.
44013039	Moisespa Kamachikuy Siminqa, manan pitapas chaninman tukuchiyta atirqanchu. Jesuspi hayk'an iñiqmi ichaqa, chaninman tukuchisqaña kapun.
44013040	Chay hinaqa, paqtataq, Diospa rantinpi rimaqkunaq qelqasqankupi nisqan qankunaman chayamusunkichisman.
44013041	Chay qelqasqankupin Diosqa nirqan: ‘P'unchayniykichiskunapin hatun ruwayta ruwani. Chay ruwayqa, piña willasuqtiykichispas, mana hayk'aq kreenaykichispaq ruwaymi. Chayrayku asipayakuqkuna, qhawariychis, yuyayniykichisman ama kabechunchu, hinaspa ch'usaqman tukupuychis,’ nispan, nispa. (Hab. 1:5)
44013042	Judío runakunaq huñukunanku wasimanta Pablo, riqmasinkunantin lloqsipushaqtinkutaq, mana-judío runakunaqa kay kikin willakuyllamantataq hamuq sábado p'unchaypipas willananpaq balikurqanku.
44013043	Huñunakuqkuna ch'eqeripuqtinkutaq, askha judío runakuna, hinallataq judioman t'ikrakuq Dios manchakuqkunapas, Pablota, Bernabetawan qatikurqanku. Hinan paykunaqa, rimaykuspanku Diospa allinpaq qokuynillanpipuni takyanankupaq kallpachaykurqanku.
44013044	Qatiqnin sábado p'unchaypitaq, Diospa siminta uyarinankupaq yaqapas llaqtallantin runakuna huñunaykakamurqanku.
44013045	Judío runakunataq, chay ancha askha runakunata rikuspanku, sinchitapuni enbidiakurqanku. Hinan Pabloq nisqan kontrapi rimaspanku, k'arakta k'amirqanku.
44013046	Hinaqtinmi Pablowan, Bernabewanqa, mana manchakuspapuni nirqanku: —Qankunaman ñawpaqta Diospa siminta rimaykunaykuqa, nesesariopunin karqan. Ichaqa manan chaskiyta munankichischu, nitaqmi wiñay kawsaypaq hinachu qhawarichikunkichispas. Chayrayku qhawariychis, mana-judío runakunamanmi kutipushayku.
44013047	Kay hinatapunin Señorqa kamachiwarqanku: ‘Mana-judío runakunata k'anchaqpaq, hinallataq kay pachaq k'uchunkamaraq qespikuypaq kanaykipaqmi, churayki,’ nispan, nispanku. (Isa. 49:6)
44013048	Chayta uyarispataq, mana-judío runakunaqa anchata kusikurqanku, hinallataq Señorpa simintapas hatuncharqanku. Hinan hayk'an wiñay kawsaypaq Diospa akllakusqan kaqkunaqa, iñikapurqanku.
44013049	Señorpa simintaq, chay suyuntinpi willasqa karqan.
44013050	Judío runakunataq ichaqa, Dios manchakuq respetana warmikunata, hinallataq llaqtapi umalliqkunata umacharqanku. Hinan Pablota, Bernabetawan qatiykachanankupaq hatarichirqanku. Hinaspataq chay suyunkumanta paykunata wikch'urqanku.
44013051	Chaymi paykuna kontra chaki pachankupi hallp'ata chhaphchikurqanku. Hinaspa Ikonio llaqtaman ripurqanku.
44013052	Hinan yachachisqakunaqa, ancha kusikuywan, hinallataq Santo Espirituwan hunt'aykusqa karqanku.
44014001	Pablowan, Bernabewantaq, Ikonio llaqtapi judío runakunaq huñukunanku wasiman kuska haykurqanku. Hinan paykuna chaypi rimariqtinku, ancha askha judío runakuna, hinallataq Gresia suyumanta runakunaraq iñikapurqanku.
44014002	Mana iñiyta munaq judío runakunataqmi ichaqa, wawqe-panakunaq kontrankupi mana-judío runakunata hatarichirqanku, hinallataq yuyayninkuta waqllichirqanku.
44014003	Chaymi, mana manchakuywan willaspanku, chaypi unay tiempota qhepakurqanku. Señorpitaqmi sonqo churayninkuqa karqan. Paymi, allinpaq qokuy simikunata sut'incharqan. Hinan paykunaq chawpinta, señalkunatapas, musphana ruway ruwanakunatapas ruwachirqan.
44014004	Hinaqtinmi llaqta runakunaqa t'aqanasqa kasharqanku. Wakinmi judío runakunawan kasharqanku, wakinninkutaq apostolkunawan kasharqanku.
44014005	Chay mana-judío runakunapiwan, judío runakunapiwan, kamachikuqninkunapiwan kuskataqmi, paykunata k'aminankupaq, hinallataq rumiwan ch'aqenankupaq hatarirqanku.
44014006	Chayta yacharuspankutaqmi paykunaqa, Likaonia probinsiapi kashaq Listra llaqtaman, Derbe llaqtaman, hinallataq tukuy chay suyuq muyuriqninkunaman ayqekurqanku.
44014007	Chaypitaqmi allin willakuyta willaspa kasharqanku.
44014008	Listra llaqtapitaqmi mana puriy atiq runa tiyasharqan. Payqa, nasesqanmantapachan such'u kasqa karqan. Manataqmi hayk'aqpas puririsqachu karqan.
44014009	Paymi, Pabloq rimasqanta uyarisharqan. Hinan Pabloqa, allinta payta qhawaykuspan qhaliyachisqa kananpaq iñiynin kasqanta qhawarirqan.
44014010	Hinan Pabloqa, kunkayoqta payta nirqan: —¡Chakiykiwan allinta sayariy! nispa. Hinan chay runaqa, saltaspan puririrqan.
44014011	Hinaqtinmi, runakunaqa, Pabloq ruwasqanta rikuspanku, Likaonia rimaypi kunkayoqta qaparirqanku. Nirqankutaq: —¡Runa rikch'aypin dioskuna ñoqanchisman uraykamuwanchis! nispanku.
44014012	Bernabetan Zeus sutiwan suticharqanku. Pablotataqmi Diospa siminta apasqanrayku Hermes sutiwan suticharqanku.
44014013	Hinaqtinmi llaqtaman haykunapi Zeusta yupaychana wasipi kaq saserdoteqa, torokunata, hinallataq t'ika mayt'ukunata paykunaq llaqta punkunkuq qayllanman aparqan. Hinan llaqta runakunawan kuska sakrifisiokunata haywayta munarqanku.
44014014	Chayta uyarispankutaq, apóstol Bernabepiwan, apóstol Pablopiwan p'achankutaraq llik'ikurqanku. Hinan chay askha runakunaq chawpinkuman qaparispa phawaykurqanku.
44014015	Hinan nirqanku: —Qharikuna, ¿imanaqtinmi chaykunata ruwashankichis? Ñoqaykupas qankuna hina runakunallan kayku. Kay imaymana yanqa mana baleq kaqkunamanta, kawsashaq Diosman yuyayniykichista t'ikranaykichispaqmi allin willakuytaqa willaykiku. Paymi hanaq pachatapas, hallp'a pachatapas, mamaqochatapas, hinallataq tukuy chaykunapi kaqkunatapas kamarqan.
44014016	Ñawpa runa-miraykunapipas Diosqa, llapa suyukunata kikinkuq munasqanku ñanpi purisqankutan hinallata qhawarqan.
44014017	Chay hinaña kaqtinpas, payqa allinta ruwayninkunawanpunin pay kikinmantaqa sut'inchakurqan. Paymi, hanaq pachamanta parata qospasunkichis, tiemponpi ruruy tiempotapas qosunkichis. Sonqoykichistataqmi mikhunawan, hinallataq may kusikuywan hunt'aykuchirqasunkichis, nispanku.
44014018	Chay imaymanakunata nispankun, askha runakunaq paykunaman sakrifisio haywanankuta sasatapuni hark'arqanku.
44014019	Hinaqtinmi Antiokía llaqtamantawan, Ikonio llaqtamantawan wakin judío runakuna hamurqanku. Hinan chay askha runakuna Pablota rumiwan ch'aqenankupaq q'otullawan uyachirqanku. Ch'aqespankutaq wañusqa kananpaq yuyaspanku llaqta hawaman aysarparirqanku.
44014020	Yachachisqakunataq ichaqa, payman muyurukurqanku. Hinan payqa, sayaripuspan llaqtaman haykurqan. Qhepantin p'unchaytaq Bernabepiwan Derbe llaqtaman puriripurqanku.
44014021	Chay llaqtapitaqmi, allin willakuyta willarqanku. Hinallataq askha yachaqakuqkunamanpas yachachirqanku. Chay qhepatataq Listra llaqtaman, Ikonio llaqtaman, hinallataq Antiokía llaqtaman kutipurqanku.
44014022	Yachachisqakunatataqmi sonqochaykurqanku, hinallataq iñiypi takyanankupaq kallpancharqanku. Nirqankutaq: —Diospa qhapaq suyunmanqa, anchata muchuspapunin haykunanchis, nispanku.
44014023	Hinan sapanka iñiq t'aqapi kurak runakunata churarqanku. Ayunukunawan Diosman parlaspankutaqmi, iñisqanku Señorman paykunata hap'iykuchirqanku.
44014024	Pisidia suyunta pasaspankutaq, Panfilia suyuman chayarqanku.
44014025	Perge llaqtapi Diospa siminta willaspankutaq, Atalia llaqtaman uraykurqanku.
44014026	Chaymantataq, Antiokía llaqtaman qochanta rirqanku. Chaypin Diospa ruwananta hunt'anankupaq, Diospa allinpaq qokuyninman hap'iykachisqa karqanku.
44014027	Chayaspankutaq, iñiq t'aqata huñurqanku. Hinan Diospa tukuy imaymanakunata paykunaq chawpinta ruwasqanta willarqanku. Hinallataq imaynatachus Diosqa, iñiypa punkunta mana-judío runakunaman kicharisqantapas willallarqankutaq.
44014028	Chaypitaqmi, yachachisqakunawan unayta qhepakurqanku.
44015001	Hinaqtinmi Judea suyumanta Antiokía llaqtaman wakin hamuqkunaqa wawqe-panakunaman yachachirqanku. Nirqankutaq: —Sichus mana Moisespa ruwayninman hina sirkunsidachikunkichischu chayqa, manan qespichisqa kayta atiwaqchischu, nispanku.
44015002	Hinan Pablowan, Bernabewan paykunaq kontranpi hatariqtinku, huchatariy hinallataq sinchi churanakuy sayarirqan. Chaymi wawqe-panakunaqa, Pablowan, Bernabewan, hinallataq wakinkunapiwan Jerusalén llaqtaman wichaspa apostolkunawan, kurak runakunawan ima, chaymanta rimamunankupaq rimanakurqanku.
44015003	Hinaqtinmi iñiq t'aqaq kachasqankunaqa, Fenisia llaqtanta, hinallataq Samaria probinsianta mana-judío runakunapas Diosman kutirikusqankumanta willaspanku, pasarqanku. Hinan llapallan wawqe-panakunaqa, ancha kusisqapuni karqanku.
44015004	Pablowan, Bernabewan Jerusalén llaqtaman chayaqtinku hinataq, iñiq t'aqapiwan, apostolkunapiwan, umalliq runakunapiwan, paykunata chaskiykurqanku. Hinan paykunaqa, paykunaq chawpinta Dios tukuy imaymanakuna ruwasqanta paykunaman willarqanku.
44015005	Pantasqa t'aqa fariseokunamanta wakin iñiqkunataqmi ichaqa, sayarispa nirqanku: —Sirkunsidanayku, hinallataq Moisespa Kamachikuy Siminta waqaychanaykichispaq kamachinaykuqa nesesariopunin, nispanku.
44015006	Hinaqtinmi apostolkunaqa, kurak runakunawan chaymanta rimanankupaq huñunakurqanku.
44015007	Sinchi hatun churanakuy hatariqtintaqmi, Pedroqa sayarispa nirqan: —Wawqellaykuna, ñawpa p'unchaykunamantapacharaq manajudío runakunaman allin willakuy simita rimarisqaypa chawpinta uyarispa iñikapunankupaqmi, ñoqanchis ukhumanta, Diosqa akllakuwarqan. Chaytaqa yachankichismi.
44015008	Sonqokunata reqsiq Diostaqmi, ñoqanchisman hina paykunamanpas Santo Espirituta qospa sut'incharqan.
44015009	Iñiypa chawpinta sonqonkutapas ch'uyanchasqanraykun, Diosqa paykunatawan, ñoqanchistawan manapuni wakinta allinpaq, wakintataq pisipaq qhawarinchu.
44015010	Kunantaq ichaqa, ¿imanaqtinmi taytanchiskunaqpas, ñoqanchispapas mana apay atisqanchis yuguta yachachisqakunaq much'un pataman churaspaykichis, Diosta wateqankichis?
44015011	Aswanmi, Señor Jesuspa allinpaq qokuyninpa chawpillantataq, paykuna hina ñoqanchispas qespichisqa kasqanchista iñinchis, nispa.
44015012	Hinaqtinmi chay llapan askha runakunaqa, ch'in kapurqanku. Hinamantataq Bernabetawan, Pablotawan uyarirqanku. Paykunaq chawpintan Diosqa, mana-judío runakuna ukhupi may hinaniraq señalkunata, hinallataq musphana ruwaykunata ruwasqa karqan. Chaytan paykunaqa willakurqanku.
44015013	Paykuna rimayta tukuqtinkutaq, Jakoboqa kutichispan nirqan: —Wawqellaykuna, uyariwaychis.
44015014	Diosqa paypa sutinpaq paykunapuramanta huk llaqtata akllakunanpaqmi, ñawpaq kutinpi mana-judío runakunaman watukamurqan. Chaytan Simonqa willaruwanchisña.
44015015	Chaywantaqmi, Diospa rantinpi rimaqkunaq imaynatachus qelqasqankuqa tupan.
44015016	Chay qelqasqankupitaqmi Diosqa nirqan: ‘Chay imaymanakuna qhepatataqmi kutimusaq, hinaspa Davidpa urmasqa Diospaq ruwasqa karpanta wakmanta hatarichisaq. Thunisqa kaqkunatataqmi wakmanta ruwasaq, hinallataq hatarichisaq.
44015017	Wak runakunapas, llapa mana-judío runakunapas, paykunapi sutiy willasqa kaqtin, Señorta maskhanankupaqmi hatarichisaq. Chaytan tukuy imaymana kamaq Señorqa nin,’ nispa. (Amós 9:11-12)
44015018	Diosqa, tukuy ruwasqankunatapas wiñay wiñaymantapacharaqmi yachan.
44015019	Chayraykun ñoqaqa, Diosman kutirikuq manajudío runakunata ama sasachachishananchispaq chaninchani.
44015020	Aswanpas, idolota yupaychaywan qhellichakuymanta, qhellipi puriymanta, seq'osqamanta, yawarmantawan ima t'aqakunallankupaq qelqakuchun.
44015021	Ñawpa tiempokunamantapacharaqmi, sapanka llaqtapi judío runakunaq huñukunanku wasipi Moisespa willaqninkunaqa karqan. Chaymi, sapa sábado p'unchay qelqata ñawincharqanku, nispa.
44015022	Hinaqtinmi apostolkunamanpas, kurak runakunamanpas, hinallataq llapan iñiq t'aqamanpas paykunapuramanta wakin qharikunata akllayninkuqa allin rikch'akurqan. Hinan Pablotawan, Bernabetawan kuskata, Antiokía llaqtaman kachanankupaq, Barsabás sutiwan sutichasqa Judastawan, Silastawan akllarqanku. Paykunaqa, wawqe-panakunapurapi umalliq qharikunan karqanku.
44015023	Paykunaq chawpillantataqmi, kay hinata qelqarqanku: —Apostolkuna, kurak runakuna, wawqe-panakuna iman Antiokía llaqtapi, Siria suyupi, hinallataq Silisia probinsiapiwan kashaq mana-judío wawqe-panakunaman napaykamuykiku.
44015024	Mana ñoqayku kamachishaqtiyku, ñoqayku ukhumanta wakinkuna lloqsimuspa, simikunawan yuyayniykichista muspharichisqantan uyariyku. Paykunaqa, sirkunsisiontapas, Kamachikuy Simitapas hunt'anaykichispunin nisunkichismi. Ñoqaykuqa manapunin chay hinatachu yachachirqayku.
44015025	Llapallayku, rimanakusqaykuman hina, qharikunata akllaspayku qankunaman munakusqanchis Bernabetawan, Pablotawan kachamunaykuqa allinmi rikch'akuwarqanku.
44015026	Paykunan, Señorninchis Jesucristoq sutinrayku kawsayninkuta churaqkunaqa kanku.
44015027	Chay hinaqa, Judastawan, Silastawanmi kachamushaykiku. Paykunan siminkuwanpuni kaqllatataq willasunkichis.
44015028	Mana aswanta qankunaman ima sasa kaqtapas churayniykun Santo Espiritumanpas, ñoqaykumanpas allin rikch'akuwarqanku.
44015029	Kaykunallatan ichaqa, ama ruwankichischu. Idolokunaman sakrifikasqa kaqkunatapas, yawartapas, seq'osqa kaqkunatapas aman mikhunkichischu, nitaq qhelli puriykunapipas purinkichischu. Sichus chaykunamanta waqaychakunkichis chayqa, allintan ruwankichis. Allillanpuni kashaychis, nispanku.
44015030	Hinaqtinmi, kacharparisqa kaspanku, paykunaqa Antiokía llaqtaman uraykurqanku. Hinan llapa iñiqkunata huñuspanku, chay kartata qorqanku.
44015031	Chay kartata ñawinchaspankutaqmi, chay kallpanchaq simikunarayku, anchatapuni kusikurqanku.
44015032	Judaswan, Silaswantaqmi, Diospa rantinpi rimaqkuna kaspanku, askha simikunawan wawqe-panakunata sonqochaykurqanku, hinallataq kallpanchaykurqanku.
44015033	Chaypi huk tiempo pasaspankutaq, apostolkunaman kutipunankupaq wawqepanakunaqa thak kaywan kacharparipurqanku.
44015034	Silasmantaqmi ichaqa, chaypi qhepakuynin allin rikch'akurqan.
44015035	Pablowan, Bernabewantaq ichaqa, Señorpa siminta yachachispanku, hinallataq askha hukkunapiwan allin willakuyta willaspanku, Antiokía llaqtapi qhepakurqanku.
44015036	As pisi p'unchaykuna qhepatataqmi, Pabloqa Bernabeta nirqan: —Llapan llaqtakunapi, maykunapichus Señorpa siminta willamurqanchis, paykuna, imaynachus kashasqankuta rikumunanchispaq, wawqe-panakunaman wakmanta watukuq kutisun, nispa.
44015037	Hinan Bernabeqa, Markos sutiwan sutichasqa Juanta pusayta munarqan.
44015038	Pablopaqtaqmi ichaqa, Juan Markos pusayninku mana allinchu rikch'akurqan. Payqa Diospaq llank'ananman mana riyta munaspanmi, Panfilia suyupi paykunamanta t'aqakusqa karqan.
44015039	Hinan paykunapurapi mana yuyay tuparqanchu. Chaymi t'aqanakapurqanku. Hinan Bernabeqa, Markosta pusarikuspan, Chipre islaman mama-qochanta rirqan.
44015040	Pablotaq ichaqa, Silasta akllakuspan, Diospa allinpaq qokuyninman wawqe-panakunaq hap'iykuchisqan qhepata puririrqan.
44015041	Chaymantataqmi Siria suyunta, hinallataq Silisia suyunta iñiq t'aqakunata kallpanchaspan purirqan.
44016001	Chaymantataqmi Pabloqa, Derbe llaqtaman, hinallataq Listra llaqtaman chayarqan. Hinan qhawariy, chaypi Timoteo sutiyoq huk yachachisqa kasharqan. Payqa judía iñiq warmiq wawanmi karqan. Taytantaqmi ichaqa, Gresia suyumanta karqan.
44016002	Listra llaqtapipas, Ikonio llaqtapipas wawqepanakunaqa, allintan Timoteomanta rimarqanku.
44016003	Pablotaqmi, Timoteoq paywan rinanta munarqan. Ichaqa llapa runakunan Timoteoq taytanqa Gresia suyumanta kasqanta yacharqanku. Chaymi, chay llaqtakunapi judío runakunarayku payta pusaspan sirkunsidarqan.
44016004	Llaqtakunata purispankutaq, Jerusalén llaqtapi kashaq apostolkunaq, hinallataq kurak runakunaq rimanakusqanku kamachikuy qelqakunata kasukunankupaq qorqanku.
44016005	Chay hinapin, iñiq t'aqakunaqa iñiypi kallpanchakurqanku. Hinan sapa p'unchay aswanta yapakurqanku.
44016006	Santo Espíritun, Asia probinsiapi Diospa siminmanta ama rimarinankupaq kamachisqa karqan. Chaymi Frigia suyunta, hinallataq Galasia suyunta purirqanku.
44016007	Misia probinsiaq chimpanman chayaspankutaq, Bitinia probinsiaman haykuyta munarqanku. Santo Espiritutaqmi ichaqa, paykunata hark'arqan.
44016008	Hinaqtinmi, Misia probinsianta pasaspanku, Troas llaqtaman uraykurqanku.
44016009	Hinan tutapi, Pabloman huk rikhuriy rikuchisqa karqan. Chay rikhuriypin, Masedonia probinsiamanta huk qhari, sayaykuspa balikurqan. Nirqantaq: —¡Masedonia probinsiaman chimpamuy, hinaspa yanapaykuwayku! nispan.
44016010	Chay rikhuriyta Pablo rikuqtin hinataq, kasqan ratupacha Masedonia probinsiaman riytapuni munarqayku. Paykunaman allin willakuyta willamunaykupaq Señorqa cheqaqtapuni waqyawasqankutan entiendirqayku.
44016011	Hinan Troas llaqtamanta barkapi puririspayku, Samotrasia islallamanña rirqayku. Qhepantin p'unchaytaqmi, Neápolis llaqtaman rirqayku.
44016012	Chaymantataq, Filipos llaqtaman rirqayku. Chay llaqtaqa, Masedonia probinsiapi llaqta, hinallataq Roma llaqtamanta runakunaq tiyananku llaqtan karqan. Chay llaqtapitaq, as pisi p'unchaykunallata karqayku.
44016013	Sábado p'unchaypin, llaqtamanta mayu pataman lloqsirqayku. Chay cheqasqa, Diosman parlananku cheqasmi karqan. Hinan chaypi tiyaykuspa, huñunasqa warmikunaman rimaykurqayku.
44016014	Hinan, Lidia sutiyoq huk warmi uyarisharqan. Pabloq nisqanta makilla uyarinanpaqtaqmi, Señorqa paypa sonqonta kicharirqan. Payqa, Tiatira llaqtamanta sani-puka tela qhatuq, hinallataq Dios manchakuqmi karqan.
44016015	Paypas, familianpas bautisakapurqankun. Hinan balikuspa, niwarqanku: —Señorpi tukuy sonqo iñikuq kasqaytataq chaninchankichis ña chayqa, wasiyman haykuychis, hinaspa chaypi qhepakuychis, nispa. Hinan anchatapuni balikuspa qhepachiwarqanku.
44016016	Diosman parlana cheqasman rishaqtiykutaq, watuq espirituyoq huk kamachi sipas ñoqaykuwan tupaq lloqsimurqan. Payqa watuspanmi, patronninkunata qolqecharqan.
44016017	Paymi, Pablotawan, ñoqaykutawan qatikuwaspanku qaparirqan: —¡Kay runakunaqa, Ancha Hatunchasqa Diospa kamachinkunan kanku! ¡Paykunaqa qespikuy ñanmantan willawanchis! nispa.
44016018	Askha p'unchaykunañan chay hinataqa ruwarqan. Pablotaqmi ichaqa, sinchitapuni phiñakurqan. Hinan kutirispan chay espirituta nirqan: —¡Kay sipasmanta lloqsinaykipaqmi, Señor Jesucristoq sutinpi kamachiyki! nispa. Hinan kasqan ratupacha chay espirituqa lloqsipurqan.
44016019	Patronninkunataq ichaqa, qolqechakuyninku manaña kapusqanta qhawarirqanku. Hinaqtinmi, Pablotawan Silastawan hap'ispanku, kamachikuqkunaq qayllanman plasakama aysarqanku.
44016020	Chaninchaqkunaman paykunata asuykachispankutaq nirqanku: —¡Kay runakunaqa, judío kashaspankun, llaqtanchista ch'aqwachishanku!
44016021	Paykunaqa, mana chaskiy atina, nitaq ruway atina kostumbrekunatan willanku. Ñoqanchisqa, Roma llaqtayoqkunamá kanchis! nispanku.
44016022	Hinan askha runakunaqa, huk nisqalla, Pabloq, hinallataq Silaspa kontranpi hatarirqanku. Chaninchaqkunataqmi, paykunaq p'achankuta llik'ispa ch'utichirqan. Barakunawan p'ananankupaqtaqmi kamachikurqan.
44016023	Sinchita p'anaykuchispankutaq, karselman wisq'achirqanku. Hinan karsel qhawaqta allintapuni paykunata waqaychananpaq kamachirqanku.
44016024	Hinan payqa, chay hina kamachikuyta chaskispan, karselpi aswan ukhu kaq wasiman apaykurqan. Hinan chakinkunatapas allintapuni sepopi hap'ichirqan.
44016025	Kuska tutata hinataq ichaqa, Pablowan Silaswan Diosman parlasharqanku, hinallataq imnokunata Diosman takisharqanku. presokunataqmi, paykunata uyarisharqanku.
44016026	Hinaqtinmi, qonqayllamanta hatun pacha chhaphchikuy karqan. Hinan karselpa teqsinkunaraq chhaphchirisqa karqan. Kasqan ratupachataqmi, karselpa llapan punkunkuna kicharikurqan. Hinallataq llapan presokunaq kadenankupas kacharparikurqan.
44016027	Karsel qhawaqtaq rikch'arispan, punkukunata kicharasqata rikurqan. Presokuna ayqekunankupaqmi payqa yuyasqa karqan. Chaymi espadanta horqospan, wañuchikuyta munarqan.
44016028	Pablotaq ichaqa, kunkayoqta qaparispa nirqan: —¡Ama ima mana allintapas ruwakuychu, llapaykun kaypi kashayku! nispa.
44016029	Hinaqtinmi karsel qhawaqqa, k'anchayta mañakuspan ukhuman phawaykurqan. Pabloq, hinallataq Silaspa ñawpaqenkupitaqmi khatatataspa qonqoriykukurqan.
44016030	Hawaman paykunata horqospantaq, nirqan: —Wiraqochaykuna ¿qespisqa kanaypaqri, imatataq ruwanay? nispa.
44016031	Paykunataq nirqanku: —Señor Jesucristopi iñiy, hinan qanpas wasiykipi kaqkunapas qespichisqa kankichis, nispanku.
44016032	Hinan payman, hinallataq llapa wasinpi kaqkunamanpas Señorpa siminta willaykurqanku.
44016033	Chay tuta orastataq, paykunata pusaykuspan, k'irinkuta mayllirqan. Hinan paypas, llapa wasinpi kaqkunapas bautisachikurqankupacha.
44016034	Hinan wasinman pusaykuspan, mikhuchirqan. Diospi iñisqankuraykutaq paypas, hinallataq wasinpi kaqkunapas anchatapuni kusikurqanku.
44016035	P'unchayaramuqtintaq chaninchaqkunaqa, chay runakunata kacharipuy nispa nimunankupaq, karsel qhawaqman guardiakunata kacharqanku.
44016036	Karselta qhawaqtaq chay simikunata Pabloman willarqan: —Chaninchaqkunan kacharipusqa kanaykichispaq kamachikamunku. Chay hinaqa, kunanyá lloqsipuychis, hinaspa thak kaypi ripuychis, nispa.
44016037	Pablotaq ichaqa nirqan: —Roma llaqtayoq kashaqtiykun, hinallataq mana imamanta huchachasqa kashaqtiykun runakuna rikushaqtin p'anaykuchiwaspanku, karselman wisq'achiwarqanku. ¿Kunantaqchu pakallapi wikch'uchiwankuman karqan? ¡Manapunin! ¡Aswanpas paykuna kikinku horqoqniyku hamuchunku! nispa.
44016038	Guardiakunataq, chay simikunata chaninchaqkunaman willarqanku. Hinan chaninchaqkunaqa, Roma llaqtayoq kasqankuta uyarispanku mancharikurqanku.
44016039	Hinan paykunaq kasqankuman rispanku, pampachayta mañakurqanku. Horqopuspankutaq, llaqtamanta ripunankupaq balikurqanku.
44016040	Hinaqtinmi, karselmanta lloqsipuspanku, Lidiaq wasinman haykurqanku. Chaypi wawqe-panakunata rikuspankutaq, sonqochaykurqanku. Hinaspataq puriripurqanku.
44017001	Anfípolis llaqtanta, hinallataq Apolonia llaqtanta pasaspankutaq, Tesalónika llaqtaman chayarqanku. Chaypitaqmi, judío runakunaq huñukunanku wasi karqan.
44017002	Pablotaqmi, imaynatachus haykullaqpuni, chay hinata paykunawan huñukunanpaq haykurqan. Hinan kinsa sabadota Qelqamanta paykunawan churanakurqan.
44017003	Cristoq ñak'arinanqa, hinallataq wañusqakunapuramanta kawsarimpunanqa nesesariopunin karqan. Chaytan Pabloqa entiendichirqan, hinallataq sut'incharqan. Nirqantaq: —Kay ñoqaq qankunaman willasqay Jesusqa Cristopunin, nispa.
44017004	Hinan paykunamanta wakinninkuqa iñikapurqanku. Hinaspataq Pablowan, Silaswan huñuykukurqanku. Gresia suyumanta Dios manchakuq askha runakunapas, ancha reqsisqa askha warmikunapas, huñuykukullarqankutaq.
44017005	Hinaqtinmi mana iñiq judío runakunaqa enbidiakuspa, mana allin, millay qharikunata kallemanta huñurqanku. Hinan askhata huñuspanku, llaqta runata ch'aqwachirqanku. Jasón sutiyoq runaq wasinman phawaykuspankutaq, llaqta runaq qayllanman horqomuyta munasharqanku.
44017006	Paykunata mana tarispankutaqmi, Jasonta hinallataq wakin wawqe-panakunatawan llaqtapi umalliqkunaman aysamurqanku. Hinan chay askha runakunaqa, qaparispa nirqanku: —¡Llapan teqsimuyuntin ch'aqwachiqkunan kaymanpas hamullankutaq!
44017007	Jasontaqmi paykunata chaskillan. Llapallankun kay runakunaqa huk reymi Jesús sutiyoq kan nispa, Cesarpa kamachikusqan kontra ruwanku, nispanku.
44017008	Chay imaymanakunata uyarispankutaqmi, llaqta runakunapas, kamachikuqkunapas ch'aqwararqanku.
44017009	Ichaqa kacharisqa kanankupaq, Jasonmantawan, wakinninkumantawan qolqeta chaskirukuspankutaq, kacharipurqanku.
44017010	Hinaqtinmi, kasqan-tutapacha wawqe-panakunaqa, Pablotawan, Silastawan Berea llaqtaman kacharqanku. Chay llaqtaman chayaspankutaq, judío runakunaq huñukunanku wasiman haykurqanku.
44017011	Paykunaqa, Tesalónika llaqtapi kaqkunamanta aswan sumaq sonqoyoqmi karqanku. Chaymi tukuy sonqowan Diospa siminta chaskikurqanku. Chay imaymanakuna cheqaqchus kasqanta yachanankupaqtaq, sapa p'unchay allin-allintapuni Qelqakunata t'aqwirqanku.
44017012	Hinan paykunamanta askha runakuna iñikapurqanku. Hinallataq Gresia suyumanta askha ancha reqsisqa warmikunapas, qharikunapas iñikapullarqankutaq.
44017013	Tesalónika llaqtapi kaq judío runakunataq ichaqa, Berea llaqtapipas Diospa siminta Pabloq willasqanta yacharullarqankutaq. Hinan chay llaqtaman riruspanku, askha runakunata ch'aqwachillarqankutaq.
44017014	Hinaqtinmi wawqe-panakunaqa, mamaqochakama rinanpaq, Pablota kasqanratupacha kacharqanku. Silaswan, Timoteowantaqmi ichaqa, chaypi qhepakurqanku.
44017015	Pablota pusaqkunataq, Atenas llaqtakama pusarqanku. Chaymantataq Silaspiwan, Timoteopiwan Pabloman usqhaylla rispa, huñunakunankupaq kamachikuyta chaskispa kutimpurqanku.
44017016	Atenas llaqtapin Pabloqa, paykunata suyasharqan. Chaykamataqmi llaqtata idolokuna yupaychay hunt'aykushasqanta rikuspa, sonqonta nanachikurqan.
44017017	Chaymi, judío runakunaq huñukunanku wasipi, judío runakunawan, hinallataq Dios sonqo runakunawan churanakurqanku. Hinan sapa p'unchay hatun plasapi kaqkunawanpas churanakullarqantaq.
44017018	Jesusmantawan, kawsarimpuymantawanmi, Pabloqa allin willakuyta paykunaman willasharqan. Chayraykun Epikureo nisqa t'aqamanta, hinallataq Estoiko nisqa t'aqamantawan wakin yachayniyoqkunaqa paywan churanakurqanku. Wakinmi nirqanku: —¿Imatataq kay rimaysapari niyta munan? nispanku. Hukkunataq nirqanku: —Yaqachu hina karu llaqta dioskunamanta willakuq kanman, nispanku.
44017019	Payta hap'ispankutaq, Areópago nisqa cheqasman aparqanku. Nirqankutaq: —¿Imataq chay mosoq yachachikuy rimasqaykiri? ¿Yachayta atiykumanchu?
44017020	Mana reqsisqa kaq imaymanakunatan uyarichiwankiku. Chay hinaqa, imaninantachus chay nisqantan yachayta munayku, nispanku.
44017021	Atenas llaqtamanta llapa runakunapas, wak suyumanta kaq chaypi tiyaqkunapas, mosoq kaqkunata rimaspallapuni, hinallataq mosoq kaqkunata uyarispallapunin kasharqanku.
44017022	Hinan Pabloqa, Areopago chawpipi sayaykuspa nirqan: —Atenas llaqtamanta qharikuna, tukuy imaymanakunapi diosniykichisman hap'ipakuq kasqaykichistan qhawarini.
44017023	Pasashaspaymi, yupaychanaykichis kaqkunata qhawarispay huk altartapas tarimullarqanitaq. Chay altarpin qelqasqa kasharqan: MANA REQSISQANCHIS DIOSMAN, nispa. Paytan qankunaqa mana reqsishaspaykichis yupaychankichis. Payllamantataqmi ñoqapas willaykichis.
44017024	Anchay Diosmi kay teqsimuyutapas, hinallataq tukuy chaypi imaymana kaqkunatapas kamarqan. Hanaq pachaqpas, hinallataq hallp'a pachaqpas Señornintaq chayqa, manan payqa runaq ruwasqan templokunapichu tiyan.
44017025	Nitaqmi payqa imatapas nesesitanman hina, runakunaq makinwan serbinachu. Aswanpas payqa, llapamanpas kawsayta, samayta, hinallataq tukuy imaymanakunata qoqmi.
44017026	Payqa, ch'ulla runallamantan hallp'a pachantinpi tiyanankupaq tukuy suyupi runakunatapas kamarqan. Paymi, tiempokunatapas tupachispa wakichirqan. Hinallataq tiyasqankuq qorpankunatapas churarqan.
44017027	Señorta maskhanankupaq, hinallataq llamiykachaspa icha imaynallamantapas tarinankupaqmi chaytaqa ruwarqan. Chaywanpas, cheqaqtapuni payqa manan mayqenninchismantapas karupichu kashan.
44017028	Imaynan wakin harawi qelqaqniykichiskunapas nirqanku: ‘Paypa mirayninmi kanchis. Chayman hinan paypi kawsanchis, kuyunchis, hinallataq kanchis,’ nispa.
44017029	Diospa mirayninmanta kashaspanchisqa, manapunin Diosqa qoriman, qolqeman, rumiman rikch'akuq kasqanta yuyaykunanchischu. Nitaqmi runaq yuyaykusqanman hina, ruwasqa kasqantapas yuyaykunanchischu.
44017030	Chay mana yachay tiempokunatan Diosqa, hinallata qhawarqan. Kunantaqmi ichaqa, llapallan runakunata tukuy cheqaspi yuyayman kutirikunankupaq kamachin.
44017031	Chayraykun Diosqa, kay pachapi runakunata chaninchananpaq, huk p'unchayta churanña. Akllakusqan Jesuspa chawpintataqmi, chanin kaywan chaninchanqa. Hinan wañusqakunapuramanta kawsarichimpusqanpi Diosqa, tukuyman pruebata qon, nispa.
44017032	Wañusqakunaq kawsarimpuyninmanta uyarispankutaqmi, wakin asipayarqanku. Wakintaq ichaqa nirqanku: —Huk kutinpiña chaymantaqa uyarillasaykikutaq, nispanku.
44017033	Chay hinapitaqmi Pabloqa, paykunaq chawpinkumanta lloqsipurqan.
44017034	Wakin qharikunataqmi ichaqa, payman huñuykakamuspa iñikapurqanku. Paykuna ukhupitaqmi, Dionisio sutiyoq runa kasharqan. Payqa Areopagopi kaqkunaq hukninmi karqan. Hinallataqmi huk warmipas Dámaris sutiyoq, hinallataq hukkunapas kashallarqankutaq.
44018001	Chaykuna qhepatataq Pabloqa, Atenas llaqtamanta puririspan, Korinto llaqtaman rirqan.
44018002	Chaypitaqmi, Aquila sutiyoq huk judío runata tarirqan. Payqa, Ponto suyumantan karqan. Hinallataq esposan Priscilawan chayllaraq Italia suyumanta chayamusqaku karqan. Rey Claudion llapan judío runakunata Roma llaqtamanta qarqonankupaq kamachikusqa karqan. Chaymi Pabloqa paykunaman rirqan.
44018003	Karpakuna ruwaymi llank'anankuqa karqan. Chaymi, kasqan llank'anayoqkama kasqankurayku, paykunawanqa qhepakurqan. Hinan kuska llank'arqanku
44018004	Sapa sábado p'unchaytaqmi, judío runakunaq huñukunanku wasipi churanakurqan. Hinan judío runakunatapas, Gresia suyumanta kaqkunatapas uyachirqan.
44018005	Pabloqa, Espiritumanmi tukuy kayninta hap'iykuchikusqa karqan. Chaymi Silaswan, Timoteowan Masedonia probinsiamanta uraykamuqtinku, payqa judío runakunaman Jesusqa Cristopuni kasqanta willaspa qhepakurqan.
44018006	Paykuna Pabloq kontranpi rimapakuqtinku, hinallataq k'arakta k'amiqtinkutaqmi ichaqa, p'achanta saq'akuspa paykunata nirqan: —¡Huchaykichiskunaqa qankuna patapi kachun! ¡Ñoqaqa manan huchayoqñachu kani! Kunanmantaqa mana-judío runakunamanmi risaq, nispa.
44018007	Hinan chaymanta ripuspan, Justo sutiyoq runaq wasinman haykurqan. Payqa, Dios manchakuq runan karqan. Wasintaq, judío runakunaq huñukunanku wasi qayllallapi kasharqan.
44018008	Judío runakunaq huñukunanku wasipi umalliq Krispotaqmi, llapa familiantin Señorpi iñikapurqanku. Hinallataqmi Korinto llaqtamanta askha runakunapas uyarispanku, iñikapurqanku, hinallataq bautisakapurqanku.
44018009	Hinaqtinmi Señorqa tutapi huk rikhuriypa chawpinta Pablota nirqan: —Ama manchakuychu, aswanpas rimallaypuni, amataq upallaychu.
44018010	Ñoqaqa qanwanpunin kashani. Manataqmi pipas mana allinta ruwanasunkipaqqa makinta churasunkichu. Kay llaqtapiqa hatunpunin llaqtay kashan, nispa.
44018011	Hinan Pabloqa, wata soqta killan paykuna ukhupi Diospa siminta yachachispa qhepakurqan.
44018012	Akaya probinsiapi Galión Prefecto kashaqtintaqmi ichaqa, judío runakuna huk nisqalla Pabloq kontranpi hatarirqanku. Hinaspataq chaninchana cheqasman aparqanku.
44018013	Nirqankutaq: —¡Kay runan, Kamachikuy Simita p'akispa, huk hinanmanta Diosta hatunchanapaq runakunata uyachishan! nispanku.
44018014	Pablo rimarinanña kashaqtintaq, Galionqa judío runakunata nirqan: —Yaw judío runakuna, ima mana allin ruwaymantapas, otaq runa wañuchiymantapas kallaqtinmi, uyariykichisman.
44018015	Ichaqa sichus rimaykunallamanta, sutikunallamanta, hinallataq kamachikuy Simiykichiskunallamanta chayqa, qankuna kikiykichis chaytaqa qhawariychis. Ñoqaqa manan chaykunamanta chaninchaq kaytaqa munanichu, nispa.
44018016	Hinan chaninchana cheqasmanta paykunata qarqorqan.
44018017	Hinaqtinmi llapan Gresia suyumanta kaqkunaqa, judío runakunaq huñukunanku wasipi umalliq Sostenesta hap'irqanku. Hinan chaninchana cheqaspa qayllanpi maqarqanku. Galionmantaq ichaqa, mana imapas chaykunamanta qokurqanchu.
44018018	Pablotaqmi ichaqa, askha p'unchaykunatawanraq chaypi qhepakurqan. Hinamantataqmi, chaypi kashaq wawqe-panakunamanta despidikuspan Siria suyuman barkapi rirqan. Priscilapas, Aquilapas paywanmi rillarqankutaq. Huk promesatan Pabloqa ruwasqa karqan, chaymi Senkrea llaqtapi chukchanta rutuchikurqan.
44018019	Éfeso llaqtaman chayaspankutaq, chaypi Priscilatawan Aquilatawan saqeykurqan. Paytaqmi ichaqa, judío runakunaq huñukunanku wasiman haykuspan, judío runakunawan churanakurqan.
44018020	Judío runakunataq ichaqa, paykunawan aswan unay tiempotawanraq qhepakunanpaq balikurqanku. Pablotaq mana munarqanchu.
44018021	Aswanmi, paykunamanta despidikuspan nirqan: —Jerusalén llaqtapi fiestan qayllaykamushanña. Chaymi, chay fiestamanqa rinaypuni kashan. Ichaqa, sichus Dios munanqa chayqa, yapamantan qankunaman kutiramusaq, nispa. Hinan Éfeso llaqtamanta barkapi puririqan.
44018022	Cesarea llaqtaman chayaspantaq, iñiq t'aqata napaykamunanpaq Jerusalén llaqtaman wicharqan. Chaymantataq Antiokía llaqtaman uraykurqan.
44018023	Chaypi huk tiempo pasaspantaq, kantullanmanta Galasia suyunta, hinallataq Frigia suyunta purirqan. Chay hinapin, llapallan yachachisqakunata kallpancharqan.
44018024	Hinan Éfeso llaqtaman Apolos sutiyoq huk judío runa chayamurqan. Payqa, Alejandría llaqtamantan karqan. Hinallataqmi payqa, allintapuni rimay yachaq, Qelqakunatapas allinta yachaq runa karqan.
44018025	Apolosqa, Señorpa ñanninpi allin yachachisqan karqan. Juanpa bautismollanmantaña yacharqan chaypas, payqa espiritunpi kallpachasqan kaspanmi, Señormanta imaymanakunatapas iman kaqllatapuni rimarqan, hinallataq yachachirqan.
44018026	Judío runakunaq huñukunanku wasipin, Apolosqa, mana manchakuspan Diospa siminmanta willayta qallarirqan. Priscilawan, Aquilawan uyarispankutaq, sapaqllaman waqyaspanku aswan sut'itapuni Diospa ñanninmanta willarqanku.
44018027	Apolosqa, Akaya probinsiamanmi riyta munarqan. Chaymi wawqe-panakunaqa payta kallpancharqanku. Yachachisqakuna payta chaskinankupaqtaqmi, paykunaman qelqarqanku. Hinan chayman chayaqtin, allinpaq qokuypa chawpinta iñiqkunapaq ancha yanapay karqan.
44018028	Jesusqa Cristopuni kasqantan Qelqakunaq chawpinta Apolosqa reqsichirqan. Hinan ancha atiywan rimaspa, judío runakunata, runa qayllapi upallachirqan.
44019001	Korinto llaqtapi Apolos kashanankamataq, Pabloqa wichay suyukunanta purimurqan. Chaymantataq, Éfeso llaqtaman uraykurqan. Hinan yachachisqakunata chaypi tarirqan.
44019002	Hinaqtinmi paykunata tapurqan: —¿Iñikapushaspaykichis, Santo Espirituta chaskirqankichischu? nispa. Paykunataq kutichirqanku: —Santo Espirituqa kanchus icha manachus, chaytaqa manapunin uyarillarqaykupaschu, nispanku.
44019003	Hinaqtinmi paykunata tapullarqantaq: —¿Imayna bautismopi bautisasqataq karqankichisri? nispa. Paykunataq kutichirqanku: —Juanpa bautismonpin, nispanku.
44019004	Hinan Pabloqa nirqan: —Juanqa, yuyayman kutirikuy bautismowanmi runakunata bautisarqan. Paypa qhepanta hamuq, Cristo Jesuspi iñinankupaqmi bautisarqan, nispan.
44019005	Chayta uyarispankutaqmi, yachachisqakunaqa Señor Jesuspa sutinpi bautisasqa karqanku.
44019006	Yachachisqakunaman Pablo makinta churaykuqtintaq, Santo Espirituqa paykunaman hamurqan. Hinan wak simi rimaykunapi rimarqanku, hinallataq profetisarqanku.
44019007	Llapan qharikunataq, yaqa chunka iskayniyoq hina karqanku.
44019008	Kinsa killantinmi Pabloqa, judío runakunaq huñukunanku wasiman haykuspan, mana manchakuspa Diospa siminmanta willarqan. Hinan Diospa qhapaq suyunmanta churanakurqan, hinallataq uyachiyta munarqan.
44019009	Wakintaq ichaqa, chuchuchakurqanku, hinan lliw runakunaq ñawpaqenpi Ñanmanta mana allinta rimaspanku, mana kreeyta munarqankuchu. Chaymi Pabloqa, paykunamanta t'aqakapurqan. Hinaspataq yachachisqakunata wak ladoman pusarqan. Hinan Tirano nisqa sutiyoq runaq yachay wasinpi sapa p'unchay churanakurqan.
44019010	Iskay watantinmi chaytaqa ruwarqan. Chay hinapin, Asia probinsiapi llapallan tiyaqkunaqa, judío runakunapas, mana-judío runakunapas Señor Jesuspa siminta uyarirqanku.
44019011	Diosqa, Pabloq makinpa chawpintan mana hayk'aq rikusqa kaqta, ancha atiywan ruwanakunata ruwarqan.
44019012	Chay hinapin Pabloq llamisqan pañuelokunatawanraq, otaq paypa mandilninkunatawanraq onqosqakunaq patanman churaykunankupaq aparqanku. Hinan onqoyniyoqkunapas qhaliyapurqanku, hinallataq millay espiritukunapas lloqsipurqanku.
44019013	Millay espirituta qarqospa, llaqtan-llaqtanta puriq wakin judío runakunataqmi ichaqa, Señor Jesuspa sutinta hoqarispanku, millay espirituyoq runakunata nirqanku: —¡Pabloq willasqan Jesuspa sutinpin lloqsinaykichispaq kamachiykiku¡ nispanku.
44019014	Chayta ruwaqkunaqa, Eseba sutiyoq runaq qanchisnintin churinkunan karqanku. Payqa saserdotekunaq umalliqnin judío runan karqan.
44019015	Chay millay espiritutaqmi ichaqa, kutichispan paykunata nirqan: —Jesustaqa reqsinin. Pichus Pabloq kasqantapas yachanin. ¿Qankunari, pikunataq kankichis? nispa.
44019016	Hinan millay espirituyoq runaqa, phawaykuspan, patankuman wikch'uykukurqan. Hinan paykunamanta, aswan kallpayoq kaspa, paykunata atiparqan. Chaymi chay wasimanta mana p'achayoq, hinallataq k'irisqa ayqekurqanku.
44019017	Llapan Éfeso llaqtapi tiyaq judío runakunapas, mana-judío runakunapas, chay hina pasasqantan yacharurqanku. Hinan paykunaqa llapanku mancharikurqanku. Señor Jesuspa sutintataq hatuncharqanku.
44019018	Askha iñiqkunataqmi, ñawpa mana allin ruwayninkuta willakapuspanku, hinallataq sut'inchakapuspanku hamurqanku.
44019019	Chay hinallataqmi, askha layqa runakunapas, libronkuta apamuspanku, llapa runa rikushaqtin, kanapurqanku. Chay librokunaq balorninqa, phisqa chunka waranqa qolqen karqan.
44019020	Chay hinapin, Señorpa siminqa aswantaraq wiñarqan, hinallataq ancha atiywan mast'arikurqan.
44019021	Chay imaymanakuna hunt'akuqtintaq, Jerusalén llaqtaman rinanpaq Pabloqa espiritunpi yuyaykurqan. Masedonia probinsianta, hinallataq Akaya probinsianta rispanña, Jerusalén llaqtaman rinanpaqmi yuyaykukurqan. Nirqantaq: —Jerusalén llaqtapi kasqay qhepaman, Roma llaqtataqa rikuykunaypunin, nispa.
44019022	Hinan Masedonia probinsiaman Timoteotawan, Erastotawan kacharqan. Pablotaq ichaqa, pisi tiempollata Asia probinsiapi qhepakurqan. Timoteowan, Erastowanqa iskayninkupas, Pabloq yanapaqninkunan karqanku.
44019023	Chay tiempopitaqmi Ñanmanta sinchi hatun ch'aqwaray karqan.
44019024	Huk plateron Demetrio sutiyoq karqan. Paytaqmi llank'aqmasinkunata huñurqan. Paykunaqa qolqemanta Dianaq templochankunatan ruwarqanku. Hinan paykunaqa anchata qolqechakurqanku.
44019025	Chaymi Demetrioqa llank'aqmasinkunatawan, chay hina llank'anallapitaq llank'aqkunatawan huñuruspa paykunata nirqan: —Qharikuna, kay llank'ananchiswan qhapaqyashasqanchis- taqa yachankichismi.
44019026	Chay Pabloqa, rikusqaykichis hinapas, uyarinkichis hinapas, askha runakunatañan uyachinpas, hinallataq pantachinpas. Payqa ninmi: ‘Makiwan ruwasqa dioskunaqa, manan cheqaq dioskunachu,’ nispan. Chaytaqa, manan Éfeso llaqtallapichu, aswanpas yaqa llapan Asia probinsiantinpin ruwashan.
44019027	Hinaqa, manan kay llank'anallanchischu pisichasqa kananpaqqa kashan, aswanpas Diana1 hatun diosaq templonpas pisipaq hap'isqa kananpaqmi kashan. Chaymantapas usqhayllamantaqchá Diana1 hatun diosaq hatun atiyniyoq kayninpas llapa runaq pisichasqan kapunqa. Paytaqa, Asia probinsiantinpi, hinallataq kay pachantinpi tiyaqkunapas yupaychankupunin, nispa.
44019028	Chay simikunata uyarispankutaq, sinchita phiñakurqanku, hinallataq qaparirqanku: —¡Éfeso llaqtapi tiyaqkunaq Diananqa1 hatunmi! nispanku.
44019029	Llapan llaqtantin runakunataqmi, pantachisqa kasharqanku. Chaymi, teatroman llapallanku phawaykuspanku, Gayotawan Aristarkotawan hap'irqanku. Paykunaqa Masedonia probinsiamanta, hinallataq Pabloq puriqmasinkunan karqanku.
44019030	Pabloqa, askha runakunaq kasqanmanmi lloqsiyta munarqan. Yachachisqakunataqmi ichaqa, hark'arqanku.
44019031	Asia probinsiapi wakin kamachikuqkunaqa, Pabloq amigonkunan karqanku. Paykunan, Pabloq teatroman ama haykunanpaq balikuqta kacharqanku.
44019032	Chayman riqkunataqmi, ancha pantachisqa kasharqanku. Yaqa llapallankun imapaqchus huñukurqanku, chayta mana yacharqankuchu. Chaymi, hukkuna hukta qaparirqanku, wakinninkutaq wakta qaparirqanku.
44019033	Hinaqtinmi askha runakunaq chawpinmanta Alejandro sutiyoq runata horqomurqanku. Paytan judío runakuna ñawpaqman tanqaspa apamusharqanku. Alejandrotaqmi ichaqa, llaqtaq ñawpaqenpi defiendikunanpaq rimariyta munaspa, makinwan señascharqan.
44019034	Hinan paykunaqa, Alejandroq judío runa kasqanta yacharuspanku, llapanku huk kunkalla yaqa iskay orata hinapuni qaparirqanku. Nirqankutaq: —¡Éfeso llaqtapi tiyaqkunaq Diananqa hatunmi! nispanku.
44019035	Hinan, qelqakunata qelqaqqa, askha runakunata upallachispanña nirqan: —Éfeso llaqtamanta qharikuna, Éfeso llaqtaqa hatun diosa Dianaq templon waqaychaqmi. Chay diosaqa, Zeusmanta uraykamuqmi. ¿Chaytari pitaq mana yachanchu?
44019036	Mana negay atina kashaqtinqa upallanaykichispunin. Amataq imatapas hawan ukhuntaqa ruwaychischu.
44019037	Mana templota suwakuq, nitaq diosaykichistapas k'arak k'amiq runakunatan apamurqankichis.
44019038	Chay hinaqa, sichus Demetriopas, hinallataq llank'aqmasinkunapas mayqenpa kontranpipas huchatariyninku kan chayqa, chaninchana cheqasqa kicharayashanmi. Prefectokunapas kashanmi. ¡Hukkuna-hukkunawan huchachanakuchunku!
44019039	Ichaqa sichus imatapas yachayta munankichis chayqa, hatun asambleapiñan sut'inchasqa kanqa.
44019040	Kay huñunakuymanta pimanpas kutichikunanchispaqqa manan imaniytapas atisunmanchu. Chaytaq kunan p'unchay ch'aqway hatarisqanmanta huchachasqa kasunman, nispa.
44019041	Hinan chayta nispan, huñukuqkunata despidipurqan.
44020001	Ch'aqwaray thanipusqan qhepatataq, Pabloqa, yachachisqakunata waqyachimurqan. Hinan paykunata kallpanchaykuspa, oqllaykukuspa ima, Masedonia probinsiaman puriripunanpaq paykunamanta despidiykukurqan.
44020002	Chay suyukunanta purispantaq, askha simikunawan wawqe-panakunata kallpanchaykurqan. Hinamantataq Grecia probinsiaman chayarqan.
44020003	Kinsa killaña chaypi kaspantaqmi, barkapi Siria probinsiaman rinan kasharqan. Ichaqa judío runakunaq paypa kontranpi mana allin yuyaykusqankutan yacharukurqan. Chaymi Masedonia probinsianta kutipuyta yuyaykurqan.
44020004	Berea llaqtamanta Sopaterpiwan, Tesalónika llaqtamanta Aristarkopiwan, Segundopiwan, Derbe llaqtamanta Gayopiwan, Timoteopiwan, Asia probinsiamanta Tíkikopiwan Trofimopiwan iman, Pablotaqa Asia probinsiakama riysirqanku.
44020005	Hinan paykunaqa, ñawparuspanku, Troas llaqtapi suyamuwarqanku.
44020006	Ñoqaykutaqmi ichaqa, mana lebadurayoq t'anta mikhuna fiesta pasaytaña, Filipos llaqtamanta barkapi puririrqayku. Hinan phisqa p'unchaymantaña paykunawan Troas llaqtapi tuparqayku. Chaypitaq paykunawan qanchis p'unchayta qhepakurqayku.
44020007	Semana qallariy p'unchaytataq, yachachisqakunaqa t'antata phakminankupaq huñunasqa kasharqanku. Pablotaq ichaqa, qhepantin p'unchayta puriripunan kasqanrayku, kuska-tuta oraskamaraq rimaykurqan.
44020008	Chay huñunasqa kashasqanku altos wasipitaq, askha lamparakuna kasharqan.
44020009	Bentanapitaq, Eutiko sutiyoq huk wayna tiyasharqan. Hinan Pablo unayta rimasqanrayku, chay waynataqa puñuy sinchita atiparqan. Puñuy atipaqtintaq, kinsa pata altosmanta pampaman urmaykurqan. Hinan waynataqa wañusqata hoqarimpurqanku.
44020010	Uraykuspantaqmi, Pabloqa, wayna pataman wikch'uykukurqan. Oqllaykukuspantaqmi nirqan: —Waynaqa kawsashanmi. Chayrayku ama qaparkachaychisñachu, nispa.
44020011	Pablo wichampuspantaq, t'antata phakmispa mikhurqan. Hinan pachaq illarimunankamaraq unaytapuni rimarqan. Chaymantataq puriripurqan.
44020012	Waynata kawsashaqta pusampuqtinkutaq, ancha sonqochasqapuni karqanku.
44020013	Asón llaqtakama chakillapi rinanpaqmi Pabloqa yuyaykurqan. Chay llaqtamanta payta hoqarinaykupaqmi Pabloqa niwarqanku. Chaymi ñoqaykuqa, barkapi ñawpaspayku, chay llaqtakama qochanta chayarqayku.
44020014	Asón llaqtapi tupaspaykutaqmi, barkapi hoqaripurqayku. Hinamantataqmi, Mitilene llaqtaman chayarqayku.
44020015	Chaymantataq barkapi rispayku, qhepantin p'unchayta, Quio islaq chimpanman chayarqayku. Kinsa kaq p'unchaytaq, Samos islaman chimpaspayku, Trogilio llaqtapi samarqayku. Hinan tawa kaq p'unchaytaña Mileto llaqtamanqa chayarqayku.
44020016	Atikuqtinqa Pentekostés p'unchaypaqmi, Pabloqa Jerusalén llaqtaman chayayta munasharqan. Chayraykun Asia probinsiapi amaña aswanta qhepakunanpaq, Pabloqa Éfeso llaqtaman manaña chayayta munarqanchu.
44020017	Éfeso llaqtapi kashaq iñiq t'aqamanta kurak wawqekunata waqyamunankupaqmi, Mileto llaqtamantapacha kacharqan.
44020018	Chay kurak wawqekuna chayamuqtinkutaq, paykunata nirqan: —Asia probinsiaman chayamusqay p'unchaymantapacha, qankuna ukhupi tukuy tiempo imaynatachus purisqaytaqa allintapunin yachankichis.
44020019	Judío runakuna urmachiwayta yuyaykuwasqankuraykun sasachakuykuna hamuwarqan. Chaywanpas ichaqa, tukuy huch'uyaykukuywan, hinallataq may askha weqeywanmi Señortaqa serbikurqani.
44020020	Allinniykichispaq kaq kunataqa, mana pakaspaymi sut'incharqaykichis. Chaykunataqa runa qayllapipas, wasin-wasintapas yachachirqaykichispunin.
44020021	Judío runakunamanpas, mana-judío runakunamanpas ñoqaqa Diospa siminta willarqanipunin. Diospa qayllanpi yuyayman kutirikunankupaq, hinallataq Señorninchis Jesucristopi iñikapunankupaqmi ñoqaqa willarqanipuni.
44020022	Kunantaq qhawariychis, ñoqaqa espiritupi presochasqan, imakunachus suyawasqanta mana yachaspay, Jerusalén llaqtaman rishani.
44020023	Santo Espiritullan, sapanka llaqtapi presochasqa kanaytapas, ñak'ariykuna suyamuwasqantapas willashawan.
44020024	Ichaqa kikin kawsayniytapas manan balorniyoqpaqchu hap'ikuni. Nitaqmi ancha chaniyoqpaqpaschu qhawakuni. Aswanmi ruwasqaykunata kusikuywanpuni tukuruyta munashani. Hinallataq Señor Jesucristomanta llank'ana chaskisqaytapas, Diospa allinpaq qokuynin allin willakuymanta llapanta willaspay, tukuruytapuni munashani.
44020025	Ñoqaqa, llapallaykichismanmi Diospa qhapaq suyunmanta willarqaykichis. Kunantaq ichaqa, qhawariychis, manañan mayqenniykichispas uyayta rikuwankichisñachu. Chaytaqa yachanin.
44020026	Chay hinaqa, llapallaykichispa wañunaykichismantaqa manañan huchayoqñachu kani. Chaytan kunan p'unchay sut'inchaykichis.
44020027	Hinallataq mana imatapas pakaspaymi, Diospa tukuy yuyaykusqankunataqa willarqaykichis.
44020028	Chayrayku, qankuna kikiykichista kuidakuychis. Hinallataq llapan tropantin obehakunatapas kuidaychis. Chay qhawaq kanaykichispaq, hinallataq Señorpa iñiq t'aqanta michinaykichispaqmi, Santo Espirituqa churarqasunkichis. Chay iñiq t'aqataqa pay kikinpa yawarninwanmi rantirqan.
44020029	Ripusqay qhepatan, yarqasqa phiña lobokuna qankuna ukhuman haykumunqaku. Hinaspan tropantin obehakunata ch'usaqyachinqaku. Chaytaqa yachanin.
44020030	Hinallataq qankuna kikiykichis ukhumantan mana allin runakuna hatarimunqaku. Q'otukuq simikunata rimaspanku, yachachisqakunata paykunaq qhepankuman aysanankupaqmi hatarimunqaku. Chaykunata yachasqayraykun kaykunataqa rimapayarqaykichis.
44020031	Chay hinaqa, kinsa watantin hunt'a, tuta-p'unchay sapankaykichista weqeywan mana thanispa anyaykusqayta yuyarispa qhawakushallaychispuni.
44020032	Kunataq ichaqa, wawqe-panaykuna, Diosman, hinallataq paypa allinpaq qokuy siminkunaman hap'iykuchiykichis. Hatarichinasunkichispaqpas, llapan paypaq t'aqasqakuna ukhupi erensiata qonasunkichispaqpas chay siminkunaqa atiyniqoqmi.
44020033	Manan piqpa qolqentapas, qorintapas, nitaq p'achantapas munapayarqanichu.
44020034	Aswanmi kay makiykunawan llank'aspay, imakunachus pisiwasqanpaq, hinallataq ñoqawan kashaqkunaq pisichikusqankupaqpas tarirqani. Chaytaqa qankuna kikiykichismi yachankichis.
44020035	Tukuypin ñoqaqa chay hinata llank'aspay, pisi-kallpayoqkunaman yanapaykuna kasqanta yachachirqaykichis. Hinallataq Señor Jesuspa siminkunatapas yuyarinaykichispuni. Pay kikinmi nirqan: ‘Chaskiqmantaqa, qoqmi aswan kusisamiyoqqa,’ nispan, nispa.
44020036	Chay rimayta tukuruspantaqmi Pabloqa, llapankuwan qonqoriykukuspan Diosman parlarqan.
44020037	Llapankutaqmi khuyayta waqarqanku. Hinan Pabloq kunkanman wikch'uykukuspanku anchatapuni much'aykurqanku.
44020038	Payqa, nisqan karqan: ‘Manañan uyaytaqa rikuwankichisñachu,’ nispa. Chayta nisqanraykutaqmi, anchatapuni llakikurqanku. Chaymantataq barkoman riysirqanku.
44021001	Paykunamanta despidiykukuspaykutaq, barkopi rispa Kos nisqa islaman, mana sayaykuspallaña chayarqayku. Qhepantin p'unchaytaq Rodas nisqa islaman chayarqayku, chaymantataq Pátara llaqtaman chayarqayku.
44021002	Fenisia llaqtaman rishaq barkota tarispaykutaq, chay barkopi puriripurqayku.
44021003	Hinan Chipre islata lloq'e ladopi qhawarispallaña Siria probinsiaman rirqayku. Tiro llaqtapitaqmi barkoqa q'epikunata saqenan karqan. Chaymi chay llaqtaman chayarqayku.
44021004	Chay Tiro llaqtapi yachachisqakunata tarispaykutaq, paykunawan qanchis p'unchayta qhepakurqayku. Hinan paykunaqa, Santo Espírituq kallpachasqan Pablota nirqanku: —Amaña Jerusalén llatamanqa wichayñachu, nispanku.
44021005	Chay qanchis p'unchaykuna pasaruytataq puriripurqayku. Hinan llapallanku warmikunantin, wawakunantin ima, llaqta kantukama riysiwarqanku. Hinamantataq mama-qochaq kantunpi qonqoriykukuspayku, Diosman parlarqayku.
44021006	Hukkunahukkunawan despidiykunakusqaykumantataq, barkoman wichapurqayku. Paykunataq wasinkuman kutipurqanku.
44021007	Hinan ñoqaykuqa, Tiro llaqtamanta Tolemaida llaqtaman purisqaykuta tukuparqayku. Wawqe-panakunata napaykuspaykutaq, huk p'unchayta paykunawan qhepakurqayku.
44021008	Qhepantin p'unchaytaq, Pablopiwan, paywan kashaqkunapiwan, Cesarea llaqtaman chayarqayku. Hinan allin willakuyta willaq Felipeq wasinpi qorpachakurqayku. Payqa, qanchis akllasqakunamanta hukninmi karqan.
44021009	Paypan tawa donsella ususinkuna karqan. Paykunaqa, Diospa rantinpi rimaqkuna hinan rimarqanku.
44021010	Pisi p'unchaykunallata chaypi kashaqtiykutaqmi, huk Agabo sutiyoq Diospa rantinpi rimaq Judea probinsiamanta uraykamurqan.
44021011	Hinan ñoqaykuq kasqaykuman hamuspan, Pabloq chumpinwan chakinkunata makinkunatawan t'eqekuspan, Agaboqa nirqan: —Kaytan Santo Espirituqa nin: ‘Jerusalén llaqtapi judío runakunan kay chumpiyoq qharita kay hinata t'eqenqaku. Hinallataqmi mana-judío runakunaq makinman hap'ichinqaku,’ nispan, nispa.
44021012	Chaykunata uyarispaykutaq, ñoqaykupas, chaypi tiyaqkunapas amaña Jerusalén llaqtaman wichananpaq Pablota balikurqayku.
44021013	Hinaqtinmi Pabloqa kutichiwarqanku: —¿Imatan anchata waqaspaykichis, sonqoyta phoq nichiwankichis? Ñoqaqa manan t'eqesqa kanallaypaqchu wakichisqa kashani. Aswanpas Señor Jesuspa sutinrayku Jerusalén llaqtapi wañunaypaqwanmi wakichisqaqa kashani, nispan.
44021014	Manapuniña uyachiyta atispaykutaqmi upallakapurqayku. Nirqaykutaq: —Señorpa munaynin ruwasqa kachun, nispayku.
44021015	Chay p'unchaykuna qhepatataqmi, wakichikuspaykuña Jerusalén llaqtaman wicharqayku.
44021016	Cesarea llaqtamanta wakin yachachisqakunataqmi ñoqaykuwan hamurqanku. Chay yachachisqakunataqmi, Chipre islamanta Nasón sutiyoq ñawpaq yachachisqata pusamurqanku. Paypa wasinpitaqmi qorpachakunaykuqa karqan.
44021017	Jerusalén llaqtaman chayaqtiykutaq, wawqe-panakunaqa kusisqa chaskiwarqanku.
44021018	Qhepantin p'unchaytaqmi Pabloqa, ñoqaykuta Jakoboq kasqanman pusawarqanku. Chaypin llapan kurak runakuna huñunasqa kasharqanku.
44021019	Paykunata napaykuspantaqmi, Pabloqa, mana-judío runakuna ukhupi llank'ayninpa chawpinta imakunatachus Diospa ruwasqanta ch'ulla ch'ullamanta willarqan.
44021020	Hinan paykunaqa, chayta uyarispanku, Señorta hatuncharqanku. Pablotataq nirqanku: —Wawqey, askha waranqanpi judío runakunaq iñikapusqankutaqa rikurqankin. Paykunaqa llapallankun Kamachikuy Siminman hap'ipakuq kanku.
44021021	Ichaqa qanmanta rimaqtataqsi uyarinku. Paykunan ninku: ‘Qansi mana-judío runakuna ukhupi tiyaq llapa judío runakunata, Moisespa Kamachikuy Siminta mana kasunankupaq, wawankutapas mana sirkunsidachinankupaq, ruwayninkuman hina mana purinankupaq ima yachachishanki,’ nispanku.
44021022	Chay hinaqa, ¿imatataq ruwasunri? Askha runakunaqa, chayamusqaykita ñachá yacharunkuña. Chayqa huñukunqakupaschá.
44021023	Chay hinaqa, kay nisqaykuta ruway: Ñoqayku ukhupin huramentowan Diosman promesa ruwaq tawa qharikuna kashanku.
44021024	Chay qharikunata pusay, hinaspa paykunapiwan ch'uyanchakamuy. Hinallataq chukchankuta rutuchikamunankupaq gastonkuta pagay. Chay hinapin chay qanmanta rimasqankuqa, mana cheqaqchu kasqanta llapanku yachanqaku. Aswanqa qanpas Kamachikuy Simita waqaychaspapuni kawsasqaykita yachanqaku.
44021025	Ichaqa mana-judío iñiqkunamanta rimanakusqanchisman hina kaykunataqa qelqarqaykuñan: Idolokunaman haywasqa mikhunakunamanta, yawarmantapas, seq'osqamantapas, hinallataq qhellipi puriymantapas waqaychakunankupaqmi qelqarqayku, nispanku.
44021026	Hinaqtinmi Pabloqa, chay qharikunata pusarikurqan. Qhepantin p'unchay ch'uyanchakuspankutaq, Dios yupaychana wasiman haykurqanku. Sapankankumanta ofrendata haywaqtinku, ch'uyanchakuna p'unchaykuna hunt'akunanta willanankupaqmi haykurqanku.
44021027	Qanchisnintin p'unchay hunt'akunan kashaqtintaq ichaqa, Asia probinsiamanta wakin judío runakuna Dios yupaychana wasipi Pablota rikururqanku. Hinaspan llapan runakunata ch'aqwachispanku Pablota hap'irqanku.
44021028	Qaparirqankutaqmi: —¡Israel llaqta qharikuna yanapakuychis! Llaqtanchispa kontranpi, Kamachikuy Simiq kontranpi, hinallataq Dios yupaychana wasiq kontranpi yachachimuq runaqa kaymi. Payqa tukuy cheqaspin llapan runakunata chay hinata yachachimushan. Chaymantapas payqa, mana-judío runakunatan Dios yupaychana wasiman pusaykun. Hinaspan kay ch'uya cheqasta qhellichan, nispanku.
44021029	Pablotaqa Éfeso llaqtamanta Trofimotawan kuskatan llaqtapi rikurusqaku karqan. Chaymi yuyayninkupi nirqanku: —Pabloqa chay mana-judío runata kay Dios yupaychana wasiman pusayururqanpaschá, nispanku.
44021030	Chay hina kaqtinmi, llaqtantin runakuna sinchita ch'aqwaraspanku, huñukamurqanku. Hinan Pablota hap'irqospanku Dios yupaychana wasimanta hawaman aysarqanku. Hinamantataq, kasqan ratupacha punkuta wisq'arqanku.
44021031	Llaqtantin runakunan Pablota imaynanmantapas wañuchiytapuni munasharqanku. Chay hina kashaqtinmi, tropantin soldadokunata kamachiq tribunoman, Jerusalén llaqtantin ch'aqwaraypi kashasqan, willakuy chayarqan.
44021032	Chaymi chay tribunoqa, soldadonkunatawan, senturionkunatawan pusarikuspan, phawaylla ch'aqwaray kashasqanman uraykamurqanku. Hinan chay tribunotawan, soldadokunatawan rikuruspanku, runakunaqa Pablo maqayta tatipurqanku.
44021033	Hinan tribunoqa chayamuspan, Pablota hap'ichirqan. Iskay kadenawan t'eqenankupaqtaq kamachikurqan. Hinan pichus kasqantawan, imatachus ruwasqantawan tapurqan.
44021034	Chay askha runakuna ukhupitaqmi ichaqa, wakin hukta, wakintaq wakta qaparirqanku. Hinan chaypi askha runakuna kasqanrayku, chay tribunoqa mana imatapas entiendiyta atirqanchu. Chaymi kuartelman apachirqan.
44021035	Chay ancha askha runakunaq waq'ayasqa hinaraq qatimusqankuhawan, soldadokunaqa patapata seqanaman chayaspanku, Pablota wantullapiña aparqanku.
44021036	Hinan llaqtamanta askha runakunaqa, qhepanta hamuspa, qaparirqanku: —¡Wañuchunpuni! nispanku.
44021037	Kuartelman apaykunankuña kashaqtintaq, Pabloqa, tribunota nirqan: —¿Rimaykuyta atiykimanchu? nispa. Paytaq nirqan: —¿Griego simi rimayta yachankichu?
44021038	Egipto suyumanta huk runan, kay pasaq p'unchaykunallapi kamachikuqpa kontranpi runakunata hatarichirqan. Hinaspataq tawa waranqa runa wañuchiqkunata ch'inniqman horqorqan. Chay runaqa, ¿manachu qan kashanki? nispan.
44021039	Hinan Pabloqa nirqan: —Ñoqaqa cheqaqmanta Silisia probinsiapi Tarso llaqtayoq judío runapunin kani. Tarso llaqtaqa, manan imakasqan llaqtachachu. Chaymi runakunaman rimaykachiwanaykipaq balikuyki, nispa.
44021040	Chay tribuno uyakuqtintaq Pabloqa, pata-pata seqanapi sayaykuspan, makinwan señaschaspa runakunata upallachirqan. Hinan allinta upallaqtinkuña, hebreo simipi rimaykuyta qallarirqan.
44022001	Hinan Pabloqa nirqan: —Wawqellaykuna, hinallataq taytakuna defiendikuyniyta kunan uyariykuwaychis, nispa.
44022002	Pabloq hebreo simi rimaypi rimaykusqanta uyarispankutaq, aswantaraq upallarqanku.
44022003	Hinan Pabloqa paykunata nirqan: —Silisia probinsiapi kashaq Tarso llaqtapi nasesqa judío runapunin kani. Ichaqa kay Jerusalén llaqtapi Gamalielpa ñawpaqenpi uywasqan kani. Chaymi machulanchiskunaq Kamachikuy Simiman hina, k'apak allin hap'ipakuq kanaypaq Gamalielpa yachachisqan karqani. Imaynan kunan llapaykichis Diosman allin hap'ipakuq kashankichis, chay hinan ñoqapas karqani.
44022004	Kay Ñanmanta kaqkunatan qharikunatapas, warmikunatapas, hap'ispay karselkunaman wisq'achirqani. Hinan wañuchinaykama qatiykacharqani.
44022005	Hatun umalliq saserdotepas, hinallataq llapan umalliq kurak runakunapas chaykunataqa yachankun. Paykunamantan ñoqaqa wawqe-panakunata kadenakunawan t'eqesqata apamunaypaq kartakunata chaskirqani. Hinan Damasko llaqtata rispay, kay Ñanmanta kaqkunata hasut'ichinaypaq, Jerusalén llaqtaman presochaspa apamunaypaq rirqani.
44022006	Damasko llaqtaman rishaqtiytaq ichaqa, yaqa qayllaykushaqtiyña, kuskan p'unchayta hina, ancha hatun k'anchay hanaq pachamanta muyuriqniyta qonqaylla k'anchaykamuwarqan.
44022007	Hinan pampaman wikch'ukuspay, huk kunkata uyarirqani. Chay kunkataqmi nimuwarqan: ‘Saulo, Saulo, ¿imanaqtinmi qatiykachawanki?’ nispa.
44022008	Ñoqataqmi ichaqa kutichirqani: ‘Señor, ¿pitaq kankiri?’ nispay. Hinan kutichispa nimuwarqan: ‘Pitachus qan qatiykachashanki, chay Nazaret llaqtayoq Jesusmi ñoqaqa kani,’ nispan.
44022009	Ñoqawan kashaqkunaqa, cheqaqtapunin k'anchaytaqa rikurqanku, hinaspataq mancharikurqanku. Ñoqawan rimaqpa kunkantataqmi ichaqa, mana entiendirqankuchu.
44022010	Ñoqataq nirqani: ‘Señor, ¿imatataq ruwasaqri?’ nispay. Señortaq ichaqa nimuwarqan: ‘Sayariy, hinaspa Damasko llaqtaman haykuy, chaypin tukuy imakunachus ruwanaykipaq kasqanta nisqa kasunki,’ nispan.
44022011	Chay k'anchay ñawsayachiwasqanraykun, mana rikuyta atirqanichu. Chaymi ñoqawan riqkuna makiymanta pusawaqtinku, Damasko llaqtaman haykurqani.
44022012	Hinan huk runa Ananías sutiyoq Damasko llaqtapi kasharqan. Payqa, Kamachikuy Simiman hinapas Dios sonqo runan karqan. Hinallataq llapan chay llaqtapi tiyaq judío runakunamantapas, aswan allin kawsayniyoqmi karqan.
44022013	Hinan Ananiasqa ñoqaman hamurqan. Sayaykuspantaq nimuwarqan: ‘Wawqey Saulo, ñawiyki qhawaripuchun,’ nispan. Hinan kasqan ratupacha ñoqaqa payta rikurqani.
44022014	Hinaqtinmi payqa niwarqan: ‘Machulanchiskunaq Diosninmi, paypa munayninta reqsinaykipaqwan, chanin Jesusta rikunaykipaqwan, hinallataq siminwanpuni rimasqankunata uyarinaykipaqwan, ñawpaqmantapacharaq akllakurqasunki.
44022015	Qanmi rikusqaykimantapas, hinallataq uyarisqaykimantapas tukuy runakunaman chanin Jesuspa testigonqa kanki.
44022016	¿Kunanrí, imatataq suyanki? Sayariyyá hinaspa bautisakuy. Huchaykikunata mayllinasunkipaqtaq Jesuspa sutinta waqyakuy,’ nispa.
44022017	Hinan Jerusalén llaqtaman kutipuspay, Dios yupaychana wasipi Diosman parlasharqani. Hinallamanmi mosqhoypi hina huk rikhuriyta rikurqani.
44022018	Chay rikhuriypitaq Señorta rikurqani. Paymi nimuwarqan: ‘Ñoqamanta willakusqaykitan Jerusalén llaqtapi mana chaskinqakuchu. Chayrayku usqhaylla kunanpacha Jerusalén llaqtamanta lloqsipuy,’ nispa.
44022019	Ñoqataqmi nirqani: ‘Señor, judío runakunaq llapan huñukunanku wasikunamanta qanpi iñiqkunata karselman wisq'achisqaytapas, hasut'ichisqaytapas allintan yachanku.
44022020	Qanmanta willakuq Estebanpa yawarnin hich'akushaqtinqa ñoqapas chaypin kasharqani. Wañuchinankupaqpas ‘allinmi,’ nirqanin. Hinallataq wañuchiqkunaq p'achankutapas waqaycharqani. Tukuy chaykuna ruwasqaytan paykunaqa, allintapuni yachanku,’ nispa.
44022021	Señortaq ichaqa, nimuwarqan: ‘Riy. Ñoqaqa karupi kashaq mana-judío runakunamanmi kachasqayki,’ nispan, nispa.
44022022	Chay simita rimanankamallan uyarirqanku. Hinamantataq ichaqa qaparirqanku: —Kay runaq kay pachapi kawsananqa manan allinchu. Chayrayku kay runata wañuchipuychis, nispanku.
44022023	Hinan runakunaqa, qaparirqanku, p'achankutapas chanqarqanku, hinallataq hallp'ata altoman hach'ispa q'oshñitaraq hatarichirqanku.
44022024	Chaymi tribunoqa, Pablota kuartelman apaykunankupaq kamachikurqan. Hinallataq runakuna Pabloq kontranpi qaparisqankuta yachayta munasqanrayku soq'ashaspalla rimarichinankupaq kamachikurqan.
44022025	Ichaqa lasokunawan chutaspa wataruqtinku hinataq Pabloqa, chaypi kashaq senturion runata nirqan: —¿Mana huchachasqa kashaqtin, Roma llaqtayoq runata soq'achiy atikullanchu? nispa.
44022026	Senturión runa, chayta uyarispantaq, tribunoman usqhaylla rispa, willamurqan: —¿Kunanri imanankitaq? chay runaqa Roma llaqtayoqmi kasqa, nispan.
44022027	Tribuno hamuspantaq, Pablota nirqan: —Niway, ¿Roma llaqtayoqchu kanki? nispan. Pablotaq nirqan: —Arí, nispa.
44022028	Tribunotaq kutichispa nirqan: —Ñoqaqa askha qolqewanmi kay Roma llaqtayoq kaytaqa tarirqani, nispan. Hinaqtinmi Pabloqa nirqan: —Ñoqan ichaqa, Roma llaqtapi naseqpuni kani, nispa.
44022029	Chaymi Pablota soq'ashaspalla tapunankupaq kashaqkunaqa, kasqan ratupacha paymanta achhuripurqanku. Hinallataq tribunopas, Pabloqa Roma llaqtayoq kasqanta yacharuspan, t'eqechisqanmanta mancharikurqan.
44022030	Qhepantin p'unchaytaq, tribunoqa, imanaqtinchus judío runakuna Pablota huchachasqankuta cheqaqtapuni yachayta munarqan. Chaymi Pablota kadenakunawan t'eqesqankuta paskararqan. Hinan umalliq saserdotekunatawan, hinallataq Konsilio Sanedrinpi llapan kaqkunatawan, huñumunankupaq kamachikurqan. Tribunotaq, Pablota uraykachimuspa, paykunaq ñawpaqenkuman tiyaykuchirqan.
44023001	Hinaqtimi Pabloqa, Konsilio Sanedrinpi kaqkunata allinta qhawaykuspa nirqan: —Wawqellaykuna, ñoqaqa tukuy allin ch'uya konsiensiawanmi kay p'unchaykama Diospa ñawpaqenpi kawsarqani, nispa.
44023002	Hatun umalliq saserdote Ananiastaq ichaqa, ladonpi kashaqkunata, Pablota siminpi ch'aqlanankupaq kamachirqan.
44023003	Hinaqtinmi Pabloqa nirqan: —¿Qanqa Kamachikuy Simiman hina chaninchawanaykipaq tiyashaspaykichu, Kamachikuy Simita p'akispayki ch'aqlawanankupaq kamachinki? Chayraykun, ¡yaw yuraq pintarusqa perqa hina iskay-uya, Diosmi qantapas ch'aqlallasunkitaq! nispa.
44023004	Chaypi kashaqkunataqmi Pablota nirqanku: —¿Chay hinatachu Diospa hatun umalliq saserdotenta k'aminki? nispanku.
44023005	Pablotaq nirqan: —Wawqeykuna, hatun umalliq saserdote kasqantaqa manan yacharqanichu. Arí Qelqaqa ninmi: Llaqtaykipi hatun umalliqtaqa aman ñakankichu, nispan, nispa. (Exodo 22:28)
44023006	Hinaqtinmi Pabloqa, wakin saduseokunamanta wakintaq fariseokunamanta kasqankuta yachaspa, Konsilio Sanedrinpi kaqkunaman qaparispa nirqan: —Wawqellaykuna, ñoqapas fariseo, hinallataq fariseo runaq churinmi kani. Chaymi wañukapuqkunaq kawsarimpuyninta suyakusqayrayku chaninchawashankichis, nispa.
44023007	Chayta Pablo niqtintaq, saduseokunawan, fariseokunawan hatun churanakuyta qallarirqanku. Huñunakuqkunataq t'aqanakapurqanku.
44023008	Saduseokunaqa ninkun: ‘Kawsarimpuyqa manan kanchu. Nitaqmi angelkunapas, espiritukunapas kanchu,’ nispanku. Fariseokunañataqmi ichaqa, chaykuna kasqanta sut'inchanku.
44023009	Chayraykun hatun ch'aqwaray hatarirqan. Wakin fariseo t'aqamanta kamachikuy simita yachachiqkunataq hatarimuspa, churanakurqanku. Hinan nirqanku: —Manan ima mana allintapas kay runapiqa tarinchischu. Sichus huk espíritu, otaq huk ángel rimayaramun chayqa, ama Diospa kontranpi hatarisunchu, nispanku.
44023010	Ancha hatun huchatariytaq karqan. Chaymi tribunoqa, Pablota ñut'uta llik'irqarinankumanta mancharikurqan. Hinan uraykuspanku, runakunaq chawpinkumanta qechumuspanku, kuartelman apaykunankupaq soldadonkunata kamachirqan.
44023011	Qhepantin tutataqmi, Señorqa Pabloman rikhurirqan. Hinan nirqan: —Pablo kallpachakuy. Imaynan Jerusalén llaqtapipas ñoqamanta sut'itapuni willarqanki, chay hinallataqmi, Roma llaqtapipas sut'itapuni ñoqamanta willanayki kashan, nispan.
44023012	Qhepantin p'unchay illarimuqtintaq judío runakunaqa, huñunakuspa ñakakusparaq hurarqanku. Nirqankutaq: Pablota wañuchinanchiskama ama mikhusunpaschu, nitaq ukyasunpaschu, nispanku.
44023013	Chay huramentuwan rimanakuqkunaqa tawa chunka kurakmi karqanku.
44023014	Paykunan umalliq saserdotekunaman, hinallataq kurak runakunamanwan rispanku nirqanku: —Ñoqaykun Pablota wañuchinaykukama mana imatapas malliykunaykupaq ñakapakuywanraq huramentuta ruwarqayku.
44023015	Chay hinaqa, kunanyá qankuna Konsilio Sanedrinpiwan tribunomanta Pablota ñawpaqeykichisman paqarin apachimunanpaq mañachimuychis. Chaytaqa, Pablomanta aswan sut'itapuni yachayta munaq tukuspallaykichis ruwankichis. Ñoqaykutaq ichaqa, manaraq Pablo chayamushaqtin wañuchinaykupaq wakichisqapuni kashasaqku, nispanku.
44023016	Pabloq pananpa wawanmi ichaqa, chay suyapanankupaq rimanakusqankuta uyarisharqan. Chaymi payqa, kuartelman haykuspa Pabloman willamurqan.
44023017	Pablotaq senturión runamanta hukninta waqyarispan nirqan: —Kay waynan, tribunoman huk willakuyta willamunanpuni kashan. Chayrayku payman pusayarapuway, nispa.
44023018	Hinan senturion runaqa, tribunoman chay waynata pusaykurqan. Nirqantaq: —Presochamusqanchis Pablon waqyariwaspan, kay waynata qanman pusamunaypaq balikuwarqan. Paymi huk willakuyta willanasunki kashan, nispa.
44023019	Tribunotaq, chay waynata makinmanta hap'ispan, hinallataq wak ladoman pusaspan, pakallapi tapurqan: —¿Imataq niwanaykiri kashan? nispan.
44023020	Waynataqmi nirqan: —Judío runakunan kay hinata rimanakushanku: ‘Pablomanta aswan sut'itapuni yachayta munaq tukuspallanchis, Konsilio Sanedrinman payta paqarin uraykachimunanpaq, tribunota balikusunchis,’ nispanku.
44023021	Paykunamantan tawa chunka kurak runakuna Pablota wañuchinankupaq maskhashanku. Mana mikhunankupaq, nitaq ukyanankupaqmi ñakakuspankuraq huramentuta ruwarunku. Kunantaqmi ichaqa, chay hinatapuni kamachikunaykita suyakuspanku, wakichisqa kashanku. Chayrayku amapuni paykunataqa kreenkichu, nispa.
44023022	Hinaqtinmi tribunoqa, chay waynata kacharparipuspan, kay hinata kamachirqan: —Amapunin pimanpas kay willawasqaykitaqa rimarinkichu, nispan.
44023023	Hinan tribunoqa, senturión runakunamanta iskayta waqyaspa nirqan: —Kinsa kaq oras tutapaq, iskay pachak soldadokunata, hinallataq qanchis chunka soldadokuna kaballopi, iskay pachaktataq lansakunayoqta, Cesarea llaqtaman rinaykichispaq wakichimuychis.
44023024	Hinallataq Pabloq sillakunanpaq kaballokunata wakichinankupaq kamachillarqantaq. Chay hinapin, kamachikuq Felixman allin kuidasqata apankichis, nispa.
44023025	Hinan kartatapas kay hinata qelqallarqantaq.
44023026	Nirqantaq: —Ñoqa Claudio Lisiasmi, qan ancha respetana kamachikuq Felixman napaykamuyki.
44023027	Judío runakuna kay runata hap'imuspanku, wañuchinanku kashaqtinmi ñoqaqa, Roma llaqtayoq kasqanta yachaspay, soldadokunawan qechumurqani.
44023028	Hinan imamantachus payta huchachasqankuta yachayta munaspay, paykunaq huñunakuyninku Konsilio Sanedrinman uraykachirqani.
44023029	Judío runakunaq Kamachikuy Simillankumantan paykunaqa huchachasqaku karqan. Chayllatan tarirqani. Ichaqa manataqmi ima huchachaytapas wañunanpaq hinaqa, nitaq presochasqa kananpaq hinapas tarirqanichu.
44023030	Judío runakuna wañuchinankupaq rimanakusqankuta yacharuspaytaqmi ichaqa, qanman kay runata apachimuyki. Imapas kay runaq kontranpi huchachayninku kaqtinqa, qanpa ñawpaqeykipi payta uyanpi ninankupaqmi, yanqanmanta huchachaqninkunatapas kamachillanitaq. Sumaqllaña, nispa.
44023031	Chaymi soldadokunaqa, kamachikuyta chaskisqankuman hina, tuta Antipatris llaqtaman Pablota aparqanku.
44023032	Qhepantin p'unchaytaq, kaballopi kaqkunallaña Pablowan rirqanku. Soldadokunataqmi kuartelman kutipurqanku.
44023033	Cesarea llaqtaman chayaspankutaq, paykunaqa kamachikuqman kartata qorqanku. Hinallataq Pablotapas ñawpaqenman sayaykuchillarqankutaq.
44023034	Kartata ñawinchaspantaqmi kamachikuqqa, mayqen probinsiamantachus kasqanta Pablota tapurqan.
44023035	Silisia probinsiamanta kasqanta yachaspantaqmi Pabloman rimaykurqan: —Yanqanmanta huchachaqniykikuna hamuqtinmi allinta uyarisayki, nispa. Hinan Herodespa pretorionpi wisq'amunankupaq kamachikurqan.
44024001	Phisqa p'unchay qhepatataq, hatun umalliq saserdote Ananiasqa, wakin kurak runakunapiwan, judío runakunaq sayapakuqninku Tértulo sutiyoqpiwan rikhurirqanku. Paykunan Pabloq kontranpi hatun kamachikuqman willarqanku.
44024002	Pablota waqyachimuqtintaqmi, Tertuloqa huchachayta qallarirqan. Hinan kamachikuqta nirqan: —Qan kaqtiykin kunan thak kayta tariyku. Hinallataq yuyaysapa kasqaykiraykun, imaymanakuna kay suyoq allinninpaq ruwakushan.
44024003	Ancha respetana Felix, llapanmantan tukuy cheqaspi grasias niykiku.
44024004	Ichaqa ama umayki nanachinaypaq, chanin sumaq sonqo kayniykiwan pisillapi uyariykuwanaykikupaqmi balikuyki.
44024005	Kay runataqa, millay ñak'arichiq onqoy hina kasqantan tarimurqayku. Payqa teqsi muyuntinpi judío runakunata kamachikuqpa kontranpi hatarichiqmi. Hinallataq Nazaret llaqtamanta pantasqa t'aqaq umalliqnintaqmi kanpas.
44024006	Hinallataqmi Dios yupaychana wasitapas qhellichayta yuyaykurqan. Ichaqa hap'imurqaykun. Kamachikuy Simiykuman hinataqmi, chaninchayta munarqayku
44024007	Ichaqa, tribuno Lisiastaqmi hamuspa, makiykumantaña qechumuwarqanku.
44024008	Hinan huchachaqninkunata qanpa ñawpaqeykipi rikhurinankupaq kamachimurqan. Qan kikiykitaqmi imamantachus huchachasqaykuta tapuspaykiña llapan chay imaymanakunataqa allinta yachayta atinki, nispa.
44024009	Hinan judío runakunapas Tértuloq nisqanta nillarqankutaq: —Tértuloq nisqanqa chay hinapunin karqan, nispanku.
44024010	Hinan kamachikuqqa, Pabloq rimarinanpaq señasta qorqan. Kutichispantaq Pabloqa nirqan: —Unay watakunaña kay suyupi chaninchaq kasqaykita yachaspaymi, ancha kusikuywan kaykunamanta rimariykuspay defiendiykukusaq.
44024011	Jerusalén llaqtaman Dios yupaychaq risqayqa chunka iskayniyoq p'unchayllaraqmi kashan. Cheqaqchus icha manachus chayta yachanaykipaq, qan kikiykipuni allinta tapupakuy.
44024012	Manataqmi Dios yupaychana wasipi piwanpas churanakushaqtachu tarimuwarqanku. Hinallataq manan judío runakunaq huñukunanku wasikunapipas, nitaq kikin llaqtapipas kamachikuqpa kontranpi runakunata hatarichishaqtapaschu tarimuwarqanku.
44024013	Manallataqmi imakunamantachus kunan yanqa huchachashawanku, chaytaqa ñawpaqeykipi niyta atiwankumanchu.
44024014	Chaywanpas kayta willakusqayki: ‘Machulaykunaq Diosnintan ñoqaqa serbikuni. Hinallataq tukuy Kamachikuy Simipi imaymana qelqasqa kaqkunata, hinallataq Diospa rantinpi rimaqkunaq qelqasqankutapas kreellanitaqmi. Chay Ñantataqmi, judío runakunaqa pantasqa t'aqan nispa sutiyanku.
44024015	Diospin suyakuyniyqa kashan. Chay hinallataqmi, paykuna kikinkupas Diospi suyakuyniyoq kashallankutaq. Chanin runakunaq, hinallataq mana chanin runakunaq wañusqakunapuramanta kawsarimpunankutaqa kreenin. Paykunapas chay hinallatataqmi kreenku,’ nispay.
44024016	Chaymi, Diospa ñawpaqenpi, hinallataq runakunaq ñawpaqenpipas mana imamanta huchachana, ch'uya konsiensiayoq kanaypaq kallpachakushanipuni.
44024017	Askha watakunamantañataqmi limosnaytapas, ofrendaytapas suyuyman qonaypaq chayamurqani.
44024018	Chayta ruwashaqtiytaqmi Asia probinsiamanta wakin judío runakunaqa, Dios yupaychana wasipi ch'uyanchasqata tarimuwarqanku. Ichaqa manataqmi askha runatawanchu, nitaq ch'aqwashaqtapaschu tarimuwarqanku.
44024019	Sichus imapas ñoqaq kontraypi huchachawayninku kan chayqa, paykuna kikinkun ñawpaqeykipi rikhurinanku, hinaspa niwananku.
44024020	Otaq sichus ñoqaq ima mana chanin ruwasqaytapas Konsilio Sanedrinpa ñawpaqenpi kashaqtiy tarirqanku chayqa, paykuna kikinku chay runakuna niwachunku.
44024021	Aswanmi paykunaq qayllankupi kashaspayqa, kayllata kunkayoqta nirqani: ¡Wañukapuqkunaq kawsarimpuyninta suyakusqallaymantan qankunaqa chaninchashawankichis! nispay.
44024022	Hinaqtinmi Felixqa, chay Ñanmanta sut'itapuni willasqa kaspan, chay huchachasqankuta qolluchirqan. Nirqantaq: —Tribuno Lisias uraykamuqtinñan chay huchachasqaykichistaqa allinta qhawarisaq, nispan.
44024023	Hinan senturionta, allintapuni Pablota kuidananpaq kamachirqan. Ichaqa karselpi kacharisqalla kananpaq, hinallataq reqsisqankunapas payta watukuq hamuqtinku serbinankuta ama hark'ananpaqwan kamachirqan.
44024024	Pisi p'unchaykunamantataq Felixqa, judía warmin Drusilapiwan hamurqanku. Hinan Felixqa, Pablota apamunankupaq kamachikurqan. Chaymi payqa, Jesucristopi iñiymanta uyarirqan.
44024025	Chanin kawsaymantawan, kuerpota kamachiymantawan, hamuq taripay p'unchaymantawan, Pablo rimariqtintaq Felixqa, ancha mancharisqa kutichirqan: —Kunanqa ripullayraq. Hayk'aqchá munasaq, chayña waqyachimusayki, nispan.
44024026	Chaywanpas Felixqa, kacharipuyta munaspanmi, Pabloq askha qolqe lluk'iykunanta suyakusharqan. Chaymi paywan rimananpaq sapa ratu waqyachimuq.
44024027	Iskay wata hunt'akuqtintaqmi, Felixqa, tiyananpi Porsio Festota saqerqan. Payqa, judío runakunamanta imallatapas chaskiykukuyta munaspanmi, Pablota karselpi wisq'asqallatapuni saqerqan.
44025001	Festoqa, Cesarea probinsiapi kinsa p'unchayllaraq kamachikuq haykusqan qhepatan Jerusalén llaqtaman wicharqan.
44025002	Hinaqtinmi umalliq saserdotepiwan, judío runakunaq umalliqninkunapiwan paypa ñawpaqenpi rikhurirqanku.
44025003	Hinan Pabloq kontranpi balikuspa, mañakurqanku: —Ama hina kaychu, Jerusalén llaqtaman Pablota apachimuy, nispanku. Chaykamataq paykunaqa, ñanpi suyapaspa Pablota wañuchinankupaq wakichikusharqanku.
44025004	Festotaq ichaqa, kutichirqan: —Cesarea llaqtapin Pabloqa allin kuidasqa kashan. Chaymanmi pisi tiempollamanta ñoqa kikiypas rillasaqtaq.
44025005	Qankunamanta umalliqkuna ñoqawan uraykuy atiqkuna, ñoqawan uraykuchunku, hinaspataq runaq imapas mana allin ruwasqan kan chayqa, uyanpi nimuchunku, nispa.
44025006	Paykunawan chunka p'unchay kurakta kaspantaq, Cesarea llaqtaman Festoqa uraykampurqan. Qhepantin p'unchaytaq, chaninchana tiyananpi tiyaykurqan. Hinan Pablota apamunankupaq kamachikurqan.
44025007	Pablota aparamuqtinkutaq, Jerusalén llaqtamanta uraykamuq judío runakunaqa, muyuykurqanku. Hinan imaymanamanta Pablota sinchitapuni huchachayta qallarirqanku. Chaywanpas ichaqa, manapunin imatapas sut'intapuni niyta atirqankuchu.
44025008	Chaymi Pabloqa, defiendikuspa nirqan: —Judío runakunaq Kamachikuy Siminku kontranpipas, Dios yupaychana wasiq kontrapipas, rey Cesarpa kontranpipas manapunin hayk'aqpas huchallikurqanichu, nispa.
44025009	Festotaq ichaqa, judío runakunaq allinpaq qhawarisqan kayta yuyaykuspan, Pabloman kutichispa nirqan: —¿Tukuy kay imaymanakunamanta ñawpaqeypi chaninchasqa kanaykipaq, Jerusalén llaqtaman wichayta munankichu? nispan.
44025010	Pablotaq kutichirqan: —Rey Cesarpa chaninchana tiyananpa ñawpaqenpin kashani. Kaypitaqmi chaninchasqaqa kanay. Qanpa yachasqaykiman hinapas, judío runakunataqa manapunin ima mana allintapas ruwarqanichu.
44025011	Sichus ima mana allintapas, otaq imatapas wañuchisqa kanaypaq hina ruwarqani chayqa, manan wañuytaqa manchakunichu. Ichaqa sichus kay runakunaq huchachawasqanku mana cheqaqchu chayqa, manan pipas judío runakunaq makinman hap'ichiwaytaqa atiwanmanchu. Chay hinaqa, rey Cesarman pasachiwaychis, nispa.
44025012	Hinaqtinmi Festoqa, yuyaychaqninkunawan rimanakuspanña kutichirqan: —Rey Cesarmantaq pasachinaykuta munanki chayqa, rey Cesarmanchá rinki riki, nispan.
44025013	Pisi p'unchaykuna pasaqtintaq, rey Agripaqa Berenisepiwan Festota napaykunankupaq Cesarea llaqtaman uraykurqanku.
44025014	Paykuna chaypi askha p'unchaykuna qhepakuqtinkutaq, Festoqa rey Agripaman Pablomanta willarqan: —Karselpin, Felixpa wisq'asqanraq huk runa kashan.
44025015	Paymantan Jerusalén llaqtamanqa wicharqani. Hinan umalliq saserdotekuna, judío runakunamanta kurak runakuna ima, chay runata huchachanaypaq mañawaspanku hamuwarqanku.
44025016	Hinan paykunaman kutichirqani: ‘Roma suyupi ruwayninkuman hinaqa, manan pitapas huchachaqninkunaq ñawpaqenpi manaraq defiendikushaqtin, wañuchisqa kananpaqqa hap'ichiykumanchu.
44025017	Chaymi, paykuna usqhaylla kaypi huñukuqtinku, qhepantin p'unchay chaninchana tiyanaypi tiyaykurqani. Hinaspataq chay runata apamunankupaq kamachikurqani.
44025018	Hinan paypa huchachaqninkunaqa, huchachanankupaq sayarirqanku. Ichaqa, manataqmi ima huchachaytapas, ñoqaq yuyaykusqayman hinaqa, apamurqankuchu.
44025019	Aswanpas, religionninmanta, hinallataq ña wañusqaña kashaq Jesús sutiyoq huk runamantan huchachasharqanku. Pablotaq ichaqa nirqan: Kawsashanmi, nispa. Chaykunallamantataqmi paytaqa huchachasharqanku.
44025020	Hinan ñoqaqa, chay churanakuymanta iskayasqa kaspay Pablota tapurqani: ‘Jerusalén llaqtaman rispa kay imaymanakunamanta chaypi chaninchasqa kayta munankichu,’ nispay.
44025021	Pablotaq ichaqa, chaninchasqa kananpaq, Roma suyupi rey Augustoman1 pasachisqa kayta munarqan. Chaymi rey Cesarman apachinaykama allin kuidasqa kananpaq kamachikurqani, nispa.
44025022	Hinaqtinmi rey Agripaqa Festota nirqan: —Ñoqapas chay runataqa uyariykuyta munaymanmi, nispa. Festotaq nirqan: —Paqarinyá uyarinki, nispa.
44025023	Chay hina kaqtinmi, qhepantin p'unchay rey Agripaqa Berenisepiwan muspharinapaq hinaraq hamurqanku. Hinan tribunopiwan, llaqta umalliqkunapiwan, chaninchana wasiman haykurqanku. Hinamantataq Pablota apamunankupaq Festoqa kamachikurqan.
44025024	Hinaqtinmi Festoqa nirqan: —Rey Agripa, hinallataq llapallan kaypi ñoqaykuwan kashaqkuna, kay runata qhawariychis. Paymantan llapallan judío runakuna, Jerusalén llaqtapipas hinallataq kaypipas, qaparispanku balikuq hamuwarqanku: ‘Kay runaqa manan kawsananñachu,’ nispanku.
44025025	Ñoqataqmi ichaqa, wañunanpaq hina ima mana allin ruwasqantapas manapuni tarirqanichu. Pay kikintaqmi rey Augustoman pasachisqa kayta munarqan. Chaymi payman apachiyta ñoqaqa ña yuyaykuniña.
44025026	Ichaqa wiraqochayman, kay runamanta qelqanaypaqqa manan imatapas sut'itapuniqa yachanichu. Chaymi qayllaykichisman, aswantaqa rey Agripa, allintapuni tapuykapuwanaykipaq apachimuni. Chay hinapi imatapas sut'ita yachaspay qelqanaypaqmi, qanpa qayllaykimanqa payta apachimuni.
44025027	Huk presochasqata, imamantachus huchachasqa kasqanta mana willaspa apachiyqa, ñoqamanqa manan allinchu rikch'akuwan, nispa.
44026001	Chaymantataq rey Agripaqa, Pablota nirqan: —Qan kikiyki rimariykuyta atinkin, nispa. Hinaqtinmi Pabloqa, makinta hoqariykuspa defiendikuyta qallarirqan.
44026002	Nirqantaq: —Ancha respetana rey Agripa, tukuy imaymanakunamanta judío runakunaq huchachasqan kasqaymanta kunan qayllaykipi defiendiykukuyniy ñoqapaqqa ancha kusikuymi.
44026003	Judío runakuna ukhupi lliw ruwayninkutapas, churanakuyninkunatapas qanqa allintapunin yachanki. Chayraykun llamp'u sonqo kayniykiwan uyariykuwanaykipaq balikuyki.
44026004	Wayna kawsayniy qallarisqanmantapacha, imaynatachus Jerusalén llaqtapi llaqtamasiykunawan kawsasqaytaqa, llapa judío runakunan yachanku.
44026005	Sichus willakuyta munanku chayqa, paykunaqa ñawpaqmantaraqmi reqsiwanku. Hinallataq qallariymantapachan fariseo karqani. Chaymi Diosta yupaychayniykupi, fariseo pantasqa t'aqaman hinapuni, aswan hunt'aq kawsasqaytapas yachallankutaq.
44026006	Kunantaq machulanchiskunaman Diospa prometesqanta suyakusqayrayku, chaninchasqa kashani.
44026007	Chunka iskayniyoq Israel ayllukunapas tuta-p'unchaymi, tukuy sonqowan Diosta serbikuspanku, Diospa prometesqanqa hunt'akunanta suyakushallankutaq. Rey Agripa, chay suyakuyniyoq kasqallaymantataqmi judío runakunaq huchachasqan kashani.
44026008	Diosqa wañusqakunata kawsarichimpunmi. ¿Imanaqtintaq qankunari mana chayta kreenkichischu?
44026009	Cheqaqtapunin Nazaret llaqtamanta Jesuspa sutinpa kontranpi imaymana mana allin ruwaykunataqa ñoqapas yuyaykurqani.
44026010	Umalliq saserdotekunamanta kamachikuyta mañaspaymi ñoqaqa, askha t'aqasqakunata karselman wisq'arqani. Hinallataq wañuchiqtinkupas ñoqaqa, ‘allinmi’ nispan niq kani.
44026011	May askha kutitaqmi judío runakunaq llapan huñukunanku wasikunapi ‘Diosta k'arakta k'amiychis,’ nispay kastigarqani. Paykunaq kontranpi sinchita phiñakuspaytaq, karu llaqtakunantinpiraq qatiykacharqani.
44026012	Kay ruwanayoq kaspaymi, ordenta qochikuspay, umalliq saserdotekunaq kamachisqan, Damasko llaqtaman risharqani.
44026013	Reyniy, ñanta rishaqtiymi, kuskan p'unchayta hina, hanaq pachamanta huk k'anchayta rikurqani. Chay k'anchayqa ñoqata hinallataq riqmasiykunatawanmi muyuriqniykuman k'anchaykamuwarqanku. Chay k'anchayqa intimantapas aswan k'ancharishaqraqmi karqan.
44026014	Llapayku pampaman urmaspaykutaq, huk kunkata hebreo rimaypi uyarirqani: ‘Saulo, Saulo, ¿imanaqtinmi qatiykachawanki? T'urpunata hayt'aykachayniykiqa ancha sasapunin kasunki,’ nispa, nimuwaqta uyarirqani.
44026015	Hinan ñoqaqa nirqani: ‘Señor, ¿pitaq kankiri?’ nispay. Señortaq nimuwarqan: ‘Ñoqaqa pitachus qatiykachasqayki Jesusmi kani.
44026016	Ichaqa sayariy, chakimanta churakuy. Kamachiy kanaykipaq, hinallataq testigoy kanaykipaqmi ñoqaqa rikhuriyki. Kunan ña rikusqaykitaña, hamuq p'unchaypi rikuchillasaykitaq, chaykunata willanaykipaqmi rikhuriyki.
44026017	Kunantaqmi ñoqaqa, judío runakunamanpas, mana-judío runakunamanpas kachasayki. Paykunamantapas waqaychasayki.
44026018	Ñawinku kicharinaykipaq, tutayaqman rishaspa k'anchayman kutirimunankupaq, hinallataq Satanaspa kamachikuyninmantapas Diosman kutirikunankupaqmi kachasayki. Ñoqapi iñispanku huchanku pampachaytapas, hinallataq t'aqasqa kaqkunawan kuska erensiatapas, chaskinankupaqmi ñoqaqa kachasayki,’ nispa.
44026019	Chaymi rey Agripa, hanaq pachamanta rikhuriyta kasukurqani.
44026020	Chaymi ñawpaqtaqa, Damasko llaqtapi kaqkunaman, Jerusalén llaqtapi kaqkunamanpas, llapan Judea suyuntinpi mana-judío runakunamanpas kaykunata sut'inta willamurqani: ‘Yuyayman kutirikuychis, Diosmanpas kutirikuychis, hinallataq yuyayman kutirikuy ruwaykunata ruwaychis, nispay.
44026021	Chayhawan judío runakunaqa, Dios yupaychana wasipi hap'imuwaspanku wañuchiyta munawarqanku.
44026022	Ichaqa Diospa yanapayninwanmi kay p'unchaykama qaqata sayashani. Moisespas, Diospa rantinpi rimaqkunapas, imakunachus kananta willakurqankun. Chay hinallatataqmi ñoqapas, huch'uymanpas, hatunmanpas, Moisespa, hinallataq Diospa rantinpi rimaqkunaq, imakunachus pasananmanta qelqasqankuta, willashani.
44026023	Paykunaqa nirqankun: ‘Cristoqa, ñak'arinqapunin. Wañusqakunamantataqmi ñawpaq kaq kawsarimpuqpuni kanqa. Chayraykun judío runakunamanpas, mana-judío runakunamanpas k'anchaymanta willanqa,’ nispanku, nispa.
44026024	Pablo tupapakuspa kaykunata nishanankamataqmi Festoqa kunkayoqta payta nirqan: —Pablo, waq'ayasqan kashanki. Ancha askha qelqakuna yachasqaykichá waq'ayachisunki, nispa.
44026025	Pablotaq ichaqa nirqan: —Ancha respetana Festo, manan waq'ayasqachu kashani, aswanpas cheqaq simikunatan yuyaywan sut'itapuni rimashani.
44026026	Rey Agripa, qanqa kay imaymanakunataqa yachankin. Chayraykun qanpa ñawpaqeykipiqa konfiansawan rimashani. Manataqmi pakasqa k'uchukunapichu kaykunataqa ruwarqanku. Chayrayku qanpa ñawpaqeykipi tukuy kaykunaqa mana pakasqachu. Chaytaqa yachanipunin.
44026027	Reyniy Agripa, ¿Diospa rantinpi rimaqkunaq nisqanta kreenkichu? Kreesqaykitaqa ñoqaqa yachanin, nispa.
44026028	Hinaqtinmi rey Agripaqa, Pablota nirqan: —Yaqachallamanta Cristiano kanaypaq uyarachiwanki, nispan.
44026029	Pablotaq nirqan: —Pisillawanpas, askhawanpas, amataq qanllachu, aswanpas llapan kunan uyariwaqniykuna, ñoqa hina t'ikrakapunaykichista Diosqa munachunpuni. Ichaqa kay hina kadenakunawan watasqalla amaqa, nispa.
44026030	Hinan reypas, kamachikuqpas, Berenisepas, hinallataq paykunawan tiyaqkunapas sayarirqanku.
44026031	Chaymantataq wak ladoman rispanku, paykunapurapi ninakurqanku: Kay runaqa, manamá imatapas wañuchisqa kananpaq hinaqa, nitaq presochasqa kananpaq hinapas ruwasqachu karqan, nispanku.
44026032	Rey Agripataq Festota nirqan: —Kay runa, manachus: ‘Rey Cesarman pasachiwaychis’ ninman karqan chayqa, kacharipusqa kayta atikunmanmi karqan, nispa.
44027001	Barkopi Italia suyuman puririnaykupaqmi kamachikuy karqan. Chaymi Pablota, wakin presokunatawan ima, Julio sutiyoq senturionman hap'ichirqanku. Payqa ‘Augusta’ nispa sutichasqa tropantin soldadokunaq umalliqninmi karqan.
44027002	Chay hinaqa, Adramitia llaqtamanta huk barkomanmi wicharqayku. Chay barkoqa, Asia suyupi puertokunamanmi puririshasqa karqan. Ñoqaykuwantaq Masedonia probinsiapi kashaq, Tesalónika llaqtamanta Aristarkopas kasharqan. Chay hinapin puriripurqayku.
44027003	Qhepantin p'unchaytaq Sidón llaqtaman chayarqayku. Hinan Julioqa, Pablota allinpaq qhawarirqan. Chayraykun amigonkunaq wasinkuman riqtin, imallatapas haywarinankuta mana hark'arqanchu.
44027004	Sidonmanta puririspaykutaq, lloq'e ladomanta wayramusqanrayku, Chipre islaq pisi wayraq kasqan ladonta pasarqayku.
44027005	Silisia hinallataq Panfilia probinsiakunaq mamaqochanta pasaspaykutaq, Lisia probinsiapi kashaq Mira llaqtaman chayarqayku.
44027006	Senturiontaq, Alejandría llaqtamanta Italia suyuman riq barkota chaypi tarirqan. Hinan chayman wichachiwarqanku.
44027007	Wayraq hark'awasqankurayku, allillamanta barkopi rispaykutaq askha p'unchaykunapi hallp'amanta ch'ullpaykuq Nidoq chimpanman ñak'ayta chayarqayku. Salmonpa hallp'aq ch'ullpaykuyninpa chimpan, Kreta islaq pisi wayraq kasqan ladonta pasarqayku.
44027008	Qochaq kantun cheqasnintakama ñak'ayta rispataq, Lasea llaqtaq qayllanpi kaq ‘Allin Puerto’ nisqa cheqasman chayarqayku.
44027009	Uñay tiempoña purispa mana usachiqtiykutaq, paray tiempoqa chayamurqanña. Mama-qochanta puriytaq sinchi sasaña kapurqan. Hinallataq ayuno fiesta tiempopas pasarqanñan.
44027010	Chaymi Pabloqa, puriqmasinkunata anyaykurqan: —Puriqmasiykuna, ñoqamantaqa barkopi purisqanchispin mana allin sasachakuypi rikukusunchis. Manan q'epikunallatachu, nitaq barkollatachu chinkachisunchis. Aswanpas ñoqanchispa kawsayninchispas, sinchi sasachakuypin tarikunqa, nispa.
44027011	Senturiontaq ichaqa, Pabloq nisqanta mana kasurqanchu, aswanmi barko q'ewiqpa, hinallataq barkoyoqpa nisqallankuta kasurqan.
44027012	Paray tiempo kaqtinmi, chay qocha kanto puertopi qhepakuyqa mana allinchu karqan. Chayraykun yaqa llapallanku chaymanta puriripuyta yuyaykurqanku. Paykunaqa, imaynanmantapas Fenisia llaqtaman, chaypi paray tiempota pasanaykupaq, chayaytan munarqanku. Fenisia llaqtaqa Creta islapi qocha kanto puerton karqan, hinallataq wichay ladomanta qallarispan, uray ladopi tukukuq, inti haykuy lado qhawashaq iman karqan.
44027013	Uray wayra pisillataña wayramuqtintaq puriripunankupaq allinña kasqanta repararqanku. Chayrayku hap'inayoq barko sayachinakunata aysapuspa Creta islaq qayllanta pasarqanku.
44027014	Ichaqa manaraq karuta purishaqtinkutaq barkoq wichay ladomanta ‘Euroklidón’ nisqa sinchi millay tutuka wayra waqtamurqan.
44027015	Chay millay wayra barkota hap'iruqtintaq barkoq ñawpaqenta manaña wayra ladoman kutirichiyta atirqaykuchu. Chaymi hinallataña may atisqanman wayrawan apachikurqayku.
44027016	Clauda nisqa huch'uy islaq pisi wayrana ladonta usqhaylla pasarqayku. Pasaspaykutaq barkoq aysasqan barkachata ñak'ayta waqaychayta atirqayku.
44027017	Hinan huch'uy barkachata hatun barko pataman wichachirqanku. Waskhakunawantaq barkoq uranmanta t'eqerqanku. Ichaqa Sirte nisqa aqo cheqasman tiyarachinantataq manchakurqanku, chayraykun wayraq tanqanan telakunata paskarapuspa, hinallataña wayrawan apachikurqanku.
44027018	Qhepantin p'unchaytaq sinchi wayraq apaykachasqan kaspayku kargakunata mama-qochaman wikch'uykuyta qallarirqayku.
44027019	Kinsa kaq p'unchaytaq kikin barkoq imaymanankunata makiykuwanpuni wikch'uykurqayku.
44027020	Askha p'unchaykunañan mana intitapas nitaq ch'askakunatapas rikurqaykuchu. Chaymi sinchi parantin, wayrantin ima mana thaniqtin, kawsayniyku qespichiy suyakuytaqa llapanta chinkachipusharqaykuña.
44027021	Hinan mana mikhusqa unayña kaqtinku Pabloqa chawpinkupi sayaykuspa nirqan: —Qharikuna, Creta islapi, ‘amaraq puririsunchu,’ nisqayta mana kasuwarqankichischu. Sichus kasuwankichisman karqan chayqa, manan kay hina sasachakuypiqa rikukusunmanchu karqan. Manataqmi tukuy imaymanakunatapas chinkachisunmanchu karqan.
44027022	Kunanpas ichaqa, kallpachakunaykichispaqmi kayta niykichis: ‘Manan mayqenniykichispas wañunkichischu, aswanpas barkallan chinkapunqa,’ nispa.
44027023	Piqpachus kani, hinallataq pitachus yupaychani, chay Diosniypa Angelninmi ch'isi tuta rikhuriwarqan.
44027024	Niwarqantaq: ‘Pablo, ama manchakuychu. Rey Cesarpa ñawpaqenmanqa chayanaykipunin. Qhawariy, llapan qanwan riqkunatan Dios makiykiman churamun,’ nispa.
44027025	Diospa willachiwasqan hinapuni hunt'akunantan ñoqaqa kreeni. Chayrayku qharikuna, kallpachakuychis
44027026	Chaywanpas ichaqa, huk islaman chayananchispunin, nispa.
44027027	Chunka tawayoq kaq tutaman chayaspaykutaqmi, Adriatiko nisqa mama-qochapi tukuy ladoman wayraq apaykachasqan karqayku. Kuska tutata barkapi llank'aqkunaqa hallp'amanña sispaykushasqaykuta repararqanku.
44027028	Unuq ukhun tupuna waskhata kachaykuspankutaq, iskay chunka brazadata yuparqanku. Aswanta rispataq huktawan unuq ukhun tupuna waskhata kachaykuspa chunka phisqayoq brazadallataña yuparqanku.
44027029	Qaqa-qaqaman haykuyta manchakuspaykutaq barkoq qhepanmanta tawantin hap'inayoq sayachinankunata wikch'uykuspanku illarimunallantaña munasharqanku.
44027030	Barkopi llank'aqkunataq barkomanta ayqekapuyta yuyaykurqanku. Chaymi barkoq hap'inayoq sayachinankunata yapaq tumpalla barkoq ñawpaqenmanta huch'uy barkachata urayarachisqakuña karqan.
44027031	Pablotaq ichaqa, senturiontawan, soldadokunatawan nirqan: —Barkopi llank'aqkunachus barkopi mana qhepakunqakuchu chayqa, manan qankunapas qespikuyta atinkichischu, nispa.
44027032	Hinan soldadokunaqa barkacha watasqa waskhakunata kuchurparispa, barkachatataq unuman hinallataña urmaykuchirqanku.
44027033	Pacha rayamunankamataq, Pabloqa llapanku imallatapas mikhunankupaq kallpacharqan: —Kunanwanmi chunka tawayoq p'unchayña mana ima mikhusqa kasqaykichisqa kashan.
44027034	Umaykichismantaqa manan ch'ulla chukchallapas mayqenniykichispapas chinkanqachu. Chayrayku qespikunaykichispaq imallatapas mikhunaykichispaq balikuykichis, nispan.
44027035	Chayta nispantaq, llapankuq qayllankupi Diosman grasiasta qospan, t'antata hap'iykurqan. T'antata phakmispantaq, mikhuyta qallarirqan.
44027036	Rimaykusqanwan kallpachasqataq paykunapas llapanku mikhullarqankutaq.
44027037	Llapaykutaq barkopiqa iskay pachak qanchis chunkan soqtayoq runakuna karqayku.
44027038	Mikhunawan saksaykuspankutaqmi, barkoq allinta tuyunanpaq trigota mama-qochaman wikch'uykurqanku.
44027039	P'unchayaramushaqtintaq hallp'ata rikurqanku, ichaqa manataqmi reqsirqankuchu. Ichaqa qocha kantupi huk aqo-aqo k'uchu pampatan rikururqanku. Hinan atispankuqa chay aqo-aqo k'uchu pampaman barkota chayachinankupaq rimanakurqanku.
44027040	Barkoq hap'inayoq sayachinankunata kuchurparispankutaq, mama-qochapi saqepurqanku. Kaqllataq timón watasqatapas paskapurqanku, hinallataq wayraq tanqanan ñawpaqpi telata wayraman hoqarispanku, aqo-aqo k'uchu pampaman rirqanku.
44027041	Ichaqa, iskay ladomanta unuq tupasqanman chayaqtinkutaq, barkota aqoman sayachipurqan. Barkoq ñawpaq puntan aqoman winakuqtintaq, mana kuyuriyta atirqanñachu. Chaykamataq barkoq qhepanqa unuq sinchi phuqchiqeyninwan p'akikapusharqanña.
44027042	Hinan soldadokunaqa, mana mayqenpas nadaspa ayqekunanpaq, presokunata wañurqarichinankupaq rimanakurqanku.
44027043	Senturiontaq ichaqa, Pablota qespichiyta munaspa, wañuchiy munaqkunata hark'akurqan. Nadayta atiqkunatataqmi paykuna ñawpaqta unuman wikch'uykukuspa hallp'aman lloqsinankupaq kamachirqan.
44027044	Wakinkunatataq tablakunapi, hukkunatataq barkoq imaymanankunapi lloqsinankupaq kamachirqan. Chay hinapin llapanku hallp'aman qespisqa lloqsirqanku.
44028001	Qespikuspankuñan, chay isla Malta sutiyoq kasqantaqa yacharqanku.
44028002	Chay islapi tiyaqkunataq, may ancha munakuywan, sumaq rikuyninkuwan ima, llapaykuta chaskiwarqanku. Hinan paramusqan, hinallataq chirimusqanhawa huk ninata hap'ichipuwarqanku.
44028003	Pablotaqmi marq'ayninpi llant'ata hoqarispan ninaman wikch'uykusharqan. Wikch'uykushaqtintaq benenoyoq huk mach'aqway ninamanta ayqemuspan, makinta kanispa warkurukurqan.
44028004	Pabloq makinman mach'aqway kanispa warkukuqta rikuspankutaq, chay islapi tiyaqkunaqa ninakurqanku: —Kay runaqa, runa wañuchiqpunichá. Chaychá qochamantaña qespikamun chaypas chanin kayqa manapuni kawsachinchu, nispanku.
44028005	Hinaqtinmi Pabloqa, chay millay mach'aqwayta ninaman chhaphchirparikurqan. Ichaqa manataqmi ima mana allinpas paypaqqa karqanchu.
44028006	Chaykamataq paykunaqa punkillikuy qallarinanta otaq wañusqa qonqaylla urmananta suyasharqanku. Ichaqa unaytaña suyaqtinku, mana imapas kasqanta rikuspankun, huk niraqtañataq yuyayninkupi nirqanku: —Kay runaqa, huk diospunin kanman, nispanku.
44028007	Chay cheqasqa, islapi umalliq Publio sutiyoq runaq hallp'ankunan karqan. Paymi wasinpi munakuywan chaskiwaspanku, kinsa p'unchayta qorpachawarqanku.
44028008	Chay hina kaqtintaq, Publioq taytanqa puñunapi ruphapakuy onqoywan, hinallataq ruphariymanta q'echapakuy onqoypiwan kasharqan. Pabloqa, onqoqpa kasqanman haykuspataq, Diosman parlarqan. Hinan makinkunata onqoqpa patanman churaspan payta qhaliyachirqan.
44028009	Chay pasasqan qhepatataq, chay islapi wakin tiyaqkunamanta onqoyniyoqkunapas Pabloman hamullarqankutaq. Paykunatataq qhaliyachirqan.
44028010	Paykunapas ancha sumaqta qhawariwaspankun, chaskiwarqanku. Barkopi manaraq puririshaqtiykutaq lliw imaymana pisiwasqankuta q'epichaykuwarqanku.
44028011	Chay hinaqa, chay islapin kinsa killa karqayku. Chaymi Alejandría llaqtamanta paray tiempo pasaq barkopi mamaqochanta puriripurqayku. Chay barkoq ñawpaqenpitaqmi, kuska naseq dioskunaq rikch'aynin pintasqa kasharqan.
44028012	Sirakusa llaqtaman chayaspaykutaq kinsa p'unchayta chaypi qhepakurqayku.
44028013	Chaymanta qocha kantunta muyurimuspaykutaq, Regio llaqtaman chayarqayku. Huk kaqnin p'unchayta uraywayra qonqaylla wayramuqtintaq, iskay p'unchaymantaña Putioli llaqtaman chayarqayku.
44028014	Chaypin wawqe-panakunata tarirqayku, hinaspataq qanchis p'unchayta paykunawan qhepakunaykupaq balikuwarqanku. Chay hinapitaqmi, Roma llaqtaman chayarqayku.
44028015	Ñoqaykuq chayasqaykuta uyarispankutaq, Roma llaqtapi kaq wawqe-panakunaqa Apio llaqta plasakama, hinallataq kinsa tambo nisqa llaqtakama chaskiwanankupaq aypamuwarqanku. Pabloqa paykunata rikuspanmi Diosman grasiasta qorqan, hinan aswantaraq kallpachakurqan.
44028016	Roma llaqtaman chayaqtiykutaq, senturionqa, presokunata soldadokunaq kapitanninman hap'ichirqan. Chay senturiontaq, Pabloqa huk soldadoq kuidasqan sapaqllapi tiyananpaq saqellarqan.
44028017	Chay hinapin Pabloqa, kinsa p'unchay qhepata judío runakunaq umalliqnin kaqkunata waqyachimurqan. Huñukamuqtinkutaqmi paykunata nirqan: —Wawqeykuna, ñoqaqa manan llaqtanchispa kontranpipas nitaq machulanchiskunaq ruwayninkuq kontranpipas imatapas ruwarqanichu. Ichaqa Jerusalén llaqtamantapacha, Roma llaqtamanta kamachikuqkunaq makinmanmi presota hap'ichimuwarqanku.
44028018	Mana imapas wañunaypaq hina kasqanraykun, paykunaqa allinta tapuwaspanku kacharipuyta munawarqanku.
44028019	Ichaqa judío runakunan, kachariwananku kontra rimarqanku. Chayraykun rey Cesarman pasachimuwanankutapuni munarqani. Chaywanpas llaqtaypa kontranpiqa manan imapas yanqanmanta huchachayniyqa kanchu.
44028020	Chayraykun qankunawan rikunaykukunaypaq, hinallataq qankunawan rimanaypaq waqyachimurqaykichis. Hinan Israelpa suyakuyninhawa kay kadenawan watasqa kashani.
44028021	Hinan paykunaqa nirqanku: —Ñoqaykuqa manan ima kartatapas kontraykipiqa Judea probinsiamanta chaskirqaykuchu. Manallataqmi chaymanta hamuq mayqen wawqepas, ima mana allintapas otaq ima kihakuytapas, qanmantaqa rimarqanpaschu.
44028022	Tukuy cheqaspi chay pantasqa t'aqaq kontranpi rimasqankutan yachayku. Chayraykun qanpa yuyaykusqaykita uyariyta munayku, nispa.
44028023	Maypichus Pabloq qorpachakusqanman hamunankupaqmi, rimanakurqanku. Chaymi chay p'unchay askha hamurqanku. Paykunamantaqmi tutamantanmanta ch'isiyanankamaraq Diospa qhapaq suyunmanta willarqan. Hinan Moisespa Kamachikuy Siminmanta, hinallataq Diospa rantinpi rimaqkunaq qelqasqankumantapacharaq qallarispan, Jesusmanta yachachirqan.
44028024	Pabloq chay nisqanwantaq wakinqa kreechisqa karqanku, hukkunataq mana kreerqankuchu.
44028025	Paykunapurapi mana ch'ulla yuyaylla kaspankutaqmi, Pabloq kay p'uchukay simita nishallaqtin ripurqanku. Pabloqa nirqanmi: Allintan Santo Espirituqa Diospa rantinpi rimaq Isaiaspa chawpinta machulanchiskunaman rimarqan.
44028026	Nirqantaq: ‘Kay llaqtaman rispayki nimuy: “Ninriykichiswan uyarishaspapas, manapunin hayk'aqpas yuyayniykichispi hap'inkichischu. Ñawiykichiswan rikushaspapas, manapunin reparankichispunichu.
44028027	Kay llaqtaq sonqonqa rumiyapunmi. Ninrinkupas roqt'oyapunmi. Ñawinkupas ñawsayapunmi. Manachus chay hina kanman chayqa, Ñawinkuwanmi rikunkuman. Ninrinkuwanmi uyarinkuman, Sonqonkupitaqmi hap'inkuman. Ñoqaman kutirikamuwaqtinkutaq, paykunata qhaliyachiyman karqan,” nispayki,’ nispa. (Isa. 6:9-10)
44028028	Chayraykun kunanqa, mana-judío runakunaman Diosqa paypa qespikuyninta apachishan, paykunataqmi uyarinqaku. Chayta yachaychis, nispan.
44028029	Chayta Pablo niqtintaqmi, judío runakunaqa, paykunapurapi sinchita churanakuspanku ripurqanku.
44028030	Pabloqa alkilakusqan wasipin iskay wata hunt'a tiyakurqan. Lliw payman hamuqkunatataqmi chay wasipi allin hamukuywan chaskillaqpuni.
44028031	Mana imatapas manchakuspanmi Diospa qhapaq suyunmanta willarqan. Hinallataqmi Señor Jesucristomanta yachachirqan. Manataqmi pipas paytaqa hark'akurqanchu.
45001001	Ñoqa Pabloqa, Jesucristoq kamachinmi kani. Diosmi apóstol kanaypaq waqyawarqan, hinallataq allin willakuyninta willanaypaq akllakuwarqan.
45001002	Chay allin willakuytaqa, ñawpaqmantapacharaqmi Diospa rantinpi rimaqkunaq chawpinta ch'uya Qelqankunapi prometirqan.
45001003	Chay allin willakuyqa, Churinmanta kaqmi. Paymi, aycha mirayman hinaqa, Davidpa mirayninmanta karqan.
45001004	Ch'uya Espírituq chawpintan, Señorninchis Jesucristoqa, Diospa atiyniyoq Churin kasqanta sut'inchasqa karqan. Chaytaqa wañusqakunapuramanta kawsarimpusqan chawpintan sut'incharqan.
45001005	Jesucristoq chawpintataqmi, allinpaq qokuyta, hinallataq apóstol llank'anatapas, chaskirqayku. Paypa sutinrayku llapan mana-judío suyukunapi kasukuywan iñikapunankupaqmi chaskikurqayku.
45001006	Paykuna ukhullapitaqmi, qankuna Jesucristoq waqyasqankunapas kashallankichistaq.
45001007	Roma llaqtapi kashaqkunamanmi llapallaykichisman qelqamuykichis. Qankunaqa, Diospa munakusqankuna, hinallataq t'aqasqankuna kanaykichispaq waqyasqakunan kankichis. Dios Yayanchispa, hinallataq Señor Jesucristoq thak kayninpas, allinpaq qokuyninpas qankunawanpuni kachun.
45001008	Iñiyniykichismantan lliw teqsi muyuntinpi willakushanku. Chayraykun ñawpaqtaraqqa llapallaykichismanta Jesucristoq chawpinta Diosniyman grasiasta qoni.
45001009	Churinpa allin willakuyninta willaspay, espirituypi serbikusqay testiguyqa Diosmi. Chaymi mana sayk'uspa Diosman parlayniypiqa qankunamanta yuyarishallaykichispuni.
45001010	Dios munaqtinqa, imaynallanmantapas qankunaman hamunaypaqmi Diosman parlayniypiqa mañakushani.
45001011	Allin takyasqa kanaykichispaqmi, espiritual kaqpi, Diospa ima qowasqallantapas, qankunaman phakmiykunaypaq qankunata rikuykuytapuni munashaykichis.
45001012	Qankunataqa, rikuykuytapunin munashaykichis. Chayqa, qankunapas, ñoqapas iñiyninchispi kallpachasqa kananchispaqmi.
45001013	Wawqepanaykuna, wakin mana-judío runakunapurapipas, chay hinallataq qankunapurapipas, ruruyniyoq kanaykichispaqmi hamunaypuni karqan. Qankunamanqa, askha kutitan hamuyta munarqani, ichaqa kunankaman imaymanakuna hark'ashawan. Chaykunatan yachanaykichista munani.
45001014	Grecia suyumanta runakunamanpas, wak simi rimaqkunamanpas, yachayniyoqkunamanpas, mana yachayniyoqkunamanpas manunkupunin kani.
45001015	Chaymi ñoqapas, qankuna Roma llaqtapi tiyaqkunaman hamuspay, allin willakuy willaykuytaqa maytapuni munashani.
45001016	Cristoq allin willakuyninqa, Diospa atiyninmi. Llapallan pikunachus iñiqkunaq, ñawpaqta judío runakunaq, chaymantataq mana-judío runakunaq qespikunankupaqmi. Chayraykun Cristoq allin willakuyninmantaqa manapuni p'enqakunichu.
45001017	Qelqaqa ninmi: ‘Chanin runan ichaqa, iñiyllawanpuni kawsanqa,’ nispa. (Hab. 2:4) Chaymi Jesucristopi iñikusqanchisrayku, hinallataq paypi iñikunanchispaq, Diospa chanin kayninqa allin willakuypi rikuchikun.
45001018	Runakunaqa, cheqaq kaqtan mana chanin kaqwan hark'achishanku. Chayraykun llapan mana iñiqkunaq, hinallataq mana chanin ruwaq runakunaq kontranpi Diospa k'arak phiñakuyninqa, hanaq pachamantapacha rikuchikamun.
45001019	Diospuni paykunaman sut'inchasqanraykun, Diosqa imaynachus kasqanta yachanku.
45001020	Kay pacha kamasqa kasqanmantapachan, Diospa kaq imaymana mana rikuna kaqkunapas, wiñay atiyninpas, hinallataq Dios kayninpas kamasqankuna chawpinta sut'i reqsichisqa kanku. Chaymi pipas: ‘Manan yacharqanichu,’ nispa niytaqa manaña atinmanñachu.
45001021	Diosta reqsishaspankun, mana grasiasta qorqankuchu, nitaq Diosta hinapaschu hatuncharqanku. Aswanpas yuyayninkupin yanqayapurqanku. Mana yuyaykukuq sonqonkutaqmi tutayasqa kapurqan.
45001022	Yachaysapaman tukuspankutaqmi, mana yuyayniyoqman tukupurqanku.
45001023	Hinan k'anchayninpi, mana hayk'aqpas wañuspa ismuq Diosta yupaychanankumantaqa, wañuq runaq rikch'ayninta yupaycharqanku. Hinallataq phalaq animalkunaq rikch'aynintapas, tawa chakiyoq animalkunaq rikch'aynintapas, pampan suchuq animalkunaq rikch'aynintapas yupaychallarqankutaq.
45001024	Chaymi Diosqa, sonqonkuq mana allin munapayasqanman paykunapurapi kuerponkuta qhellichanakuyman hap'iykuchirqan.
45001025	Paykunaqa, Diospa cheqaq kaynintan llullaman t'ikrarunku. Hinan Kamaqninkuta ñawpaqta yupaychanankumantaqa, Diospa kamasqan kaqkunata aswantaraq yupaycharqanku, hinallataq kultutapas ruwarqanku. Diosqa, wiñay-wiñaypaq saminchasqapuni kachun. Ahinapuni kachun.
45001026	Chaykunaraykutaqmi, Diosqa p'enqay ruwaykunaman hap'iykuchirqan. Warminkupas qharita manaña munaspankun, warmipura t'inkinakapurqanku.
45001027	Chay hinallataqmi, qharikunapas warmikunawan kanankuta saqepuspanku, qharipura munapayanakuyninkupi yawrarirqanku. Hinan qharipura p'enqay ruwaykunapi kaspanku, kikin kuerponkupi huchankumanta chay kutichipuyta chaskirqanku.
45001028	Dios reqsiyta mana allinpaqchu hap'isqankuraykun, mana allinpaq hap'iq yuyayninkuta Diosqa mana ruwanakunata ruwanankupaq hap'iykuchipurqan.
45001029	Chaymi llapan mana chanin kaywan, qhellipi puriywan, mana allin ruwaywan, qolqe sonqo kaywan, millay kaywan ima hunt'aykusqa kashanku. Hinallataq enbidiakuywan, runa wañuchiywan, huchatariywan, q'otukuywan, mana allin yuyaykuykunawan, simi apa kaywan ima hunt'aykusqa kashanku.
45001030	Paykunaqa, yanqa tumpakuqkuna, Diosta cheqnikuqkuna, millay k'amikuqkuna, anchaykachaqkuna, imayoqchus kasqankumanta rimaykachaqkuna, mana allinkunata paqarichiqkuna, hinallataq taytamamankuta mana kasukuqkunan kanku.
45001031	Hinallataq mana yuyayniyoqkuna, ch'achukuna, mana munakuyniyoqkuna, mana pampachay munaqkuna, mana yanapaykukuqkuna iman kanku.
45001032	Chay hina ruwaqkunaqa, Diospa chaninninpi chaninchaq kasqantaqa yachankupunin. Chay hina ruwaqkunaqa, wañunankupunin. Paykunaq ruwasqankuta allinmi niqkunapas wañunallankutaqmi. Chaykunatapas paykunaqa yachallankutaqmi.
45002001	Chay hinaqa, mayqenña kanki chaypas, ¡yaw runa! chaninchasqaykiwanmi manaña imanispa kutichikunaykipaqpas kanñachu. Qanpas runamasiykiq ruwasqantan kasqallantataq ruwanki. Chayrayku runamasiykita chaninchasqaykipi, qan kikiykitapuni huchachakushanki.
45002002	Ichaqa, chay mana allinta ruwaspallapuni kashaqkunaq kontranpi cheqaq kaqman hina, Diospa taripaynin kasqantapas yachanchismi.
45002003	¡Yaw runa! qanpas chay mana allin ruwaq runakunata chaninchaq kashaspayki, qanpas kasqallantataq ruwashanki. ¿Diospa taripasqan kanaykimanta ayqeytachu qanri yuyaykushanki?
45002004	Icha, ¿qhapaq sumaq sonqo kayninta, pasiensiayoq kayninta, suyaykukuq kayninta imachu pisipaq hap'ishanki? Hinallataq, ¿Diospa sumaq sonqo kayninwan yuyayman kutirikunaykipaq pusasqantachu manaqa yachanki?
45002005	Ichaqa, rumiyasqa sonqoyoq kaqtiykin, hinallataq mana yuyayman kutirikuy munaq sonqoyoq kasqaykiwanmi, k'arak phiñakuyta qan kikiykipaq huñushanki. Chay k'arak phiñakuytaqa, Diosmi chanin taripay p'unchaypi rikhurichimunqa.
45002006	Hinan payqa, sapanka hukman ruwasqanman hina pagapunqa.
45002007	Allin ruwaykunallapipuni takyaspa, hatunchayta, allinpaq qhawariyta, mana ismuq kayta maskhaqkunamanqa, wiñay kawsaytan qonqa.
45002008	Wakinkunaqa, huchatariyllapi purispankun, mana cheqaq kaqtachu kasukunku. Aswanpas mana chanin kaqtan kasukunku. Paykunamanmi ichaqa, phiñakuyninta, hinallataq k'arak phiñakuynintawanraq qonqa.
45002009	Llapan mana allinta ruwashaspallapuni kashaq runakunapaqqa, hatun ñak'ariypiwan, llakikuypiwanmi kanqa. Chay phiñakuyninqa judío runakunapaqraqmi ñawpaqtaqa kanqa, chaymantañan mana-judío runakunapaqpas kallanqataq.
45002010	Llapallan allin kaqta ruwaqkunapaqtaqmi ichaqa, allinpaq qhawariy, hatunchay, thak kay ima kanqa. Chayqa, judío runakunapaqraqmi ñawpaqtaqa kanqa, chaymantañan mana-judío runakunapaqpas kallanqataq.
45002011	Hinaqa, wakin runata allinpaq qhawariyqa, wakintataq pisipaq qhawariyqa Diospaqqa manan kanchu.
45002012	Chay hinaqa, llapa mana Kamachikuy Simiwan huchallikuqkunaqa, mana Kamachikuy Simillawantaqmi hatun llakikuyman chayanqaku. Hinallataqmi, llapa Kamachikuy Simipi kashaspa huchallikuqkunapas, Kamachikuy Simillawantaq chaninchasqa kanqaku.
45002013	Diospa ñawpaqenpi chanin runaqa, manan Kamachikuy Simita uyariqkunallachu kanku. Aswanpas Kamachikuy Simita kasukuspa, chaywan chaninman tukuchisqa kaqkunan chaninqa kanqaku.
45002014	Wakin mana-judío runakuna mana Kamachikuy Simita hap'iqkunapas, kikillankumantan Kamachikuy Simitaqa kasukunku. Kamachikuy Siminkuña mana kanchu chaypas, paykuna kikinkun kamachikuyninkuqa kanku.
45002015	Paykunan, Kamachikuy Simiq ruwayninta sonqonkupi qelqasqa kashasqanta rikuchinku. Kikinkuq konsiensiankutaqmi, huchayoq kasqankutapas, otaq mana huchayoq kasqankutapas defiendispa sut'inchan.
45002016	Chay imaymanakunaqa, runaq sonqon ukhupi huchankunata Jesucristoq chawpinta Dios chaninchanan p'unchaymi kanqa. Chayqa, allin willakuy willakusqayman hinan kanqa.
45002017	Qhawarillaypas, qanqa judío runa nisqa sutiyoqmi kanki. Hinan Kamachikuy Simiman hap'ipakunki, Diospi hatunchakuyniyoqtaqmi kankipas.
45002018	Kamachikuy Simipi allin yachachisqan karqanki. Qanqa Diospa munaynintan reqsinki. Hinallataq balorniyoq kaynintapas aswan allinmi ninkin.
45002019	Qanqa, ñawsakunata pusaq kasqaykipi sonqo churayniyoqmi kashanki. Qanqa, tutayaqpi kashaqkunaq k'anchayninmi kanki.
45002020	Qanqa, mana yuyayniyoqkunaq yuyaychaqnin, hinallataq wawakunaq yachachiqninmi kanki. Qanqa, cheqaq kaqtapas, Kamachikuy Simitapas allintapunin reqsinki.
45002021	Chay hinaqa, qanpas hukkunata yachachiq kashaspa, ¿manachu qan kikiykita yachachikunki? Qanmi ninki: ‘Ama suwakuychu,’ nispa. ¿Qantaqchu ichaqa, suwakushankiraq?
45002022	Qanmi ninki: ‘Ama wasanchaychu,’ nispa. Ichaqa ¿qan kikiykitaqchu wasanchashankiraq? ¿Idolokunata millakushaspaykichu, chay idolokunaq kanan wasikunamanta suwakuspa qhatushankiraq?
45002023	Qan, Kamachikuy Simimanta rimaykachashanki, ichaqa Kamachikuy Simitataq p'akishanki. ¿Manachu chaywan Diostaqa pisinchashanki?
45002024	Qelqaq nisqanwanqa tupanmi. Chay Qelqaqa ninmi: ‘Qankunahawan, mana-judío runakunaqa Diospa sutinta k'arakta k'aminku,’ nispa. (Isa. 52:5)
45002025	Sichus Kamachikuy Simita kasukunki chaymi, sirkunsisionqa balisunki. Qanqa Kamachikuy Simitapas, sirkunsisiontapas chaskikurqankin. Kamachikuy Simitachus p'akinki chaymi ichaqa, chay chaskisqaykitapas yanqayachipunki.
45002026	Chayrayku, sichus huk mana sirkunsidasqa runa Kamachikuy Simiq kamachikuyninkunata kasukunqa chayqa, ¿manachu Diosqa sirkunsidasqata hina qhawarinqa?
45002027	Pichus kuerponpi mana sirkunsidasqa kashaspa, Kamachikuy Simita hunt'aq runan, qanta chaninchasunki. Qantaq Kamachikuy Simi qelqata hap'ishaspayki, hinallataq sirkunsidasqa kashaspayki, Kamachikuy Simita p'akiq kashanki.
45002028	Judío runaqa manan patallan rikuna kaqchu, nitaqmi sirkunsidasqa kaqpas aychanpi sut'i reqsisqa kaqllachu.
45002029	Cheqaq judío runaqa, manan kamachikuy qelqapichu sirkunsidasqa kashan, aswanpas sonqon ukhupi, espiritunpi iman sirkunsidasqaqa kashan. Hinallataqmi allinpaq qhawarisqa kayninpas, mana runakunamantachu hamun. Aswanpas Diosmantan hamun.
45003001	Hinaqa, ¿judío runa kayniykiqa, wakinkunamanta aswan allinmanchu tukuchisunki? Sirkunsidasqa kaypas, ¿ima allintataq apamunri?
45003002	Chaykunaqa, tukuy ancha allinkunatan apamun. Ñawpaqtaqa Diosmi, paypa siminkunata paykunaman qorqan.
45003003	Paykunamanta wakinninkun, mana iñirqankuchu. ¿Chay hinari, chay mana iñiq kayninku, Diosqa hunt'aqpuni kayninta yanqayachinmanchu?
45003004	¡Imaynallanmantapas manapunin! Aswanmi llapan runakunaña llulla kaqtinkupas, ñawpaqtaraq Diosqa cheqaqpuni kachun. Qelqaqa ninmi: ‘Rimasqaykikunapi chaninman tukuchisqa kanaykipaq hinallataq, qanqa chaninchasuqtiykikupas atipankipuni,’ nispan. (Sal. 51:4)
45003005	Ichaqa sichus ñoqanchispa mana chanin kayninchis, Diospa chanin kayninta sut'iman rikhurichin chayqa, ¿imanisunchistaq? ¿Mana chanin kaspanchu, Diosqa k'arak phiñakuyninta churan? Chaytaqa runakayllaypin nini.
45003006	¡Imaynallanmantapas manapunin! ¿Chay hina kaqtinri, imaynatataq Diosqa teqsi muyuntinpi runakunata chaninchanman?
45003007	Ichaqa, sichus llulla kashaqtiy Diospa cheqaq kaynin, pay hatunchasqa kananpaq anchata askhayanman chayqa, ¿imanaqtintaq huchasapa nispari huchachawanman?
45003008	¿Imanaqtintaq manari nisunmanchu: ‘Mana allin kaqkunata ruwasunchis, hinan allin kaqkuna hamunqa,’ nispari? Chaymantan tumpawanku, wakintaqmi hinapunin ninku. Chay hina niq runakunata, Diospa huchachayninqa chaninpunin.
45003009	Chay hinaqa, judío runakunatapas, mana-judío runakunatapas ñan huchachanchisña. Ninchistaq: Llapallankun huchaq kamachinpi kashanku, nispanchis. ¿Chay hinari, paykunamanta aswan allinchu kanchis?
45003010	Qelqakunapas ninmi: Manapunin ch'ullallapas chaninqa kanchu.
45003011	Manan pipas entiendiqqa kanchu. Manallataqmi pipas Diosta maskhaqpas kanchu.
45003012	Llapallankun t'aqarikapuspa mana baleqman tukupunku. Manan pipas hukkunapaq allin kaqkunata ruwaqqa kanchu, Manapunin ch'ullallapas kanchu. (Sal. 14:1-3)
45003013	Kunkankupas kicharayashaq aya p'ampana t'oqo hinan. Qallunkuwantaqmi q'otunku. (Sal. 5:9) Qallunkuq ukhunpitaqmi mach'aqwaypa benenon kashan. (Sal. 140:3)
45003014	Siminkupas ñakaywan, phiñakuywan ima hunt'aykusqan kashan. (Sal. 10:7)
45003015	Chakinkupas usqhayllatan runa wañuchiyman phawarin. (Prov. 1:16)
45003016	Thuniy, hinallataq wakcha kayllapunin ñanninkupipas kashan.
45003017	Manataqmi thak kay ñantapas reqsirqankuchu. (Isa. 59:7-8)
45003018	Ñawinkupipas manallataqmi Diosta manchakuyqa kanchu, nispa. (Sal. 36:1)
45003019	Kamachikuy Simipi kashaqkunaman, Kamachikuy Simiq lliw nisqantaqa yachanchismi. Chay hinapin llapa runaq siminqa wisq'asqa kanqa. Hinallataqmi teqsi muyuntinpi runakunapas Diospa huchachasqan kallanqataq.
45003020	Kamachikuy Simiq chawpintataqmi huchataqa reqsinchis. Chaymi, Kamachikuy Simita ruwaykunaq chawpintaqa, manapuni Diosqa mayqen runatapas chaninmanqa tukuchinmanchu.
45003021	Kunanmi ichaqa, Kamachikuy Simimanta wak, Diospa chanin kayninqa rikhurimun. Kamachikuy Simipas, Diospa rantinpi rimaqkunapas, chay chanin kaymantan willakunku.
45003022	Wakinta allinpaq, wakintataq pisipaq qhawarinakuyqa manañan kanchu. Chaymi, iñiypa chawpinta, Jesucristopi llapa iñiqkunapaq, hinallataq llapankupipas Diospa chanin kayninqa rikuchikun.
45003023	Llapallankun huchallikurqanku. Chayraykun, Diospa qhapaq k'anchayninmantaqa karupi kashanku.
45003024	Diosmi, Cristo Jesuswan runakunata rantipapuspa, allinpaq qokuyninwan yanqallan chaninman tukuchin.
45003025	Diosqa, pasiensianwanmi ñawpaq huchanchiskunata pampachawarqanchis. Cristo Jesuspa yawar hich'asqanpi iñiqtinchistaqmi, chaskinanpaq hina hunt'asqa pago kananpaq payta churarqan. Chay hinapin, Diosqa pay kikinpa chanin kayninta sut'incharqan.
45003026	Chaykunataqa, kunan tiempopi chanin kayninta rikuchinanraykun ruwan. Chay hinapin Diosqa, chanin kasqanrayku, hinallataq chaninman tukuchiq kasqanrayku, pipas Jesuspi iñiqtaqa chaninman tukuchin.
45003027	¿Chayri, maypitaq rimaykachayqa kashan? Yanqayachisqañan kapun. ¿Mayqen kamachikuytaq yanqayachipunri? ¿Ruwaykunaq kamachikuynin hawachu? ¡Manapunin hayk'aqpas! Aswanpas iñiy kamachikuyllan yanqayachipun.
45003028	Chay hinaqa, tukupunchis: Manan Kamachikuy Simita hunt'asqanraykuchu, aswanpas, iñiypa chawpintan Diosqa runata chaninman tukuchin.
45003029	¿Diosri, sapan judío runakunaq Diosnillankuchu? Manan, aswanpas mana-judío runakunaqpas Diosnillankutaqmi, riki.
45003030	Diosqa, ch'ullallan. Paymi sirkunsidasqatapas, mana sirkunsidasqatapas iñiyninpa chawpinta chaninman tukuchinqa.
45003031	Chay hinaqa, ¿Kamachikuy Simitari, iñiyninchiswanchu yanqayachipusun? ¡Imaynallanmantapas manapunin! Aswanmi Kamachikuy Simitaqa takyachinchis.
45004001	Chay hinaqa, ¿imanisunchistaq? ¿Imatataq machulanchis Abrahamri aycha mirayman hina tarirqan?
45004002	Sichus Abrahamqa, ruwayninrayku chaninman tukuchisqa karqan chayqa, chaymanta rimaykachayta atinmanmi. Diospa ñawpaqenpin ichaqa, mana atinmanchu.
45004003	¿Imanintaq Qelqari? Qelqaqa ninmi: ‘Abrahamtaqmi Diosta kreerqan, hinan chaninpaq yupasqa karqan,’ nispa. (Gen. 15:6)
45004004	Llank'aqpa pagonqa, manan yanqallan qoykusqa hinachu, aswanpas manukusqata pagay hinan.
45004005	Ichaqa, mayqenpas allin kaqta mana ruwashaspalla, aswanpas mana Diosniyoq runata chaninman tukuchiqpi iñikuqqa kanmanmi. Sichus chay hina kanman chayqa, chay iñiyninraykun chaninpaq yupasqa kanqa.
45004006	Diosmi runakunaq kuentanman, mana ruwaykunawan, paypa chanin kayninta yupan. Chay kusikuymantan Davidpas willakun.
45004007	Nintaqmi: ‘Pikunachus Kamachikuy Simita mana kasukusqankumanta, pampachasqa kaqkunaqa, kusisamiyoqmi kanku. Hinallataq, pikunachus huchanku p'ampasqa kaqkunapas kusisamiyoqmi kanku.
45004008	Pi runatachus Señorqa manaña hayk'aqpas huchankunamanta kikinpa kuentanman churanqañachu chayqa, chay runaqa, kusisamiyoqmi,’ nispan. (Sal. 32:1-2)
45004009	Chay hinaqa, ¿chay saminchayri sirkunsidasqa kaqkunallapaqchu, icha mana sirkunsidasqa kaqkunapaqwanchu? Ninchismi: ‘Abrahamtaqa iñiyninraykun Diosqa chaninpaq yuparqan,’ nispanchis. (Gen. 15:6)
45004010	¿Hayk'aqtaq chaninpaq yupasqari karqan? ¿Manaraq sirkunsidasqa kashaqtinchu, icha sirkunsidachikusqan qhepatañachu? Manan sirkunsidachikusqan qhepatañachu, aswanpas manaraq sirkunsidasqa kashaqtinmi chaninpaq yupasqa karqan.
45004011	Abrahamqa, manaraq sirkunsidasqa kashaspanmi, chay sirkunsisiontaqa señalta hina chaskirqan. Chay sirkunsisiontaqa, iñiyninpi chaninpaq yupasqa kananpaqmi, sellota hina chaskirqan. Chay señalqa, llapa mana sirkunsidasqa iñiqkunaq taytanku kananpaqmi karqan. Hinallataq, chay señalqa, iñiqkunaq iñiyninkuq chawpinta, kuentankuman churasqa kaspanmi, chaninpaq yupasqa karqan.
45004012	Manan Abrahamqa sirkunsidasqa kaqkunaq taytallankuchu karqan. Aswanpas, mana sirkunsidasqa kashaspa, taytanchis Abraham hina iñiypi puriqkunaqpas taytallankutaqmi karqan. Abrahampa chay iñiyninqa, manaraq sirkunsidasqa kashaqtinmi karqan.
45004013	Diosmi Abrahamman, hinallataq mirayninmanwan kay pachata erensiata chaskinankupaq prometirqan. Manan Kamachikuy Simiq chawpillantachu prometirqan. Aswanpas iñiymanta hamuq chanin kaypa chawpintan prometirqan.
45004014	Sichus Kamachikuy Simipi kaqkunalla erensiata chaskiq kankuman karqan chayqa, iñiymi yanqayachisqa kapunman karqan. Chaymi prometisqanqa, mana balorniyoqchu kapunman karqan.
45004015	Maypichus Kamachikuy Simi mana kanchu, chaypiqa Kamachikuy Simita p'akiypas manan kallantaqchu. Kamachikuy Simitaqmi ichaqa, k'arak phiñakuyllata rurun.
45004016	Chaymi iñiyqa, Diospa allinpaq qokuyninpa chawpinta hamun. Chay hinapin, chay prometisqanqa, Abrahampa llapan mirayninpaq allin takyasqa kanqa. Chayqa, manan Kamachikuy Simipi kaqkunallapaqchu, aswanpas Abrahampa iñiyninpi kaqkunapaqwanmi kanqa. Hinan payqa, iñiypi llapanchispa taytanchis kapun.
45004017	Qelqapas ninmi: ‘Askha suyukunaq taytanku kanaykipaqmi churarqayki,’ nispan. (Gen. 17:5) Hinaqa Diosmi, wañusqakunaman kawsay qoqqa, hinallataq imaymana manaraq kashaqkunatapas ñapas kashanmanña hina sutiyaqqa.
45004018	Abrahamqa, manaña suyakuynin kashaqtinpas, suyakuspanmi kreerqan. Chay hinapin, askha suyukunaq taytanku kayman chayarqan. Chaytaqmi, imanispachus Dios payta nirqan, chaywan tupan. Diosqa nisqan karqan: ‘Mirayniykiqa kay hinapunin kanqa,’ nispan. (Gen. 15:5)
45004019	Abrahamqa, kuerponña yaqa wañusqa hina kashaqtinpas, manan iñiyninpiqa pisi-kallpayarqanchu. Aswanpas yaqa pachak watayoqña Abraham kashaqtinpas, Saraq killanpas ch'akipusharqanña chaypas, manan iñiyninpiqa pisi-kallpayarqanchu.
45004020	Nitaqmi Diospa chay prometisqanmantaqa, mana iñispanchu iskayarqan. Aswanmi Dios hatunchasqa kananpaq, iñiypi kallpachakurqan.
45004021	Hinallataqmi Abrahamqa, Diospa ima prometisqantapas hunt'ananpaq atiyniyoq kasqanmantaqa manapuni iskayarqanchu.
45004022	Chaymi, Abrahampa iñiyninqa chaninpaq yupasqa karqan.
45004023	Manataqmi Abrahampa chaninpaq yupasqa kasqallanmantachu Qelqaqa qelqakurqan. Aswanpas ñoqanchispaqpas nishallantaqmi. (Gen. 15:6)
45004024	Ñoqanchismi ichaqa, iñiyninchiswan chaninpaq yupasqa kasunchis. Señorninchis Jesusta wañusqakunamanta kawsarichimpusqanta ñoqanchisqa kreenchismi.
45004025	Ñoqanchisqa, Kamachikuy Simita p'akiqmi kanchis. Chayraykun, Señor Jesucristoqa wañuyman hap'iykuchisqa karqan. Hinan chaninman tukuchiwananchispaq payqa kawsarichimpusqa karqan.
45005001	Iñiyninchisraykun, Diosqa chaninman tukuchiwanchis. Chaymi, Señorninchis Jesucristoq chawpinta Dioswan thak kayninchisqa kapuwanchis.
45005002	Iñiyninchisraykullataqmi, Señor Jesuspa chawpinta kay allinpaq qokuyninmanpas haykuyta atinchis. Chaypitaqmi allin takyasqa kashanchis. Hinallataq Diospa k'anchayninpi, suyakusqanchispi hatunchakuyniyoq kashanchis.
45005003	Manataqmi chayllachu, aswanmi ñak'ariykuna pasiensiakuy rurusqanta yachaspanchis, ñak'ariykunapiña kashaspanchispas hatunchakunchis.
45005004	Pasiensiakuyqa, yuyaysapa kaytan rurun. Yuyaysapa kaytaq, suyakuyta rurun.
45005005	Hinallataqmi suyakuyqa, mana p'enqachinchu. Aswanpas, qowasqanchis Santo Espírituq chawpintan, sonqonchisman Diospa munakuyninqa hich'arimusqa karqan.
45005006	Pisi-kallpayoqkuna kashaqtinchismi, Cristoqa tiemponpi mana Diosniyoq kashaqkunapaq wañurqan.
45005007	May sasatapunin mayqen runapas huk chanin runarayku wañuyta atinman. Chay tukuywanpas, ñak'aytachá pillapas huk allin runarayku wañuytaqa atinman.
45005008	Diosmi ichaqa, pay kikinpa munakuyninta ñoqanchispaq rikuchiwanchis. Hinaña huchasapakuna kasharqanchis chaypas, Cristoqa ñoqanchisraykun wañupuwarqanchis.
45005009	Diosmi, Cristoq yawarninwan chaninmanña tukuchiwanchis. Chay hinaqa, aswantaraqmi Cristoq chawpinta k'arak phiñakuymantapas qespichiwasunchis.
45005010	Diospa awqankuna kashaqtinchismi, payqa Churinpa wañuyninwan pay kikinwan allipunachiwanchis. Chay hinaqa, aswantaraqmi allipunachisqa kaspa, kawsayninwan qespichisqa kasunchis.
45005011	Manan allipunachillawanchischu, aswanpas Señorninchis Jesucristoq chawpintan, Diospi hatunchakuyniyoq kayninchisqa kapuwanchis. Paypa chawpillantataqmi allipunachiytapas chaskinchisña.
45005012	Chay hinaqa, imaynan kay pachaman hucha ch'ulla runaq chawpillanta haykumurqan. Huchaq chawpintataq wañuy chayamurqan. Chay hinallatataqmi, llapa runakunaq huchallikusqankurayku, wañuyqa llapa runakunaman chayamurqan.
45005013	Manaraq Kamachikuy Simi kashaqtinpas, huchaqa kay pachapiñan kasharqan. Manaraq Kamachikuy Simi kashaqtintaqmi ichaqa, manapuni runaq kuentanman huchaqa churakunchu.
45005014	Wañuyqa, Adanmanta Moiseskaman munaycha- kurqan. Adanqa, Diospa kamachikuynintan p'akirqan. Chaymi wañuyqa, mana chay hina huchallikuqkunapaqwanraq munaychakurqan. Adantaqmi, pichus usqhaylla hamunan karqan, paypa rikch'aynin karqan.
45005015	Yanqallanmanta qokuyninqa, manan Kamachikuy Simi p'akiy hinachu. Ch'ulla runallaq Diospa kamachikuyninta p'akisqanraykun, askha runakuna wañurqanku. Chay hinan, aswantaraq Diospa allinpaq qokuynin, hinallataq yanqallanmanta qowasqanchispas aswan askhapaqraq kanqa. Chay allinpaq qokuyninqa, ch'ulla runa Jesucristollapin.
45005016	Cheqaqtapunin ch'ulla runaq huchallikusqanraykulla, huchachayqa hamurqan. Diospa yanqallanmanta qokuyninmi ichaqa, Kamachikuy Simita sapa kuti p'akisqankumanta chaninman tukuchinanpaq hamurqan. Chayraykun qokuyninqa, mana chay huk runaq huchallikusqan hinallachu.
45005017	Ch'ulla runaq huchallikusqanraykun wañuyqa munaychakurqan. Chay hinaqa, aswantaraqmi allinpaq qokuyninta, hinallataq chanin qokuyninta chaskiqkunapaqqa, sapallan Jesucristoq ruwasqanhawa kawsaypi kamachikunqaku.
45005018	Chay hinaqa, imaynan ch'ulla runaq Kamachikuy Simita p'akisqallanwan llapa runakunaman huchachayqa hamurqan, chay hinallataqmi kikin Jesucristoq chanin ruwasqallan, llapa runakuna kawsanankupaq chaninman tukuchin.
45005019	Imaynan ch'ulla runaq mana kasukusqanrayku askha runakuna huchayoq rikhurirqanku, chay hinallataqmi ch'ulla runaq kasukuyninraykulla askha runakuna chaninman tukuchisqa kanqaku.
45005020	Huchaq askhayananpaqmi ichaqa, Kamachikuy Simi, kay pachaman haykumurqan. Hinaña hucha askhayasharqan chaypas, allinpaq qokuyqa aswan-aswantaraqmi askhayallarqantaq.
45005021	Chay hina kaqtinqa, huchan wañuypaq munaychakurqan. Chay hinallataqmi, allinpaq qokuypas chanin kaypa chawpinta, hinallataq Señorninchis Jesucristoq chawpintawan wiñay kawsaypaq munaychakullarqantaq.
45006001	Chay hinaqa, ¿imanisunchistaq? ¿Allinpaq qokuy anchata askhayananpaqri, huchallapipunichu kashasunchis?
45006002	¡Imaynallanmantapas manapunin! Huchapaq wañupuqkunaqa, ¿imaynatataq huchallapiraqri kawsashasunman?
45006003	Hayk'an Cristo Jesuspi bautisasqakunaqa, wañuyninpin bautisasqa karqanchis. ¿Manachu chayta yacharqankichis?
45006004	Chayraykun bautismopiqa, paywan kuska wañuypaq p'ampasqa karqanchis. Imaynan Cristopas, Yayaq k'anchariyninwan wañusqakunamanta kawsarimpurqan, chay hinallatataqmi, ñoqanchispas, mosoq kawsaypi purinanchis.
45006005	Sichus paywan kuska wañuyninpa rikch'ayninman hukllachasqa karqanchis chayqa, chay hinallataqmi kawsarimpuyninpa rikch'ayninmanpas hukllachasqa kallasunchistaq.
45006006	Huchallikuq kuerponchisqa, mana huchallikuqman tukuchisqa kananpaqmi, mawk'a runa kayninchisqa, Cristowan kuska chakatasqa kapurqan. Chaymi manaña huchaq kamachinñachu kanchis. Chaytaqa yachanchismi.
45006007	Pichus wañupuqqa, huchamanta chaninman tukuchisqañan kapun.
45006008	Ichaqa, sichus Cristowan kuska wañupurqanchis chayqa, Cristowan kuska kawsarimpunanchistapas kreellanchistaqmi.
45006009	Wañusqakunapuramantan Cristoqa kawsarimpurqan. Hinan payqa manaña wañunqañachu. Manañataqmi wañuypas paymantaqa munaychakunqañachu. Chaytaqa yachanchismi.
45006010	Cristo wañuspanqa, huchapaqmi ch'ulla kutillata llapapaq wañurqan. Kawsashan chaytaqmi ichaqa, Diosllapaqña kawsashan.
45006011	Chay hinallataq qankunapas, huchapaqqa wañusqapuniña kashasqaykichista yuyaychis. Diospaqtaq ichaqa, Señorninchis Cristo Jesuspi kawsashaqpuniña kashasqaykichista yuyaychis.
45006012	Chay hinaqa, amapuni wañupuq kuerpoykichispa mana allinkuna munapayasqankunata kasunaykichispaq huchaqa kamachikuchunñachu.
45006013	Amallataq kuerpoykichispi miembroykichiskunatapas mana chanin ruwanapaq kaqta hina huchamanqa hap'ichiychischu. Aswanpas wañusqakuna ukhumanta kawsashaq hinapuni Diosman hap'ichikuychis. Kuerpoykichispa miembronkunatapas, chanin kaq ruwanapaq kaqkunata hinapuni Diosman hap'ichikullaychistaq.
45006014	Qankunaqa, manan Kamachikuy Simita kasukuna tiempopichu kashankichis. Aswanpas allinpaq qokuy tiempopin kashankichis. Chaymi huchaqa, qankunamanta manaña munaychakusunkichischu.
45006015	Kunanqa, manan Kamachikuy Simi tiempopichu kashanchis. Aswanpas allinpaq qokuy tiempopin kashanchis. Chay hinaqa, ¿huchallikushallasunchisraqchu? ¡Imaynallanmantapas manapunin!
45006016	Pimanpas kamachin kaspa kasunaykichispaq k'askaykakapunkichis chayqa, payta kasukuq kamachinmi kapunkichis. Chay hinaqa, wañuypaq huchaq kamachin, otaq chanin kaypaq kasukuypa kamachinmi kapunkichis. ¿Chayta manachu yacharqankichis?
45006017	Ñawpaqqa, huchaq kamachinkunan karqankichis. Kunantaq ichaqa, imaynatachus yachachirqaykiku, chayta sonqomanta kasukurqankichis. Chaymantaqmi Diosqa hap'ichirqasunkichis. Chaymi Diosmanqa grasiasta qoni.
45006018	Ichaqa, huchamanta kacharichisqa kapuspaykichisqa, chanin kaqpa kamachinkunamanmi tukupunkichis.
45006019	Pisi-kallpayoq kasqaykichisraykun, runa kayllaypi rimaykuykichis. Ñawpaqqa, kuerpoykichispa miembronkunatan qhelli kawsayman, hinallataq aswan-aswantaraq Kamachikuy Simita mana kasukuykunaman hap'ichirqankichis. Chay hinallataqyá kunanqa, kuerpoykichispa miembronkunata ch'uyanchasqa kananpaq, chanin kayman hap'ichikuychis.
45006020	Huchaq kamachin kashaspaykichisqa, manan chanin kaqpa kamachinraqchu karqankichis.
45006021	Chay imaymanakunaq p'uchukayninqa wañuymi. Chayrayku, ¿kunan p'enqakunaykichispaq huchakunata tarpusqaykichiskunamantari imatataq chaskinkichis?
45006022	Kunantaqmi ichaqa, huchamanta kacharichisqaña kankichis. Hinallataq Diospa kamachinkunaña kapunkichis. Hinan p'uchukaypipas ch'uyanchasqa ruruyniyoq hinallataq wiñay kawsayniyoq kankichis.
45006023	Huchaq pagayninqa wañuymi. Diospa qokuyninmi ichaqa, Señorninchis Cristo Jesuspi wiñay kawsaypuni.
45007001	Wawqe-panallaykuna, kaytaqa kamachikuy simita reqsiqkunamanmi rimashani. Kamachikuy simiqa, runaq kawsanankaman paymanta munaychakun. ¿Chayta manachu yacharqankichis?
45007002	Kasarasqa warmiqa, qosan kawsanankamaqa kamachikuy simiwanmi qosanman hukllachasqa kashan. Qosan wañukapuqtinmi ichaqa, chay qosantawan hukllachaqnin kamachikuy siminmanta kacharichisqaña kapun.
45007003	Chay hinaqa, sichus qosan kawsakushaqtin wak qhariwan kasarakapunman chayqa, wasanchaq warmi nispa sutiyasqan kanqa. Sichus qosan wañukapunqa chaymi ichaqa, chay kamachikuy simimanta kacharichisqaña kapun. Wak qhariwanña kasarakunqa chaypas, manan wasanchaq nispa sutiyasqañachu kanqa.
45007004	Chay hinallataqmi qankunapas wawqe-panallaykuna, Cristoq kuerponpa chawpinta Kamachikuy Simipaqqa wañupurqankichisña. Qankunataqmi mayqenchus wañusqakunamanta kawsarimpuq Cristowanña hukllachasqa kankichis. Chay hinapin, ancha askha ruruta Diosninchispaq rurusunchis.
45007005	Chay hinaqa, aycha kuerpoq munasqanman hina kawsashaqtinchismi, Kamachikuy Simiq chawpinta huchallikuyllapuni munaq kayninchisqa huchallikurqan. Chay hinapin, aycha kuerponchispa miembronkunapi wañuyta rururqan.
45007006	Ñawpaqqa, Kamachikuy Simimanmi hap'ipasqa karqanchis. Kunantaqmi ichaqa, chay Kamachikuy Simipaqqa wañupunchisña. Hinan chaymantaqa, kacharichisqaña kanchis. Chay hinapin, manaña ñawpaq Kamachikuy Simi qelqatañachu serbinchis. Aswanpas Espírituq mosoq kamachikuynintañan serbishanchis.
45007007	Chay hinaqa, ¿imanisunchistaq? ¿Kamachikuy Simiqa huchachu? ¡Imaynallanmantapas manapunin! Aswanmi mana Kamachikuy Simi kaqtinqa, ñoqapas manan imachus huchaqa kasqanta reqsiymanchu karqan. Chay hinaqa, manachus Kamachikuy Simi ninman karqan: ‘Aman munapayankichu,’ nispa, chayqa, munapayay hucha kasqantaqa manan yachaymanchu karqan. (Exo. 20:17)
45007008	Maypichus mana Kamachikuy Simi kanchu, chaypin huchaqa wañusqa kashan. Chaymi huchaqa, Kamachikuy Simiq chawpinta, imaymananiraq lliw munapayaykunata ñoqapi paqarirachin.
45007009	Chay hinaqa, huk tiempopin mana Kamachikuy Simiyoq kawsarqani. Kamachikuy Simi hamuqtintaqmi ichaqa, hucha kawsarimurqan, ñoqataq wañupurqani.
45007010	Chay kikin kamachikuyqa, kawsanapaqmi karqan. Kunanmi ichaqa, wañunaypaq kasqanta yacharuni.
45007011	Huchaqa, kamachikuyniyoqman tukuspallanmi q'otuwarqan. Hinan chay q'otuwasqanpa chawpinta wañuchiwarqan.
45007012	Chay hinapin, cheqaqtapuni Kamachikuy Simiqa ch'uyapuni. Hinallataqmi kamachikuypas ch'uyapuni, chaninpuni, allinpunitaq kanpas.
45007013	Chay hinaqa, ¿ñoqapaq allin kaqchu, wañuchiqniyman tukurapun? ¡Imaynallanmantapas manapunin! Aswanmi huchaqa, allin kaqpa chawpinta, hucha kasqanta reqsichikunanpaq ñoqapi wañuyta rikhurichin. Hinan kamachikuypa chawpinta huchaqa sinchi hucha kayman chayaspa wañuyta rikhurichin.
45007014	Kamachikuy Simi espiritual kasqantaqa yachanchismi. Ñoqataqmi ichaqa, huchapakuq aycha runa kani. Chay huchapakuq aycha runa kayniypin huchaman bendesqa kani.
45007015	Imachus munasqaytaqa, manan ruwanipunichu, aswanpas imachus mana munasqaytan ruwani. Chaymi imachus ruwasqaytaqa manapuni entiendinichu.
45007016	Imachus mana munasqaytataqmi ichaqa ruwani. Chaywanmi, Kamachikuy Simiq allin kasqantaqa sut'inchani.
45007017	Kunantaq ichaqa, manan ñoqañachu chay mana allin ruwaqqa kani. Aswanpas ñoqapi kashaq huchan chaytaqa ruwan.
45007018	Allin kaqta ruwayllapuni munayqa, ñoqapi kashanmi. Allin kaqta hunt'aytaqmi ichaqa, mana kanchu. Chayraykun ñoqapi, huk niypiqa aycha kuerpoypi, allin kaq mana kashasqantaqa yachani.
45007019	Allin kaq ruway munasqaytaqa manan ruwanichu. Mana munasqay mana allin kaqtataqmi ichaqa, ruwashallanipuni.
45007020	Sichus ñoqaq mana munasqay kaqta ruwashallanipuni chayqa, manan ñoqañachu chaytaqa ruwashani. Aswanpas ñoqapi kashaq huchan chaytaqa ruwashan.
45007021	Chay hinaqa, allin kaqtan ruwayta munashani. Mana allin kaqtaqmi ichaqa, ñoqapi kashallanpuni. Chay kamachikuy simitataqmi ñoqapi tarini.
45007022	Chay hinaqa, ñoqaq ukhuypi kashaq runa kayniyman hinaqa, Diospa kamachikuynin simipin kusikuni.
45007023	Kuerpoypa miembronkunapin ichaqa, huk niraq kamachikuy kashasqanta qhawarini. Chay kamachikuyqa, yuyayniypa kamachikuyninpa kontranpin maqanakushan. Hinan kuerpoypa miembronkunapi kashaq huchaq kamachikuyninwan, presochawan.
45007024	¡Ay ñoqa wakcha runamanta! ¿Pitaq wañuyman apaqniy kay aycha kuerpoymantari kacharichiwanqa?
45007025	¡Grasiastan Diosman qoni! Paymi Señorninchis Jesucristoq chawpinta kacharichiwanqa. Chay hinaqa, ñoqa kikiypas yuyayniywanqa Diospa kamachikuy simintan sirbini. Aycha kuerpoywantaqmi ichaqa, huchaq kamachikusqanta sirbini.
45008001	Kunantaq ichaqa, Cristo Jesuspi kashaqkunapaqqa, manan ima huchachaypas kanchu. Paykunaqa, manan aychaq munayninman hinachu purinku. Aswanpas Espírituq munayninman hinan purinku.
45008002	Cristo Jesuspi kawsay qoq Espírituq kamachikuyninmi, huchaq kamachikuyninmantapas, wañuymantapas kacharichiwan.
45008003	Aychaq munayninraykun Kamachikuy Simiqa, mana atiyniyoq pisi-kallpa karqan. Chaymi Diosqa, Kamachikuy Simiq mana atisqanta ruwarqan. Diosqa, kikin Churintan huchapakuq aycha runata hina tukuchinanpaq, hinallataq huchamanta pago kananpaqwan kachamurqan. Chay hinapin huchanchisrayku, aycha kuerpopi huchataqa huchacharqan.
45008004	Chay hinapin, Kamachikuy Simiq chanin kayninta ñoqanchispi hunt'ananpaq, Diosqa Churinta kachamurqan. Hinan ñoqanchisqa, mana aychaq munayninman hinañachu, aswanpas Espírituq munayninman hinaña purinchis.
45008005	Aychaq munayninman hina kawsaqkunaqa, aychaq munayninkunallapin yuyaymananku. Espírituq munayninman hina kawsaqkunataqmi ichaqa, Espírituq kaqninkunapi yuyaymananku.
45008006	Aychaq munayninman hina yuyaymanayqa, wañuymi. Espírituq munayninman hina yuyaymanaytaqmi ichaqa, kawsay, hinallataq thak kaypiwan kanku.
45008007	Hinallataqmi, aychaq munayninman hina yuyaymanayqa, manan Diospa kamachikuy siminmanqa kasukunmanchu, nitaqmi kasukuytapas atinmanchu. Chayrayku, aychaq munayninman hina yuyaymanaqqa Diospa awqan kapun.
45008008	Aychaq munayninman hina kawsaqkunataqmi, manapuni Diosta kusichiyta atinkumanchu.
45008009	Qankunan ichaqa, mana aychaq munayninman hinachu kawsashankichis. Aswanpas, sichus Diospa Espíritun qankunapi tiyashan chayqa, Espírituq munayninman hinan kawsashankichis. Sitaqchus Cristoq Espíritun mayqenpipas mana kashanchu chayqa, chay runaqa manan Cristoqchu.
45008010	Ichaqa Cristochus qankunapi kashan chayqa, kuerpoykichismi hucharayku wañusqa kashan. Hinallataq espirituykichispas, chanin kayhawa kawsashan.
45008011	Jesusta wañusqakunamanta kawsarichimpuqpa Espiritunmi qankunapi tiyashan. Chay hinaqa, pichus Cristota wañusqakunamanta kawsarichimpuqmi, qankunapi tiyashaq Espiritunpa chawpinta wañupuq aycha kuerpoykichistapas kawsarichinqa.
45008012	Chay hinaqa wawqe-panaykuna, manupunin kanchis. Ichaqa, manan aychaman hina kawsananchispaqchu, aychaq munayninman manuqa kanchis.
45008013	Sichus aychaq munayninman hina kawsashankichis chayqa, wañupunkichispunin. Aycha kuerpoq ruwayninkunatachus Espirituwan wañuchipunkichis chaytaqmi ichaqa, kawsankichis.
45008014	Pikunachus Diospa Espiritunpa pusasqankunaqa, Diospa wawankunan kanku.
45008015	Manan wakmanta manchakuypi kanaykichispaqchu kamachi kay espiritutaqa chaskikurqankichis. Aswanpas wawachakuqniykichis Espiritutan chaskikurqankichisqa. Paypa chawpintan waqyakunchis: ‘¡Abba, Yayay!’ nispanchis.
45008016	Kikin Espiritullataqmi, espiritunchiswan kuska Diospa wawankuna kasqanchistaqa willakunku.
45008017	Sichus wawankunapuni kanchis chayqa, erensiata chaskiqkunan kanchis. Hinaqa, Diosmanta erensiata chaskiqkuna, hinallataq Cristoq erensiata chaskiqmasinkunan kallanchistaq. Sichus paywan kuska ñak'arisunchis chayqa, paywan kuskallataqmi hatunchasqa kasunchis.
45008018	Kunan tiempopi ñak'ariyninchiskunaqa, manan hamuq tiempopi k'ancharinanchiswan wakichachikuy atikunmanchu. Chaytaqa yachanin. Chay k'anchariymi ñoqanchispi rikuchisqa kanqa.
45008019	Kamasqataqmi, Diospa wawankuna rikhurichisqa kananta maki-makillapuni suyakushan.
45008020	Hinallataq kamasqaqa manan kikinpa munayllanmantachu yanqayayman hap'ichisqa karqan. Aswanpas suyakuypi kananpaqmi, Diospuni munayninman hina yanqayaymanqa hap'ichirqan.
45008021	Hinallataqmi, kikin kamasqapas ismuq kaypa kamachi kayninmanta kacharichisqa kanqa. Hinan Diospa wawankunaq k'ancharishaq kacharichisqa kasqanpi kanqaku.
45008022	Tukuy kamasqan ch'ulla kunkalla llakipakuspa waqasqantaqa yachanchismi. Hinallataq imaynan wachakuq warmi nanayta muchun, chay hinallataqmi kunankama sinchita muchusqantapas yachallanchistaq.
45008023	Manan kamasqallanchu llakipakuspa waqashan. Aswanpas, Espírituq ñawpaq kaq ruruyninta chaskikuqkuna kashaspapas, ñoqanchis kikinchismi llakipakuspa waqashallanchistaq. Diospa wawachakapuwananchistan suyakushanchis. Hinallataq aycha kuerponchis rantipapusqa kanantan suyakushanchis.
45008024	Suyakuypi qespichisqan karqanchis. Rikushasqanchispi suyakuymi ichaqa, mana suyakuyñachu. ¿Pitaq ña rikusqanpiñari suyakushallanman?
45008025	Ichaqa, sichus mana rikusqanchista suyakushanchis chayqa, pasiensiawanpuni suyakushasunchis.
45008026	Kikin Espiritullataqmi, pisi-kallpa kayninchispi yanapaykuwanchis. Imaynatachus Diosman parlaykunanchistaqa manan yachanchischu. Ichaqa kikin Espiritupunin mana atina rimaykunawan, llakipakuy waqaywanraq ñoqanchispaq rimapayapuwanchis.
45008027	Ichaqa pichus sonqokunata t'aqwiqllan, imachus Espírituq yuyaykusqankunatapas yachan. Paytaqmi, Diospa munayninman hina t'aqasqakunapaq rimapayan.
45008028	Tukuy imaymanakunapas Diosta munakuqkunaq allinninpaq kasqantaqa yachanchismi. Chayqa, paypa yuyaykusqanman hina waqyas qakunapaqmi.
45008029	Pikunatachus ñawpaqmantapacha reqsisqankunatan, qallariymantapacharaq akllarqan. Paykunallatataqmi, Churinman rikch'ayniyoqta ruwananpaq akllarqan. Chaykunataqa, askha wawqe-panapurapi phiwi Churin kananpaqmi ruwarqan.
45008030	Pikunatachus qallariymantapacha akllarqan, paykunallatataqmi waqyarqan. Pikunatachus waqyarqan, paykunallatataqmi chaninman tukuchirqan. Pikunatachus chaninman tukuchirqan, paykunallatataqmi hatuncharqanpas.
45008031	Chay hinaqa, ¿kay imaymanakunamantari imanisunchistaq? Sichus Dios ñoqanchismanta kashan chayqa, ¿pitaq ñoqanchispa kontranchispiri kanman?
45008032	Diosqa, manan pay kikinpa Churin qoyta mich'akurqanchu. Aswanpas llapanchisraykun payta hap'ichirqan. Chay hinaqa, ¿imaynataq manari Churinmanwan kuskata tukuy imaymanakunata yanqallan qowasunmanchu?
45008033	Diosmi runata chaninman tukuchiqqa. Chay hinaqa, ¿pitaq Diospa akllasqankunatari yanqanmanta huchachanman?
45008034	Criston wañurqan. Chaymantapas payllataqmi kawsarimpurqan. Payllataqmi, Yayaq paña ladonpipas kashan. Ñoqanchispaqtaqmi Diosman parlapushawanchis. Chay hinaqa, ¿pitaq huchachaqri kanman?
45008035	¿Pitaq Cristoq munakuyninmantari t'aqawasunman? ¿Ñak'ariychu? Icha, ¿llakikuychu? Icha ¿qatiykachasqa kuychu? Icha ¿yarqaychu? Icha ¿mana p'achayoq kaychu? Icha ¿peligropi kaychu? Icha ¿espadachu?
45008036	Qelqapas ninmi: ‘Qanraykun tukuy tiempo wañuchiwanku. Nak'anaman apanapaq obehakuna hinan, qhawasqa kayku,’ nispan. (Sal. 44:22)
45008037	Tukuy chay imaymanakunapin ichaqa, munakuqninchispa chawpinta aswan atipaqkunapuni kanchis.
45008038	Mana imapas Diospa munakuyninmanta t'aqayta atiwananchispin sonqo churayniyqa kashan. Chay hinaqa, manan wañuypas, nitaq kawsaypas, nitaq angelkunapas, nitaq hatun umalliqkunapas, nitaq atiyniyoqkunapas, nitaq kunan kaqkunapas, nillataq hamuq kaqkunapas, Diospa munakuyninmantaqa t'aqayta atiwasunmanchu.
45008039	Hinallataq manapunin wichay-niqkunapi kaqkunapas, nitaq ukhu pacha-niqkunapi kaqkunapas, nillataq ima kamasqa kaqkunapas Señorninchis Cristo Jesuspi Diospa munakuyninmantaqa t'aqayta atiwasunmanchu.
45009001	Mana llullakuspaymi, cheqaqtapuni Cristopi rimani. Konsiensiaytaqmi Santo Espiritupi chaytaqa willawan.
45009002	Sinchi llakikuyniy, hinallataq mana thaniq sonqo nanayniymi kapushawan.
45009003	Ñoqa kikiypas, aychaman hina llaqtamasiy wawqe-panaykunarayku, Cristomanta t'aqakuytaqa, hinallataq ñakasqa kaytapas munaymanmi.
45009004	Paykunaqa, Israelpa mirayninkunan kanku. Diospa wawachakapusqanpas, k'anchariypas, rimanakuykunapas, Kamachikuy Simipas, Diosta sirbiypas, promesakunapas paykunaqmi.
45009005	Paykunallaqtaqmi Israelpa ñawpa taytankunapas kanku. Chay hinallataqmi Cristopas, aycha mirayman hinaqa, paykunamanta hamurqan. Cristoqa, tukuy imaymanakunaq Diosninmi. Payllapunitaq wiñay-wiñaypaq saminchasqa kachun. Ahinapuni kachun.
45009006	Diospa siminqa, manapunin pantanmanchu. Ichaqa, manan llapan Israelmanta naseqkunachu cheqaq Israelpa mirayninkunaqa kanku.
45009007	Nitaqmi Abrahampa mirayninkuna kaspachu, llapallaqa paypa churinkuna kanku. Aswanpas Diosqa nirqanmi: ‘Isaakpin mirayniykitaqa askhayachisaq,’ nispan. (Gen. 21:12)
45009008	Chay hinaqa, manan aycha mirayman hina kaqkunallachu Diospa wawankunaqa kanku. Aswanpas prometisqan kaqkunan Israelpa cheqaq mirayninkuna nispa yupasqakunaqa kanku.
45009009	Prometisqan simikunaqa ninmi: ‘Kay huk tiempomantan kutimusaq, hinan Saraqa huk qhari wawayoq kanqa,’ nispan. (Gen. 18:10)
45009010	Manataqmi chayllapaschu, aswanqa Rebekapas huk runa taytanchis Isaakmantan wiksallikurqan.
45009011	Hinaña, Rebekaq wawankuna manaraq nasesharqanchu chaypas, Diosmi payta rimaykurqan. Chay wawakunaqa, manaraqmi allin kaqtapas, nitaq mana allin kaqtapas ruwarqankuraqchu. Chay hinapin Diosqa, yuyaykusqanman hina, akllakusqankuna takyasqa kanankupaq rimaykurqan. Manan paykunaq ruwayninkuraykuchu, aswanpas Diospa waqyasqan kasqankuraykun.
45009012	Diosmi Rebekata nisqa karqan: Kurak kaqmi, sullk'a kaqta serbinqa, nispa. (Gen. 25:23)
45009013	Qelqapas ninmi: ‘Jakobtan munakurqani, Esautataqmi ichaqa, cheqnikurqani, ’ nispa. (Mal. 1:2-3)
45009014	Chay hinaqa, ¿imanisunchistaq? ¿Mana chanin kayri Diospi kanmanchu? ¡Imaynallanmantapas manapunin!
45009015	Moisestan Diosqa nisqa karqan: ‘Pitachus yanapaykuyta munasaq chayqa, paytan yanapaykusaq. Hinallataq, pitachus khuyapayayta munasaq chayqa, paytan khuyapayasaq,’ nispan. (Éxo. 33:19)
45009016	Chay hinaqa, manan munaq runamantachu, nitaq phaway munaq runamantapaschu chaykunaqa kanku. Aswanpas yanapaykuyninta rikuchiq Diosmantan kanku.
45009017	Faraonmantaqmi Qelqaqa nin: ‘Kaypaqpunin hatarichirqayki. Qanpi atiyniyta rikuchinaypaq, hinallataq llapan hallp'a pachantinman sutiymanta willakunanpaqmi hatarichirqayki,’ nispan. (Exo. 9:16)
45009018	Chay hinaqa, Diosmi pitachus yanapaykuyta munan chayqa, payta yanapaykun. Piqpa sonqontachus rumiyachiyta munan chaytaqmi ichaqa, payta rumiyachillantaq.
45009019	Chay hinaqa, niwankichá: ¿Imanaqtintaq Diosri huchachan? ¿Pitaq munayninpa kontranpiri hatarinman? nispayki.
45009020	Ñawpaqtaraqqa, ¡yaw runa! Diospa kontranpi churanakunaykipaq, ¿qanri pitaq kanki? T'urumanta ruwasqa qero, ruwaqninta ninmanchu: ¿Imanaqtintaq kay hinatari ruwawanki? nispa.
45009021	Icha, ¿manachu raqch'i ruwaqqa, kasqan t'urullamantataq munasqanman hina ruwayta atinman? ¿Manachu huk kaq qerota allinpaq qhawarisqa kananpaq, huk kaq qerotataq pisipaq qhawarisqa kananpaq ruwaytaqa atinman?
45009022	Chay hinaqa, ¿imanisunchistaq? Diosmi k'arak phiñakuyninta, hinallataq atiyniyoq kayninta reqsichiyta munarqan. Ichaqa ancha pasiensiayoq kaspanmi, chhallunapaq wakichisqa kaq k'arak phiñakuy qerokunatapas mana chhallurqanchu.
45009023	Hinallataq, ñawpaqmantaraqmi Diosqa allinpaq qhawarisqa qerokunata k'ancharinanpaq wakichirqan. Qhapaq k'anchayninta yanapaykusqan qerokunaman reqsichinanpaqtaqmi chaytaqa ruwarqan.
45009024	Chay qerokunaqa, ñoqanchismi kanchis. Judío runakunamanta, hinallataq mana-judío runakunamantapas Diosqa waqyawarqanchismi.
45009025	Oseas Qelqapipas Diosqa nillantaqmi: ‘Mana llaqtaytan, llaqtaymi nispa sutiyasaq. Mana munakusqaytataq, munakusqaymi nispa nisaq,’ nispan. (Ose. 2:23)
45009026	Nillantaqmi: ‘Kay hinan pasanqa. Ñoqan nisaq: “Qankunaqa manan llaqtaychu kankichis,” nispay. Hinallataq maypichus chaytaqa nirqani, chayllapitaqmi nisaq: “Kawsaq Diospa wawankunan kankichis,” nispay,’ nispa. (Ose. 1:10)
45009027	Isaiaspas, Israel llaqtamantaqa kay hinatan willakullarqantaq: ‘Hinaña Israelpa wawankuna, mama-qochapi mana yupay atina, aqo hinaraq kanqa chaypas, paykunamanta puchuqllan qespichisqankunaqa kanqaku.
45009028	Señormi, siminkunata chanin kaywan, usqhayllamanpuni hunt'anqa. Hinallataqmi, hallp'a pachapi siminkunatapas usqhayllamanpuni ruwanqa,’ nispa. (Isa. 10:22-23)
45009029	Ñawpaqmantapacharaqmi Isaiasqa nillarqantaq: ‘Ejersitokunaq Señornintaqchus mirayninchista mana saqewasunmanchu karqan chayqa, Sodoma llaqta hinaraqmi kasunman karqan. Hinallataq Gomorra llaqta hinaraqmi kasunman karqan,’ nispa. (Isa. 1:9)
45009030	Chay hinaqa, ¿imanisunchistaq? Chay chanin kayta, mana qatikuq, mana-judío runakunaqa chanin kaymanmi ayparqanku. Huk niypiqa, chay chanin kaymanqa, iñiyllawanmi ayparqanku.
45009031	Israel llaqta runakunataqmi ichaqa, chay chanin kaytaqa, Kamachikuy Simipi chanin kaywan qatikurqanku. Manataqmi ayparqankuchu.
45009032	¿Imanaqtintaq manari ayparqankuchu? Chay chanin kaytaqa, manan iñiywanchu qatikurqanku. Aswanpas Kamachikuy Simiq nisqanta ruwaspallankun qatikurqanku. Chayraykun, misk'achiq rumipi misk'akurqanku.
45009033	Qelqaqa ninmi: ‘Qhawariychis, Sionpin huk misk'achiq rumita, hinallataq urmachiq qaqata churani,’ nispa. (Isa. 8:14) Nillantaqmi: ‘Pipas paypi iñiqqa, manan p'enqachisqachu kanqa,’ nispa. (Isa. 28:16)
45010001	Wawqe-panaykuna, sonqoypa munasqanpas, hinallataq Diosman mañakuyniypas Israel llaqtata Diospa qespichinanpaqmi.
45010002	Judío runakunaqa, Diosmanta wañukuqraq kasqankumantan willaykichis. Ichaqa manataqmi yachayman hinachu wañukuyninkuqa kan.
45010003	Diospa chanin kayninta mana yachasqankuraykutaqmi, kikinkuq chanin kayninkuta takyachiyta munarqanku. Chay hinapin, Diospa chanin kaynintaqa manapuni kasukurqankuchu.
45010004	Kamachikuy Simiq tukukuyninqa, Cristollapunin. Chayrayku llapan paypi iñiqkunaq chanin kayninkuqa, payllapunitaq kanpas.
45010005	Chanin kayqa, Kamachikuy Simipi kasqanmantan Moisesqa kay hinata qelqarqan: ‘Chay Kamachikuy Simipi kaqkunata kasukuq runaqa, chaykunata ruwaspanmi kawsanqa,’ nispan. (Lev. 18:5)
45010006	Iñiypi chanin kay kaqtaqmi ichaqa, kay hinata nin: ‘Ama sonqoykipi niychu: “¿Pitaq hanaq pachamanri wichanqa?” nispaykiqa,’ nispa. (Deut. 30:12) Chay hina niyqa, Cristotapas: ‘uraykamuy,’ nispa nishawaq hinan kanman.
45010007	Amallataq niypaschu: ‘¿Pitaq chinkay-chinkay ukhu pachamanri uraykunqa?’ nispaykiqa. (Deut. 30:13) Chay hina niyqa, Cristotapas: ‘wañusqakunamanta hatarimuy,’ nispa nishawaq hinan kanman.
45010008	Ichaqa, ¿Qelqari imanintaq? Qelqaqa ninmi: ‘Qayllallaykipiñan simiykunaqa kashan. Hinallataq simiykipi, sonqoykipi imañan simiykunaqa kashan,’ nispa. (Deut. 30:14) Iñiymanta willakusqayku simiqa kaymi.
45010009	Sichus simiykiwan Jesusqa Señorpuni kasqanta rimarinki, hinallataq payta wañusqakunamanta Diospa kawsarichimpusqanta sonqoykipi iñinki chayqa, qespisqan kanki.
45010010	Chanin kaypi kanapaqqa, sonqowanmi iñina. Qespisqa kanapaqtaqmi ichaqa, simiwanpuni willakapuna.
45010011	Qelqaqa ninmi: ‘Pikunachus paypi iñiqqa, manapunin p'enqachisqachu kanqa,’ nispa. (Isa. 28:16)
45010012	Llapa runakunaq Señorninqa, kikin Señorpunin. Hinallataq hayk'an sutinta waqyakuqkunaq qhapaq Señorninpas payllataqmi. Chayraykun, judío runakunawan, mana-judío runakuna- wanpas, wakinta allinpaq, wakintataq pisipaq qhawariyqa manapuni kanchu.
45010013	Pillapas Señorpa sutinta waqyakuqqa, qespichisqan kanqa. (Joel 2:32)
45010014	Hinaqa, ¿imaynatataq Señormanta paypi mana iñishaspankuri waqyakunkuman? ¿Imaynatataq Señormanta mana uyarishaspankuri paypi iñinkuman? ¿Imaynatataq mana pipas willashaqtin Señormantari uyarinkuman?
45010015	¿Imaynatataq mana pipas kamachishaqtinri willamunkuman? Qelqapas ninmi: ¡Thak kay allin willakuyta willaqkunaq chakinkunaqa, may sumaqmi kanku! ¡Paykunaqa allin willakuypa allin kaq willakuyninkunatan willakunku! nispa. (Isa. 52:7)
45010016	Ichaqa, manataqmi allin willakuytaqa llapachu kasukurqanku. Chaymi Isaiasqa nin: ‘Señor, ¿pitaq willakusqaykutari kreerqan?’ nispa. (Isa. 53:1)
45010017	Chay hinaqa, uyariypa chawpintan iñiyqa hamun. Uyariytaqmi, Diospa siminpa chawpinta hamun.
45010018	Ichaqa tapukunin: ‘¿Manachu uyarirqankuri? ¡Arí uyarirqankupunin!’ nispay. Qelqaqa ninmi: ‘Llapan hallp'a pachantinmanmi willaqkunaq kunkankuqa chayarqan. Hinallataq rimasqankupas, kay pachaq k'uchunpi tiyaqkunakamaraqmi chayarqan,’ nispa. (Sal. 19:4)
45010019	Ichaqa tapukullanitaqmi: ‘¿Manachu Israel suyuqa chayta entiendirqan?’ nispay. Moisesmi ñawpaqtaraq Diospa nisqanta qelqarqan: ‘Mana llaqtay kaqta munakuspaymi, wañukunaykichispaqraq churasaykichis. Hinallataq, mana yuyayniyoq suyuwanmi k'arakta phiñakuymanraq churasaykichis,’ nispa. (Deut. 32:21)
45010020	Isaiaspas, mana mancharikuspanmi, Diospa nisqanta nillarqantaq: ‘Mana maskhawaqniykunan tariwarqanku. Ñoqamanta mana tapukuqniykunamanmi rikuchikurqani,’ nispa. (Isa. 65:1)
45010021	Israel suyumanta Diospa nisqantapas nillarqantaqmi: ‘Mana kasukuq, hinallataq kutipakuq llaqtamanmi ch'isiyaqnintin makiykunata mast'arirqani,’ nispa. (Isa. 65:2)
45011001	Chay hinaqa, tapukunin: ‘¿Diosri, llaqtanta wikch'upurqanchu?’ nispay. ¡Imaynallanmantapas manapunin! Ñoqa kikiypas Israel llaqtayoqmi kani. Abrahampa mirayninmi kani. Hinallataq Benjaminpa ayllunmantan kani.
45011002	Ñawpaqmantapacharaq reqsisqan llaqtanta Diosqa manan wikch'upunchu. Icha, ¿manachu Israelpa kontranpi Eliaspa Diosta imaynatachus kihakuspa nisqanmanta Qelqaq nisqanta yachankichis?
45011003	Eliasqa nirqanmi: ‘Señor, rantiykipi rimaqkunatan wañuchinku, altarniykikunatapas thuniyunkun. Ñoqa sapallayñataqmi qhepakuni. Hinan wañuchiwanankupaq maskhashawanku,’ nispan. (I Rey. 19:10, 14, 18)
45011004	Ichaqa, ¿imanispataq Diosri kutichirqan? Diosqa nirqanmi: ‘Baal diospa ñawpaqenpi mana qonqorikuq, qanchis waranqa qharikunatan ñoqapaq waqaychakurqani,’ nispan. (I Rey. 19:18)
45011005	Chay hinallataq, kunan kay tiempopipas, allinpaq qokuyninwan akllakusqan huk puchuq t'aqaqa kashanraqmi.
45011006	Allinpaq qokuywanchus kanman chayqa, manañan ruwaykunawanñachu kanman. Mana hinaqa, allinpaq qokuymi mana allinpaq qokuyñachu kanman. Ichaqa, ruwaykunawanchus kanman chayqa, manan allinpaq qokuywanñachu kanman. Mana hina kaqtinqa, ruwayqa manan ruwayñachu kanman.
45011007	Chay hinaqa, Israel llaqtan imachus maskhasqanta mana tarirqanchu. Diospa akllakusqankunataqmi ichaqa, tarirqanku. Wakinkunataqmi sonqonku rumiyachisqa karqanku.
45011008	Qelqaqa ninmi: ‘Diosmi, paykunata kunan p'unchaykama ñawinkupas mana rikunanpaq, hinallataq ninrinkupas mana uyarinanpaq, mana reparaq espirituta qorqan,’ nispa. (Deut. 29:4)
45011009	Davidpas nirqanmi: ‘Mikhunanku mesapas toqllaman, hap'ina llikaman, misk'achinaman, hinallataq kastigoman tukupuchun.
45011010	Ñawinkupas mana rikunankupaq tutayapuchun. Wasankupas wiñaypaq qhopuyapuchun,’ nispan. (Sal. 69:22-23)
45011011	Chay hinaqa tapukunin: ‘¿Israel llaqtayoq runakunaqa, urmanankupaq manachu misk'akurqanku?’ nispay. ¡Imaynallanmantapas manapunin! Aswanmi Kamachikuy Simita p'akisqankurayku, mana-judío runakunaman qespikuyqa hamurqan. Chaymantataqmi, judío runakunaqa wañukuywanraq kashanku.
45011012	Kamachikuy Simita p'akiyninkutaqmi ichaqa, kay pacha runakunaman qhapaq kaykunata apamurqan. Hinallataq urmayninkupas mana-judío runakunaman qhapaq kaykunata apamurqan. Chay hinaqa, ¿manachu Diospa wakmanta hunt'asqapi hatarichiyninqa aswan allinninkupaqraq kanqa?
45011013	Mana-judío runakuna, qankunamanmi niykichis: ‘Manajudío runakunaq apostolninmi kani. Chaymi, Diospa qowasqan llank'anaytaqa allinpaq qhawarini,’ nispay.
45011014	Sichus imaynapipas aychaman hina llaqtamasiykunata wañukunankupaqraq munapayachiyman chayqa, Diospa qowasqan llank'anaytaqa, manan pisipaq qhawarisqa kananta munanichu. Wakin judío runamasiykunata qespichinaypaqmi Diospa qowasqan llank'anaytaqa allinpaq qhawarini.
45011015	Wikch'usqa kayninkutaqchus, kay pachantin runakunata Dioswan allipunachin chayqa, huktawan chaskisqa kayninkuqa ¿manachu wañusqakunapuramanta kawsay kanqa?
45011016	Sichus ñawpaq kaq rurun ch'uya t'aqasqa kashan chayqa, llapanmi ch'uya t'aqasqa kashallantaq. Sichus saphinkuna ch'uya t'aqasqa kashan chayqa, k'allmankunapas ch'uya t'aqasqallataqmi kashanku.
45011017	Ichaqa, wakin k'allmakunaqa wit'upusqan karqanku. Sichus k'ita olibos kashaspayki, chay wit'usqaman watasqa karqanki chayqa, chay olibos mallkiq saphinmantawan, ununmantawan kawsanaykipaqmi watasqa karqanki.
45011018	Chay hinaqa, k'allmakunaq kontranpiqa ama hatunchakuychu. Ichaqa, sichus hatunchakunki chayqa, kayta yuyariy: Manan qanchu saphintaqa kawsachishanki. Aswanpas saphinmi qanta kawsachishasunki.
45011019	Hinaqa ninkipaschá: ‘Diosmi ñoqata chay wit'usqanman watapuwananpaq chay k'allmakunata wit'upurqan, nispayki.
45011020	Manan chay hinachu, aswanpas mana kreesqankuraykun wit'usqa karqanku. Qantaq ichaqa, iñiyniykiwan kikin mallkipiña kashanki. Chay hinaqa, ama hatunchakuychu, aswanpas manchakuy.
45011021	Sichus Diosqa, kikin mallkiq k'allmankunata mana pampacharqanchu chayqa, manallataqmi qantapas pampachasunkimanchu.
45011022	Chayrayku, Diospa sumaq sonqo kayninta, hinallataq phiñakuq kaynintapas qhawariy. Cheqaqtapuni phiñakuyninqa urmayuqkunapaqmi. Ichaqa, sichus sumaq sonqo kayninpi takyankichis chayqa, qanpaqmi chay sumaq sonqo kayninqa kanqa. Mana hina kaqtinqa, qanpas wit'usqallataqmi kapuwaq.
45011023	Chay wit'usqa kaqkunan, kunanqa mana kreenkuchu. Ichaqa, sichus chay hina mana iñiyninkupi manaña kashallanqakupunichu chayqa, Diosmi wakmanta wit'usqa kaqkunata wataykapunqa. Chay wit'usqa kaqkunata wakmanta wataykapunanpaq Diosqa atiyniyoqmi.
45011024	Sichus qanta, k'ita olibosmantapuni wit'umuspan, kikin sach'aq kontranpi kashaqtiyki, wit'usqanman wataykurqasunki chayqa, aswantaraqchá kikinmanta wit'usqan k'allmakunataqa, kasqan wit'usqa mallkiman wataykapunqa.
45011025	Wawqe-panaykuna, kikiykichispa yuyayniykichispi yachaysapaman tukuq kanaykichistaqa, manan munanichu. Chayraykun kay pakasqa yachayta yachanaykichista munani. Mana-judío runakunaq yupaynin hunt'asqa kanankaman Diosqa, Israel llaqtayoq askha runakunaq sonqonta rumiyachirqan.
45011026	Chaymantañan, llapan Israel llaqtaqa, qespichisqa kanqa. Qelqasqan kashan: ‘Sionmantan kacharichiqqa hamunqa. Jakobpa millay huchankunatataqmi qechupunqa.
45011027	Paykunaq huchankuta pampachasqaytaqmi, paykunawan rimanakuyniyqa kanqa,’ nispan. (Isa. 59:20-21)
45011028	Chay hinaqa, allin willakuyman hinan, qankunarayku paykunaqa awqakunaman tukupunku. Akllasqanman hinataqmi ichaqa, machulankurayku munakusqanpuni kanku.
45011029	Diosqa, qokuykuna qowasqanchistapas, waqyawasqanchistapas, manan qechukapuwasunmanñachu.
45011030	Qankunapas huk tiempopiqa, Diosta mana kasukuqkunan karqankichis. Kunantaqmi ichaqa, paykunaq mana kasukusqankurayku, Diospa yanapaykuyninman ayparqankichis.
45011031	Qankunaman yanapaykuyninta qosqasunkichisraykun, paykunamanpas yanapaykuyninqa qosqa kanqa. Chaypaqmi paykunaqa, kunan tiempopi mana kasukuqman tukuchisqa kallankutaq.
45011032	Diosqa, llapallan runakunata yanapaykunanpaqmi, llapan runakunataqa mana kasukuqman tukuchirqan.
45011033	¡Diospa qhapaq kayninpas, hinallataq yachayninpas, tukuy reqsiyninpas, may hatunpunin! ¡Manapunin chaninchaynin chawpimanqa haykuyta atisunmanchu, nitaq ñanninkunatapas entiendiytaqa atisunmanchu!
45011034	Qelqaqa ninmi: ‘¿Señorpa yuyaykusqantari, pitaq entiendirqan? ¿Pitaq yuyaychaqnin kaymanri ayparqan?’ nispa. (Isa. 40:13)
45011035	Nillantaqmi: ‘¿Pitaq Diosmanta premiota chaskinanpaqri, ñawpaqmantaraq payman pagota qorqan?’ nispa. (Job 41:11)
45011036	Chay hinaqa, tukuy imaymanakunapas paypan, paypa chawpintan, payllapaqtaqmi kanpas. Chayrayku, wiñaywiñaypaq, yupaychaypas payllamanpuni kachun. Ahinapuni kachun.
45012001	Chay hinaqa wawqe-panaykuna, Diospa khuyapayakuyninrayku, kuerpoykichisqa sakrifisio kananpaq, Diosman haywanaykichispaqmi balikuykichis. Chay sakrifisioqa, kawsashaq, t'aqasqa, hinallataq Diosta kusichiqmi kanan. Chay ruwayniykichisqa, Diosta cheqaq kaypi yupaychaspa serbiyniykichismi.
45012002	Amataq kunan tiempopi runakunaq kawsasqankuta hinaqa kawsaychischu. Aswanpas yuyayniykichista mosoqyachispa, hukniraymanña t'ikrasqa kaychis. Chay hinapin, maychus Diospa allin kaq, kusichikuq, hinallataq k'apak munayninta yachankichis.
45012003	Chay hinaqa, allinpaq qokuyta Diospa qowasqanpa chawpintan, sapanka hukniykichista niykichis: ‘Ama mayqenpas imaynachus kashasqanmanta aswan allin kananpaq yuyaykuyniyoqqa kachunchu. Aswanpas sapankaman Diospa rakisqan iñiyninman hina, allin yachaywan imaynachus kashasqallantapuni yuyaykuchun,’ nispay.
45012004	Chay hinaqa, imaynan ch'ulla kuerpollapi askha miembronchiskuna kapuwanchis, ichaqa manan llapan miembrokunachu kasqan ruwanallayoqqa kanku.
45012005	Chay hinallataqmi ñoqanchispas askhaña kanchis chaypas, Cristopiqa ch'ulla kuerpollaña kapunchis. Hinallataqmi llapanchispas hukkuna-hukkunawan miembromasintin kapunchis.
45012006	Diospa imaymana ruwanakuna qowasqanchisqa, allinpaq qokuyninman hina qowasqanchismi. Sichus piqpapas Diospa rantinpi rimananpaq kan chayqa, iñiyninpa kasqanman hina Diospa rantinpi rimachun.
45012007	Sichus piqpapas serbinanpaq kan chayqa serbichun. Sichus piqpapas yachachinanpaq kan chaypas, yachachillachuntaq.
45012008	Sitaqchus kallpanchananpaq kaqpas kallpanchaykuchun, qoykuqpas sonqomanta qoykuchun. Llaqta pusaqpas tukuy kallpawan pusachun. Yanapaykukuqpas kusikuywan yanapaykullachuntaq.
45012009	Munakuyniykichisqa, amapuni iskay-uya kaywanchu kachun. Mana allin kaqta cheqnikuspa, allin kaqllamanpuni hap'ipakuychis.
45012010	Wawqe-panakunantin hinapuni hukkuna-hukkunawan munanakuychis. Allinpaq qhawarinakuypipas hukkuna-hukunawan aswantaraq allinpaq qhawarinakuychis.
45012011	K'uchillapuni kaychis. Amataq qellaqa kaychischu. Ruphashaq sonqowan Señorta serbiqkunapuni kaychis.
45012012	Suyakuypipas kusisqallapuni kashaychis. Ñak'ariypi kaspapas pasiensiaykukuychis. Diosman parlayniykichispipas amapuni sayk'uychischu.
45012013	Diospaq t'aqasqa kaqkunaman pisichikuyninkupi haywarispallaykichispuni, hinallataq qorpachaykuspallaykichispuni kashaychis.
45012014	Qatiykachaqniykichiskunata saminchaychis. Amataq paykunata ñakaychischu, aswanpas saminchallaychispuni.
45012015	Q'ochukuqkunawanpas q'ochukuychis. Waqaqkunawanpas waqallaychistaq.
45012016	Qankunapurapipas ch'ulla yuyaylla kawsaychis. Ama uma hoqariqqa kaychischu. Aswanpas huch'uyaykukuqkunawan huñunaykukuychis. Amallataq kikiykichispa yuyaykusqaykichisman hinaqa, yachaysapachu kaychis.
45012017	Ama pimanpas mana allinmantaqa, mana allinllawantaq kutichiychischu. Llapa runaq ñawpaqenpipas allin kaqllatapuni ruwaychis.
45012018	Atikunmanchus chayqa, llapa runakunawan thak kayllapipuni kashaychis.
45012019	Munakusqaykuna, ama qankuna kikiykichisqa bengakuychischu. Qelqapipas Señorqa ninmi: ‘¡Bengakuyqa ñoqaqmi! ¡Ñoqañan pagapusaq!’ nispan. (Deut. 32:35) Chayrayku Diospa k'arak phiñakuyninman chaytaqa saqeychis.
45012020	Qelqapas nillantaqmi: ‘Sichus awqayki yarqachikun chayqa, mikhuchiy. Sitaqchus ch'akichikun chaypas, ukyachiy. Chayta ruwaspaykiqa, uman patamanmi yawrashaq sansata huñuykunki,’ nispa. (Prov. 25:21-22)
45012021	Amapuni mana allin kaqwanqa atipachikuychu. Aswanpas mana allin kaqtaqa, allin kaqwan atipay.
45013001	Llapan kamachikuqkunaqa Diosmanta hamuqmi. Hayk'an kamachikushaqkunapas Diospa churasqantaqmi kanku. Chayrayku, llapa runakuna, kamachikuqkunaman hinapuni, umalliq kamachikuqkunata kasukuchunku.
45013002	Chay hinaqa, pipas kamachikuqpa kontranpi kaqqa, Diospa churasqanmanmi kontrallikushan. Chay kontrallikuqkunataqmi, paykuna kikinkupaq huchachayta chaskinqaku.
45013003	Hatun kamachikuqkunaqa, manan allin kaq ruwaqkunata manchachinankupaqchu kanku. Aswanpas mana allin kaq ruwaqkunata manchachinankupaqmi kanku. Chayrayku, kamachikuqta mana manchakuspa kayta munanki chayqa, allin kaqta ruway. Hinan paypa hatunchasqan kanki.
45013004	Kamachikuqqa, allinniykipaq Diosta serbiqmi. Sitaqchus mana allin kaqta ruwashanki chayqa, manchakuy. Manan yanqachu espadataqa apan. Aswanpas Diosta serbiq kasqanraykun, mana allin ruwaqkunata bengakuspa k'arak phiñakuywan kastigananpaq espadataqa apan.
45013005	Chaymi kamachikuqtaqa kasukunaykichispuni. Manan, k'arak phiñakuyninraykullachu, aswanpas konsiensiaykichisraykun kamachikuqtaqa kasukunaykichis.
45013006	Tribututa kobrasqankunawanmi kamachikuqkunaqa, mana p'itispa Diosta serbinku. Chaypaqmi chay tributotaqa paganaykichispuni.
45013007	Pikunamanchus manu kasqaykichistaqa pagapuychis. Tributo paganaykichis kaqtinqa, pagaychis. Impuesto paganaykichis kaqtinpas, pagallaychistaq. Pikunatachus respetanaykichis kaqtinqa, respetaychis. Pikunatachus allinpaq qhawarinaykichis kaqtinpas, allinpaq qhawarillaychistaq.
45013008	Amapuni pimanpas manuqa kaychischu. Aswanpas hukkuna-hukkunawan munanakuy manulla kaychis. Pipas runamasinta munakuqqa, Kamachikuy Simitan hunt'an.
45013009	Kamachikuy Simiqa ninmi: ‘Aman wasanchankichu, aman runata wañuchinkichu, aman suwakunkichu, aman runamasiykita yanqa qasinmanta tumpankichu, aman munapayankichu,’ nispa. (Exo. 20:13-17) Hinallataq wakin kamachikuykunapas kay pisi simillapin huñusqa kashan. Nintaqmi: ‘Runamasiykitan qan kikiykita hinapuni munakunki,’ nispa. (Lev. 19:18)
45013010	Runamasinta munakuqqa, manan ima mana allintapas runamasintaqa ruwanmanchu. Chay hinapin munakuyqa, Kamachikuy Simitapas hunt'an.
45013011	Kunan kawsashasqanchis tiempota yachaspa, chaytaqa ruwasunchis. Puñushasqanchismanta rikch'arinanchis orasñataqmi kanpas. Iñikapuqtinchis Diospa qespichiwananchis orasmi qayllanchispiña kashan.
45013012	Laqha-tutaqa tukukapushanñan. P'unchaytaqmi ichaqa, illarimushanña. Chayrayku, tutayaqpa ruwayninkunata wikch'upuspanchis, k'anchaypa armankunawan p'achallikusunchis.
45013013	P'unchaypi hinapuni allinta purisunchis. Amataq saksapakuykunapichu, nitaq machaykunapichu purisunchis. Amataq qhelli puriykunapichu, nitaq aycha kuerpo mana watakuykunapichu purisunchis. Amallataq huchatariykunapichu, nillataq enbidianakuykunapipaschu purisunchis.
45013014	Aswanpas Señor Jesucristomanta p'achallikuychis. Amataq aycha kuerpoq mana allin munasqankunata saksachinallaykichispaqchu yuyaykuychis.
45014001	Iñiypi pisi-kallpayoqtaqa, chaskiykullaychis. Amataq ichaqa, nisqankumanta churanakunaykichispaqchu chaskiychis.
45014002	Wakinqa, llapanpas mikhunalla kananpaqmi yuyan. Iñiyninpi pisi-kallpayoqtaqmi ichaqa, berdura kaqkunallata mikhun.
45014003	Mikhuqqa, amapuni mana mikhuqta pisichachunchu. Hinallataq, mana mikhuqpas amapuni mikhuqtaqa huchachachunchu. Diosqa mayqen kaqtapas chaskiykullanmi.
45014004	Chay hinaqa, ¿wak runaq kamachinta huchachanaykipaq, pitaq qanri kanki? Kikin wiraqochanpaqmi sayashanpas, otaq urmasqapas kashan. Qaqata sayachinanpaq Diosqa atiyniyoqmi.
45014005	Wakinmi p'unchaykunamanta huk kaq p'unchayninta allinpaq hap'in. Wakinñataq ichaqa, sapa p'unchaytapas kasqan kamallapaq hap'in. Sapanka hukyá, yuyaykusqanpi allin takyasqa kachun.
45014006	P'unchayqa, imaynachus kasqanta yuyaykuqqa Señorpaqmi yuyaykun. Hinallataq p'unchayqa, imaynachus kasqanta mana yuyaykuqpas Señorpaqmi mana yuyaykunchu. Mikhuqqa, Señorpaqmi mikhun, chay hinapin Diosman grasiasta qon. Hinallataq mana mikhuqpas Señorpaqmi manaqa mikhunchu, hinan Diosman grasiasta qollantaq.
45014007	Manan mayqenninchispas kikinchispaqchu kawsanchis. Manallataqmi mayqenninchispas kikinchispaqchu wañunchis.
45014008	Sichus kawsashanchis chayqa, Señorpaqmi kawsashanchis. Sitaqchus wañukapunchis chaypas, Señorpaqmi wañukapunchis. Chay hinaqa, kawsashanchisña, otaq wañukapusunña chaypas, Señorpan kanchis.
45014009	Wañuqkunaqpas, kawsaqkunaqpas Señorninku kananpaqmi, Cristoqa wañurqan, kawsarimpurqan, hinallataq wakmanta kawsashan.
45014010	Ichaqa, ¿imanaqtintaq qanri wawqeykita huchachanki? Otaq qanpas, ¿imanaqtintaq wawqeykitari pisichanki? Llapallanchismi Cristoq chaninchana tiyananpa ñawpaqenpiqa rikhurisunchis.
45014011	Qelqasqan kashan: ‘Señorqa ninmi: “Ñoqaqa kawsashanin. Llapa runakunaq moqonkun ñoqaman qonqoriykukuwanqaku. Hinallataq llapa runakunaq siminkun Diosman willakapunqaku,” nispan’ nispa. (Isa. 45:23)
45014012	Chay hinapin, sapanka hukninchis kikinchismanta Diosman kuentata qosunchis.
45014013	Hinaqa amaña hukkuna-hukkunawan chaninchanakushasunchisñachu. Amallataq wawqenchisman misk'anata, nitaq hark'atapas churayta yuyaykusunchischu.
45014014	Señor Jesuspi kaspaymi, mana imapas kikinpi mana chaskinapaq hina kasqantaqa allintapuni yachani. Pichus imapas mana chaskinapaq hina kasqanta yuyaqpaqmi ichaqa, mana chaskinapaq hinallapuni paypaqqa imapas kashan.
45014015	Ichaqa, sichus mikhusqaykihawa, wawqeyki khuyayman tukuchisqa kanman chayqa, manan munakuyman hinañachu purishanki. Pikunaraykuchus Cristoqa wañurqan, paytaqa amapuni mikhusqaykihawapas chinkaymanqa churaychu.
45014016	Chay hinaqa, qankunaq allin kaq qhawarisqaykichismanta mana allin rimanankutaqa hark'akuychis.
45014017	Diospa qhapaq suyunqa, manan mikhunachu, nitaq ukyanachu. Aswanpas Santo Espiritupi chanin kay, thak kay, hinallataq kusikuymi.
45014018	Hinaqa, kay imaymana kaqkunapi Cristota serbiqqa, Diostan kusichin. Runakunataqmi ‘allinmi’ ninku.
45014019	Chay hinaqa, thak kayman pusakuq kaqkunataqa ruwallasunpuni. Hinallataq ñoqanchispura wiñachiqtapas ruwashallasunpuni.
45014020	Diospa llank'asqantaqa, amapuni mikhunahawa urmachiychu. Cheqaqtapuni llapan imaymanakunapas llimphuymi. Ichaqa huk runachus, mikhunahawa iñiqmasinta misk'achinman chayqa, manan allinchu kanman.
45014021	Aychata mana mikhuyniykichispas, binota mana ukyayniykichispas allinmi. Sichus wawqeykita mana misk'achinkichu, nitaq pisi-kallpayachinkipaschu, nillataq imatapas ruwaspayki phiñachinkipaschu chayqa, allinmi.
45014022	¿Qanpa iñiyniyki kanchu? Diospa ñawpaqenpi qanllapaq kachun. ‘Allinmi’ nisqanpi kikinta mana huchachakuqqa, kusisamiyoqmi.
45014023	Iskayaspa mikhuqmi ichaqa, mana iñiywan mikhusqanhawa, pay kikinta huchachakun. Pipas mana iñiywan imatapas ruwaqqa huchallikunmi.
45015001	Chay hinaqa, ñoqanchis kallpasapa kaqkunan, pisikallpayoqkunata pisi-kallpa kayninkuta apaysinanchis. Manataqmi ñoqanchis kikinchista kusichikuspachu kananchis.
45015002	Sapanka hukninchis, runamasinchis allin kananpaq, hinallataq wiñananpaqwan runamasinchista kusichiq kasunchis.
45015003	Cristopas manan pay kikinta kusichikuspachu karqan. Aswanpas Qelqaq nisqanman hinan karqan. Qelqataqmi nin: ‘Ñak'arichiqkunaq qanta ñak'arichisqankun ñoqaq patayman urmaykamun,’ nispa. (Sal. 69:9)
45015004	Ñawpa Qelqakunaqa, yachachiwananchispaqmi qelqasqa karqan. Pasiensiakuypa chawpinta, hinallataq Qelqakunaq sonqochayninpa chawpinta suyakuyniyoq kananchispaqmi qelqasqa karqan.
45015005	Diostaqmi ichaqa, pasiensiakuytapas, sonqochaykuytapas qowanchis. Cristo Jesusman hina, qankunapura ch'ulla yuyaylla kanaykichispaq Diospa qonasunkichistan munani.
45015006	Huk sonqolla, ch'ulla kunkalla, Señorninchis Jesucristoq Yayan Diosta hatunchanaykichispaq, Diosllapuni ruwachun.
45015007	Chay hinaqa, imaynan Cristopas Diospa hatunchasqa kananpaq chaskirqasunkichis, chay hinatapuni qankunapas hukkunahukkunawan chaskiykunakuychis.
45015008	Kunantaqmi nini: ‘Diospa cheqaq kayninraykun, Cristo Jesusqa sirkunsidasqa kaqkunaq kamachinman tukurqan. Chay hinapi, machulanchiskunaman prometisqankunata sut'inchananpaqmi chaytaqa ruwarqan.
45015009	Hinallataq, mana-judío runakuna Diospa yanapaykuyninmanta payta hatunchanankupaqmi chaytaqa ruwarqan,’ nispay. Qelqataqmi nin: ‘Chay hinaqa, ñoqan mana-judío runakunapurapi qanmanta willakusaq. Qanpa sutiykimantapas takillasaqtaqmi,’ nispa. (Sal. 18:49)
45015010	Yapamantapas Qelqaqa nillantaqmi: ‘¡Mana-judío runakuna, Diospa llaqtanwan q'ochukuychis!’ nispa. (Deut. 32:43)
45015011	Huktawanpas Qelqaqa nillantaqmi: ‘¡Llapan mana-judío runakuna, Señorta yupaychaychis! ¡Llapan llaqtakuna, payta hatunchaychis!’ nispa. (Sal. 117:1)
45015012	Huktawanmi Isaiaspas nillantaq: ‘Isaipa saphinmi hamunqa, hinan mana-judío runakunata kamachinanpaq sayarinqa. Mana-judío runakunataqmi, paypi suyakuyniyoq kashanqaku,’ nispa. (Isa. 11:10)
45015013	Kreeqtiykichis, tukuy q'ochukuywan, hinallataq thak kaywan suyakuy qoq Dios hunt'aykunasunkichispaqmi mañakushani. Hinan Santo Espírituq atiyninpa chawpinta, suyakuyniykichispi llimp'arinaykichispaq mañakushallanipuni.
45015014	Wawqe-panaykuna, qankunaqa qoykukuq kaywan, hinallataq tukuy yachaywan hunt'aykusqan kashankichis. Ñoqa kikiytaqmi chaytaqa allintapuni yachani. Chaymi qankunaqa, hukkuna-hukkunata anyaykuyta atinkichis.
45015015	Chaywanpas wawqe-panaykuna, imakunachus kawasqantaqa, mana manchakuywanmi sut'itapuni qelqamuykichis. Kaytaqa Diospa allinpaq qokuyninta qowasqanraykun, yuyarichinaypaq qelqamuykichis.
45015016	Mana-judío runakunaman Diospa allin willakuyninta willaspay, Jesucristoq llank'aqnin kanaypaqmi allinpaq qokuyninta Diosqa qowarqan. Chay hinapin, mana-judío runakunaqa Diospa chaskinanpaq ofrenda kanankupaqwan, Santo Espírituq t'aqasqan kanankupaqwan, Diosqa allinpaq qokuyninta qowarqan.
45015017	Chay hinaqa, Diospa kaqninkunamanta Cristo Jesuspi rimarikunaypaqqa kapuwanmi.
45015018	Ñoqaq chawpiyta Cristoq ruwasqankunamantaqa, manan rimaykachayta atiymanchu. Ichaqa, kayllatan nini: ‘Ñoqaq rimaykusqaywan, ruwasqaywan iman, mana-judío runakunaqa Diosta kasukunku.
45015019	Diospa Espiritunpa atiyninwan, musphana ruwaykunawan, atiywan ruway señalkunaq chawpintan chaykunaqa karqan. Hinan Jerusalén llaqtamantapacha, Ilíriko llaqtaq muyuriqninkama, Cristoq allin willakuyninta willaspay llapaman hunt'achirqani,’ nispay.
45015020	Chay hinapin, hukpa teqsi churasqanpi mana hatarichishanaypaq, maypichus manaraq Cristomanta willasqachu karqan, chaypi allin willakuyta willanaypaq kallpachakurqani.
45015021	Qelqapas ninmi: ‘Pikunamanchus mana hayk'aqpas paymanta willasqachu karqan, paykunan rikunqaku. Mana hayk'aqpas uyariqkunataq, entiendinqaku,’ nispa. (Isa. 52:15)
45015022	Chay hinaqa, askha kutitan qankunaman hamuyta munarqani. Ichaqa, imaymanakunaq hark'asqanmi rikukurqani.
45015023	Kunantaqmi ichaqa, kay suyukunapi manaña kampopas kanñachu. Ancha unay watakunamantañataqmi qankunaman hamuyta anchatapuni yuyaykukushani.
45015024	Españaman rishaspaytaq ichaqa, qankunaman hamuspa, rikuykuyta munashaykichis. Hinan imaynallatapas qankunawan huk tiempota chaypi q'ochurikuqtiyña, ñanman churaykuwanaykichistawan munashani.
45015025	Kunantaqmi ichaqa, t'aqasqa kaqkunata serbinaypaq Jerusalén llaqtaman rishani.
45015026	Jerusalén llaqtapi kashaq t'aqasqakunaqa, wakchan karqanku. Chaymi Masedonia probinsiapi kashaqkunapas, Akaya probinsiapi kashaqkunapas kusikuywanpuni ofrendata churakusqaku karqan.
45015027	Sichus mana-judío runakuna espiritual kaqkunawan yanapaykusqa karqanku chayqa, aswantaraqmi judío runakunamanqa kaqninkuwan yanapaykunanku. Jerusalén llaqtapi kaqkunamanqa, manupunin kanku. Chaymi chay yanapaykuyninkuqa, mana-judío runakunaman allinpuni rikch'akurqan.
45015028	Chay hinaqa, chay ofrenda rurukunata rakiyta tukuruspayñan, qankunaq kasqaykichis chayninta Españaman risaq.
45015029	Qankunaman hamuqtiy, Cristoq allin willakuyninpa ancha askha saminchayninwan chayamunaytaqa yachanin.
45015030	Ichaqa wawqe-panaykuna, Señorninchis Jesucristoq chawpinta, hinallataq Espírituq munakuyninpa chawpintawan, anchatapuni ñoqapaq Diosman parlaysiwanaykichispaqmi balikuykichis.
45015031	Judea probinsiapi kashaq, mana iñiqkunamanta Dios hark'aykuwananpaq, Diosman parlaysiwaychis. Hinallataq Jerusalén llaqtapi t'aqasqa kaqkunata serbisqay, paykunata kusichiqpuni kananpaq Diosman parlapuwaychis.
45015032	Dios munaqtinqa, qankunaman kusikuywan chayamunaypaq, hinallataq qankunawan kuska kaspay samaykuyta tarinaypaq, Diosmanqa parlapuwaychis.
45015033	Thak kayniyoq Diostaq, llapallaykichiswanpuni kachun. Ahinapuni kachun.
45016001	Cenkrea llaqtapi kashaq iñiq t'aqamanta diakonisa pananchis Febeta sumaqta qhawariyapuwankichis.
45016002	Payqa, askha runakunatan yanapaykurqan, ñoqatawanpas yanapaykuwarqanmi. Chayrayku, t'aqasqakunamanta hukninta hinapuni, Señorpi chaskiykuychis. Hinallataq imapiña pisichi- kuqtinpas yanapaykuychispuni.
45016003	Cristo Jesuspi llank'aqmasiykunata Priscilatawan, Aquilatawan napaykapuwaychis.
45016004	Paykunaqa, kawsayniyraykun yaqa wañuymanraq kawsayninkuta churarqanku. Paykunamanmi anchatapuni grasiasta qoni. Manataqmi ñoqallachu, aswanpas mana-judío runakunaq llapan iñiq t'aqankunapas grasiastan qollankutaq.
45016005	Hinallataq wasinkupi kashaq iñiq t'aqatapas napaykapullawaychistaq. Munakusqay Epenetotapas napaykapuwaychis. Payqa, Akaya probinsiamanta Cristopi ñawpaq kaq iñiqmi.
45016006	Mariatapas napaykapuwaychis. Paymi mana sayk'uspa qankunapurapi llank'arqan.
45016007	Andronikotawan, Juniastawan napaykapuwaychis. Paykunaqa, familiaykuna, hinallataq karselpi wisq'asqa kaq masiykunan kanku. Hinallataq apostolkunapurapipas ancha munakusqan kanku. Chaymantapas, ñoqamanta Cristopi ñawpaqtaraq iñiqkunan kanku.
45016008	Señorpi munakusqay Ampliastapas napaykapuwaychis.
45016009	Cristopi yanapaqniy Urbanotapas, hinallataq munakusqay Estakistapas napaykapuwaychis.
45016010	Apelestapas napaykapuwaychis. Payqa Cristopi allinpaq qhawarisqan karqan. Aristóbuloq wasinpi kaqkunatapas napaykapullawaychistaq.
45016011	Familiay Herodiontapas napaykapuwaychis. Narsisoq wasinpi kaqkunatapas napaykapullawaychistaq. Paykunaqa, Señorpin kashanku.
45016012	Trifenatawan, Trifosatawan napaykapuwaychis. Paykunaqa, Señorpin llank'arqanku. Munasqa Persidatapas napaykapullawaychistaq. Paymi Señorpi anchatapuni llank'arqan.
45016013	Señorpi Diospa akllakusqan Rufotapas napaykapuwaychis. Rufoq mamitantapas napaykapullawaychistaq. Payqa, mamitay hinan karqan.
45016014	Asinkritotapas, Flegontetapas, Hermastapas, Patrobastapas, Hermestapas, hinallataq paykunawan kashaq wawqe-panakunatapas napaykapuwaychis.
45016015	Hinallataq Filologotapas, Juliatapas, Nereotapas, hinallataq paypa panantapas, Olimpastapas, hinallataq paykunawan kashaq llapallan t'aqasqa kaqkunatapas napaykapuwaychis.
45016016	Ch'uya much'aykuywan qankunapura napaykunakuychis. Cristoq Iñiq t'aqankunapas napaykamullasunkichistaqmi.
45016017	Wawqe-panaykuna, wak t'aqa hatarichiqkunamanta, hinallataq imaynachus yachachisqayku yachachikuypa kontranpi misk'achiqkunamanta kuidakuychis. Hinallataq paykunamanta t'aqakunaykichispaq balikuykichis.
45016018	Chay runakunaqa, manan Señorninchis Jesucristotachu serbinku. Aswanpas kikinkuq wiksallankutan serbishanku. Llamp'u simikunawantaq, misk'i rimaqman tukuspa q'otukuq simikunawan, wawa hina sonqoyoqkunata q'otunku.
45016019	Llapa runakunataqmi, kasukuq kasqaykichistaqa yachanku. Chayraykun qankunahawa q'ochukuni. Allin kaqpaqqa, yachaysapa kanaykichistan munani. Mana allin kaqpaqtaq ichaqa, mana qhellichakuq kanaykichista munani.
45016020	Thak kayniyoq Diostaqmi usqhayllaman chakiykichispa pampanman Satanasta t'ustunqa. Señorninchis Jesucristoq allinpaq qokuynintaq, qankunawanpuni kachun.
45016021	Llank'aqmasiy Timoteopas napaykamusunkichismi. Hinallataq Luciopas, Jasonpas, Sosipaterpas napaykamullasunkichistaq. Paykunaqa, familiaykunan kanku.
45016022	Kay Qelqata qelqamuq ñoqa Terciopas Señorpin napaykamuykichis.
45016023	Ñoqatapas, hinallataq llapan iñiq t'aqatapas, qorpachaqniyku Gayopas napaykamusunkichismi. Llaqtaq qolqen hap'iq Erastopas, hinallataq wawqenchis Kuartopas napaykamullasunkichistaqmi.
45016024	Señorninchis Jesucristoq allinpaq qokuynin llapallaykichiswanpuni kachun. Ahinapuni kachun.
45016025	Allin takyasqa kanaykichispaq, imallatapas ruwayta atiqman, allinpaq qhawariyqa kachun. Paymi, allin willakuyniyman hina, hinallataq Jesucristomanta willasqayman hina, chaytaqa ruwan. Hinallataq, wiñay-wiñaymantaraq pakasqallapuni kaq, pakasqa yachaypa chawpintan chaytaqa ruwan.
45016026	Kunantaqmi ichaqa, chaykunata Diosqa rikhurichimun. Diospa rantinpi rimaqkunaq Qelqasqanku chawpinta, hinallataq wiñaymantapacharaq kaq Diosqa kamachikusqanpa chawpintan, chaytaqa ruwarqan. Llapan suyukunaq iñiyta kasukunankupaqtaqmi, Diosqa chayta rikhurichimun.
45016027	Sapallan ancha yachayniyoq Diosman, Jesucristoq chawpinta wiñay-wiñaypaq allinpaq qhawariyqa kachun. Ahinapuni kachun.
46001001	Jesucristoq apostolnin kanaypaqmi, Diosqa munayninman hina, ñoqa Pablota waqyawarqan. Hinan wawqenchis Sostenespas ñoqawan kashallantaq.
46001002	Korinto llaqtapi kashaq Diospa iñiq t'aqanmanmi qelqamuni. Qankunaqa, Cristo Jesuspi t'aqasqankuna kanaykichispaqmi waqyasqa karqankichis. Hayk'an tukuy cheqaspi Señorninchis Jesucristoq sutinta waqyakuqkunawan t'aqasqa kanaykichispaqmi, waqyasqa karqankichis. Señorninchis Jesucristoqa, ñoqanchispapas, paykunaqpas Señorninpunin.
46001003	Dios Yayanchispa, hinallataq Señor Jesucristoq allinpaq qokuyninpas, thak kayninpas, qankunawanpuni kachun.
46001004	Diospa allinpaq qokuyninta, Cristo Jesuspa chawpinta qankunaman qosqasunkichismantan, Diosniymanqa grasiasta qoshallanipuni.
46001005	Llapan imaymanakunapin, tukuy rimakuyniykichispipas, tukuy imaymana yachasqaykichispipas, qhapaqya- chisqa karqankichis.
46001006	Chay hinapin Cristomanta willakuyqa, qankunapi allin takyachisqa karqan.
46001007	Chaymi, Señorninchis Jesucristo rikhurimunanta makilla suyakunaykichiskamaqa, manan Diospa ima qokuyninpas pisisunkichischu.
46001008	Chaymantapas, Señorninchis Jesucristoq hamunan p'unchaykaman, mana imamanta huchachana kanaykichispaq Diosqa p'uchukaykama takyachisunkichis.
46001009	Diosqa hunt'aqpunin. Payllataqmi, Churin Señorninchis Jesucristowan huk sonqolla kawsakunaykichispaqpas waqyarqasunkichis.
46001010	Wawqe-panaykuna, qankunapurapi llapallaykichis sumaqta rimanaykukuspa, amaña t'aqanakuykunapas kashananpaq, Señorninchis Jesucristoq sutinpi balikuykichis. Aswanqa, cheqaqmantayá yuyaykusqaykichispipas, ima chaninchasqaykichispipas huk runa hinalla kashaychis.
46001011	Wawqe-panallaykuna, Kloepa familiankunan qankunapurapi huchatariykuna kasqanta willawanku.
46001012	Kaykunamantan rimashaniqa. Sapanka hukniykichismi ninkichis: ‘Ñoqaqa Pabloqmi kani,’ nispaykichis. Huk kaqtaq nin: ‘Ñoqaqa Apolospan kani,’ nispa. Huk kaqtaq nin: ‘Ñoqaqa Cefaspan kani,’ nispa. Huk kaqñataqmi nin: ‘Ñoqaqa Cristoqmi kani,’ nispa.
46001013	¿Cristori, t'aqa-t'aqachu kashan? ¿Pablotachu qankunaraykuri chakatarqanku? ¿Ichari, Pabloq sutinpichu bautisasqa karqankichis?
46001014	Manan mayqenniykichistapas bautisarqaykichischu, aswanpas Crispotawan, Gayollatawanmi bautisarqani. Chaymantan Diosmanqa, grasiasta qoni.
46001015	Chay hinapi mana mayqenpas ñoqaq sutiypi bautisasqa kasqanta rimashananpaqmi, mana mayqentapas bautisarqanichu.
46001016	Chaymantapas, Estefanaspa familiankunallatan bautisallarqanitaq. Chaymanta aswantaqa, manan mayqen bautisasqaytapas yuyanichu.
46001017	Cristoqa, manan bautisanaypaqchu, aswanpas allin willakuyta willanaypaqmi kachamuwarqan. Willayniyqa, manan yachaysapa simikunawanchu karqan. Mana hina kaqtinqa, kruspi Cristoq wañusqanchá mana baleq kanman.
46001018	Wañuy ñak'ariyman riqkunapaq krusmanta willakuyqa, mana yuyayniyoqpa rimasqan hinapunin. Ñoqanchis qespisqa- kunapaqtaqmi ichaqa, Diospa atiynin kapuwanchis.
46001019	Qelqaqa ninmi: ‘Yachaysapakunaq yachayninkutaqa, chinkachipusaqmi. Yuyaysapakunaq entiendisqankutapas wikch'upusaqmi,’ nispa. (Isa. 29:14)
46001020	¿Maypitaq yachaysapari kashan? ¿Maypitaq kamachikuy simita yachachiqri kashan? ¿Maypitaq kunan tiempopi churanakuqpas kashan? ¿Manachu kay pacha yachayta Diosqa mana yuyayniyoqpa rimasqanman hina tukurqachipun?
46001021	Kay pacha runakunaqa, kikinkuq yachayninkuwanmi Diospa yachayniyoq kasqanta mana reqsirqankuchu. Chaymi, chay mana yuyayniyoq hina willakuyllawan iñiqkunata qespichiynin Diosmanqa allin rikch'akurqan.
46001022	Judío runakunaqa, señalkunatan mañakunku. Griego runakunataqmi yachayta maskhanku.
46001023	Ñoqaykutaqmi ichaqa, chakatasqa Cristomanta willakuyku. Paymi judío runakunapaqqa laq'akunanku, mana-judío runakunapaqtaq ichaqa, mana yuyayniyoqpa rimasqanman rikch'akun.
46001024	Diospa waqyasqankunapaqmi ichaqa, judío runakunaña kaqtinkupas, otaq griego runakunaña kaqtinkupas, Cristoqa Diospa atiynin, hinallataq yachaynin kasqanta willakuyku.
46001025	Hinaña Dios mana yuyayniyoq kanman chaypas, chay mana yuyayniyoq kayninqa, runakunaq yachaysapa kayninkumantapas aswan yachaysaparaqmi. Hinallataq, hinaña Dios pisi-kallpa kanman chaypas, chay pisi-kallpa kayninqa, runakunaq kallpasapa kayninkumantapas aswan kallpayoqraqmi.
46001026	Chayraykun wawqe-panaykuna, qankunaqa Diospa waqyasqankuna kasqaykichista qhawakuychis. Aychaman hina qhawarisqaqa yachayniyoqkunapas, atiyniyoqkunapas, hinallataq ancha reqsisqa wiraqochakunapas manan askhachu waqyasqakunaqa kanku.
46001027	Aswanmi Diosqa kay pachapi mana yuyayniyoq kaqkunallata, yachaysapakunata p'enqachinanpaq akllakurqan. Hinallataqmi Diosqa, kay pachapi pisi-kallpayoq kaqkunata akllakurqan. Chaytaqa, kallpasapakunata p'enqachinanpaqmi ruwarqan.
46001028	Diosqa, kay pachapi pisichasqa kaqtawan, wikch'usqakunatawanmi akllakurqan. Mana imapaq baleqkunatataqmi, baleq kaqkunata ch'usaqyachinanpaq akllakurqan.
46001029	Diospa ñawpaqenpi mana pipas umata hoqarinanpaqmi paykunataqa akllakurqan.
46001030	Dios munaqtinmi, qankunapas Cristo Jesuspiqa kashankichis. Paytaqmi, ñoqanchispaq Cristo Jesusqa yachay kananpaq ruwarqan. Ñoqanchista chaninman tukuchiqninchispas, ch'uyanchaqninchispas, hinalla taq rantipapuqninchispas payllataqmi.
46001031	Qelqaq nisqanman hina kananpaqmi, qelqasqa karqan. Chay Qelqataqmi nin: ‘Pipas hatunchakuyta munan chayqa, Señorpi hatunchakuchun,’ nispa. (Jer. 9:24)
46002001	Wawqe-panaykuna, qankunaman Diosmanta willaq hamuspayqa, manan ancha rimakuy yachaq kaywanchu, nitaq yachaysapa kaywanpaschu hamurqani.
46002002	Qankunamanta mana imatapas yachanaypaqmi yuyaykukurqani. Aswanpas Jesucristomanta yachayllatan yuyaykurqani. Paymi chakatasqa karqan.
46002003	Qankuna ukhupitaqmi, ñoqaqa pisi-kallpayoq kaywan, sinchi manchakuywan, hinallataq khatatataywan kasharqani.
46002004	Manan rimasqaypas, nitaq willasqaypas runakuna uyachiq yachaysapa rimayninkunallawanchu karqan. Aswanpas Espirituwan, atiypiwanmi willasqaypiqa rikuchikurqan.
46002005	Chay hinapin, iñiyniykichisqa mana runakunaq yachayninpichu teqsichasqa kashanqa. Aswanpas Diospa atiyninpin teqsichasqa kashanqa.
46002006	Chaywanpas, iñiypi takyasqa kayman aypaqpuran yachaymantaqa rimayku. Ichaqa manan chaytaqa, kunan tiempopi yachaytachu, nitaqmi kunan tiempopi umalliqkunaq chinkaripuq yachayninkutapaschu rimayku.
46002007	Aswanpas Diospa pakasqa yachayninmantan rimashayku. Chay pakasqa yachaytan Diosqa, wiñay-wiñaymantapacharaq ñoqanchis hatunchasqa kananchispaq waqaycharqan.
46002008	Sichus kay tiempopi umalliqkuna chay pakasqa yachayta reqsinkuman karqan chayqa, k'anchariyniyoq Señortaqa manan hayk'aqpas chakatankumanchu karqan. Chaymi, mana mayqenninkupas chay yachaytaqa reqsirqankuchu.
46002009	Ichaqa qelqasqan kashan: ‘Ñawiq mana rikusqanta, nitaq ninriq uyarisqanta, nillataq runaq sonqonpi yuyaykusqa kaqkunatan, Diosqa munakuqninkunapaq wakichirqan,’ nispa. (Isa. 64:4)
46002010	Santo Espirituqa llapantan t'aqwin. Diospa llapan yuyaykusqankunatawanraqmi t'aqwin. Chayraykun Diosqa, ñoqaykuman Espiritunpa chawpinta chaykunata reqsichiwarqanku.
46002011	Hinaqa, ¿runakunaq yuyaykusqantari, pitaq reqsinman? Chaytaqa, ¿manachu paypi kashaq espiritullan reqsin? Chay hinallataqmi, Diospa yuyaykusqankunatapas mana pipas reqsinchu. Aswanpas Diospa sapan Espiritullanmi reqsin.
46002012	Ñoqaykuqa, manan kay pachapi kaq espiritutachu chaskirqayku. Aswanpas imatachus Diosqa yanqallanmanta qowasqankuta yachanaykupaqmi, Diosmanta hamuq Espiritutaqa chaskirqayku.
46002013	Chay imaymanakunamanta rimaspaykuqa, manan runaq yachayninwan yachachisqa simikunatachu rimashayku. Aswanpas Santo Espírituq yachachisqan simikunatan rimashayku. Chaymi espiritual kaqkunataqa, espiritual kaqkunaq chawpinta sut'inchakun.
46002014	Diospa Espiritunpa kaqninkunataqa espiritual kaqkunallawanmi chaninchakunan. Chayraykun huchapakuq runaqa, Diospa Espiritunpa kaqninkunataqa mana chaskiyta atinchu, nitaq entiendiytapas atinchu. Hinan paypaqqa mana yuyayniyoqpa rimasqan hina kanku.
46002015	Espiritual kaq runataqa, manan pipas chaninchanchu. Paytaqmi ichaqa, tukuyta chaninchan.
46002016	Chay hinaqa, ¿pitaq Señorpa yuyaynintari reqsinman? ¿Pitaq paytari yuyaychanman? (Isa. 40:13) Ñoqanchispan ichaqa, Cristoq yuyaynin kapuwanchis.
46003001	Wawqe-panaykuna, ñoqaqa manan espiritual runakunata hina rimaykuytaqa atirqaykichischu. Aswanpas huchapakuq runakunata hinallaraq, hinallataq Cristopi wawachakunata hinallaraqmi rimaykuyta atirqaykichis.
46003002	Manaraqmi mikhunataqa chaskiyta atirqankichischu, nitaqmi kunankamapas chaskiyta atishankichisraqchu. Chayraykun lechellataraq qoshaykichis. Manataqmi mikhunataraqchu qoshaykichis.
46003003	Qankunapurapi tumpanakuykunapas, huchatariykunapas, hinallataq t'aqa-t'aqa hatariykunapas kasqanwanqa, ¿manachu aycha runallaraq kashankichis? Hinallataq, ¿manachu huchapakuq runakuna hinallaraq purishankichispas? Chayraykun qankunaqa huchapakuq aycha runalla kashankichis.
46003004	Huk kaqmi nin: ‘Ñoqaqa Pabloqmi kani,’ nispa. Wakintaq nin: ‘Ñoqaqa Apolospan kani,’ nispa. Chay hinapiqa, ¿manachu huchapakuq aycha runallaraq kashankichis?
46003005	Hinaqa, ¿pitaq Pablori? ¿Pitaq Apolospasri? Paykunaqa, serbiqkunallan kanku. Paykunaq chawpinkutataqmi qankunapas iñikapurqankichis. Sapankankutaqmi imaynatachus Señorpa qosqanman hina kanku.
46003006	Ñoqan tarpurqani. Apolostaq qarparqan. Diostaqmi ichaqa, wiñachirqan.
46003007	Chay hinaqa, manan tarpuqpas, nitaq qarpaqpas imapaschu. Aswanpas wiñachiq Diosmi baleqqa.
46003008	Tarpuqpas, qarpaqpas kaq kamallan kanku. Sapanka hukmi ichaqa, llank'asqanman hina pagonta chaskinqa.
46003009	Ñoqaykuqa Diospa yanapaqnillanmi kayku. Qankunataq ichaqa, Diospa chakran, hinallataq Diospa sayarichisqan wasi kankichis.
46003010	Diospa allinpaq qokuynin qowasqanman hinan, ñoqaqa yachaywan qhawaspa wasi ruwachiq hina, teqsita churarqani. Chay patamantaqmi, huk perqashan. Ichaqa sapanka hukyá imaynatachus patanman perqasqanta qhawachun.
46003011	Diospa churasqan teqsiqa Jesucriston. Paymanta wak teqsitaqa manan pipas churayta atinmanchu.
46003012	Ichaqa kay teqsi pataman mayqenpas qoriwan, qolqewan, sumaq umiña rumikunawan, k'aspiwan, ichhuwan, otaq q'achuchawanpas perqashanmanmi.
46003013	Chay hina kaqtinqa, sapanka hukpa ruwasqanmi rikuchisqa kanqa. Hinan haqay p'unchaypi sut'inchasqa, hinallataq ninawan rikuchisqa kanqa. Chayrayku sapanka hukpa ruwasqan, imaynaña kaqtinpas, ninawan probasqa kanqa.
46003014	Sichus chay teqsi patapi mayqenpa perqaspa ruwasqan takyanqa chayqa, paymi premiota chaskinqa.
46003015	Sitaqchus mayqenpa ruwasqanpas ruphasqa kapunqa chayqa, paymi chay ruwasqanta chinkachipunqa. Ichaqa, chay ninata ñak'ayllaña pasaruqtinpas, payqa qespisqapunin kanqa.
46003016	¿Diospa t'aqasqa cheqas, hinallataq Diospa Espiritunpa tiyakunan kasqaykichistari, manachu yachankichis?
46003017	T'aqasqa cheqasqa, Diospa tiyakunan t'aqasqa cheqasmi. Chaytaqmi qankunaqa kankichis. Chayrayku, sichus pipas Diospa tiyanan chay t'aqasqa cheqasta thuninqa chayqa, paytapas Diosqa thunillanqataqmi.
46003018	Ama pipas pay kikintaqa q'otukuchunchu. Sichus qankunapurapi, kay tiempopi mayqenpas yachaysapaman tukun chayqa, yachaysapa kananpaqqa, mana yuyayniyoqman tukuchun.
46003019	Kay pachapi yachayniyoq kayqa, Diospa ñawpaqenpi mana yuyayniyoq kaymi. Qelqataqmi nin: ‘Yachaysapakunataqa Diosmi paykunaq yuyaysapa kaynillankupi hap'irqon,’ nispa. (Job 5:13)
46003020	Yapamantan nillantaq: ‘Yachaysapakunaq yuyaykusqanku ch'usaq kasqanta Señorqa reqsinmi,’ nispa. (Sal. 94:11)
46003021	Chay hinaqa, amaña pipas runakunapiqa hatunchakuchunchu. Tukuy chaykunaqa qankunaqllan kanku.
46003022	Pabloña kaspapas, Apolosña kaspapas, Cefasña kaspapas, kay pachaña kaspapas, kawsayña kaspapas, wañuyña kaspapas, kunan kaqña kaspapas, hamuq kaqña kaspapas, llapallanmi qankunaqlla kanku.
46003023	Qankunaqa Cristoqmi kankichis. Cristotaqmi ichaqa, Diospapuni.
46004001	Cristoq serbiqninta hina, hinallataq Diospa pakasqa yachayninkuna qhawaqta hina, llapa runapas ñoqaykuta qhawariwachunku.
46004002	Hinaspapas, Diospa pakasqa yachayninkunata qhawaqkunaqa, sapanka hukninkun hunt'aqllapuni tarisqa kananku.
46004003	Qankunaq, otaq mayqen runaq chaninchananpi chaninchawanankupas ñoqapaqqa manan imapaschu. Ñoqa kikiytapas manataqmi chaninchakunichu.
46004004	Hinaña konsiensiaypi, mana ima mana allin kashanchu chaypas, manan chaywanchu, mana huchayoqqa kani. Chaninchawaqniyqa Señortaqmi.
46004005	Chay hinaqa, Señorpa hamunankama manaraq tiemponpi ama chaninchaychischu. Señorpunin tutayaqpi pakasqa kaqkunataqa sut'iman horqomunqa. Hinallataq sonqoq yuyaykusqankunatapas rikuchinqa. Hinaqtinmi Diospa hatunchasqan sapanka hukpas kanqa.
46004006	Wawqe-panaykuna, qankunaraykun tukuy kaykunata nini. Ñoqatawan, Apolostawanmi yachaqakunaykichispaq hina churarqani. Qelqaq nisqanmanta ñoqaykuq chawpiykuta ama sinchitachu yuyaymananaykichispaqmi chaytaqa ruwarqani. Wakinpa kontranpi hukman sayapakuspa, ama hatunchakuywan hunt'aykusqa kashanaykichispaq iman chaytaqa ruwarqani.
46004007	¿Pitaq huk runamanta aswan allinpaqri qhawarishasunki? ¿Imataq mana chaskisqaykiri kapusunki? Sichus chaskirqankiña chaypas, ¿imanaqtintaq manapas chaskishawaqchu hinari rimaykachanki?
46004008	Qankunaqa saksaykusqañan kashankichis. Qhapaqñataqmi kankichispas. Mana ñoqaykuwanpas kamachikushankichisñan. ¡Ñoqaykupas qankunawan kamachikunaykupaq, kamachikushasqaykichisqa allinmi kanman!
46004009	Ñoqaykun, kay pachapaqpas, angelkunapaqpas, runakunapaqpas asipayawanankupaq hina churasqa karqayku. Chayraykun, yuyaykusqayman hinaqa, ñoqayku apostolkunata qhepallataña Diosqa paykunaman rikhurichiwarqanku. Wañuyman huchachasqa runakunata hinaraqmi paykunamanqa rikhurichiwarqanku.
46004010	Ñoqaykuqa, Cristoraykun mana yuyayniyoq kayku. Qankunataqmi ichaqa, Cristopi yuyaysapakuna kankichis. Ñoqaykuqa pisi-kallpayoqmi kayku. Qankunataqmi ichaqa, kallpasapakuna kankichis. Runakunapas, qankunataqa allinpaqmi hap'isunkichis. Ñoqaykutataqmi ichaqa, pisipaq hap'iwanku.
46004011	Kunan kay oraskaman yarqasqalla, hinallataq ch'akisqalla kashayku. Mana p'achayoq, hinallataq runakunaq saqmaykusqanmi kashayku. Manataqmi tiyanaykupaq wasiykupas kanchu.
46004012	Kikin makiykuwanmi sayk'usqallaña llank'ashayku. K'amiwaqtinkupas saminchaykun. Qatiykachawaqtinkupas hinallatan muchukuyku.
46004013	Ñoqaykuq kontraykupi mana allin simikunata rimaqtinkupas, sumaq simikunawanmi kutichiyku. Kunantaqmi, kay pachapi qhelli hina, llapa runaq wikch'usqan q'opa hina qhawarparisqa kayku.
46004014	Manan kaytaqa p'enqachinaypaqchu, aswanpas ñoqaq munakusqay wawaykunata hina, anyaykunaypaqmi qelqamuykichis.
46004015	Ñoqaqa Cristo Jesuspin allin willakuypa chawpinta churiyarqaykichis. Chayrayku chunka waranqaña Cristopi pusaqniykichiskuna kaqtinpas, manan askha taytaykichiskunaqa kanmanchu.
46004016	Chay hinaqa, ñoqata qatichikuwanaykichispaqmi balikuykichis.
46004017	Chayraykun Señorpi hunt'aqllapuni munakusqay churiy Timoteota kachamurqaykichis. Paymi Cristopi imaynatachus purisqaykunatapas yuyarichisunkichis. Chaykunallatataqmi tukuy cheqaspi, hinallataq tukuy iñiq t'aqakunapipas yachachishani.
46004018	Wakinniykichistaqmi ichaqa, manañapas ñoqaqa hayk'aqpas qankunaman hamuymanñachu hinaraq, hatunchakuywan hunt'aykusqa kashankichis.
46004019	Ichaqa, Señor munaqtinqa, usqhayllamanmi qankunaman hamusaq. Hinaspan, manapuni hatunchakuywan hunt'aykusqa kashaqkunaq rimasqallankutachu reqsimusaq. Aswanpas atiyninkutawanmi reqsimusaq.
46004020	Diospa qhapaq suyunqa, manan rimaykunallapichu kashan, aswanpas atiypin kashan.
46004021	¿Qankunaman imayna hamunaytataq munashankichisri? ¿Qankunaman k'aspintin hamunaytachu munashankichis? ¿Ichari munakuywan, hinallataq llamp'u kay espirituwan hamunaytachu munashankichis?
46005001	Cheqaqtapunin qankunapurapi qhellipi puriy kasqanqa uyarikun. Chay hina qhellipi puriyqa, mana-judío runakuna purapipas manapunin uyarikunchu. Huk runataqsí taytanpa warminwan tiyashan.
46005002	¡Qankunaqa, hatunchakuywan hunt'aykusqaraqmi kashankichis! Aswanchá waqapakuwaqchis karqan. ¿Qankunapuramanta chay hina ruwaq runataqa manachu wikch'upuwaqchis karqan?
46005003	Aycha kuerpopiña mana chaypichu kashani chaypas, espiritupiqa chaypin kashani. Chaypipas kashayman hinan, chay hina ruwaq runataqa, ña chaninchaniña.
46005004	Señorninchis Jesucristoq sutinpi qankuna huñunakuqtiykichisqa, ñoqaq espirituypas, Señorninchis Jesucristoq atiyninwanmi, qankunawan kashan.
46005005	Chay runaqa, aycha kuerpon sinchi ñak'ariypi kananpaq, Satanasman hap'ichisqa kachun. Chay hinapin Señor Jesuspa hamunan p'unchaypi, espiritunqa qespisqa kanqa.
46005006	Rimaykachayniykichisqa manan allinchu. ¿Huk chikan lebaduralla llapan peqata poqochisqanta manachu yacharqankichis?
46005007	Paskua fiestapi nak'ana Korderonchis Cristoqa, ñoqanchisraykun sakrifikasqaña karqan. Chayrayku, mosoq peqa kanaykichispaq, mawk'a lebaduramanta llimphuyakuychis. Qankunaqa, mana lebadurayoq peqapunitaqmi kankichis.
46005008	Chay hinaqa, ama mawk'a lebadurawanchu, nitaq millay ruway lebadurawanchu, nillataq mana allin kaqpa lebaduranwanchu fiestataqa ruwasun. Aswanpas, cheqaqmanta kaq, hinallataq cheqaq kaq mana lebadurayoq t'antawan fiestataqa ruwasun.
46005009	Qhellipi puriqkunawan ama huñunakunaykichispaqmi kartaq chawpinta qelqamurqaykichis.
46005010	Manan nishaniqa: ‘Kay pacha kawsaypi qhellipi puriqkunamanta, qolqe sonqokunamanta, suwakunamanta, idolota yupaychaqkunamanta t'aqakuychis,’ nispaychu. Chay hina kaqtinqa, kay pachamantachá lloqsipunaykichis kanman.
46005011	Kunantaq ichaqa, qelqamuykichis: ‘Pipas “Diospi iñiqmi kani,” nishaspa, qhelli puriypiraq, qolqe sonqo kaypiraq, idolota yupaychaypiraq, ñakaypiraq, machaypiraq, otaq suwakuypiraq purishanman chayqa, amapuni chay hina runawanqa huñunakullaypaschu, nitaq mikhullaypaschu,’ nispay.
46005012	¿Imapaqtaq ñoqaqa mana iñiqhawa runakunatari chaninchashayman? ¿Manachu qankunaqa, qankuna ukhupi kashaq iñiq runakunata chaninchanaykichispaq kashankichis?
46005013	Mana iñiq runakunataqa Diosñan chaninchanqa. Chay hinaqa, qankuna ukhupi kashaq, chay millay runata wikch'upuychis. (Deut. 17:7)
46006001	Mayqenniykichispas huk wawqenpa kontranpi ima phiñanakuyllapas kan chayqa, ¿imanaqtintaq mana chanin runakunamanri kihakuq phawarinkichis? ¿Imanaqtintaq manari t'aqasqa kaq runakunamanchu rinkichis?
46006002	¿Icha t'aqasqakunaq kay pacha runakunata chaninchanankuta manachu yacharqankichis? Sichus kay pacha runakunata qankuna chaninchankichis chayqa, ¿manachu chay huch'uy kihakunallata chaninchayta atinkichis?
46006003	¿Angelkunata chaninchananchistaqa manachu yacharqankichis? Chay hina kaqtinqa, ¿manachu kay kawsaypi kaqkunataqa, aswantaraq chaninchayta atisunman?
46006004	Sichus kay pacha kawsaypi kaqkunamanta kihanakuyniykichiskuna kashan chayqa, ¿imanaqtintaq iñiq t'aqaq pisipaq hap'isqan runakunatari chayta chaninchananpaq churankichis?
46006005	Qankunaq p'enqakunaykichispaqmi chaytaqa nini. ¿Manachu qankunapurapi ch'ullallapas yachayniyoq chay wawqe-panakunapurapi chayta chaninchay atiqri kan?
46006006	Ichaqa, huk wawqetaq, wawqenpa kontranpi kihakun. Chaytaqa, ¿manachu mana iñiqkunaq ñawpaqenpiraq ruwashankichis?
46006007	Cheqapaq chay kihanakuykuna qankunapurapi kasqanwanqa ñan urmaykunkichisña. Mana chanin kaqta muchukuyniykichisqa, ¿manachu aswan allin kanman karqan? Hinallataq, q'otuspa suwachikuyniykichispas, ¿manachu aswan allin kanman karqan?
46006008	Qankuna kikiykichistaqmi ichaqa, mana chaninta ruwashankichis, hinallataq q'otuspa suwakushankichis. ¡Chaytaqa, wawqe-panakunatawanraqmi ruwashankichis!
46006009	Mana chanin ruwaq runakunaqa, manan hanaq pacha qhapaq suyumanqa haykunqakuchu. ¿Manachu chaytaqa yachankichis? Ama pantaychischu. Manapunin, qhellipi puriqkunapas, nitaq idolota yupaychaqkunapas, nitaq wasanchaqkunapas, nitaq warmiman hina tukuqkunapas, nillataq qharipura t'inkinakuqkunapas Diospa qhapaq suyunmanqa haykunqakuchu.
46006010	Hinallataq, manan suwakunapas, nitaq qolqe sonqokunapas, nitaq machaqkunapas, nitaq millay k'amikuqkunapas, nillataq q'otuspa suwakuqkunapas Diospa qhapaq suyunmanqa haykunqakuchu.
46006011	Chay hinan qankunamanta wakinniykichispas karqankichis. Ichaqa, mayllisqa, hinallataq ch'uyanchasqañan kapunkichis. Hinan Señorninchis Jesuspa sutinpi, hinallataq Diosninchispa Espiritunpa chawpinta chaninman tukuchisqa kapunkichis.
46006012	Tukuy imaymanakunatapas ruwaytaqa atinin, ichaqa manan llapanchu allinniypaqqa kanman. Tukuy imaymanakunatapas ruwaytaqa atinin, ichaqa manan ñoqaqa mayqen kaqwanpas atipachikusaqchu.
46006013	Mikhunaqa wiksapaqmi. Wiksapas mikhunallapaqtaqmi. Diosmi ichaqa, iskaynintapas mana imaman tukuchipunqa. Kuerpoqa manan qhellipi purinapaqchu. Aswanpas Señorpaqmi. Señorpas kuerpollapaqtaqmi.
46006014	Imaynan Diosqa Señorta kawsarichimpurqan, chay hinallatataqmi ñoqanchistapas atiyninwan kawsarichimpuwasunchis.
46006015	¿Aycha kuerpoykichisqa Cristoq miembronkuna kasqanta, manachu yachankichis? ¿Cristoq miembronkunata qechuspachu, qhellipi puriq warmiq miembronkuna kanankupaq churasaq? ¡Imaynallanmantapas manapunin!
46006016	Diosqa ninmi: ‘Iskayninkun ch'ulla aychallaña kapunqaku,’ nispa. (Gen. 2:24) Chayrayku, qhellipi puriq warmiwan hukllachakapuqqa paywanmi ch'ulla kuerpollaña kapun. ¿Chaytaqa manachu yachankichis?
46006017	Pipas Señorman hukllachakuqtaqmi ichaqa, paywan ch'ulla espiritullaña kapun.
46006018	Qhellipi puriymanta ayqekuychis. Runakunaq mayqen hucha ruwasqankupas, aycha kuerponkumanta hawapin kashan. Qhellipi puriq runataqmi ichaqa, kikin kuerponpa kontranpi huchallikun.
46006019	Kuerpoykichisqa, qankunapi kashaq Santo Espírituq tiyakunan t'aqasqa cheqasmi. Chay Santo Esiritutaqa Diosmantan chaskirqankichis. Chaymi qankunaqa, mana qankunaqñachu kankichis. ¿Chayta manachu yachankichis?
46006020	Diosqa ancha balorniyoqwanmi rantirqasunkichis. Chayrayku kuerpoykichispipas, espirituykichispipas, Diosta hatunchaychis. Chaykunaqa Diospan kanku.
46007001	Imakunamantachus qelqamuwasqaykichismantaqa ninin: ‘Qharipaqqa, warmita mana tupaykunallanpas allinmi kanman,’ nispa.
46007002	Ichaqa qhellipi puriyhawa, sapanka qharipas esposayoq kachun. Hinallataq sapanka warmipas, qosayoq kachun.
46007003	Qosaqa, imachus esposanpaq ruwananta hunt'achun. Chay hinallataq warmipas, imachus qosanpaq ruwananta hunt'achun.
46007004	Warmiqa, kikin kuerponmantaqa manan munayniyoqchu, aswanpas qosanmi. Chay hinallataqmi, qosapas kikin kuerponmantaqa manan munayniyoqchu, aswanpas esposanmi.
46007005	Warmi-qhariqa ama mananchanakuychischu. Maypachachus kuskamanta rimanakuspa ayunanaykichispaq, hinallataq Diosman parlanallaykichispaqmi, huk pisi tiempollata mananchanakuwaqchis. Mayninpiqa manan aycha kuerpoykichis watakuyta atinkichischu. Chayrayku Satanaspa ama wateqasqan kanaykichispaq, wakmanta hukllaman huñuykunakapuychis.
46007006	Kaytaqa Diospa yuyaychawasqallantan nini. Manataqmi Diospa kamachikuyninta hinachu nini.
46007007	Aswanmi llapan qharikuna ñoqa hina kananta munayman. Ichaqa sapanka hukmanmi, imayna kananpaqpas Diosqa qorqan. Wakinmanmi huk hina kananpaq, wakinmantaq wak niray kananpaq qorqan.
46007008	Mana esposayoqkunamanwan, biudakunamanwanmi nini: ‘Ñoqa hina sapallanku qhepakuyninkuqa allinmi kanman,’ nispay.
46007009	Ichaqa qharimanta, warmimantapas ñak'ayllaña kashanankumantaqa, kasarakuyninkun aswan allinpuni kanman. Chayrayku, sichus aychanku watakuyta mana atinkuchu chayqa, kasarakuchunku.
46007010	Kasarasqakunatataqmi kamachini. Manan ñoqaqchu, aswanpas Señorpa kamachikuyninmi. Ninitaqmi: ‘Kasarasqa warmiqa, ama qosanwan t'aqanakuchunchu.
46007011	Ichaqa sichus t'aqanakun chaytaq, sapallanña ch'isiyakapuchun, otaq qosanwan kutinakapuchun. Hinallataq qosapas, esposanta ama wikch'uchunchu,’ nispay.
46007012	Wakinkunamantaq, manan Señorchu, aswanpas ñoqan nini: ‘Sichus mayqen wawqeqpas mana iñiq esposan kan, hinaspataq chay esposa paywan tiyakuyllatapuni munan chayqa, ama wikch'uchunchu.
46007013	Hinallataq, sichus mayqen warmiqpas mana iñiq qosan kan, hinaspataq qosanqa paywan tiyakuyllatapuni munan chayqa, ama wikch'uchunchu,’ nispay.
46007014	Mana iñiq qosaqa, esposanpi ch'uyanchasqan. Hinallataq, mana iñiq warmipas qosanpi ch'uyanchasqan. Mana hina kaqtinqa, wawankunachá qhellichasqa kankuman. Kunantaq ichaqa, ch'uya kanku.
46007015	Sichus mana iñiq qosa, otaq mana iñiq warmi t'aqanakapuyta munan chayqa, t'aqanakapullachun. Chay hinaqa manan mayqen wawqepas, nitaq mayqen panapas rantisqachu kashan. Aswanpas Diosmi thak kaypi kawsananchispaq waqyawarqanchis.
46007016	Yaw kasarasqa warmi, ¿ichapas qosayki qespichisqa kananta maymantataq yachanki? Otaq yaw qosa, ¿ichapas esposayki qespichisqa kananta maymantataq yachanki?
46007017	Sapanka hukyá, imaynatachus Señorqa qorqasunkichis, hinallataq imaynatachus sapanka hukniykichista Diosqa waqyarqasunkichis, chayman hina kawsaychis. Chay hinatapunin llapa iñiq t'aqakunapipas kamachimushani.
46007018	¿Pillapas sirkunsidasqa kashaspachu waqyasqa karqan? Chay hinaqa, sirkunsidasqallaña qhepakuchun. ¿Pillapas mana sirkunsidasqa kashaspachu waqyasqa karqan? Chay hinaqa, amaña sirkunsidachikuchunñachu.
46007019	Sirkunsidasqa kaypas, mana sirkunsidasqa kaypas, manan imapaschu. Aswanpas Diospa kamachikuyninkunata kasukuymi balenqa.
46007020	Sapanka hukpas imayna kashaspachus waqyasqa karqan, chay hinallapuniña kashachun.
46007021	¿Kamachi kashaqtiykichu waqyasqa karqanki? Ama llakikuychu. Ichaqa sichus kacharichikuyta atinki chayqa, kacharichikuyá.
46007022	Pipas kamachi kashaspa Señorpi waqyasqa karqan chayqa, Señorpa kacharichisqanñan kapun. Chay hinallataqmi, mana kamachi kashaspa waqyasqa kaqpas, Cristoq kamachinña kapun.
46007023	Ancha balorniyoqwanmi rantisqa karqankichis. Chay hinaqa, amañayá runakunaq kamachinkunallachu kashaychis.
46007024	Wawqe-panaykuna, imayna kashaspachus sapanka hukniykichispas waqyasqa karqankichis, chay hinallapuniña Diospaq qhepakapuychis.
46007025	Donsella sipaskunapaqmi ichaqa, Señorpa kamachikuynin mana kapuwanchu. Chaywanpas, hunt'aqpuni kanaypaq, Señorpa yanapakuyninta chaskiq hinapuni, yuyaychaykuyniyta qoykichis.
46007026	Yuyaykusqayman hinaqa, kay kawsayqa sasapuni kasqanrayku, runaq sapallan ch'isiyakapuyninmi aswan allinqa kanman.
46007027	Kasarasqañachus kashanki chayqa, amaña t'aqanakuytaqa yuyaykuyñachu. Mana kasarasqaraqchu kashanki chaytaq ichaqa, amaña kasarasqa kayta maskhayñachu.
46007028	Ichaqa, sichus kasarakunki chayqa, manan huchallikunkichu. Hinallataq donsella sipas kasarakun chaypas, manallataqmi huchallikunchu. Chaywanpas, chay kasarasqakunapaqqa kay pacha kawsaypi sasachakuykunaqa kanqapunin. Ñoqataq ichaqa, manaña chaykunaq kashanantaqa munaymanñachu.
46007029	Ichaqa wawqe-panaykuna, kaytan niykichis: ‘Kay pachaqa tukukapushanñan. Hinallataq tiempopas pisillañan kashan. Chayrayku, kay qhepaq tiempopi, kasarasqa kaqkunaqa, manapas esposayoqchu kashawaqchis hina kaychis.
46007030	Hinallataq waqaqkunapas, manapas waqashawaqchischu hina kaychis. Kusikuqkunapas, manapas kusikushawaqchischu hina kaychis. Hinallataq, rantikuqkunapas, mana imayoqpas kashawaqchis hina kaychis.
46007031	Kay pachaq sumaq kayninqa tukukapushanñan. Chayrayku, kay pachapi kaqkunawan q'ochukuqkunapas, manapas kay pachapi kaqkunawan q'ochukushawaqchischu hina kaychis,’ nispay.
46007032	Ichaqa mana llakin-llakin kashanaykichistan munayman. Mana kasarasqa qhariqa Señorpa kaqninkunallapiñan yuyaymanan. Imaynatachus Señorta kusichiyllapiñan yuyaymanan.
46007033	Kasarasqa qharitaqmi ichaqa, kay pacha kawsaypi kaqkunamanta, imaynatachus esposanta kusichiyllapi yuyaymanan.
46007034	Kasarasqa warmiwan, donsella sipaswanqa, huk niraykaman kanku. Manaraq kasarasqa warmiqa Señorpa kaqkunapin yuyaymanan. Payqa, aycha kuerponpipas, hinallataq espiritunpipas ch'uya kayllapiñan yuyaymanan. Kasarasqa warmitaqmi ichaqa, kay pacha kawsaypi kaqkunamanta, imaynatachus qosanta kusichiyllapiña yuyaymanan.
46007035	Qankunaq allinniykichispaqmi chaytaqa nishani. Manan toqllata churanayraykuchu, aswanpas sumaqta kawsakuspa, ama imaqpas hark'asqan, Señortaqa serbikunaykichispaqpunin chaytaqa nishani.
46007036	Ichaqa, mayqen taytaqpas, donsella ususin kashanmanmi. Hinallataq chay ususin kasarakunan tiempopiña kaspan, kasarakuyta munashanmanmi. Chay taytapaqtaq, ususin kasarakunan tiempomanta pasarapusqanqa manan allinchu kanman. Chay hinachus kanman chayqa, kasarachispanqa manan huchallikunchu. Chay hinaqa, kasarachillachun.
46007037	Ichaqa mayqenpas sonqonpi allin yuyaykusqa kashan. Hinaspataq mana imaqpas qatirisqan, sonqon kamachiyta atin. Hinataq ususinta donsellallata waqaychayta munan chayqa, allintan ruwan.
46007038	Chay hinaqa, pipas donsella ususinta kasarachin chaypas, allintan ruwan. Mana kasarachiqmi ichaqa, aswan allintaraq ruwan.
46007039	Kasarasqa warmiqa, qosanpa kawsanankaman kamachikuy simiwan qosanman hukllachasqa kashan. Sichus qosan wañukapun chaytaqmi ichaqa, piwanpas kasarakapunanpaq, chay kamachikuy simimanta kacharichisqaña kapun. Ichaqa iñiq runallawanpuni kasarakuchun.
46007040	Ñoqataqmi ichaqa, nini: ‘Sichus sapallanña ch'isiyakapunqa chayqa, yuyaykusqayman hinaqa, aswan kusisqaraqmi kanqa,’ nispay. Hinallataq, yuyaykusqayman hinaqa, ñoqaqpas Diospa Espiritunqa kapuwashanmi.
46008001	Kunantaq ichaqa, idolokunaman haywasqa mikhunamanta rimasaq. Chay mikhuna reqsisqanchistaqa llapanchismi yachanchis. Chay reqsisqanchistaqmi, umata hoqarichiwanchis. Munakuytaqmi ichaqa, wiñachiwanchis.
46008002	Sichus pillapas tukuy yachaq kasqanta yuyaykun chayqa, manaraqmi imatapas iman kaq yachananta hinaraqchu yachan.
46008003	Ichaqa mayqellanpas Diosta munakun chayqa, Diosmi paytaqa reqsin.
46008004	Chay hinaqa, idolokunaman haywasqa mikhunaqa, manan imapaschu. Hinallataq chay idolokunapas, kay pachapiqa manan imapaschu. Chaytaqa yachanchismi. Manataqmi wak diosqa kanchu, aswanpas sapan Diosnillanchis kasqantan yachanchis.
46008005	Wakinkunaqa ninkun: ‘Hanaq pachapipas, hallp'a pachapipas, dioskunaqa kashanmi. Hinallataq askhapunin dioskunapas, wiraqochakunapas kanku,’ nispanku.
46008006	Ñoqanchispaqmi ichaqa, sapan Dios Yayalla kapuwanchis. Paymantataqmi lliw imaymanakunapas hamun, ñoqanchispas paypaqmi kawsashanchis. Sapan Señor Jesucristollan kapuwanchis. Paypa chawpintan tukuy imaymanakunapas kashan. Hinallataqmi ñoqanchispas paypa chawpinta kawsashanchis.
46008007	Ichaqa, chay imaymanakunataqa, manan llapa runakunachu yachanku. Wakinkunaqa chay idolokunaman haywasqa mikhuna kasqanta yachashaspa, mikhunkuraqmi. Paykunaq konsiensianku, pisi-kallpa kasqanraykutaqmi, chaywan qhellichakunku.
46008008	Ichaqa, manan mikhunata mana mikhusqanchisraykuchu pisichasqaqa kasunchis. Nitaqmi mikhunata mikhusqanchisraykupaschu aswan allinqa kasunchis. Chayrayku, manan mikhunachu Diospa chaskinanpaq hinamanqa tukuchiwasunchis.
46008009	Ichaqa, chay mikhuyta atisqaykichis, pisi-kallpayoqkunata ama urmachiq kananpaq kasqanta qhawariychis.
46008010	Qanqa, imaynachus kasqanta yachankin. Idolokunaman haywasqa mesapi qanqa tiyashawaqmi. Hinan konsiensianpi pisi-kallpayoq mayqenpas rikusunkimanmi. Hinaspataq, mikhushaqta rikuspasunki, ¿chay idoloman haywasqa mikhunata paypas manachu mikhuytaqa munallanmantaq?
46008011	Yachashasqaykiraykun, pipaqchus Cristoqa wañurqan, chay pisi-kallpa wawqeyki, wañuy ñak'ariyman chayanqa.
46008012	Chay hinapin, wawqe-panakunaq kontranpi huchallikuspaqa, pisi-kallpayoq konsiensiankuta k'irispa, Cristoq kontranpi huchallikushankichis.
46008013	Chay hinaqa, sichus wawqeyta mikhuna urmachinman chayqa, ñoqaqa manapunin hayk'aqpas aychata mikhusaqchu. Wawqeyman misk'anata mana churanayraykun, ñoqaqa manapuni mikhusaqchu.
46009001	¿Manachu apóstol kani? ¿Manachu kacharichisqa kani? ¿Manachu Señorninchis Jesucristota rikurqani? ¿Manachu qankunaqa Señorpi llank'anay kapuwankichis?
46009002	Apóstol hina Señorpi llank'asqay selloqa qankunan kankichis. Chayraykun, wakinkunapaqña mana apostolchu kani chaypas, qankunapaqqa cheqaqtapunin apóstol kani.
46009003	Chaytaqmi ñoqaq kontraypi rimaqkunaman defiendikuyniyqa.
46009004	¿Manachu ñoqaykuqa mikhunatapas, ukyanatapas chaskiyta atiykuman?
46009005	Wakin apostolkunaqa, Señorpa wawqenkunapas, Cefaspas iñiq esposankuta puriyninkupi pusayta atinkupunin. ¿Manachu ñoqaykupas chay hinallatataq pusayta atiykuman?
46009006	¿Icha Bernabewan, ñoqallawanchu llank'aytaqa mana saqepuyta atiykuman?
46009007	¿Pitaq kuartelpi kashaspari, kikinpa gastonwan soldado hina serbiyta atinman? ¿Pitaq rurunta mana mikhunanpaqri ubas chakrata llank'anman? ¿Pitaq tropantin uywanpa lechenta mana ukyananpaqri michinman?
46009008	¿Aycha runa kayllaypichu chaykunataqa nini? ¿Manachu chay hinallatataq Kamachikuy Simipipas nishan?
46009009	Moisesmi Kamachikuy Simipi qelqarqan: ‘Erapi saruq torotaqa aman senq'apankichu,’ nispa. (Deut. 25:4) ¿Torokunallatachu Diosqa kuidan?
46009010	¿Icha ñoqanchismantawanchu chaytaqa nirqan? Ñoqanchispaqmi chayta qelqasqa karqan. Chakra llank'aqqa suyakuywanmi llank'anan. Hinallataq eraqpas, erasqan ruruta mikhuykuyta munaspanmi eranan.
46009011	Sichus ñoqayku qankunapaq espiritual kaqkunata tarpurqayku chayqa, ¿qankunamanta aycha kaqkunata kosechanaykuri sinchi askhachu kanman?
46009012	Sitaqchus wakinkuna qankunamanta chaskirqanku chayqa, ¿ñoqaykuri aswantaraqchu chaskinayku? Ichaqa chay qowanaykikutaqa manan mañakurqaykikuchu. Aswanpas Cristoq allin willakuyninman mana hark'achita churanaykupaqmi, hinalla llapanta muchukurqayku.
46009013	¿Dios yupaychana wasipi llank'aqkunaqa chaypi mikhuna kaqkunamanta, mikhusqankuta manachu yacharqankichis? Hinallataq, ¿altarpi serbiqkunapas, altarmanta tupaqninta chaskisqankuta manachu yacharqankichis?
46009014	Chay hinallataqmi, allin willakuy willaqkunaqa, chay allin willakuymanta kawsanankupaq Señorqa kamachikurqan.
46009015	Ñoqan ichaqa, mana hayk'aqpas chay tupaqniytaqa chaskirqanichu. Nitaqmi chay hinata ñoqawan ruwanaykichispaqchu qelqamurqaykichis. Ichaqa, sichus pipas chay hatunchakuyniyta qechuwanman chayqa, ñawpaqtaraq wañukapuyniymi, aswan allinqa kanman.
46009016	Allin willakuyta willanayqa willanaypunin. Chayrayku, sichus allin willakuyta willashani chayqa, manan imamantapas hatunchakuyniyqa kanchu. Ichaqa, manachus chay allin willakuyta willayman chayqa, !ay ñoqamanta, imaynaraq kanman!
46009017	Chaymi, sichus sonqomanta ruwashani chayqa, pagoyqa kapuwanqan. Sitaqchus mana sonqomantachu ruwashayman chaypas, chay llank'anaqa qosqapunin kawarqan.
46009018	Chay hinaqa, ¿imataq premioyri kanqa? Cristoq allin willakuyninta yanqallanmanta willasqaymi premioyqa kanqa. Chay hinapin, allin willakuymanta tupaqniytaqa mana chaskisaqchu.
46009019	Hinaña llapa runamanta kacharichisqa kani chaypas, askha runakunata tarinaypaqmi, llapa runaq kamachinman tukurqani.
46009020	Judío runakunapaqqa, paykunata tarinaypaqmi, judío runaman tukurqani. Kamachikuy Simiwan kaqkunapaqpas, manaña Kamachikuy Simipi kashaspaypas, Kamachikuy Simipi kashaqmanmi tukurqani. Chay hinapi, Kamachikuy Simipi kashaqkunata tarinaypaqmi, Kamachikuy Simipi kashaqman tukurqani.
46009021	Mana Kamachikuy Simipi kashaqkunapaqqa, manapas Kamachikuy Simipichu kashayman hinan tukurqani. Ñoqaqa Diospa kamachikuyninmanta mana kacharichisqachu kashaspaypas, Cristoq kamachikuyninpiñan kashani. Chay hinapi, mana Kamachikuy Simipi kashaqkunata tarinaypaqmi chaytaqa ruwani.
46009022	Pisikallpayoqkunata tarinaypaqmi, pisi-kallpayoqmanqa tukurqani. Imaynapipas wakinkunallapas qespisqa kanankupaqmi, llapapaq imaynachus kasqankuman hina llapanmanpas tukurqani.
46009023	Allin willakuyrayku, hinallataq chaypi llank'aysikuqmasin kanaypaqwanmi, chaytaqa ruwani.
46009024	Estadiopi phawaqkunaqa, cheqapaq llapallankun phawanku. Llallispa premiota chaskiqtaqmi ichaqa, ch'ullallapuni. ¿Manachu chaytaqa yachankichis? Chay hinaqa, llallispa premiota chaskiq hinapuni phawaychis.
46009025	Llapa llallinakuqkunaqa, lliw mana allin kaqkunamantan kuidakunku. Paykunaqa tukukuq pilluta chaskinankupaqmi chay hinata kuidakunku. Ñoqanchismi ichaqa, mana tukukuq koronata chaskinanchispaq llallinakushanchis.
46009026	Chaymi ñoqaqa chay hinata phawashani. Manan hawan ukhuntachu phawashani. Chay hinatan maqanakuni. Manataqmi ch'usaq wayrata saqmaq hinachu maqanakuni.
46009027	Aswanmi aycha kuerpoyta sinchitapuni muchuchishani. Chay hinapin, aycha kuerpoytaqa kamachini. Mana hinaqa, hukkunaman willaq kashaspaychá, Diospa mana baleqpaq qhawarisqan rikukuyman.
46010001	Wawqe-panaykuna, llapallankun machulanchiskunaqa phuyuwan pakaykusqa karqanku. Llapallankutaqmi qochaq chawpinta pasarqanku. Chaytan yachanaykichista munani.
46010002	Phuyuq chawpinta, hinallataq qochaq chawpintan, Moisespi llapallanku bautisasqa karqanku.
46010003	Kasqan espiritual mikhunallatataqmi llapanku mikhurqanku.
46010004	Llapallankutaqmi, kasqan espiritual ukyanallata ukyarqanku. Hinallataq qhepanku hamuq espiritual qaqamanta ukyarqanku. Chay qaqataqmi, Cristo karqan.
46010005	Diosmi ichaqa, yaqapas llapallankumanta mana kusisqachu karqan. Chaymi paykunaqa, ch'inniqpi wañuchisqa karqanku.
46010006	Chaykunaqa ñoqanchispa yachaqakunanchispaqmi pasarqan. Imaynan paykunaqa mana allin kaqkunata munapayarqanku, chay hinata ñoqanchispas amaña mana allin kaqkunata munapayashananchispaqmi chaykunaqa pasarqan.
46010007	Wakinninkuqa, idolota yupaychaqkunan karqanku. Chay hinaqa, amaña qankunapas wakinninku hina idolota yupaychaqkunachu kaychis. Qelqaqa ninmi: ‘Mikhunanpaqwan, ukyananpaqwanmi llaqtaqa tiyaykurqan. Hinamantataqmi, q'ochukunanpaq sayarirqan,’ nispan. (Exo. 32:6)
46010008	Wakinninkuqa, qhelli puriypin kasharqanku. Chay hinaqa, amaña ñoqanchispas wakinninku hina qhelli puriypichu purisunchis. Paykunamantataq, ch'ulla p'unchayllapi, iskay chunka kinsayoq waranqa runakuna wañupurqanku.
46010009	Wakinninkuqa, Cristotan wateqarqanku, hinan mach'aqwaykuna paykunata wañuchirqan. Chay hinaqa, amaña ñoqanchispas wakinninku hina, Cristota wateqasunchu.
46010010	Wakinninkuqa, chhuchupakurqankun. Hinan wañuchiqqa paykunata wañuchirqan. Chay hinaqa, amallataq qankunapas wakinninku hina chhuchupakuychischu.
46010011	Llapan chay imaynakunaqa, ñoqanchispa yachaqakunanchispaqmi pasarqan. Ñoqanchis, p'uchukay tiempopi kashaqkunata anyaykuwananchispaqmi chaykunaqa qelqasqa karqan.
46010012	Chay hinaqa, pipas allin takyasqapuni kashasqanta yuyaykun chayqa, ama urmananpaq kuidakuchun.
46010013	Qankunamanqa, manan runakunaq mana atipay atinan huk niray wateqaychu hamurqasunkichis. Diosmi ichaqa, hunt'aqpuni. Payqa, manan ima mana atipanaykichis wateqay hamunasunkichistapas munanqachu. Aswanpas Diosqa, qaqata sayaspallapuni kashanaykichispaqmi, wateqaytawan kuskata, chay wateqaymanta lloqsinaykichispaq kallpata qosunkichis.
46010014	Chay hinaqa munakusqaykuna, idolokuna yupaychaymanta ayqekuychis.
46010015	Yuyaysapakunaman hinapunin rimapayashaykichis. Chay nisqaytaqa qankuna chaninchaychis.
46010016	Ñoqaykuqa samincha kopatan saminchayku. Chay kopaqa, ¿manachu Cristoq yawarninpi huk sonqolla kawsay? Hinallataq phakmisqayku t'antapas, ¿manachu Cristoq kuerponpi huk sonqolla kawsaypuni?
46010017	Llapanchismi ch'ulla t'antallamanta mikhuysikunchis. Chayraykun, ch'ulla t'antallaña kaqtinpas, ñoqanchisqa askha kashaspanchispas, ch'ulla kuerpolla kanchis.
46010018	Aycha mirayman hina, Israelmanta kaqkunata qhawariychis. Sakrifikasqa kaqkunamanta mikhuqkunaqa, ¿manachu altarmanta mikhuysikuqkuna kanku?
46010019	¿Chayri imaninaytataq nishani? ¿Idolokunaman haywasqankuri balenmi nisaqchu, icha idolokunaqa baleqmi nisaqchu? ¡Manapunin!
46010020	Aswanmi nini: ‘Mana-judío runakuna, sakrifisiota haywaspankuqa, supaykunamanmi haywashanku. Manataqmi Diosmanchu haywashanku,’ nispay. Hinan supaykunawan kuska kashanaykichista, mana ñoqaqa munanichu.
46010021	Manan Señorpa kopanmantawan, supaykunaq basonmantawan ukyaytaqa atiwaqchischu. Nitaq Señorpa mesanmantawan, supaykunaq mesanmantawan mikhuysikuy tapas atillawaqchistaqchu.
46010022	¿Señortaqa phiñachisunchischu? ¿Paymantari aswan kallpayoqchu kanchis?
46010023	Tukuy imaymanakunatapas ruwaytaqa atinin, ichaqa manan llapanchu allinniypaqqa kanman. Tukuy imaymanakunatapas ruwaytaqa atinin, ichaqa manan llapanchu wiñachiwanqa.
46010024	Ama pipas kikinpa allinllantaqa maskhachunchu. Aswanpas hukpa allinnintapas maskhallachuntaq.
46010025	Llapan qhatunapi bendesqa aychataqa konsiensiahawa, ama imatapas tapuspalla mikhuychis.
46010026	Hallp'a pachapas, tukuy chaypi kaqkunapas Señorpapunin. (Sal. 24:1)
46010027	Sichus mayqen mana iñiqpas mikhunaykichispaq waqyasunkichis, qankunataq riyta munashankichis chayqa, llapan ñawpaqeykichisman churamusqankuta mikhuychis. Konsiensiahawataq, ama imatapas tapuspalla mikhuychis.
46010028	Ichaqa, hallp'a pachapas, tukuy chaypi kaqkunapas Señorpapunin. (Sal. 24:1) Chayrayku, sichus pipas nisunkichis: ‘Kay aychaqa idoloman haywasqan karqan,’ nispa chayqa, chay willasqasunkichisrayku, hinallataq konsiensiahawa, ama chaytaqa mikhuychischu.
46010029	Ichaqa, manan qanpa konsiensiaykimantachu nishani. Aswanpas willaqniykiq konsiensianmantan nishani. Ñoqaqa kacharichisqan kani. Chay hinaqa, ¿imanaqtintaq kacharichisqa kayniyri hukpa konsiensianwan chaninchasqa kanman?
46010030	Sichus ñoqa grasiasta qospa mikhuysikuni chayqa, ¿imanaqtintaq chay grasiasta qospay mikhusqaymantari, mana allinta rimakuwanku?
46010031	Chay hinaqa, mikhushankichisña, otaq ukyashankichisña, otaq imataña ruwashankichis chaypas, llapallantapuni Diosqa hatunchasqa kananpaq ruwaychis.
46010032	Judío runakunapaqpas, griego runakunapaqpas, hinallataq Diospa iñiq t'aqanpaqpas ama misk'achiqqa kaychischu.
46010033	Manan ñoqaq allinnillaytachu maskhani, aswanpas askha runakunaq allinnintan qespikunankupaq maskhani. Chayraykun, ñoqaqa tukuy imaymanapi llapa runakunata kusichini.
46011001	Imaynan ñoqapas Cristota qatichikuni, chay hinallataq qankunapas ñoqata qatichikuwaychis.
46011002	Wawqe-panaykuna, tukuy imakunapin yuyarikuwarqankichis. Hinallataq yachachiwasqanku yachachikuytan, qankunaman iman kaqllatapuni qorqaykichis. Chay yachachikuytataqmi, qankunaqa takyachishankichis. Chaymi qankunata hatunchaykichis.
46011003	Ichaqa, llapallan qharikunaq umanqa Cristo kasqantan yachanaykichista munani. Qhariqa, warmiq umanmi. Hinallataqmi Diospas Cristoq uman.
46011004	Llapan qharichus, umanta qatakuspa Diosman parlan, otaq profetisan chayqa, umantan p'enqayman churan.
46011005	Ichaqa, llapa warmipas, umanta mana qatakuspa Diosman parlan, otaq profetisan chaypas, umantan p'enqayman churan. Chayqa, umantapas k'isuchikunman hinan kanman.
46011006	Aswanmi, sichus warmi, mana uman qatakuyta munanchu chayqa, llapan chukchanta rutuchikuchun. Sitaqchus chukchan rutuchikuyta, otaq uman k'isuchikuyta p'enqakun chaytaq ichaqa, umanta qatakuchun.
46011007	Qhariqa, Diospa rikch'aynin, hinallataq k'anchariyninmi. Warmitaqmi ichaqa, qosanpa k'anchariynin. Chayraykun qhariqa, mana umanta qatakunanchu.
46011008	Qhariqa, manan warmimantachu hamurqan, aswanpas warmin qharimanta hamurqan.
46011009	Chaymantapas, Diosqa manan warmihawachu qharitaqa kamarqan. Aswanmi warmita qharihawa kamarqan.
46011010	Chaymi warmiqa, angelkunahawa, qosanman kasukuq kasqan señal kananpaq umanta qatakunan.
46011011	Señorpin ichaqa, qharipas mana warmi kaqtinqa manan kanmanchu. Hinallataq, warmipas, mana qhari kaqtinqa, manan kallanmantaqchu.
46011012	Imaynan warmiqa qharimanta hamun, chay hinallataqmi qharipas warmimanta nasemun. Llapantaqmi ichaqa, Diosmanta hamun.
46011013	¿Warmiq mana umanta qatakuspa Diosman parlayninri chaninchu kanman? Chaytaqa qankuna kikiykichis chaninchaychis.
46011014	Qhariq chukchanta wiñachikuyninqa p'enqaymi. ¿Manachu kay pachapi kawsayqa chayta yachachiwanchis?
46011015	Aswanpas warmipaqqa, chukchan wiñachikuymi aswan sumaqpuni. Paymanqa Diospunin uma qatakunanpa rantinta chukchata qorqan.
46011016	Chaywanpas, sichus chaymanta pipas churanakuyta munan chayqa, manan ñoqaykuqa chay hina ruwayta yachaykuchu. Nitaqmi Diospa iñiq t'aqanpas chay hina ruwaytaqa yachallankutaqchu.
46011017	Kunan, kayta nisqaykichis chayqa, manan qankunata hatunchanaypaqchu nisaq. Maypachachus huñukunkichis chayqa, manan allin kaqpaqchu huñukunkichis. Aswanpas mana allin kaqpaqmi huñukunkichis.
46011018	Ñawpaqta, iñiq t'aqa hina huñunakuqtiykichisqa, qankunapurapi t'aqanakuykuna kashasqantan uyarini. Wakin uyarisqaytaqa kreenin.
46011019	Qankunapurapi t'aqanakuykunaqa kananpunin. Chay hinapin, qankunapurapi Diospa aprobasqankuna kaqkunaqa reqsichikunqaku.
46011020	Ch'ulla runa hinalla huñunaykukuspaykichisqa, manan Señorpa senanta mikhunaykichispaq hinachu huñunaykukunkichis.
46011021	Sapanka huktaqmi, kikinpa senanta mikhuspa ñawparqon. Wakintaq, yarqasqa kashanku. Wakinñataqmi, machasqaña kashanku.
46011022	Maypichus mikhunaykichispaq, ukyanaykichispaqpas, ¿manachu wasiykichisri kapusunkichis? ¿Icha Diospa iñiq t'aqantachu pisipaq hap'inkichis? ¿Ichari mana imayoqkunatachu p'enqachishankichis? ¿Imanisaykichistaqri? ¿Hatunchasaykichischu? Manan chaymantaqa hatunchaykichismanchu.
46011023	Ñoqan Señormanta kay hina yachachikuyta chaskirqani, hinan qankunamanpas yachachirqaykichis: Señor Jesusqa, hap'ichisqa kasqan tutan t'antata hap'irqan.
46011024	Hinan grasiasta qospan, chay t'antata phakmispa nirqan: ‘Hap'iychis, hinaspa mikhuychis. Kayqa, qankunarayku phakmisqa kuerpoymi. Kaytaqa, ñoqamanta yuyarikuwanaykichispaq ruwaychis,’ nispa.
46011025	Chay hinallataqmi, mikhusqan qhepataña, kopatapas hap'ispa nirqan: ‘Kay kopaqa, yawarniypi mosoq rimanakuymi. Kaytaqa, sapa kuti ukyaspaykichis, ñoqamanta yuyarikuwanaykichispaq ruwallaychispuni,’ nispa.
46011026	Kay t'antata sapa kuti mikhuspaykichisqa, hinallataq kay kopamantapas sapa kuti ukyaspaykichisqa, Señorpa wañusqantan, paypa hamunankama willankichis.
46011027	Chay hinaqa, pipas mana mikhunanpaq, nitaq ukyananpaq hinaqa kashanmanmi. Sichus chay hina kashaspa, chay t'antata mikhun, hinallataq chay kopamantapas ukyan chayqa, Señorpa kuerponmantawan, yawarninmantawanmi huchachasqa kanqa.
46011028	Chay hinaqa, sapanka hukyá pay kikinta t'aqwikuchun. Hinaspataq chay t'antata mikhuchun, hinallataq chay kopamantapas ukyachun.
46011029	Pipas mana chaypaq hina kashaspa, Señorpa kuerpon kasqanta mana reparaspa mikhun, hinallataq ukyanpas chayqa, pay kikinpaqmi huchachayta mikhun, hinallataq ukyanpas.
46011030	Chayraykun, qankunapurapi askha onqosqakuna, hinallataq pisi-kallpayoqkunapas kashanku. Askhañataqmi wañukapunkupas.
46011031	Ichaqa, sichus ñoqanchis kikinchista allinta t'aqwikusunman chayqa, manan chaninchasqachu kasunman.
46011032	Señormi ichaqa, chaninchawaspanchis kastigawanchis. Kay pacha runakunatawan kuskata mana huchachawananchispaqmi kastigawanchis.
46011033	Chay hinaqa wawqe-panaykuna, maypachachus mikhunaykichispaq huñunaykukunkichis chayqa, hukkuna-hukkunawanyá suyaykunakuychis.
46011034	Sichus mayqenpas yarqasqa kashan chayqa, huñunakuyniykichis ama chaninchasqa kananpaq, wasinpi mikhuchun. Wakin kaqkunatan ichaqa, chayman hamuspayña allichasaq.
46012001	Ichaqa wawqe-panaykuna, espiritual kaqkunamantan yachanaykichistaqa munani.
46012002	Mana iñiqraq kashaspaykichis, upa idolokunaq qhepanta aysasqa hinaraq, risqaykichistaqa yachankichismi.
46012003	Manan pipas, Diospa Espiritunpa chawpinta rimashaspaqa: ‘Jesusqa ñakasqa kachun,’ nispaqa ninmanchu. Aswanpas, Santo Espírituq chawpinta rimashaspallanmi: ‘Jesusqa Señormi,’ nispa niytaqa atinman.
46012004	Kunantaq ichaqa, Diospa ruwana qokuyninkunaqa imaymananiraq kashan. Espiritutaqmi ichaqa, kasqallanpuni.
46012005	Señorpaq llank'anakunapas imaymananiraqmi kashan. Señortaqmi ichaqa, kasqallanpuni.
46012006	Hinallataqmi ruwaykunaq ruruyninqa imaymananiraq kashan. Lliw runakunapi tukuy imaymanakunata ruwaq Diostaqmi ichaqa, kasqallanpuni.
46012007	Espirituqa, sapanka runaq allinninpaqmi rikuchikun.
46012008	Hukmanmi Espírituq chawpinta yachaywan rimananpaq qosqa kashan. Huk kaqmantaqmi ichaqa, kasqan Espírituq chawpillantataq yuyaywan rimananpaq qosqa kashan.
46012009	Huk kaqmantaq, kasqan Espírituq chawpillantataq iñiy qosqa kashan. Huk kaqmantaqmi, kikin Espírituq chawpillantataq qhaliyachiy ruwaykuna qosqa kashan.
46012010	Wakinmantaq ichaqa, atiywan ruwaykuna qosqa kashan. Wakinmantaq, Diospa rantinpi rimaq kanankupaq qosqa kashan. Wakinmantaq, espiritukunata reparanankupaq qosqa kashan. Wakinmanñataq, imaymana wak simikunata rimanankupaq qosqa kashan. Wakinmanñataqmi, wak simi rimaykunata sut'inchanankupaq qosqallataq kashan.
46012011	Ichaqa tukuy chay imaymana kaqkunataqa, ch'ullallan ruwan. Payqa, kasqan Espiritullapunin. Paytaqmi, munasqanman hina, sapanka hukman, sapaq-sapaqta rakin.
46012012	Kuerpoqa ch'ullallan. Ichaqa askha miembrokunayoqtaqmi. Kuerpoq llapan miembronkunataqmi, askhaña kashaspapas, ch'ulla kuerpollapi kashanku. Cristopas chay hinallataqmi.
46012013	Judío runakunaña, otaq griego runakunaña, kamachikunaña, otaq mana kamachikunaña kashaspapas, huk kuerpollaña kananchispaqmi, ch'ulla Espiritullapi llapallanchis bautisasqa karqanchis. Huk Espiritullatataqmi llapanchisman ukyachiwarqanchispas.
46012014	Chaymantapas kuerpoqa, manan ch'ulla miembrollayoqchu, aswanpas askha miembrokunayoqmi kashan.
46012015	Chakichus ninman: ‘Manan makichu kani, chayraykun mana kuerpomantachu kani,’ nispa chaypas, ¿manachu kuerpopi miembrollapuni kashan?
46012016	Sitaqchus ninri ninman: ‘Manan ñawichu kani, chayraykun mana kuerpomantachu kani,’ nispa chaypas, ¿manachu kuerpopi miembrollapuni kashan?
46012017	Llapan kuerpochus ñawi kanman chayqa, ¿maypitaq ninriri kashanman? Llapan kuerpochus ninri kanman chayqa, ¿maypitaq senqari kashanman?
46012018	Kunantaq ichaqa, miembrokunata, sapanka hukta, Diosqa munasqanman hina, aycha kuerpopi churarqan.
46012019	Llapan miembrokunachus ch'ulla miembrolla kanman chayqa, ¿maypitaq kuerpori kashanman?
46012020	Kunantaqmi ichaqa, askha miembrokunaña kashanku chaypas, kuerpoqa ch'ullallapuni.
46012021	Ñawiqa manan makita niyta atinmanchu: ‘Manan qantaqa nesesitaykichu,’ nispaqa. Nitaqmi umapas chakikunata ninmanchu: ‘Manan qankunataqa nesesitaykichischu,’ nispaqa.
46012022	Aswanqa, aycha kuerpopi pisi-kallpa qhawarisqa miembrokunan, aswan allintaraqqa balinku.
46012023	Kuerponchispi pisi munakusqanchis kaqkunatan, aswan balorniyoqwanraq p'achachinchis. Hinallataq, mana munaykukuna kaq miembronchiskunatapas aswan sumaqtaraq qhawarinchis.
46012024	Ancha allinpaq qhawarisqanchis miembronchiskunaqa, manan imatapas nesesitankuchu. Diosmi ichaqa, pisilla kaqman, aswan sumaqta qhawarisqa kananpaq, kuerpopi tupachirqan.
46012025	Kuerpopi mana t'aqanakuy kashananpaq, aswanpas llapan miembrokuna, hukkuna-hukkunamanta llakipayanakunankupaqmi, chay hinataqa tupachirqan.
46012026	Chay hinaqa, sichus huknin miembro nanaypi tarikun chayqa, llapan miembrokunan paywan kuska nanachikunku. Hinallataq, sichus huknin miembro hatunchayta chaskin chaypas, llapan miembrokunan paywan kuska kusikunku.
46012027	Kunantaqmi, qankunaqa Cristoq kuerpon kankichis. Sapankaykichistaq, sapaq-sapaq miembronkuna kankichis.
46012028	Hukkunatan iñiq t'aqapi Diosqa churarqan. Ñawpaq kaqpi, apostolkunata churarqan. Iskay kaqpitaq, Diospa rantinpi rimaqkunata churarqan. Kinsa kaqpitaq yachachiqkunata churarqan. Chaymantataq, atiywan ruwaykuna ruwaqkunata churarqan. Chaymantataqmi, qhaliyachiqkunatawan, yanapaykuqkunatawan, pusaqkunatawan, hinallataq imaymana wak simikunapi rimaqkunatawan churallarqantaq.
46012029	¿Llapankuchu apostolkuna kanku? Manan. ¿Llapankuchu Diospa rantinpi rimaqkuna kanku? Manan. ¿Llapankuchu yachachiqkuna kanku? Manan. ¿Llapankuchu atiywan ruwaykunata ruwaqkuna kanku? Manan.
46012030	Hinallataq, ¿llapankuchu qhaliyachinankupaq qokuytaqa chaskirqanku? Manan. ¿Llapankuchu imaymana wak simikunataqa rimanku? Manan. ¿Llapankuchu sut'inchaqkunaqa kanku? Manapunin.
46012031	Chaywanpas, Diospa ruwana qokuyninkunamantaqa allin kaqninkunatayá maskhaychis. Kunantaqmi ichaqa, aswan allin kaq ñantaraq rikuchisaykichis.
46013001	Ñoqaqa runakunaq rimayninkunatapas, hinallataq angelkunaq rimayninkunatapas rimaymanmi. Munakuyniytaq ichaqa, mana kanmanchu chayqa, hatun kampana waqaq hinallan kayman, otaq platillo chin-chin niq hinallan kayman.
46013002	Ñoqaqqa Diospa rantinpi rimanaypaq kapuwanmanmi. Hinallataq tukuy pakasqa yachaykunata, tukuy reqsiykunatapas entiendiymanmi. Hinallataq orqokunatapas wak ladoman suchurichinaypaq hunt'asqa iñiyniyqa kapuwanmanmi. Ichaqa, manataq munakuyniy kanmanchu chayqa, manan imapaschu kani.
46013003	Llapan kaqniykunatapas wakchakunaman qosqa kananpaq rakipuymanmi. Hinallataq kuerpoytapas ruphachisqa kananpaq hap'iykuchikuymanmi. Ichaqa munakuyniytaq mana kanmanchu chayqa, manan imapaqpas baliwanmanchu.
46013004	Munakuyqa muchukuyniyoqmi, hinallataq khuyapayakuqmi. Munakuyqa manan tumpanakuyniyoqchu. Munakuyqa manan pay kikinmanta rimaykachayniyoqchu. Munakuyqa manan hatunchakuyniyoqchu.
46013005	Munakuyqa manan ima p'enqay kaqtapas ruwanchu, nitaqmi pay kikillanpaqchu maskhan. Munakuyqa manan usqhayllatachu phiñarukun. Manataqmi sonqonpipas mana allin kaqkunataqa waqaychanchu.
46013006	Munakuyqa manan, mana chanin kaqmantaqa kusikunchu. Aswanpas cheqaq kaqmantan kusikun.
46013007	Munakuyqa tukuytapas ñak'arillanmi, tukuytapas kreellanmi, tukuytapas suyakullanmi, tukuytapas muchukullanmi.
46013008	Munakuyqa manan hayk'aqpas tukukunqachu. Diospa rantinpi rimaykunan ichaqa, tukukapunqa. Wak simi rimaykunapas ch'innipunqan. Hinallataq tukuy ima yachaypas tukukapullanqataqmi.
46013009	Chay hinaqa, wakillantan reqsinchis. Wakillantataqmi profetisanchispas.
46013010	Ichaqa k'apak kaq hamuqtinñan, mana k'apak kaqqa tukukapunqa.
46013011	Maypachachus wawallaraq karqani chayqa, wawa hinallaraqmi rimarqanipas, wawa hinallaraqmi yuyaykurqanipas, wawa hinallaraqmi chanincharqanipas. Kunan machu runaña kaspaytaqmi ichaqa, wawa kaspa ruwasqaykunata saqepuniña.
46013012	Kunanqa espejopi hinan ayphallataraq rikushanchis. Haqay p'unchaypin ichaqa, uya-uyapura rikusunchis. Kunanqa wakillantaraqmi reqsini, haqay p'uchaypin ichaqa, imaynan ñoqaqa reqsisqa karqani, chay hinatapuni ñoqaqa reqsisaq.
46013013	Kunantaqmi iñiypiwan, suyakuypiwan, munakuypiwan ima kinsantin kashallanpuni. Chay kinsantinmanta aswan balorniyoqqa, munakuymi.
46014001	Munakuyllapipuni kashaychis. Espiritual kaqkunatapas, munallaychispuni. Llapanmantapas aswantaraqqa, profetisayta munashallaychispuni.
46014002	Wak simi rimaypi rimaqqa, manan runakunamanchu riman, aswanqa Diosllamanmi riman. Manataqmi pipas paytaqa entiendinchu. Espírituq chawpintataqmi ichaqa, pakasqa yachaykunata riman.
46014003	Diospa rantinpi rimaqmi ichaqa, runakunata wiñachinanpaq, kallpanchaykunanpaq, hinallataq sonqochananpaq riman.
46014004	Pipas wak simi rimaypi rimaqqa, pay kikillantan wiñachikun. Diospa rantinpi rimaqmi ichaqa, iñiq t'aqata wiñachin.
46014005	Chay hinaqa, wak simikunata rimaqmantaqa, profetisaymi aswan balorniyoqqa. Iñiq t'aqata wiñachinanpaq, chay rimasqanta sut'inchanman chayllan allinqa kanman. Chaymi ñoqaqa llapaykichis wak simita rimanaykichista munayman. Chaymantapas, aswantaraqqa profetisanaykichistan munayman.
46014006	Kunantaqmi ichaqa, wawqe-panaykuna, sichus wak simi rimaykunata rimaspay, qankunaman hamuyman chayqa, ¿ima allinniykichispaqtaq kanman? Hinallataq, manachus Diospa rikuchisqanta hina rimaywan, otaq, allin yuyaywan, otaq Diospa rantinpi rimaq hina rimaywan, otaq yachaywan hinapuni rimaykuykichisman chayqa, ¿ima allinniykichispaqtaq kanman?
46014007	Qenapas, hinallataq arpapas, manan kawsayniyoqchu kanku, ichaqa waqankun. Manachus waqasqankuq tononta sut'ita reqsikunman chayqa, ¿imaynapitaq qenachus otaq arpachus waqashasqantari reparakunman?
46014008	Hinallataqmi, sichus awqa tinkuypaq kornetata waqachiq, mana sut'itachu waqachinman chayqa, ¿pitaq awqa tinkuypaqri wakichikunman?
46014009	Chay hinallataqmi qankunapas, sichus wak simita mana sut'itachu rimawaqchis chayqa, ¿imaynatataq rimasqaykichisri entiendisqa kanman? Aswanpas chay rimasqaykichisqa, wayramanpas rimashawaqchis hinan kanman.
46014010	Kay pachapiqa may askha rimaykunan kan. Manataqmi mayqenpas mana entiendinapaq hinaqa kanchu.
46014011	Chayrayku, sichus ñoqa chay wak rimaykuna, imaninantachus nisqanta mana entiendinichu chayqa, chay rimaqpaqqa wak suyumanta runa hinan kani. Hinallataq, paypas ñoqapaq wak suyumanta runa hinan kallantaq.
46014012	Chay hinallataqyá qankunapas, espiritual kaqkunatataq yuyaykushankichis chayqa, iñiq t'aqaq wiñananpaq anchatapuni chaytaqa maskhaychis.
46014013	Chayrayku, wak simi rimaypi rimaqqa, nisqanta sut'inchananpaq, Diosmanta mañakuchun.
46014014	Sichus ñoqa wak simi rimaypi Diosman parlayman chayqa, espirituymi Diosman parlanqa. Yuyayniypitaq ichaqa, mana ima ruruypas qhepanqachu.
46014015	Chay hinaqa, ¿imatataq ruwasaqri? Espirituywan Diosman parlaspayqa, yuyayniywanpas, Diosman parlallasaqtaqmi. Hinallataq espirituywan takispayqa, yuyayniywanpas takillasaqtaqmi.
46014016	Sichus espiritullaykiwan grasiasta qoshanki chayqa, huk pisi yuyayllayoq runa chaypi kashanmanmi. ¿Imaynatataq payri, grasias qosqaykimanta mana entiendishaspa: ‘Ahinapuni kachun,’ nispa ninman?
46014017	Cheqapaq, qanqa allintan grasiasta qonki. Huk kaqtataqmi ichaqa, mana wiñachinkichu.
46014018	Ñoqaqa, wak simi rimaykunapin, llapaykichismanta aswantaraq rimani. Chaymantan, Diosmanqa grasiasta qoni.
46014019	Ñoqaqa, wak simi rimaypi, chunka waranqa simikunata rimaymanmi. Chaywanpas, iñiq t'aqapi kaqkuna entiendinankupaqmi, aswanpas phisqa simikunallata yuyayniywan rimaykuytaqa munani. Chay hinapitaqmi wakinkunamanpas yachachiytaqa atini.
46014020	Wawqe-panaykuna, ama yuyaykukuyniykichispiqa wawallaraqchu kaychis. Aswanpas mana allin kaqkunapaqyá wawallaraqqa kaychis. Yuyaykukuyniykichispitaq ichaqa, wiñasqaña kaychis.
46014021	Kamachikuy Simipin qelqasqa kashan: ‘Señormi nin: “Wak simi rimaykunapin, hinallataq wak runakunaq chawpintan kay llaqtataqa rimaykusaq. Hinan chaywanpas manapuni uyariwanqakuchu,” nispan,’ nispa. (Isa. 28:11-12)
46014022	Wak simi rimaykunaqa, manan iñiqkunapaq señalchu, aswanpas mana iñiqkunallapaq señalmi. Diospa rantinpi rimasqan ichaqa, manapuni mana iñiqkunapaqchu, aswanpas iñiqkunallapaqmi.
46014023	Llapan iñiq t'aqa, huk cheqasllapi huñuykusqa, hinallataq llapanku wak simi rimaykunapi rimaspa kashankumanmi. Chay cheqasmantaq, pisi yuyayllayoq runakunaqa, otaq mana iñiq runakunapas haykumunmanmi. Sichus chay hina kanman chayqa, ¿manachu paykunaqa ninkuman: ‘Llapankupas waq'ayasqamá kashanku,’ nispanku?
46014024	Llapankupas, Diospa rantinpi rimay simikunata rimankumanmi. Hinaspataq huk mana iñiq runa, otaq pisi yuyayllayoq runa chayman haykumunmanmi. Sichus chay hina kanman chayqa, llapanku rimaykuspankun payta uyachinqaku. Hinallataqmi, llapanku payta chaninchanqaku.
46014025	Chay hinapitaqmi Diosqa chay runaq sonqonpi pakasqa kaqkunata rikuchinqa. Chay hinapitaq, pampakama k'umuykukuspa, Diosta yupaychaspan sut'inchanqa. Ninqataq: ‘¡Cheqaqtapunin Diosqa qankunawan kashan!’ nispa.
46014026	Chay hinaqa, wawqe-panaykuna, ¿imanisunchistaq? Huñuykunakuqtiykichisqa, sapanka hukniykichispan salmo takin kan, otaq yachachikuyninpas kan, otaq wak simi rimayninpas kan, otaq rikuchiyninpas kan, otaq wak simita sut'inchayninpas kallantaq. Tukuy chaykunataqa, iñiq t'aqata wiñachinanpaqpuni ruwaychis.
46014027	Sichus pipas wak simi rimaypi riman chayqa, iskaylla, otaq kinsalla, ch'ulla-ch'ullallamanta rimachunku. Huktaq, chay rimasqanta sut'inchachun.
46014028	Sitaqchus sut'inchaq mana kanchu chayqa, iñiq t'aqapi ch'inlla kachun. Hinaspataq pay kikillanpaq, hinallataq Diosllapaq sonqonpi rimachun.
46014029	Chay hinallataq, Diospa rantinpi rimaqkunapas kan chayqa, iskaylla otaq kinsalla rimachunku. Wakinkunataq rimasqankuta chaninchachunku.
46014030	Sitaqchus chaypi tiyashaqman Diosqa imatapas rikhuriypi rikuchin chayqa, ñawpaq kaq rimaqqa upallachun.
46014031	Llapanku yachanankupaq, hinallataq llapanku kallpanchasqa kanankupaq, ch'ulla-ch'ullallamanta profetisaytaqa llapankupas atinkun.
46014032	Diospa rantinpi rimaqkunaq espiritunkuqa, Diospa rantinpi rimaqkunaman kasukuspan kashanku.
46014033	Diosqa manan pantanachiq Dioschu, aswanpas thak kay Diosmi. Chay hinallataqmi, llapan t'aqasqakunaq iñiq t'aqankupipas kanan.
46014034	Warmiykichiskunaqa, iñiq t'aqa huñukuypi manan rimayta atinkumanchu. Aswanpas, imaynan Kamachikuy Simipas nin, chayman hina kasukuspa kachunku. Chayrayku warmikunaqa, iñiq t'aqakunapi upallalla kananku.
46014035	Huñunakuyniykichispi, huk warmiq rimayninqa millaymi. Chayrayku, sichus imallatapas yachakuyta munanku chayqa, wasipiña qosankuta tapukuchunku.
46014036	¿Qankunamantachu Diospa siminri lloqsimurqan? Otaq, ¿qankunallamanchu Diospa siminqa chayamurqasunkichis?
46014037	Sichus pipas Diospa rantinpi rimaq kasqanta, otaq espiritual runa kasqanta yuyaykukun chayqa, qankunaman qelqamusqaytaqa, Señorpa kamachikuyninkuna kasqanta yachachun.
46014038	Ichaqa sichus pipas mana yachanchu chayqa, hina mana yachaqlla qhepakuchun.
46014039	Chay hinaqa wawqe-panaykuna, profetisaytayá maskhaychis. Amataq wak simipi rimaqkunataqa hark'akuychischu.
46014040	Llapantataq ichaqa, sumaqtapuni, hinallataq chaninninpipuni ruwaychis.
46015001	Chaymantapas wawqe-panaykuna, qankunaman willasqay allin willakuymantan sut'itapuni rimaykuykichis. Allin willakuytan chaskirqankichis, hinan chaypi allin takyasqa kashankichis.
46015002	Sichus willasqayta takyachirqankichis chayqa, chay willasqaypa chawpintan Diosqa qespichisunkichis. Mana hinaqa, iñisqaykichismi yanqapaq kanman.
46015003	Ñawpaqtaqa imatachus chaskirqani, chayllatataqmi yachachirqaykichispas. Qelqaq nisqanman hinan, Cristoqa huchanchiskunarayku wañurqan.
46015004	Hinan payqa p'ampasqa kapurqan. Qelqaq nisqanman hinataqmi, kinsa p'unchaymanta kawsarimpurqan.
46015005	Hinan Cefasman rikhurirqan. Chaymantataq chunka iskayniyoq apostolninkunamanpas rikhurillarqantaq.
46015006	Chaymantataq phisqa pachakmanta aswan askha wawqe-panakunaman ch'ulla kutillapi rikhurirqan. Paykunamantaqa askharaqmi kunankama kawsashanku. Wakintaqmi ichaqa, wañukapunkuña.
46015007	Chaymantataqmi, Jakoboman rikhurirqan. Chaymantataq llapan apostolkunamanpas rikhurillarqantaq.
46015008	Llapankumanta qhepallatañan, mana nasenanpi naseqman hina, ñoqamanpas rikhurillawarqantaq.
46015009	Diospa iñiq t'aqanta qatiykachaqmi karqani. Chaymi apostolkunamanta aswan huch'uy kaqlla kani. Hinallataq manan apóstol nispa sutichasqa kanaypaq hinapaschu kani.
46015010	Ichaqa, Diospa allinpaq qokuyninwanmi, imaynachus kasqayqa kani. Ñoqapi kashaq chay allinpaq qokuynintaqmi, mana yanqapaqchu kawarqan. Aswanmi llapan wakinkunamantapas aswantaraq llank'arqani. Ichaqa, manataqmi ñoqachu chay llak'aqqa karqani. Aswanpas, ñoqawan kashaq Diospa allinpaq qokuyninmi llank'arqan.
46015011	Hinaqa, ñoqaña kaspaypas, otaq paykunaña kaspankupas, chay hinatan Diospa simintaqa willaykiku. Chay hinapitaqmi, qankunaqa iñikapurqankichis.
46015012	Kunantaqmi ichaqa, wañusqakunapuramanta Cristoq kawsarimpusqanta willayku. ¿Imaynataq qankunamanta wakinniykichisqa, wañuqkunaq kawsarimpuyninqa manan kanchu nispari ninkichis?
46015013	Sichus wañusqakuna mana kawsarimpunkumanchu karqan chayqa, manallataqmi Cristopas kawsarimpunmanchu karqan.
46015014	Sitaqchus Cristo mana kawsarimpurqanchu chayqa, willakuyniykuqa manan balinchu. Qankunaq iñiyniykichispas manallataqmi balinchu.
46015015	Diosqa Cristota kawsarichimpusqanmanta testigokunan kayku. Sichus wañusqakuna mana kawsarimpunchu chayqa, manallataqmi Diosqa Cristotapas kawsarichimpurqanchu. Hinaspachá Diospa falso testigonmanta hap'isqa kaykuman.
46015016	Sichus wañusqakuna mana kawsarimpunkuchu chayqa, manallataqmi Cristopas kawsarimpurqanchu.
46015017	Sitaqchus Cristo mana kawsarimpurqanchu chayqa, iñisqaykichisqa manan imapaqpas balinchu. Hinallataq qankunapas huchallaykichispiraqmi kashankichis.
46015018	Chay hinaqa, Cristopi wañukapuqkunapas, wañuy ñak'ariymanmi ripurqanku.
46015019	Sichus Cristopi suyakuyninchis kay pacha kawsayllapaq kanman chayqa, ¡llapa runakunamantapas aswan khuyapayanaraqmi kanchis!
46015020	Kunanmi ichaqa, wañusqakunamanta Cristoqa kawsarimpurqan. Hinan Cristoqa wañusqakunamanta ñawpaq kaq kawsarimpuq kapun.
46015021	Imaynan huk runaq chawpinta wañuy hamurqan, chay hinallataqmi, huk runaq chawpinta wañusqakunamanta kawsarimpuypas hamullarqantaq.
46015022	Imaynan Adanpi llapa runakunaqa wañupunku, chay hinallatataqmi, hayk'an Cristopi kashaqkunapas kawsachisqa kanqaku.
46015023	Ichaqa sapankataqmi kantullanmanta kawsarimpunqaku. Nawpaq kaq kawsarimpuqqa Cristopunin. Chaymantataqmi Cristo hamuqtin, paypa kaqkunaqa kawsarimpullanqakutaq.
46015024	Maypachachus llapan umalliqkunatapas, llapan kamachikuqkunatapas, llapan atiyniyoqkunatapas Cristo chinkachipunqa, hinallataq Cristoqa, qhapaq suyutapas Dios Yayaman hap'ichipunqa chayñan, p'uchukayqa chayamunqa.
46015025	Cristoqa, llapan awqankunata, chakinpa pachanman churanankaman kamachikunanpuni.
46015026	Qhepa kaq wañuchinan awqaqa wañuymi.
46015027	Tukuy imaymanakunatan Cristoq chakinpa pachanman Diosqa churarqan. Qelqaqa ninmi: ‘Diosmi, tukuy imaymanakunatapas paypa chakinpa pachanman churarqan,’ nispa. (Sal. 8:6) Chayta nispanqa, manapunin tukuy imaymanakunata Cristoq chakinpa pachanman churaqmantachu rimashan.
46015028	Ichaqa, maypachachus Diosqa tukuy imaymanakunata Churiq kamachikuyninman kasuchinqa chayñan, kikin Churipas kamachikuqman hina Diosman kasukunqa. Tukuy imaymanakunata Churiq kamachikuyninman churaqqa Diosmi! Tukuypuni kananpaq, hinallataq tukuy imaymanakunapipas kananpaqwanmi, Diosqa chayta ruwanqa.
46015029	Chaymantapas, ¿wañusqakunaq rantinpi bautisakuqkunari, imatataq ruwanqaku? Sitaqchus wañusqakuna manapuni kawsarimpunkuchu chayqa, ¿imapaqtaq wañusqakunaq rantinpiri bautisakunku?
46015030	¿Imanaqtintaq ñoqaykuri, tukuy oraslla peligropi kashayku?
46015031	Señorninchis Cristo Jesuspi, qankunamanta hatunchakuspaymi, sapa p'unchay ñoqaqa wañushaniraq.
46015032	Sichus runa kayniypi phiña animalkunawan Éfeso llaqtapi maqanakurqani chayqa, ¿ima allinniypaqtaq kanman? Hinallataq, sichus wañusqakuna mana kawsarimpunmanchu chayqa, allintan nirqanku: ‘Paqarinmi wañukapusun, chayrayku mikhuykusun, ukyaykusun,’ nispankuqa. (Isa. 22:13)
46015033	Ama pantaychischu. Mana allin rimaykunan, allin ruwaykunataqa waqllichinku.
46015034	Qankuna p'enqakunaykichispaqmi nini: ‘Wakinkunaqa manan Diosta reqsinkuchu. Chayrayku rikch'ariychis, hinaspa chanin kaqman kutiripuychis, amañataq huchallikuychisñachu.’ nispay.
46015035	Ichaqa pillapas ninmanmi: ‘¿Imaynatataq wañusqakunari kawsarimpunqaku? ¿Imayna kuerpoyoqtaq hamunqakuri?’ nispa.
46015036	¡Yaw, mana yuyayniyoq! Tarpusqayki muhu ch'ikchimunanpaq, ñawpaqtaqa wañunanraqmi.
46015037	Tarpunki chayqa, manan kasqan kuerpopunichu lloqsimunqa. Aswanpas, trigo muhuqña kaspapas, mayqen muhuqña kaspapas, ullihachanmi lloqsimunqa.
46015038	Diosmi ichaqa, munasqanman hina, kuerpota qon. Sapanka muhumantaqmi huk kuerpotaqa qon.
46015039	Manan llapa aychaqa kaq kamallachu kanku. Cheqapaq, runakunaq aychanqa, huk niraqmi. Uywakunaq aychanpas, huk niraqmi. Challwakunaq aychanpas, huk niraqmi. Hinallataq phalaq animalkunaq aychanpas, huk niraqllataqmi.
46015040	Hanaq pachapi kaqkunaq kuerponkupas kanmi. Hinallataq, hallp'a pachapi kaqkunaq kuerponkupas kallantaqmi. Ichaqa hanaq pachapi kaq kuerpokunaq k'anchariyninqa, huk niraqmi. Hinallataq, hallp'a pachapi kaq kuerpokunaq k'anchariyninpas, huk niraqllataqmi.
46015041	Intiq k'anchayninpas, huk niraqmi. Killaq k'anchayninpas, huk niraqmi. Hinallataq ch'askakunaq k'anchayninpas, huk niraqllataqmi. Chaywanpas huk ch'askaq k'anchayninqa, wak ch'askaq k'anchayninmantapas huk niraqmi.
46015042	Wañusqakunaq kawsarimpuyninpas chay hinallataqmi. Ismupuqtan p'ampakun. Ichaqa, mana hayk'aq ismuqtaqmi kawsarimpunqa.
46015043	Pisipaq qhawarisqatan p'ampakun, ichaqa k'anchariyniyoqtaqmi kawsarimpunqa. Pisi-kallpayoqtan p'ampakun, ichaqa atiyniyoqtaqmi kawsarimpunqa.
46015044	Huchapakuq aycha kuerpotan p'ampakun, ichaqa espiritual kuerpoyoqtaqmi kawsarimpunqa. Huchapakuq aycha kuerpoqa kanmi, hinallataq espiritual kaq kuerpopas kallantaqmi.
46015045	Chay hinallatataqmi Qelqapas nin: ‘Ñawpaq kaq runa Adanqa, kawsashaq almayoqmi karqan,’ nispan. (Gen. 2:7) Qhepa kaq Adantaqmi ichaqa, kawsay qokuq espíritu karqan.
46015046	Ichaqa, manan espiritual kaqchu ñawpaqtaqa karqan. Aswanpas huchapakuq aycha kuerpon ñawpaqtaqa karqan. Chaymantañan espiritual kaqqa karqan.
46015047	Ñawpaq kaq runaqa hallp'aq ñut'unmanta ruwasqan karqan. Hinan kay pachallamanta karqan. Iskay kaq runataqmi ichaqa, hanaq pachamanta Señorpuni karqan.
46015048	Imaynan hallp'aq ñut'unmanta kaqqa karqan, chay hinallapunin hallp'aq ñut'unmanta kaqkunapas kanku. Hinallataq, imaynan hanaq pachamanta kaqqa karqan, chay hinallapunin hanaq pachamanta kaqkunapas kallankutaq.
46015049	Imaynan hallp'aq ñut'unmanta kaqpa rikch'aynin karqanchis, chay hinallataqmi hanaq pachamanta kaqpa rikch'ayninpas kallasunchistaq.
46015050	Wawqe-panaykuna, kaytan nini: ‘Aychayoq, yawarniyoq runaqa, manan Diospa qhapaq suyunmanqa haykuyta atinmanchu. Nitaqmi ismuq kaqpas, mana ismuq kaqmanqa haykuyta atinmanchu,’ nispay.
46015051	Qhawariychis, huk pakasqa yachaytan niykichis: ‘Manan llapanchischu wañupusunchis. Ichaqa llapanchismi huk niray rikch'ayniyoqman tukuchisqa kasunchis.
46015052	Kornetan waqamunqa. Hinan wañusqa kaqkunaqa, mana ismuqña kawsarimpunqaku. Hinan ñoqanchispas huk niraqman tukuchisqa kasunchis. Chayrayku, p'uchukay korneta waqamuqtinqa, huk ratuchallapi, huk ñawi ch'ipiq niychallapin, chayqa kanqa.
46015053	Hinan kay ismuq kuerponchispas, mana ismuq kaqwan p'achakunanpuni. Hinallataq kay wañupuqlla kuerponchispas, mana wañuq kaqwan p'achakunanpuni.
46015054	Kay ismuq kuerponchis mana ismuq kaywan p'achakuqtinmi, hinallataq kay wañupuq kuerponchispas mana wañuq kaywan p'achakuqtinmi, kay hina qelqasqanku hunt'akunqa. Chay Qelqakunaqa kay hinatan ninku: ‘¡Atipaymi wañuytaqa oqoyarqapunña! (Isa. 25:8)
46015055	Yaw wañuy, ¿maypitaq t'urpunaykiri kashan? Yaw ukhu pacha, ¿maypitaq atipaq kayniykiri kashan?’ nispanku. (Ose. 13:14)
46015056	Wañuypa t'urpunanqa, huchan. Kamachikuy Simitaqmi huchaq atiynin.
46015057	Ichaqa, Señorninchis Jesucristoq chawpintan, Diosqa atipayta qowarqanchis. Payllamanpunitaq grasiaspas qosqa kachun.
46015058	Chay hinaqa, munakusqay wawqe-panaykuna, allin takyasqallapuni, ama kuyurispa kashaychis. Hinallataq Señorpa llank'ananpi llank'aspapas wiñashallaychispuni. Señorpaq anchatapuni llank'ayniykichis, mana yanqapaqchu kasqantaqa yachankichisñan.
46016001	T'aqasqakunapaq ofrendamantan qelqamuykichis. Imaynan Galasia probinsiapi iñiq t'aqakunaman kamachirqani, chay hinallatataq qankunapas ruwaychis.
46016002	Sapa semana qallariy p'unchaypi, sapanka hukniykichis, tarisqaykichisman hina, imallatapas sapaqman t'aqaspa waqaychaychis. Hinan ñoqa chayamuqtiy, manaña ofrendakuna hoqarikushanqañachu.
46016003	Chayamuspaytaqmi, qankunaq rimanakusqaykichisman hina, kartantinta apachisaq. Hinan chay ofrendaykichistaqa, Jerusalén llaqtaman apanqaku.
46016004	Sitaqchus ñoqa rinaypaqpas allin kanman chayqa, ñoqawanmi paykunaqa rinqaku.
46016005	Masedonia probinsiantapunin pasanay kanqa. Chaymi Masedonianta pasashaspayña qankunamanpas chayamusaykichis.
46016006	Qankunawanpaschá qhepakusaq, otaq paray tiempota chaypi kashasaq. Chaymantataq maymanchus rinay ñanman churaykuwankichis.
46016007	Kunanqa manan pasashaspallaychu qhawaykuyta munashaykichis. Aswanqa, sichus Señor munanqa chayqa, huk tiempo qankunawan qhepakuytan suyakushani.
46016008	Ichaqa, Éfeso llaqtapin Pentekostés p'unchaykama qhepakusaq.
46016009	Chaypi askha awqakunaña kashanku chaypas, llank'anaypaqmi ancha kusapuni huk hatun punku, kicharisqa kashan.
46016010	Timoteoqa Señorpa llank'ananpin ñoqa hina llank'an. Chayrayku, sichus chayamusunkichis chayqa, qankunawan mana manchaykachakuspa kashananpaq qhawariychis.
46016011	Amataq pipas Timoteota pisipaqqa hap'ichunchu. Wawqe-panakunapiwanmi paytaqa suyashani. Chayrayku, ñoqaman hamunanpaq, thak kaypi ñanman churaykamunkichis.
46016012	Wawqe Apolostan, wawqe-panakunapiwan qankunaman hamunanpaq anchatapuni rimapayarqani. Ichaqa, manapunin imaynanmantapas kunan hamuyta munarqanraqchu. Chaywanpas hayk'aqchá atinqa, chayñan qankunamanqa hamunqa.
46016013	Rikch'ashallaychispuni. Iñiypipas allin takyasqallapuni kashaychis. Qhari hinapuni sayashaychis. Hinallataq kallpachakuspallapuni kashaychis.
46016014	Tukuy ima ruwakuyniykichistapas, munakuywanpuni ruwashaychis.
46016015	Wawqe-panaykuna, Estefanaspa familianqa Akaya probinsiapi ñawpaq kaq rurun. Paykunaqa t'aqasqakunata serbinankupaqmi yuyaykukurqanku. Chaytaqa ñan yachankichisña.
46016016	Paykunaman, hinallataq llapan mana thanispa llank'aypi yanapakuqkunaman, kasukunaykichispaqmi balikuykichis.
46016017	Estefanaspiwan, Fortunatopiwan, Akaikopiwanmi qankunaq mana yanapawasqaykichista, yanapawarqanku. Chaymi paykunaq chayamusqankumanta kusikuni.
46016018	Paykunan espirituyta, hinallataq espirituykichistapas thak kayman churarqanku. Chayrayku paykunataqa allintapuni qhawariychis.
46016019	Asia probinsiapi kashaq iñiq t'aqakunan napaykamusunkichis. Aquilapas, Prisilapas, hinallataq wasinpi kashaq iñiq t'aqapas, Señorpi tukuy sonqomantapunin napaykamusunkichis.
46016020	Llapallan wawqe-panakunan napaykamusunkichis. Qankunapas ch'uya much'aykuywan hukkuna-hukkunawan napaykunakuychis.
46016021	Ñoqa Pablon, kay napaykukuyta kikin makiywanpuni qelqamuykichis.
46016022	Sichus pipas Señor Jesucristota mana munakunchu chayqa, ñakasqa kachun. ¡Señorqa hamushanmi!
46016023	Señor Jesucristoq allinpaq qokuynin qankunawanpuni kachun.
46016024	Cristo Jesuspi munakuyniyqa llapallaykichiswanpuni kachun. Ahinapuni kachun.
47001001	Ñoqa Pabloqa, Diospa munayninman hina, Jesucristoq apostolninmi kani. Wawqe Timoteopas ñoqawanmi kashan. Hinan Korinto llaqtapi kashaq Diospa iñiq t'aqanmanwan, Akaya probinsiantinpi kashaq llapallan t'aqasqakunamanwan qelqamuykichis.
47001002	Dios Yayanchispa, hinallataq Señor Jesucristoq allinpaq qokuyninpas, thak kayninpas qankunawanpuni kachun.
47001003	Señorninchis Jesucristoq Yayan Diosqa saminchasqapuni kachun. Yanapaykukuqpuni Yayaqa, hinallataq tukuypi sonqochaykukuq Diosqa paymi.
47001004	Tukuy ñak'ariyninchiskunapi sonqochawaqninchisqa Paymi. Imaynatachus Diosqa sonqochawanchis, chay hinallatataqmi ñoqanchispas tukuy ñak'ariypi kashaqkunatapas sonqochayta atisunman.
47001005	Imaynan Cristoq ñak'ariyninkuna ñoqanchispi llimp'arishan, chay hinallataqmi kikin Cristoq chawpintapuni ñoqanchispa sonqochayninchispas llimp'arishan.
47001006	Ichaqa sichus ñoqaykuta ñak'arichiwanku chayqa, qankunata Dios sonqochanasunkichispaq, hinallataq qespichinasunkichispaqmi ñak'arichiwanku. Otaq, sichus sonqo- chasqaña kayku chaypas, qankuna sonqochasqa, hinallataq qespichisqa kanaykichispaqmi sonqochasqaqa kayku. Kasqan ñoqaykuq ñak'ariyllaykutataq qankunapas kallpawan muchukunaykichispaqmi, chayqa ruwasqa karqan.
47001007	Imaynan qankunaqa ñak'ariqmasiykuna kankichis, chay hinallataqmi ñoqaykuwan kuska sonqochasqa kallankichistaq. Chaytan yachayku. Chayraykun qankunamanta suyakuyniykuqa allin takyasqapuni kashan.
47001008	Sinchi ñak'ariykunawanmi manaña kallpaykupas karqanchu. Hinan manaña kawsanaykupaqpas yuyarqaykuñachu. Chayraykun wawqe-panaykuna, Asia probinsiapi imaymana ñak'ariykuna hamuwasqankutaqa yachanaykichistapuni munayku.
47001009	Ichaqa wañuchinapaqña kasqaykutan yuyarqayku. Chaymi manaña ñoqaykupi sonqo churayniykuqa karqanchu. Aswanpas wañusqakunata kawsarichiq Diosllapiñan sonqo churayniykuqa kasharqan.
47001010	Diosmi haqaynaniraq wañuymanta kacharichiwarqanku, hinallataq kacharichishawankupas. Wañuymanta kacharichiwanankutapas payllapitaqmi suyakushayku.
47001011	Qankunapas ñoqaykupaq mañakuspaykichisqa yanapawashankikun. Chay hinapi, Diospa ruwana qowasqankumanta mayta mañakuyniykichispa chawpinta askha runakunapas Diosman grasiasta qonqaku.
47001012	Ñoqaykuq rimarikuyniykuqa kaymi: Konsiensiaykun imaynatachus kay pachapi kawsasqaykuta willakun. Anchatapuniqa imaynatachus qankunaq ñawpaqeykichispi kawsasqaykuta willakun. Ñoqaykuqa ch'ulla yuyayllawan, hinallataq Diosmanta hamuq sut'i sonqoykuwanmi kawsarqayku. Manan aycha runaq yachayninman hinachu, aswanpas Diospa allinpaq qokuyninman hinan kawsarqayku.
47001013	Ñoqaykuqa manan ñawinchaspaykichis, entiendisqaykichismanta wakkunatachu qelqamurqaykiku. Ichaqa, hunt'asqatapuni entiendinaykichistan suyakushani.
47001014	Qankunaqa wakillantapas entiendirqankichisñan, hinan ñoqaykuqa hatunchakunaykichispaq kayku. Chay hinallataqmi qankunapas Señor Jesuspa hamunan p'unchaypi hatunchakunaykupaq kankichis.
47001015	Chaypi sonqo churayniyoqmi, ñawpaqta qankunaman hamuytaqa yuyaykurqani. Chaywantaqmi iskay kutipiraq samin chayqa kapusunkichis.
47001016	Hinan qankunaq kasqaykichismanta, Masedonia probinsiaman riyta yuyaykusharqani. Masedonia probinsiamantataq wakmanta qankunaman kutimuyta yuyaykusharqani. Hinaspataq Judea probinsiaman rinay ñanman churaykuwanaykichispaq yuyaykusharqani.
47001017	¿Chayta yuyaykuspayqa, munayniyman hinalla ruwanaypaqchu yuyaykunkichis? Icha, ¿imatachus ruwayta munaspa, ‘arí’ nisqaypas, otaq ‘manan’ nisqaypas aychaman hinalla yuyaykusqayqa kananpaqchu yuyaykunkichis?
47001018	Ichaqa, imaynan Diosqa hunt'aqllapuni, chay hinallataqmi ñoqayku qankunaman ‘arí,’ nispa, otaq ‘manan,’ nispa nisqaykuqa manan kanmanchu.
47001019	Silvanopas, Timoteopas, hinallataq ñoqapas Jesucristoqa Diospa Churinpuni kasqantan qankunaman willarqayku. Willakuyniykuqa manan ‘arí,’ nispa nisqachu, nitaq ‘manan,’ nispa nisqachu karqan. Aswanpas Jesucristopi ‘arí,’ nispa nisqallapunin karqan.
47001020	Diospa tukuy promesankunaqa Jesucristopin ‘arí,’ nispa nisqallapuni kashan. Chay hinaqa, Jesucristollapitaqmi ‘ahinapuni kachun,’ nispa niypas kashan. Hinan runakunaqa ñoqaykuq chawpiykuta Diosta yupaychanqaku.
47001021	Diostaqmi, ñoqaykuta qankunatawan kuska Cristopi takyachiqniykuqa. Payllapunitaqmi hawiykuqniykupas.
47001022	Hinallataq sellowan selloqninchispas paymi. Espirituta sonqonchispi garantiata churaqninchispas payllataqmi.
47001023	Ñoqaqa almaypa testigon kananpaqmi Diosta waqyakuni. Qankunata mana llakichinayraykutaqmi manaraq Korinto llaqtamanqa hamunichu.
47001024	Iñiyniykichishawataqmi, qaqa takyasqa kashankichis. Chayraykun mana iñiyniykichismantachu munaychakushaykuqa. Aswanpas kusikunaykichispaq yanapaykuqkunan kayku.
47002001	Ñoqa kikiytaqmi ichaqa, ama qankunata yapamanta llakichinaypaq manaña hamuyta yuyaykukuni.
47002002	Sichus ñoqa llakichiqniykichis kani chayqa, ¿pitaq ñoqaq kusichiqniyri kanqa? ¿Chay llakichisqay runachu kusichiqniyri kanqa?
47002003	Qankunaqa ñoqaq kasqan kusikuyniywan llapa kusisqa kasqaykichismantan llapaykichispi sonqo churayniyoq kashani. Chaywanpas, ñoqa chayamuspay, pikunachus kusichiwanankupaq kaqkunamanta, mana llakisqa kashanaypaqmi qankunaman qelqamurqaykichis.
47002004	Sinchi ñak'ariypi, hinallataq sonqoypi sinchi llakisqa kaspaymi, askha weqeywan qelqamurqaykichis. Manan qankunata llakichinaypaqchu, aswanpas may hinatachus munakuykichis, chayta yachanaykichispaqmi qelqamurqaykichis.
47002005	Ichaqa, sichus pipas ñoqata llakichiwarqan chayqa, manan ñoqallatachu llakichiwarqan. Aswanpas llapaykichistan llakichisunkichis. Chaytaqa, mana yapaykuspallaymi nini.
47002006	Chay hina runapaqqa, askha runakunaq anyaykusqanku chayllaña kachun.
47002007	Chay hinaña kanman chaypas, ama sinchi llakikuypa ñit'iykusqan kashananpaq, pampachaychis, hinallataq sonqochaykuychis.
47002008	Chay runata wakmanta munaykukunaykichispaqmi balikuykichis.
47002009	Tukuy imaymanapi kasukuq kasqaykichistan yachayta munarqani. Chayraykun qelqamurqaykichis.
47002010	Sichus mayqentapas pampacharqani chayqa, Cristoq ñawpaqenpin qankunarayku pampacharqani. Chayraykun pampachasqaykichis runataqa ñoqapas pampachallanitaq.
47002011	Satanaspa yachaysapa kayninwan q'otuq kasqantaqa yachanchismi. Chayraykun, Satanasqa ñawparqospan ama atipawananchispaq pampacharqani.
47002012	Troas llaqtamanmi, Cristoq allin willakuyninta willanaypaq chayarqani. Hinan chaypi willanaypaq Señorpa huk punku kicharisqanta tarirqani.
47002013	Chaywanpas, wawqey Titota chaypi mana tarispaymi, mana espirituypi thakchu karqani. Hinan paykunamanta despidikuspay, Masedonia probinsiaman puriripurqani.
47002014	Ichaqa, Diosmi ñawpaqllamanpuni Cristopi llallichispa pusakuwanchis. Hinallataqmi, Diosta reqsiypa, sumaq q'apaynintapas, ñoqanchispa chawpinchista tukuy cheqasman rikuchin. Chaymantan Diosman grasiasta qoni.
47002015	Qespisqa kaqkunapurapipas, hinallataq wañuy ñak'ariyman riqkunapurapipas, Diospaqqa Cristoq sumaq q'apayninmi kanchis.
47002016	Wañuy ñak'ariyman riqkunapaqqa wañuypaq wañuy q'apaymi. Qespisqa kaqkunapaqtaqmi ichaqa, kawsaypaq kawsay q'apayllataq kanpas. Hinaqa, ¿pitaq chay imaymanakunata yuyayninpi entiendinanpaq wakichisqari kashan?
47002017	Askha runakunan Diospa siminta waqllichispa qhatushanku. Ñoqaykuqa, manan paykuna hinachu kayku. Aswanpas Diospa ñawpaqenpin, hinallataq Diospa kamachinkuna hinapuni, sut'i sonqowan Cristopi rimayku.
47003001	Ñoqaykuqa, ¿kikiykuta wakmanta rekomiendakuytachu qallarisaqku? Wakinkunaqa qankunaman rekomiendakuy kartakunataraqmi nesesitanku. Hukkunataq qankunamanta rekomiendakuy kartakunataraq nesesitanku. ¿Chay hina kartakunataraqchu ñoqaykuqa nesesitayku?
47003002	Sonqoykupi Diospa qelqasqan ñoqaykuq rekomiendakuy kartaykuqa qankunan kankichis. Hinan llapa runakuna reqsisunkichis, hinallataq ñawinchasunkichispas.
47003003	Ñoqaykuq qosqayku Cristoq kartankunan qankunaqa kankichis. Manan tintawanchu, aswanpas kawsashaq Diospa Espiritunwan qelqasqan karqan. Manan p'alta rumipichu, aswanpas runakunaq aycha sonqonkupi qelqasqan karqan.
47003004	Cristoq chawpintan, Diospa ñawpaqenpi, chay sonqo churayniykuqa kashan.
47003005	Manan ima ruwasqaykupas ñoqaykuq kikiykumanta hamusqanta yuyaykuytaqa atiykumanchu. Aswanpas, imapas ruwayta atisqaykuqa, Diosmantan hamun.
47003006	Kamachikuy Simi qelqaqa wañuchinmi. Espiritutaqmi ichaqa kawsachin. Chayraykun, Dios kikinpuni, mosoq rimanakuyninpi, llank'ay atiq kanaykupaq churawarqanku. Hinaqa, manan Kamachikuy Simi qelqapi llank'aqkunachu kayku. Aswanpas Espiritupi llank'aqkunan kayku.
47003007	Rumipi Diospa qelqasqan qelqakunaqa k'ancharispan hamurqan. Hinan wañuypaq llank'ana karqan. Hinaqtinmi, Moisespa uyan k'ancharishaq kasqanrayku, Israelpa wawankunaqa mana uyanta rikuyta atirqankuchu. Chay k'anchariynintaqmi chinkaripushallarqan.
47003008	Sichus chay hina kaqtinqa, ¿manachu espiritual llank'anari aswan k'anchariyniyoqraq kanman?
47003009	Sichus huchachanapaq llank'ana ancha k'ancharishaq karqan chayqa, aswantaraqchá chaninman tukuchinapaq llank'anaqa k'ancharinqa.
47003010	Chay kamachikuypa k'anchariyninqa, kunan kaq aswan k'ancharishaq kaqwan wakichachiqtinchisqa manan imanmanpas aypanchu.
47003011	Sichus chay chinkaripuq kaqllapas sumaq k'anchariyniyoq karqan chayqa, mana hayk'aq chinkaripuq kaqqa, aswan k'anchariyniyoqraqmi kanqa.
47003012	Hinaqa, chay suyakuyniyoq kaspaykun, ancha sonqo churaywanqa kawsashayku.
47003013	Amayá Moisés hinaqa kasunchu. Payqa, uyanpa k'anchariynin chinkaripushasqanta, Israel llaqtaq wawankuna mana allintapuni rikunankupaqmi, uyanta qatakur- qan.
47003014	Kunan p'unchaykaman ñawpa rimanakuytaqa ñawinchanku. Chaywanpas ichaqa, iman kaq uyanku qatarusqallan kashanku. Chay qatasqataqa, Cristoq chawpillantapunin q'alarakuyta atikun. Chayraykun paykunaq yuyayninkuqa tutayachisqallapuni kashan.
47003015	Ichaqa Moisespa qelqasqanta sapa kuti ñawinchaqtinkupas, kunan p'unchaykamaraqmi, paykunaq sonqonkuqa qatanawan qatarusqa kashan.
47003016	Ichaqa, pillapas Señorman kutirikuqtintaqmi, qatanaqa qechusqa kapunqa.
47003017	Señorqa Espiritupunin. Maypichus Señorpa Espíritun kashan chayqa, chaypin kacharichisqa kayqa kashan.
47003018	Llapallanchispa uyanchismantataqmi chay pakawaqninchis qatasqata Señorqa q'alarawanchis. Huk espejopi hinataqmi Señorpa k'anchariyninta k'ancharichinchis. Chay hinapin, chay k'anchariypa rikch'aynin aswan-aswan k'anchariyniyoq kapuwananchispaq, huk nirayman t'ikrawanchis. Chay k'anchariyqa Señorpan. Payqa, Espiritupunitaqmi kanpas.
47004001	Chay hinaqa, Diospa yanapakuyninman hina qowasqanku, kay llank'anaqa kapuwankun. Chaymi manapuni pisipaykuchu.
47004002	Pakallapi p'enqay ruwaykunatan ichaqa, saqepuyku. Manataqmi yachaysapa kaywan urmachispachu, nitaq Diospa siminta waqllichispachu purishayku. Aswanpas Diospa ñawpaqenpi, llapa runaq konsiensianman, cheqaq kaqta rikuchispaykun reqsichikuyku.
47004003	Ichaqa, sichus kay allin willakuyniyku qatasqaraq kashan chayqa, wañuy ñak'ariyman riqkunallapaqmi qatasqaqa kashan.
47004004	Hinaqa, kay pachapi kashaq diosmi mana iñiqkunaq yuyayninkutaqa tutayachirqan. Hinan k'ancharishaq Cristoq allin willakuynin mana k'anchaykunanpaq tutayachirqan. Cristoqa, Diospa rikch'ayninpunitaqmi kanpas.
47004005	Manan ñoqayku kikiykumantachu willakuyku. Aswanpas Cristo Jesusqa Señorpuni kasqantan willayku. Ñoqaykutataqmi, Jesusrayku qankunaq kamachiykichis kasqaykuta willakuyku.
47004006	Diosmi, k'anchayta tutayaq ukhumanta k'ancharimunanpaq kamachirqan. Payllataqmi, Jesucristoq uyanpi Diospa k'anchariyninta reqsinanchispaq sonqonchispipas k'ancharirqan.
47004007	Chay tukuywanpas, kay ancha balorniyoq qhapaq kayqa, t'urumanta qerokunapin kapuwanchis. Chay ancha atiyniyoq kayqa, manan ñoqanchismantachu hamun. Aswanpas Diosmantan hamun.
47004008	Tukuy imaymanapi ñak'arichisqan kashayku, ichaqa manataqmi ñit'iykusqapunichu kashayku. Llakisqan kashayku, ichaqa manataqmi sinchita llakipakuspachu kashayku.
47004009	Qatiykachasqan kashayku, ichaqa manataqmi wikch'urparisqachu kashayku. Maqaykuspa urmachisqan kashayku, ichaqa manataqmi wañuchisqachu kashayku.
47004010	Señor Jesuspa wañusqantan aycha kuerpoykupi tukuy cheqasman apashaykupuni. Chay hinapin Jesuspa kawsayninqa aycha kuerpoykupi rikuchikunqa.
47004011	Ñoqayku kawsashaqkunapas, Jesusraykun wañuyman hap'ichisqallapuni kashayku. Chay hinapin Jesuspa kawsayninqa wañuq aycha kuerpoykupi rikuchisqa kanqa.
47004012	Chay hinapin, ñoqaykupiqa wañuyllapuni llank'aspa kashan. Qankunapitaqmi ichaqa, kawsayllapuni llank'aspa kashan.
47004013	Chaywanpas, Qelqaq nisqanman hinaqa, ch'ulla iñiy espiritullan kapuwanchis. Qelqataqmi nin: ‘Kreerqanin, chaymi rimarqani,’ nispan. (Sal. 116:10) Chaymi ñoqaykupas kreeyku. Chayraykutaqmi rimariykupas.
47004014	Pichus Señor Jesusta kawsarichimpurqan, payllataqmi ñoqanchistapas Jesuspa chawpinta kawsarichimpuwasunchis. Chaytaqa yachanchismi. Hinaspa qankunawan kuskata paypa ñawpaqenman qayllaykuchiwasunchis.
47004015	Llapan kay imaymanakunapas qankunaq allinniykichispaqmi pasashan. Chay hinapi Diospa allinpaq qokuyninqa askha runakunaq chawpinta mast'arikunanpaq, hinallataq Diosqa hatunchasqa kananpaq grasiasta qoypas askhayanqa.
47004016	Chay hinaqa, manapunin pisipaykuchu. Aswanmi hinaña aycha kuerpoyku pisi-kallpayapushan chaypas, espirituykuqa p'unchaymanta p'unchaymanmi mosoqyashan.
47004017	Ñoqaykuq ñak'ariyniykuqa huk ratullan, hinallataq pisillataqmi kanpas. Chay ñak'ariyniykutaqmi, wiñay k'anchariyta ñoqaykupi rurun. Chay k'anchariytaqmi, ñak'ariyniykumantapas aswan-aswan balorniyoqqa.
47004018	Rikusqanchis kaqkunaqa, pisi tiempollapaqmi kanku. Mana rikusqanchis kaqkunataqmi ichaqa, wiñay-wiñaypaqpuni kanku. Chayraykun, ñoqaykuqa rikusqa kaqkunataqa mana qhawaykuchu. Aswanpas mana rikusqa kaqkunallatan qhawayku.
47005001	Kay kuerponchis kay pachapi karpa hina pisi tiempollapaq kasqantaqa yachanchismi. Sichus chay karpa thunikapun chayqa, huk hatarichisqa wasin Diospa wakichipuwasqanchis kapuwanchis. Chay hanaq pachapi wiñay-wiñaypaq wasiqa, manan runakunaq makinwan ruwasqachu kashan.
47005002	Chayraykun, kay karpapiqa llakipakuspa waqashanchis. Hinallataq hanaq pachapi kaq wasinchiswan, Diospa p'achachiwananchistaqa munashanchispuni.
47005003	Chay hinaqa, sichus p'achachiwasunchis chayqa, manañan q'alallañachu tarikusunchis.
47005004	Ñoqanchis kay karpapiraq kashaqkunaqa, ñak'arichisqa kasqanchisraykun llakipakuspa waqashanchis. Cheqaqtapunin q'alata ch'utisqa kaytaqa manapuni munasunmanchu. Aswanpas wañuyqa kawsaypa millp'usqan kananpaq mosoqmanta p'achachisqa kaytan munashanchis.
47005005	Ichaqa, chaypaqpunin Diosqa wakichiwarqanchis. Paymi chaykuna hunt'akunanpaq, Espiritunta garantía kananpaq qowarqanchis.
47005006	Sonqo churayniyoqpunin kawsashanchis. Hinallataq aycha kuerpopi kawsashaspa, manaraq Señorwan kuskaraqchu kashasqanchistaqa yachanchismi.
47005007	Manan imapas rikusqanchisraykuchu purishanchis. Aswanpas iñisqanchisraykun purishanchis.
47005008	Ichaqa, aycha kuerpota saqepuspa, Señorwan kuskallaña kawsakuytan aswantaqa munashanchis. Chayrayku, sonqo churayniyoqpuni kawsashasun.
47005009	Chay hinaqa, kaypi kawsashaspapas, otaq aycha kuerpota saqepuspapas, Señorta kusichiqllapuni kashanapaq kallpachakusun.
47005010	Llapallanchismi Cristoq chaninchana tiyanan qayllapiqa rikhurinanchispuni kashan. Aycha kuerpopi kawsashaspa, allin kaqtapas, otaq mana allin kaqtapas ruwasqanchisman hina chaskinanchispaqmi sapanka hukninchis rikhurinanchispuni kashan.
47005011	Hinaqtinmi Señor manchakuna kasqanta yachaspayku, runakunataqa uyachiyku. Diostaqmi ichaqa, imaynachus kasqaykuta sut'ita reqsiwanku. Qankunaq konsiensiaykichispipas chay hina reqsiwayniykichisqa allinmi kanman.
47005012	Manan ñoqaykuqa huktawanchu kikiykuta qankunaman rekomiendakuyku. Wakinkunan ichaqa, mana sonqopi kaqkunamantachu, aswanpas rikusqa kaqkunallamanta hatunchakunku. Chay hina kaqkunaman kutichinaykichispaqmi, ñoqaykumanta rimarikunaykichispaq tiempota qoykiku.
47005013	Sichus waq'ayasqa kashayku chayqa, Diospaqmi chay hina kashayku. Sitaqchus chanin yuyayniykupi kashayku chayqa, qankunapaqmi chay hinaqa kashayku.
47005014	Cristoq munakuyninmi tanqawanchis. Kay hina kasqantataqmi allintapuni entiendinanchis. Sichus ch'ulla runalla llapa runapaq wañurqan chayqa, llapallanmi wañupusqakuña karqan.
47005015	Cristoqa, llapapaqmi wañurqan. Chaymi kawsaqkunaqa, manaña paykuna kikinkupaqchu kawsananku. Aswanpas pichus paykunarayku wañuq, hinallataq kawsarimpuq Cristollapaqña kawsananku.
47005016	Hinaqa, kunanmanta ñawpaqmanqa, manan pitapas aychaman hinaqa reqsiykuchu. Ichaqa, sichus Cristota aychaman hina reqsirqayku chayqa, kunanqa manañan chay hinatañachu payta reqsiyku.
47005017	Chay hinaqa, sichus pipas Cristopi kashan chayqa, mosoq kamasqa runañan kapun. Mawk'a kaqkunaqa tukukapunñan. Qhawariy, tukuy imaymanakunapas mosoqyachisqañan kapun.
47005018	Tukuy chaykunataqmi Diosmanta hamun. Diosmi pay kikinwan Jesucristoq chawpinta allipunachiwanchis. Hinan allipunachiy llank'anata qowarqanchis.
47005019	Huk niypiqa, Diosmi kay pacha runakunata pay kikinwan Cristopi allipunachirqan. Payqa, manan runakunata huchankumanta huchacharqanchu. Ñoqanchismantaqmi chay allipunachiy willakuytaqa saqewarqanchis.
47005020	Chay hinaqa, Cristoq sutinpi rimariqkunan kayku. Ñoqaykuq chawpiykuta Diospas balikushasunkichisman hinan, Cristoq sutinpi balikuykiku: ‘¡Dioswan allipunapuychis!’ nispayku.
47005021	Mana huchayoq Cristotan, Diosqa ñoqanchisrayku huchayoqman tukuchirqan. Chaytan, Cristopi chaninman tukuchiwananchispaq Diosqa ruwarqan.
47006001	Chay hinaqa, ñoqaykupas qankunawan llank'aysikuqkuna hinapunin kayku. Chaymi Diospa allinpaq qokuyninta chaskisqaykichis, mana yanqapaqchu kananpaq kallpanchamuykiku.
47006002	Diosqa ninmi: ‘Chaskiykuna tiempopin uyarirqayki. Qespichina p'unchaypin yanapaykurqayki,’ nispa. (Isa. 49:8) Chayrayku qhawariychis, kunanmi chaskikuna tiempoqa kashan. Hinallataq qhawariychis, kunanmi Diospa qespichinan p'unchayqa kashan.
47006003	Diospaq llank'asqayku mana pisinchasqa kananpaqmi, mana pimanpas ima misk'anatapas churarqaykuchu.
47006004	Aswanmi Diospaq llank'aqninkuna hina, tukuypi reqsichikuyku. Anchatapunitaqmi pasiensiakuyku. Runakunaq ñak'arichisqanmi kayku. Pisichikuykunapi, hinallataq llakikuykunapin tarikuyku.
47006005	Waqtaykuwankun, hinallataq karselmanmi wisq'awanku. Runa ch'aqwaraykunapi, hinallataq sasata llank'aykunapin tarikuyku. Mana puñusqa, hinallataq yarqasqan tarikuyku.
47006006	Ch'uya kaypin kawsashayku, yachayniyoqtaqmi kayku. Pasiensiayoqmi kayku, hinallataq allin kasqaykutapas, sumaq sonqo kasqaykutapas rikuchikuykun. Santo Espiritupi, hinallataq mana iskay-uya munakuypin kashayku.
47006007	Cheqaq kaqtan rimayku, hinallataq Diospa atiyninpin llank'ayku. Paña makiykupi, hinallataq lloq'e makiykupipas chanin kay armakunatan hap'ishayku.
47006008	Wakinkunaqa allinpaqmi qhawariwanku. Hukkunataqmi ichaqa, pisipaq qhawariwanku. Wakin runakunaqa ñoqaykumantan allinta rimanku. Hukkunataqmi ichaqa, ñoqaykumanta mana allinta rimanku. Wakinkunan q'otukuqkuna niwanku. Hukkunataqmi ichaqa, cheqaqta rimaq niwanku.
47006009	Wakinkunapaqqa mana reqsisqan kayku. Hukkunapaqtaqmi ichaqa, allin reqsisqapuni kayku. Wañupuqkuna hinan kashayku. Ichaqa, qhawariychis, kawsashaykuraqmi. Soq'aykusqa hinan kashayku. Manataqmi ichaqa, wañuchisqachu kashayku.
47006010	Khuyay hinaña kashayku chaypas, kusisqallapunitaqmi kashayku. Wakcha hinan kashayku. Askhatataqmi ichaqa qhapaqyachiyku. Mana imayoqpas kaykuman hinan kashayku. Ichaqa, llapan kaqniyoqtaqmi kayku.
47006011	Yaw Korinto llaqtayoq runakuna, sonqoykuta kicharispaykun, ancha sut'itapuni rimaykurqaykiku.
47006012	Qankunapaqqa manan sonqoykuta wisq'aykurqaykuchu. Qankunan ichaqa, sonqoykichista ñoqaykupaq wisq'aykurqankichis.
47006013	Kikillantataq kutichinaypaqmi, wawaykunata hinapuni qankunamanpas rimaykuykichis: ‘¡Qankunapas sonqoykichista kichariykullawaykutaq!’ nispay.
47006014	Mana wakiq yugupiqa amapuni mana iñiqkunawanqa masachakuychischu. Hinaqa, ¿imaynatataq chanin kaqwan, mana chanin kaqwanri hukllachakunman? ¿K'anchaywan laqha-tutayaqwanri, ima huk sonqolla kawsaytaq kanman?
47006015	¿Cristowan Belealwanri, imaynatataq sonqota tupachinkuman? ¿Iñiqkunawan mana iñiqkunawanri, ima ruwaytataq atinkuman?
47006016	¿Diospaq t'aqasqa cheqaswan idolokunawanri, imaynatataq tupanman? Ñoqanchisqa kawsaq Diospa t'aqasqan cheqasmi kanchis. Diosqa nirqanmi: ‘Paykunapurapin tiyasaq, hinallataq purisaqpas. Ñoqan Diosninku kasaq. Paykunataqmi llaqtay kanqaku,’ nispa. (Eze. 37:27)
47006017	Chayraykun Señorqa nillantaq: ‘¡Paykunaq chawpinkumanta lloqsiychis, hinallataq t'aqakuychis! Qhelli kaqtaqa, ama tupaykullaychispaschu. Hinan ñoqaqa chaskisaykichis,’ nispan. (Isa. 52:11)
47006018	Tukuy Atiyniyoq Señorqa nillantaqmi: ‘Qankunaq Yayaykichismi kasaq. Qankunataqmi churiykuna, hinallataq ususiykuna kankichis,’ nispan. (2 Sam. 7:14)
47007001	Chay hinaqa, munakusqaykuna, chay hina promesayoqña kashaspaqa, aycha kuerponchispipas, espiritunchispipas, lliw qhelli kaqkunamanta ch'uyanchakusunchis. Hinan Diosta manchakuypi, k'apak ch'uya kayman aypasunchis.
47007002	Manan pitapas ima mana allintapas ruwarqaykuchu, nitaqmi waqllichirqaykuchu, nillataqmi q'oturqaykupaschu. Chay hinaqa, chaskiykuwaykuyá.
47007003	Kuska wañunanchispaqpas, kuska kawsananchispaqpas, sonqoykupiñan kashankichis. Chaytaqa ñawpaqmantañan nirqaykichis. Chaymi mana huchachanaypaqchu chaytaqa nini.
47007004	Qankunapin ancha sonqo churayniyqa kapuwan. Qankunamantaqa anchatapunin hatunchakuni. Sonqochasqa kaywanmi hunt'aykusqa kashani. Hinallataq tukuy ñak'arisqaykupipas kusikuywan ancha hunt'aykusqapunin kashani.
47007005	Cheqapaqmi, Masedonia probinsiaman hamuqtiykuqa, mana ima samaykuypas aycha kuerpoykupaq karqanchu. Aswanpas tukuypin ñak'ariykuna kawarqanku. Huk niypiqa, hawamantan churanakuykuna kawarqanku. Ukhupitaqmi manchapakuykuna kawarqanku.
47007006	Diosmi ichaqa, huch'uyaykukuqkunata sonqochaykun. Hinan Titoq hamusqanpa chawpinta ñoqaykutapas sonqochawarqanku.
47007007	Manan Titoq hamusqallanwanchu, aswanpas payta sonqochamusqaykichiswanmi ñoqaykupas sonqochasqallataq karqayku. Rikuykuyta munawasqaykichistapas, ñoqamanta waqasqaykichistapas, llakikuwasqaykichistapas Titon willawarqan. Chaywanmi aswan-aswantaraqqa kusikurqani.
47007008	Sichus chay apachimusqay kartawan llakirichirqaykichis chayqa, chaymantan ñawpaqtaqa ñakapakurqani. Ichaqa chay karta pisi tiempollapaq llakirichisqanta reparaspaymi, kunanqa manaña ñakapakunichu.
47007009	Kunantaqmi, mana qankunaq llakikuyniykichismantachu kusikuni. Aswanpas chay llakikuyniykichis- wanmi yuyayman kutirikurqankichis. Chaymantan kusikuniqa. Qankunaqa Diospa munasqanman hinan llakichisqa karqankichis. Chaymi mana ñoqaykumantaqa ima mana allintapas chaskirqankichischu.
47007010	Diosmanta hamuq llakikuyqa, runakunaq yuyayman kutirikunankupaqmi. Runakunaq yuyayman kutirikuyninkutaqmi qespichisqa kanankupaq karqan. Manataqmi imamantapas ñakapakunankupaq kanchu. Kay pachaq llakichiyninmi ichaqa, runakunaq wañupuyninta apamun.
47007011	Imachus pasasqasunkichista qhawariychis. Diospa munayninman hinan, llakichisqaqa karqankichis. ¡Chay llakikuytaqmi, allin kaqta ruwanaykichispaq may hinataraq k'uchi kaytapas, defiendikuq kaytapas, phiñasqa kaytapas, manchaykukuq kaytapas, ruphashaq munakuytapas, wañukuqraq kaytapas, usqhaylla chaninchaytapas rururqan! Ichaqa tukuypi, hinallataq chay pasasqanpi mana huchayoqpunin rikuchikurqankichis.
47007012	Chay hinaqa, qelqamurqaykichisña chaypas, manan chay mana chaninta ruwaq runaraykuchu, nitaq chay mana chaninta muchuq runaraykupaschu qelqamurqaykichis. Aswanpas ñoqaykupaq k'uchi kayniykichis, qankunapurapi, hinallataq Diospa ñawpaqenpi rikuchikunanpaqmi qelqamurqaykichis.
47007013	Chaymi ñoqaykupas, sonqochayniykichiswan sonqochasqa karqayku. Ichaqa, chaymantapas, Titoq espirituntaqa llapaykichismi kallpacharqankichis, hinan payqa kusikurqan. Chay sonqochasqaykichiswanchus paypas kusikurqan chayqa, ñoqaykupas aswantaraqmi kusikullaykutaq.
47007014	Sichus Titoman qankunamanta hatunchakurqani chayqa, manapunin p'enqachisqachu karqani. Aswanmi llapantapas cheqaqtapuni qankunamanqa willarqaykiku. Chay hinallataqmi, Titoman qankunamanta hatunchakuyniykupas cheqaqpuni karqan.
47007015	Paymi llapallaykichispa kasukuyniykichista yuyarin. Hinallataq, imaynatachus manchakuywan, khatatataywan, chaskiykusqaykichistapas yuyarin. Chaymi kunanqa paypa munakuynin qankunapaq aswantaraq yapakushan.
47007016	Tukuy imamanta qankunapi sonqo churayniyoqmi kashani. Chaymi kusikuni.
47008001	Kunantaq wawqe-panaykuna, Masedonia probinsiapi kashaq iñiq t'aqakunaman Diospa allinpaq qokuynin qosqa kasqanta willamuykiku.
47008002	Paykunaqa ñak'ariykunata, hinallataq sinchi pruebakunatan pasarqanku. Ancha kusikuyniyoq, hinalla- taq sinchi wakchakunan karqanku. Chaywanpas ichaqa, qoykukuyninkupin qhapaqllaña karqanku.
47008003	Paykunaqa, kikinkuq atisqankuman hinan qorqanku. Chay atisqankumantapas aswantaraqmi qorqanku. Chay kikinkuq munasqankuman hina qosqankumantan willakuni.
47008004	Hinallataq t'aqasqakunapaq serbiyninkupi qoykukuy ofrendankuta chaskiykunaykupaqmi paykuna kikinku anchatapuni balikuwarqanku.
47008005	Manataqmi suyakusqaykuman hinallachu, aswanpas paykuna kikinkutan Diospa munayninman hina, Señorman hap'iykuchikurqanku. Hinan ñoqaykumanpas hap'iykuchikullarqankutaq.
47008006	Titon, ñawpaqta qankunapi llank'anataqa qallarirqan. Hinan kay allinpaq qokuy ofrendata hoqarinanpaq paytaqa kallpanchaykurqayku.
47008007	Qankunan ichaqa, tukuy imaymanakunapipas askhayashankichis. Iñiypipas, rimaypipas, yachaypipas, tukuy k'uchi kaypipas, ñoqaykuta munakuypipas anchatapunin askhayashankichis. Chay hinallatapuni chay ofrenda qokuypipas askhayashaychis.
47008008	Manan kamachikushaymanpas hinachu rimashani. Aswanpas hukkunaq k'uchi kayninkuwan kuskachaspa, munakuyniykichis cheqaqchus, icha manachus kasqanta yachanaypaqmi chaytaqa rimashani.
47008009	Señorninchis Jesucristoq allinpaq qokuynintaqa ñan reqsinkichisña. Payqa, qhapaq kashaspapas, qankunata munakusqasunkichisraykun, wakchaman tukurqan. Hinan chay wakcha kayninwan payqa qhapaqyachirqasunkichis.
47008010	Kaytaqa qankunaq allinniykichispaqmi yuyaychaykuykichis: ‘Qayna watamantañan qankunaqa ofrendakuyta, hinallataq ofrendata qoykuy munaytapas ñawpaqta qallarirqankichis.
47008011	Kunanqa chay ruwasqaykichista hunt'anaykichiskama ruwashallaychispuni. Chay hinapi, imaynan qoyta munaqllapuni karqankichis, chay hinallataqyá kapusqasunkichisman hina hunt'aqllapuni kaychis.
47008012	Sichus ñawpaqta qoykuyta munaqllapuni kankichis chayqa, kapusqasunkichisman hinallan chaskisqa kanqa. Manataqmi mana kapusqasunkichisman hinachu chaskisqa kanqa.’ nispay.
47008013	Manan wakinkunaq sonqonta llanllarichinaypaqchu, nitaq qankunata ñak'arichinaypaqchu chaytaqa nini.
47008014	Aswanpas qankunapurapi kuskallamanta qhawarinakuy kananpaqmi chaytaqa nini. Kunan tiempopi, qankunaq askha kapusqasunkichiswanmi paykunaq pisichikusqankutaqa yanapaykunkichis. Hinallataqmi, paykunaq askha kapusqankuwan, qankunaq pisichikusqaykichista yanapaykusunkichis. Chay hina kananpaqmi chaytaqa nini. Chay hinapin kuskallamanta qhawarinakuy kanqa.
47008015	Qelqataqmi nin: ‘Askhata pallaqpaqa, manan aswan askhachu kapurqan. Hinallataq pisillata pallaqpapas, manan aswan pisichu kapurqan,’ nispa. (Exo. 16:18)
47008016	Diosmi, qankunarayku Titoq sonqonman kasqan k'uchi kayllatataq churaykurqan. Payllamanpuni grasiasqa kachun.
47008017	Cheqapaqpunin qankunaman hamunanpaq kallpachaykuqtiyku uyakurqan. Ichaqa k'uchi kayninwanmi pay kikillanmanta qankunaman puririmurqan.
47008018	Paywan kuskatataqmi, tukuy cheqas iñiq t'aqakunapaq allin willakuypi llank'aq huk ancha reqsisqa wawqeta kachamurqayku.
47008019	Manan chayllachu, aswanpas purisqaykupi puriysiwanankupaqmi iñiq t'aqakunapas paytaqa akllarqanku. Ñoqaykuq allinta qhawasqayku chay qokuy ofrendaykichista apamunanpaqmi, paytaqa akllarqanku. Señor hatunchasqa kananpaq, hinallataq qoykukuy munaq kasqaykuta reqsichikunaykupaqmi chay ofrendataqa allinta qhawayku.
47008020	Chay hinapi, chay askha qoykukuy ofrendata allinta qhawasqaykumanta, manan pipas pisichawanqakuchu.
47008021	Chaykuna ruwasqaykuqa manan Señorpa ñawpaqellanpi allin kanantachu munashayku. Aswanpas runakunaq ñawpaqenpipas allinpuni kanantan munashayku.
47008022	Paykunawanmi, huk wawqeykutapas k'uchi kayninta yapa-yapamanta probaspayku kachamurqayku. Kunantaqmi ichaqa, qankunapi ancha sonqo churayniyoq kashaspa, aswan k'uchiraq kashan.
47008023	Titomanta rimaspanchisqa, puriqmasiy, hinallataq qankunapaq llank'aqmasiyqa paymi. Wakin wawqenchiskunamanta rimaspanchisqa, iñiq t'aqakunaq willaqninkuna, hinallataq Cristota hatunchaqkunan kanku.
47008024	Chayrayku, iñiq t'aqakunaq ñawpaqenpi, imaynachus munakuyniykichis kasqanta, hinallataq qankunamanta hatunchakusqayta paykunaman rikuchiychis.
47009001	T'aqasqa kaqkunapaq chay yanapaykuymantaqa yanqañan qelqamuykichisman.
47009002	Serbiy munaqllapuni kasqaykichistaqa yachanin. Chaymi Masedonia probinsiapi kaqkunaq ñawpaqenkupi qankunamanta hatunchakurqani. Hinan nirqani: ‘Akaya probinsiapi kashaq wawqe-pananchiskunaqa qayna watamantaraqmi wakichisqaña kashanku,’ nispay. Chay hinapin, k'uchi kayniykichisqa, askha wawqe-panakunapaq kallpachaq karqan.
47009003	Ichaqa qankunamanta rimarikuyniyku mana yanqa- paqchu kananpaqmi chay wawqekunata kachamurqani. Imaynan nishaykichisña, chayman hina wakichisqallapuni kashanaykichispaqmi kachamurqani.
47009004	Masedonia probinsiamanta wakinkunaqa, imaynapipas ñoqawan hamunkumanmi. Sichus qankuna mana wakichisqachu kashaqta tarisunkichisman chayqa, ñoqaykuqa p'enqachisqan kaykuman. Ñoqaykun qankunamanta hatunchakurqayku, chaymi mana p'enqachisqa kaytaqa munaykumanchu. Manallataqmi qankunapas p'enqachisqa kanaykichistaqa munaykumanchu.
47009005	Chaymi, ñoqaykumanta ñawpaqta qankunaman hamuq wawqekunata kallpachayniyqa allin kasqanta yuyaykurqani. Ñawpaqmantapachan prometisqaykichis qoykukuyniykichista wakichinankupaq paykunataqa kachamurqani. Chay hinapin, chay qoykukuyniykichisqa sonqomanta kanqa. Manataq tanqasqallachu kanqa.
47009006	Kaytataqmi nini: ‘Pisillata tarpuqqa, pisillatan kosechanqa. Hinallataqmi askhata tarpuqpas, askhatapuni kosechallanqataq,’ nispay.
47009007	Diosqa, kusisqa qoqtan munakun. Chayrayku, sapanka hukpas imaynatachus sonqonpi yuyaykusqanman hina, ama llakisqachu, nitaq tanqarisqa hinachu qochun.
47009008	Tukuy allinpaq qokuypi askhayachinasunkichispaq Diosqa ancha atiyniyoqpunin. Paymi qankunataqa tukuy imaymanakunapipas manapuni hayk'aqpas imallatapas pisichisunkichischu. Chay hinapin tukuy allin ruwaykunapi askhayankichis.
47009009	Qelqapas ninmi: ‘T'akarimuspanmi wakchakunaman qorqan. Chanin kaynintaqmi wiñay-wiñaypaqpuni takyan,’ nispa. (Sal. 112:9)
47009010	Tarpuqpaq muhuta qoq, hinallataq mikhunanpaq t'antata qoqpas Diospunin. Payllataqmi chay muhunta qoykunqa, hinallataq askhayachinqa. Pay kikillantaqmi qankunaq chanin kay ruruyniykichista yapaykunqa.
47009011	Tukuy mana hark'asqa ofrendakuyniykichiswan tukuypi qhapaqyachisqa kanaykichispaq chaytaqa ruwanqa. Chaytaqmi ñoqaykuq chawpiykuta Diosman grasiasta qonankupaq kanqa.
47009012	Chay llank'asqaykichispi serbiyqa, t'aqasqakunaq pisisqantapas hunt'aykunmi. Manan chayllatachu ruwan, aswanpas Diosman anchatapuni grasiasta qonankupaqwanmi kanqa.
47009013	Chay llank'asqaykichis serbiypa chawpintataqmi Diosta yupaychanqaku. Paykunapaq, hinallataq llapapaqpas qoykukuq kasqaykichisraykun, hinallataq willasqaykichis Cristoq allin willakuyninta kasukusqaykichisraykun Diostaqa yupaychallanqakutaq.
47009014	Chaymantapas paykunaqa qankunapaqmi mañakunqaku. Chay hinapin paykunaqa qankunata munakusqankuta rikuchikunku. Diospa allinpaq qokuynin ancha askhallaña qankunapi kasqanrayku munakusunkichis.
47009015	¡Rimariyta mana atinaraq may hatun qokuyninmanta Diosman grasiasqa kachun!
47010001	Kunantaq, ñoqa Pablo Cristoq llamp'u kayninwan, hinallataq qoykukuq kayninwan balikuykichis. Cheqapaq qankunawan kashaspayqa huch'uyaykukuqmi kani. ¡Karupi kashaspaytaqmi ichaqa, qankunapaq mana manchakuqllaña kani!
47010002	Hayk'aqchus qankunawan kasaq chayqa, wakinniykichiskunawan tupanaypaq allin wakichisqan kashani. Wakinniykichisqa aychaman hina purinaykupaqmi yuyanku. Ama mana manchakuq kayniyta qatiriwanaykichispaqmi qankunata balikuykichis.
47010003	Runakuna hinalla purishayku chaypas, manan runakuna hinallachu maqanakuyku.
47010004	Maqanakunayku armakunaqa, manan kay pachapi runakunaq armankuna hinallachu kanku. Aswanpas Diospi ancha atiyniyoq armankunan kanku. Chay armakunan, awqanchiskunata hark'aq perqakunataraq thunin.
47010005	Hinallataq mana cheqaq yuyaykunataqa chinkachipushaykun. Diosta reqsiypa kontranpi hatunchakuqkunatapas chinkachipushaykun. Chay hinapin, llapa yuyaykunatapas, Cristota kasukunankupaq presochaspa apashayku.
47010006	Kasukuyniykichischus hunt'asqapuni kanqa chayqa, llapan mana kasukuqkunata kastiganaykupaqmi wakichisqaña kashayku.
47010007	Qankunaqa imakunatapas patallantan qhawankichis. Sichus pipas sonqonpi Cristoqpuni kasqanta yuyaykukun chayqa, pay kikinpi wakmanta yuyaykukuchun. Imaynan paypas Cristoqpuni, chay hinallataqmi ñoqaykupas Cristoqpuni kayku.
47010008	Sichus kamachikuyniyoq kasqaykumanta huk chikallantawanpas hatunchakuni chayqa, manan p'enqakunichu. Chay kamachikuyniyoq kasqaykutaqa, manan qankunata chinkachinaykupaqchu, aswanpas qankunata wiñachinaykupaqmi Señorqa qowarqanku.
47010009	Qankunaqa, qelqamusqay kartakunawan mancharichinayta yuyaykushawaqchismi. Chaytaqa manan munanichu.
47010010	Wakinmi nin: ‘Kartankunapi qelqamuwasqanchis simin- kunaqa sinchi k'arak, hinallataq ancha sut'ipunin. Ichaqa paypa aycha kuerponqa pisi-kallpallayoqmi. Hinallataq rimasqankunapas mana kasunapaq hinallan kanku,’ nispa.
47010011	Chay hina runaqa kayta yuyarichunpuni: Imaynan karupi kashaspa kartapi rimamuyku, chay hinallataqmi chaypi kashaspapas ruwayniykupiqa kasaqku.
47010012	Wakinkunaqa, kikinkuta rekomiendakuspankun kashanku. Paykunaqa tupunkuwanmi tupukunku, hinallataq paykuna kikinkuwanmi kuskachakunku. Manataqmi allintachu yuyashanku. Ñoqaykun ichaqa, paykunawanqa manapuni yupakuykuchu, nitaq kuskachakuykupaschu.
47010013	Ñoqaykun ichaqa, mana sinchinkamachu hatunchakuyku. Aswanpas Diosmi tupunanta qowarqanku. Chay tupunaman hinallan hatunchakuyku. Chay tupuymi, qankunamanpas chayamusunkichis.
47010014	Hinan hatunchakuyniykupiqa manapas qankunaman chayamuykumanchu hina, mana sinchinkamachu hatunchakuyku. Aswanpas Cristoq allin willakuyninwanqa qankunakamaraqmi chayamurqayku.
47010015	Manan hukkunaq llank'asqankumantachu sinchinkamaqa hatunchakushayku. Aswanpas kay hina suyakuyniykun kapuwanku: Iñiyniykichispi wiñasqaykichiswanmi, tupuyniykuman hina, qankunapurapi llank'anaykuta Diosqa yapanqa.
47010016	Qankunamanta aswan wak cheqaskunapi allin willakuyta willanaykutaqa Dios munanqapunichá. Chay hinapin, hukkunaq llank'asqankumanta mana hatunchakushanaykupaq, hukkunaq llank'asqanku cheqasmanqa manapuni haykusaqkuchu.
47010017	Ichaqa Qelqapas ninmi: ‘Pipas hatunchakuqqa, Señorpi hatunchakuchun,’ nispa. (Jer. 9:24)
47010018	Chay hinaqa, pay kikillanta rekomiendakuqtaqa Señormi mana allinpaqchu qhawarin. Aswanmi Señorqa pay kikinpa rekomiendasqallanta allinpaq qhawarin.
47011001	Chay huk chikan waq'a kayniyta pasiensiaykuwanaykichistan munayman. ¡Cheqapaqpuni pasiensiaykuwaychis!
47011002	Ch'uya donsella sipasta hina, Cristoman qayllaykuchinayraykun, ch'ulla qosallawan rimanaykuchirqaykichis. Chaymi Diospa wañukuyninwanraq wañukuykichis.
47011003	Ichaqa, mach'aqwaymi, yachaysapa kayninwan Evata q'oturqan. Chay hinata yuyayniykichista, hinallataq Cristopi cheqaq iñiyniykichista imaynapipas waqllichinasunkichismantan manchakuni.
47011004	Pipas ñoqaykuq willasqayku Jesusmanta wak Jesusta willaspaqa hamunmanmi. Otaq chaskisqaykichis Espiritumanta huk niraq espirituta chaskichisunkichismanmi. Otaq chaskisqaykichis allin willakuy willasqaykumanta huk niraq willakuyta willasunkichismanmi. Sichus chay hina kanman chayqa, ¿imanaqtintaq qankunari paykunata chaskishawaqchis?
47011005	Haqay qankunaq hatunpaq qhawarisqaykichis apostolkunamantaqa mana imapipas aswan pisillachu kasqaytan qhawarikuni.
47011006	Rimakuyniypiña mana allinchu kani chaypas, manan yachayniypiwanchu chay hinaqa kani. Aswanmi llapanpi, hinallataq tukuy imaymanakunapi, pichus kasqayta qankunamanqa reqsichikurqani.
47011007	Ñoqaqa allin willakuyta yanqallanmi willarqaykichis. Qankuna Diospa hatunchasqan kanaykichispaqmi ñoqaqa huch'uyaykukurqani. ¿Chaykunata ruwaspayri, huchallikurqanichu?
47011008	Qankunata qhawanaypaqmi wakin iñiq t'aqakunamanta yanapaytaqa chaskirqani. Chayqa, paykunamanta suwakushaymanpas hinan karqan.
47011009	Qankunawan kashaqtiy, imapas pisiwasqantaqa Masedonia probinsiamanta hamuq wawqekunan qowarqanku. Chayraykun mana mayqenniykichistapas gastachirqaykichischu. Chay hinapin, ama pitapas gastachinaypaq tukuypi kuidakurqani, hinallataq kuidakusaqpas.
47011010	¡Cristoq cheqaq kaynin ñoqapi kashasqanhawan, Akaya probinsiaq suyunkunapi hatunchakuyniyqa kashallanqapuni!
47011011	¿Imanaqtintaq chay hinatari rimashani? ¿Qankunata mana munakusqayraykuchu chaytari rimashani? ¡Manapunin! Aswanpas Diosllan qankunata munakusqaytaqa yachan.
47011012	Hinan rimaykachaqkunaqa rimaykachasqankupi ñoqanchis hina tarikuyta munanku. Ñoqan ichaqa, imatachus ruwashani, chaytaqa ruwashallasaqpuni. Chay hinapin, chay rimaykachaqkunataqa upallachisaq.
47011013	Chay hina runakunaqa, falso apostolkunan kanku. Q'otukuq llank'aqkunan kanku, hinallataq Cristoq apostolninkunaman hinan rikch'akunku.
47011014	Kikin Satanaspas, k'anchashaq angel hinan p'achallirukun. Chayrayku chaykunamantaqa, ama muspharisqachu kashasun.
47011015	Chay hinaqa, Satanaspa kamachinkunapas chaninpa kamachinkuna hina p'achakuyninkumanta ama musphariychischu. Paykunaq p'uchukayninkuqa ruwasqankuman hinan kanqa.
47011016	Huktawanmi nini: ‘Ama pipas waq'ata hinaqa qhawariwachunchu,’ nispay. Ichaqa huk chikachallantapas hatunchari kunaypaq waq'ayasqata hinallapas chaskiykuwaychis.
47011017	Kunan nisqaytaqa, sonqo churaywan hatunchakuspaymi nini. Chaytaqa, manan Señorpa rimasqanta hinachu, aswanpas waq'ayasqa hinan nini.
47011018	May askhan aychaman hina rimaykachanku. Ñoqapas chay hinallatataqchá hatunchakusaq.
47011019	Qankunaqa yuyaysapa kashaspaykichismi, waq'akunatapas sumaqtaraq pasiensiawan chaskiykushankichis.
47011020	Pipas kamachipaq hap'isunkichismanmi. Pipas oqoykusunkichismanmi. Pipas qankunaqta munaychakunmanmi. Pipas k'ankaykachaq kanmanmi. Pipas qankunata uyapi ch'aqlasunkichismanmi. Sichus chay hina kanman chayqa, chaykunatapas qankunaqa chaskiykushallankichismi.
47011021	Sinchi pisi-kallpayoqpas kaykuman hinan may p'enqakuywan nini. Wakinkunapas rimaykachasqankurayku ñoqapas hatunchakullanitaq. Kaytaqa waq'ayasqa hinan nini.
47011022	¿Hebreo runakunachu kanku? Ñoqapas Hebreo runallataqmi kani. ¿Israel llaqtamantachu kanku? Ñoqapas Israel llaqtallamantataqmi kani. ¿Abrahampa mirayninkunachu kanku? Ñoqapas Abrahampa miraynillantaqmi kani.
47011023	¿Cristoq serbiqninkunachu kanku? Ñoqaqa, aswan serbiqraqmi kani. Chaytaqa, waq'ayasqa hinaraqmi nini. ¡Ñoqaqa, paykunamanta aswantaraqmi llank'arqani! ¡Ñoqaqa paykunamanta aswantaraqmi mana yupay atiy kutita soq'aykusqa karqani! ¡Ñoqaqa, paykunamanta aswantaraqmi karselpi kasharqani! ¡Ñoqaqa, wañuypaq peligrokunapi askha kutitan kasharqani!
47011024	Judío runakunamantan, phisqa kutita, kinsa chunka isqonniyoq hasut'ikunata chaskirqani.
47011025	Kinsa kutitan k'aspikunawan q'asuykuwarqanku. Huk kutipitaq rumiwan ch'aqewarqanku. Kinsa kutitataqmi unuman t'ikraykukurqani. Huk tuta, huk p'unchaymi mama-qochaq chawpinpipuniña kasharqani.
47011026	May askha kutitan chakipi purirqani. Ñoqaqa mayukunamanta peligrokunapi, suwakunamanta peligrokunapi, llaqtamasiykunamanta peligrokunapi, mana-judío runakunamanta peligrokunapi, llaqta runakunamanta peligrokunapi, ch'inniq cheqas peligrokunapi, mama-qocha peligrokunapi, hinallataq mana cheqaq wawqekunamanta peligrokunapin tarikurqani.
47011027	Sinchi llank'anapi, sayk'uy llank'anapi, askha tuta mana puñuypi, yarqaypi, ch'akiypi, askha kuti ayunaypi, chiripi hinallataq mana p'achayoq kaypin kasharqani.
47011028	Tukuy chaykunamantapas aswantaraqqa, llapan iñiq t'aqakunamanta llakikuymi sapa p'uchay ñit'iykuwan.
47011029	¿Piña pisi-kallpayan chaypas, ñoqaqa manachu pisi kallpayallanitaq? ¿Mayqentaña misk'achiqtinkupas, imaynataq ñoqari mana phiñakuymanchu?
47011030	Sichus hatunchakuna kanman chayqa, ñoqapas pisi-kallpa kasqaymantan hatunchakusaq.
47011031	Wiñay-wiñaypaq saminchasqa Señor Jesucristoq Yayan Diosmi mana llullakusqaytaqa yachan.
47011032	Damasko llaqtapin, rey Aretaspa gobernadornin, hinallataq chay llaqtayoq runakuna, hap'iwanankupaq allintapuni llaqtata kuidasharqanku.
47011033	Hinan perqaq bentananta, huk kanastapi warkuykuspa uraykachisqa karqani. Chay hinapin, chay runakunaq makinkumanta ayqekapurqani.
47012001	Cheqaqtapunin, hatunchakuyniyqa, manaña imapaqpas baliwanchu. Chaywanpas ichaqa, Señorpa wak rikhuriykunapi rikuchiwasqanmantan rimashallasaqpuni.
47012002	Cristopin huk runata reqsini. Paymi yaqa chunka tawayoq wata qhepataña, kinsa kaq hanaq pachakama hoqarisqa karqan. Kuerpopichus hoqarisqa kasqantaqa manan yachanichu. Ichari mana kuerpopichus hoqarisqa kasqantapas manallataqmi yachanichu. Diosllan chaytaqa yachan.
47012003	Chay runataqa reqsinin. Ichaqa kuerponpichus, otaq mana kuerponpichus kasqantaqa manan yachanichu. Diosllan chaytaqa yachan.
47012004	Paymi Paraisoman hoqarisqa karqan. Hinan mana rimay atinan simikunata uyarirqan. Chay hina rimayta rimananpaq runamanqa manapunin qosqachu karqan.
47012005	¡Chay runamantan hatunchakusaq! Ñoqa kikiymantan ichaqa, mana hatunchakusaqchu. Aswanpas pisi-kallpa kayllaypin hatunchakusaqqa.
47012006	Sichus ñoqa hatunchakuyta munayman chayqa, manan mana yuyayniyoqchu kayman. Aswanpas cheqaqllatapunin nishayman. Ichaqa, pipas ñoqapi rikusqanmanta, hinallataq uyarisqanmanta aswan allinraq kanaypaq yuyaykuqqa kanmanmi. Chayrayku ñoqamantaqa manapuni hatunchakusaqchu.
47012007	Hatun rikuchiykunata rikuchiwasqanmanta mana hatunchakunaypaqmi, aycha kuerpoypi huk yawriwan t'urpuyqa qosqa kawarqan. Ama sinchita umayta hoqarinaypaqmi, Satanaspa huk willaqnin ch'aqlashawan.
47012008	Ñoqamanta chayta qechuwananpaqmi, kinsa kutinkama Señorta balikurqani.
47012009	Hinan niwarqan: ‘Pisi-kallpa kayniykipin atiyniyqa k'apakchakun. Chayrayku allinpaq qokuyniywan kusisqalla kay,’ nispan. Chay hinaqa, Cristoq atiynin ñoqapi tiyananpaqmi, pisikallpa kashaspapas sonqoymantaraq hatunchakusaqpuni.
47012010	Pisi- kallpa kaspaymi, aswan atiyniyoqqa kani. Chayraykun, pisikallpaña kashaspapas, p'enqay k'amisqaña kashaspapas, pisichikuykunapiña kashaspapas, qatiykachasqaña kashaspapas, Cristota munakusqayrayku llakiq ñit'isqanña kashaspapas, anchatapuni kusikuni.
47012011	Ñoqan qankunaq rekomiendasqaykichisqa kanay karqan. Manaña imapaschu kani chaypas, qankunaq hatunpaq qhawarisqaykichis apostolkunamantaqa manan huch'uyllachu kani. Chayrayku hatunchakuspayqa, mana yuyayniyoq hina karqani. Qankunan chay ruwanaypaqqa, tanqawarqankichis.
47012012	Cheqapaqpunin tukuy pasiensiawan, qankunapurapi apóstol kay señalkuna ruwasqa karqan. Chaykunaqa, señalkunapiwan, musphana ruwaykunapiwan, atiywan ruwaykunapiwanmi karqan.
47012013	¿Chay hinari, wakin iñiq t'aqakunamantari imapitaq pisi karqankichis? ¿Mana imapi gastachisqaypichu pisiqa karqankichis? ¡Chay hinaqa, chay mana chanin ruwasqaymanta pampachaykuwaychis!
47012014	Manan kaqniykichistachu maskhashani, aswanpas qankuna kikiykichistan maskhashaykichis. Manan wawakunachu taytamamankupaq qhapaq kaytaqa huñunku. Aswanpas taytamamakunan wawankupaq qhapaq kaytaqa huñunku. Chayrayku qhawariychis, kinsa kaq kutinpi qankunaman hamunaypaqmi wakichisqaña kashani. Ichaqa manataqmi qankunata gastachinaypaqchu hamusaq.
47012015	Chaywanpas, ñoqaqa sonqoymantan kaqniykunata, hinallataq ñoqa kikiytapas almaykichista munakusqayrayku gastakusaq. Qankunata anchataña munakuykichis chaypas, ¿qankunari pisillatachu munakuwankichisman?
47012016	Cheqapaqmi qankunataqa mana imapipas gastachirqaykichischu. ¡Ichaqa yuyaysapa kayniywanmi q'otullawan hap'irqorqaykichis!
47012017	¿Qankunaman mayqen kachamusqaypa chawpintapas, q'oturqaykichischu? ¡Manapunin!
47012018	Titota balikuspaymi, huk wawqenchista paywan kuskata kachamurqani. ¿Titoqa q'oturqasunkichischu? ¡Manapunin! ¿Manachu kasqan espiritullawan hamurqayku, hinallataq kasqan yupillata qatikurqaykupas?
47012019	¿Qankunaq ñawpaqeykichispi defiendikuspa rimanaykupaqchu yuyaykunkichis? Manan, aswanpas Diospa ñawpaqenpin Cristopi rimashayku. Hinallataq munakusqaykuna, qankunata wiñachinaykupaqmi llapanta rimashayku.
47012020	Chayamuspayqa, manapaschá munasqayman hinachu tarisaykichis. Chaymantan manchakushani. Hinallataq manapaschá qankunapas munasqaykichisman hinachu tariwankichis. Chaymantapas manchakushallanitaqmi. Huchatariykunapi wakinniykichisqa kashawaqchismi. Wakinniykichisqa tumpanakuykunapi, phiñanakuykunapi, t'aqanakuykunapi, yanqanmanta tumpaykunapi, simi apaykunapi, anchaykachaykunapi, hinallataq ch'aqwaraykunapi kashallawaqchistaqmi. Chaykunamantan manchakushani.
47012021	May askhan ñawpaqqa huchallikurqanku, ichaqa manataqmi chay huchallikusqankumanta yuyayman kutirikurqankuchu. Mana ch'uya kaykunapin huchallikurqanku. Qhelli puriykunapin huchallikurqanku. Hinallataq aycha kuerpo mana watakuykunapipas huchallikullarqankutaqmi. Qankunaman kutimuqtiy, qankunapurapi Dios huch'uyaykachiwananmanta, hinallataq chaykunapi huchallikusqankumanta waqanallaymantan manchakushani.
47013001	Kay kutitawanqa, kinsa kutitañan qankunaman hamusaq. Iskay testigokunaq, otaq kinsa testigokunaq rimasqankuwanmi, tukuy ima kaqkunapas allintapuni sut'inchakunqa.
47013002	Chaytaqa, iskay kaq hamuyniypi qankunawan kashaspallayraqmi nirqani. Kunan mana chaypi kashaspaypas, ñawpaq huchallikuqkunamanmi qelqamuni. Hinallataqmi llapan wakinkunamanpas nini: ‘Sichus huktawan hamusaq chayqa, manan pitapas pampachasaqchu,’ nispay.
47013003	Qankunaqa, ñoqapi Cristoq rimashasqan pruebata maskhashasqaykichisraykun, anyaykuykichis. Qankunapaq Cristoqa manan pisi-kallpayoqchu, aswanpas qankunapi atiyniyoqpunin kashan.
47013004	Ñoqaykupas Cristopiqa pisikallpayoqtaqmi kayku. Ichaqa Diospa atiyninwanmi qankunapaq Cristowan kuska kawsasaqku. Chaymi, hinaña pisi-kallpayoq kaypi Cristota chakatarqanku chaypas, payqa Diospa atiyninwanmi kawsashan.
47013005	Iñiypi qaqa sayasqachus kashanchis, icha manachus, chayta yachanaykichispaqqa qankuna kikiykichispa sonqoykichista t'aqwikuychis. Hinallataq qankuna kikiykichista pruebakuychis. Sichus Diosqa pruebaspa mana wikch'upurqasunkichischu chayqa, Jesucristoqa qankunapi kashanpunin. ¿Icha, manachu qankuna kikiykichista reqsikunkichis?
47013006	Ichaqa Diospa mana wikch'urpariwasqanta yachanaykichistan suyakushani.
47013007	Hinalla- taq ima mana allintapas ama ruwanaykichispaqmi Diosmanta mañakushayku. Manan ñoqayku aprobasqa hina rikhurinaykupaqchu, aswanpas ñoqaykuña wikch'upusqa hinaña kaqtiykupas, qankuna allin kaqta ruwanaykichispaqmi mañakushayku.
47013008	Chay hinaqa, manan imatapas cheqaq kaqpa kontranpi ruwaytaqa atisunmanchu. Aswanpas cheqaq kaqllapaqmi imatapas ruwaytaqa atisunman.
47013009	Chaymi ñoqayku, pisi-kallpayoq kaqtiyku, qankunataq kallpasapa kaqtiykichis kusikuyku. Hinallataq qankuna k'apakchasqa kanaykichispaqwan mañakushayku.
47013010	Chay hinaqa, manaraq hamushaspaymi kay kartata qelqamuykichis. Hinan chaypi kaspayqa, manaña k'araktañachu nisaykichis. Señorqa, manan qankunata wañuy ñak'ariyman churanaypaqchu kamachikuyniyoq kayta qowarqan. Aswanpas wiñachinaypaqmi qowarqan.
47013011	Chay hinaqa, wawqe-panaykuna, q'ochukullaychispuni. K'apakchanakuychis, sonqochanakuychis, ch'ulla yuyaylla kaychis, hinallataq thak kaypi kawsakuychis. Hinan thak kay qoq, hinallataq munakuq Diosqa qankunawanpuni kashanqa.
47013012	Ch'uya much'aykuywan, hukkuna-hukkunawan napaykunakuychis.
47013013	Llapallan t'aqasqakunapas napaykamusunkichismi.
47013014	Señor Jesucristoq allinpaq qokuynin, Diospa munakuynin, hinallataq Santo Espírituq sumaq rimaykukuynin llapallaykichiswanpuni kachun. Ahinapuni kachun.
48001001	Ñoqa Pablon apóstol kani. Manan runakunachu kachamuwarqan, nitaqmi runachu akllawarqan. Aswanpas Jesucriston, hinallataq payta wañusqakunamanta kawsarichimpuq Dios Yayan akllawarqan.
48001002	Llapallan ñoqawan kashaq wawqepanakunawanmi, Galasia probinsiapi kashaq iñiq t'aqakunaman napaykamuykiku.
48001003	Dios Yayaq, hinallataq Señorninchis Jesucristoq allinpaq qokuyninpas, thak kayninpas qankunawanpuni kachun.
48001004	Jesucriston huchanchiskunarayku, pay kikinta qoykukurqan. Hinaqa, Dios Yayanchispa munayninman hina, kay mana allin tiempomanta horqowananchispaqmi, chaytaqa ruwarqan.
48001005	Payllamanpuni wiñay-wiñaypaq yupaychaypas kachun. Ahinapuni kachun.
48001006	Cristoq allinpaq qokuyninwan Diospa waqyasqasunkichismanta usqhayllaman t'aqarikuspa, wak willakuyta qatikushasqaykichismantan muspharisqaraq kashani.
48001007	Cristoq allin willakuyninmanta, wak willakuyqa manan kanchu. Aswanpas wakin runakunan qankunata pantachishasunkichis. Hinallataq Cristoq allin willakuyninta waqllichiyta munashanku.
48001008	Ñoqaykun, allin willakuyta willarqaykikuña. Ichaqa sichus ñoqayku kikiykupas, otaq hanaq pachamanta huk angelpas wak niraq willakuyta willasunkichis chayqa, ñakasqa kachun.
48001009	Imaynan ñawpaqpas nirqaykichisña, chay hinallatataqmi kunanpas nillanitaq: ‘Sichus pipas chaskisqaykichis allin willakuymanta wak niraq willakuyta willasunkichis chayqa, ñakasqa kachun,’ nispay.
48001010	Chay hinaqa, ¿runakunaq allinpaq hap'iwanantachu, icha Diospa allinpaq hap'iwanantachu maskhashani? ¿Otaq runakunata kusichiyllatachu maskhashani? Sichus runakunallata kusichishayman chayqa, manan Cristoq kamachinchu kayman.
48001011	Ichaqa wawqe-panaykuna, qankunaman willasqay allin willakuyqa manan runaq yuyayninman hinachu karqan. Chaytan yachanaykichista munani.
48001012	Ñoqaqa chay allin willakuyta manan runamantachu chaskirqani. Nitaqmi runamantachu yacharqani. Aswanpas Jesucriston rikuchiwarqan.
48001013	Ñawpa tiempopi, judío runakunaq religionninkuman hina, imaynatachus purisqaytaqa uyarirqankichisñan. Ñoqaqa Diospa iñiq t'aqanta ch'usaqyachinaypaqmi sinchitapuni qatiykacharqani.
48001014	Hinallataq judío runakunaq religionninkuman hina, wiñaymasiy judío llaqtamasiykunaq ruwayninkuman hinan, aswan-aswantaraq purirqani. Hinallataq machulaykunaq ruwayninkuman, aswan wañukuywanraq hap'ipakuqmi karqani.
48001015	Ichaqa Diosmi, munasqanman hina mamaypa wiksallanpiraq kashaqtiy akllawarqan. Hinan allinpaq qokuyninpa chawpinta waqyawarqan.
48001016	Diostaqmi, Churinta ñoqaman rikhurichiwarqan. Chaytaqa, Churinmanta mana-judío runakunaman willanaypaqmi ruwarqan. Hinan manapuni mayqen runatapas usqhayllamanqa tapukurqanichu.
48001017	Nitaqmi ñoqamanta aswan ñawpaq kaq apóstolkunata tapukuqpas Jerusalén llaqtamanqa wicharqanichu. Aswanmi Arabia suyuman rirqani, hinallataq wakmanta Damasko llaqtaman kutipurqani.
48001018	Chaymantataqmi, kinsa wata pasaqtinña, Pedrota rikumunaypaq Jerusalén llaqtaman wicharqani. Hinan chaypi, chunka phisqayoq p'unchay paywan qhepakurqani.
48001019	Ichaqa manataqmi wakin apostolkunataqa Jerusalén llaqtapi rikumurqanichu. Aswanpas Señorpa wawqen Jakobollatan rikumurqani.
48001020	Qhawariychis, qankunaman qelqamusqaypiqa, Diospa ñawpaqenpi manan llullakunichu.
48001021	Chaymantataqmi Siria probinsiaman, hinallataq Silisia probinsiaman rirqani.
48001022	Judea probinsiapi kaq, Cristopi kashaq iñiq t'aqakunapaqqa mana reqsisqan karqani.
48001023	Ichaqa kay hina rimayllatan uyarisharqanku: ‘Chay, mayqenchus ñawpa tiempopi qatiykachawaqninchismi, hinallataq ñawpa tiempopi iñiyta ch'usaqyachiqmi, kunanqa chay iñiymanta willakushan,’ nispa.
48001024	Hinan ñoqahawa, Diosta hatunchasharqanku.
48002001	Chaymantataqmi, chunka tawayoq wata qhepataña Bernabewan wakmanta Jerusalén llaqtaman wicharqani. Hinallataqmi Titotapas pusarikurqayku.
48002002	Ichaqa, rikhuriypi rikusqayman hinan wicharqani. Hinan mana-judío runakunaman allin willakuy willashasqayta allinpaq qhawarisqa runakunaman sapaqllapi sut'incharqani. Chaytaqa ñawpaq llank'asqaypas, kunan llank'asqaypas mana yanqapaq kananpaqmi ruwarqani.
48002003	Ichaqa, ñoqawan kashaq Titopas hinaña Gresia llaqtayoq runa kashaspapas, sirkunsidakunanpaqqa manan qatirisqachu karqan.
48002004	Chaywanpas, falso wawqekunaqa kasharqankupunin. Paykunaqa, Cristo Jesuspi kacharichisqaña kasqaykuta qhawararuyta munaspankun, ñoqayku ukhuman pakallapi suskhuyamurqanku. Hinan, kamachi kayman wakmanta churayta munawarqanku.
48002005	Allin willakuypa cheqaq kaynin qankunapi takyananpaqmi, paykunataqa manapuni huk ratullapas kasurqaykuchu.
48002006	Chaywanpas ichaqa, allinpaq qhawarisqa runakuna ñawpa tiempopichá allinpaq qhawarisqa karqanku. Chaymanta ñoqamanqa manan imapas qokuwanchu. Diosqa manan runakunaq rikch'aynintachu qhawan. Hinaqa chay allinpaq qhawarisqa runakuna ñoqaq nisqaymanqa, manan imallatapas yapaykuwanchu.
48002007	Aswanpas, imaynan Pedroman allin willakuyta sirkunsidasqakunaman willananpaq qosqa karqan, chay hinallataqmi, ñoqamanpas allin willakuyta mana sirkunsidasqakunaman willanaypaq, qosqa kawarqan. Chaytataqmi rikurqanku.
48002008	Pichus sirkunsidasqa kaqkunaman apóstol kananpaq Pedrota churaqmi, ñoqatapas mana-judío runakunaman rinaypaq churawarqan.
48002009	Jakobopas, Cefaspas, hinallataq Juanpas, Diosqa allinpaq qokuynin qowasqantan repararqanku. Hinaqtinmi Bernabemanwan, ñoqamanwan, puriqmasinku kanaykupaq señalta hina, paña makinkuwan hap'iykuwarqanku. Hinan paykunaqa, iñiq t'aqata tusaq hina qhawarisqa kanku. Ñoqaykutataq mana-judío runakunaman rinaykupaq allinpaq hap'iwarqanku. Paykuna kikinkutataqmi ichaqa, sikunsidasqa kaqkunaman rinankupaq allinpaq hap'ikurqanku.
48002010	Hinaqa wakchakunamanta yuyarikunallaykupaqmi niwarqanku. Hinan chaytaqa allinta kallpachakuspaypuni k'uchi kaywan ruwarqani.
48002011	Pedrotaqmi ichaqa, Antiokía llaqtaman hamurqan. Hinan payqa, chaypi anyaykusqa kananpaq hina ruwasharqan. Chaymi uya-uyapura kashaspayku, paypa kontranpi churakurqani.
48002012	Pedroqa, sirkunsidasqa kaqkunatan manchakurqan. Chayraykun Jakoboq partinmanta runakuna manaraq chayamushaqtinku, payqa mana-judío runakunawan kuska mikhusharqan. Chayaramuqtinkutaqmi ichaqa, mana-judío runakunawan manaña mikhuyta munaspa t'aqakurqan.
48002013	Hinallataqmi wakin judío runakunapas, Pedroq iskay-uya kayninpi ruwaysikusharqanku. Hinan paykunaq iskay-uya kayninkuman Bernabepas aysaykusqaraq karqan.
48002014	Allin willakuy cheqaq kayman hina, mana siwk ñanpi purisqankuta rikuspaytaqmi, llapankuq ñawpaqenkupi Pedrota nirqani: ‘Qan kikiykin, judío runa kashaspayki, manapuni judío runa hinachu kawsashanki. Aswanpas mana-judío runakuna hinan kawsashanki. ¿Imanaqtintaq mana-judío runakunatari, judío runa hina kawsanankupaq qatirinki?’ nispay.
48002015	Ñoqanchisqa, judío runapunin naserqanchis. Manataqmi mana-judío runakunapuramanta huchasapakunachu kanchis.
48002016	Runaqa, manan Kamachikuy Simita waqaychasqanwanchu chaninman tukuchisqa kanqa. Aswanpas Jesucristopi iñiyllanwanmi chaninman tukuchisqaqa kanqa. Chaytaqa yachanchismi. Ñoqaykupas Cristo Jesuspin iñirqayku. Chayraykun ñoqaykupas mana Kamachikuy Simita waqaychasqaykuraykuchu, aswanpas Cristopi iñikusqaykurayku Diosqa chaninman tukuchiwarqanku. Diosqa manan pitapas Kamachikuy Simita waqaychasqanwanchu chaninman tukuchinqa.
48002017	Ñoqaykuqa, Cristopi chaninman tukuchisqa kaytan maskhashayku. Ichaqa ñoqayku kikiyku huchapiraqmi tarikushayku. Chay hinaqa, ¿Cristori, huchata serbiqchu kanman? ¡Imaynallanmantapas manapunin!
48002018	Thunipusqaytachus wakmanta hatarichisaq chayqa, Kamachikuy Simita p'akiqmi kapuni.
48002019	Ñoqaqa Diospaq kawsanaypaqmi, Kamachikuy Simiq chawpinta, Kamachikuy Simipaq wañupurqani.
48002020	Cristowan kuska chakatasqañan kashani. Manañataqmi ñoqaqa kawsaniñachu, aswanpas Criston ñoqapi kawsashan. Kunan aycha kuerpopi kawsakushaniraq chayqa, Diospa Churinpi iñisqaypa chawpintan kawsashani. Paymi ñoqata munakuwarqan. Hinan pay kikinta ñoqarayku hap'iykuchikurqan.
48002021	Sichus Kamachikuy Simiq chawpinta Diospa chanin kaynin hamunman karqan chayqa, yanqapaqmi Cristoqa wañunman karqan. Chayraykun Diospa allinpaq qokuynintaqa manapuni wikch'uykukunichu.
48003001	¡Yaw Galasia probinsiapi iñiqkuna, mana yuyayniyoqmi kankichis! Ñoqaykuqa, chakatasqa Jesucristota qankunapurapi sut'itapunin reqsichirqaykiku. ¿Chay cheqaq kaqta mana kasukunaykichispaqri pipunitaq layqachirqasunkichis?
48003002	Qankunamantaqa kayllatan yachayta munashani: ¿Espiritutari, Kamachikuy Simi ruwaykunaq ruwasqaykichispa chawpintachu chaskirqankichis? ¿Ichari, uyarispa iñisqaykichispa chawpintachu chaskirqankichis?
48003003	¿Imaynaniraq mana yuyayniyoqtaq kankichisri? ¿Espírituq chawpinta qallarispaykichischu, kunantaq aycha kaqpa chawpinta tukupunkichis?
48003004	¿Sinchita ñak'arisqaykichisri yanqapaqchu karqan? Chay ñak'arisqaykichisqa manapunin yanqapaqchu karqan.
48003005	Hinaqa Diosmi Espiritunta askhapi qankunaman qosunkichis. Hinan musphana ruwaykunata qankunapurapi ruwan. ¿Chaytari, Kamachikuy Simi ruwaykunaq ruwasqaykichisraykuchu, icha uyarispa iñisqaykichisraykuchu ruwan?
48003006	Imaynan Qelqapas nin: ‘Abrahamqa Diosta kreerqanmi. Hinan chay iñiyninqa, paypa chaninninpaq yupasqa karqan’ nispa. (Gen. 15:6)
48003007	Chay hinan, iñiypi kaqkunaqa Abrahampa wawankuna kanku. Chayta yachaychispuni.
48003008	Diosqa, mana-judío runakunata, iñiyninkuhawa, chaninman tukuchipunanmantan Qelqakunaqa nisqa karqan. Chaymi Qelqakunaqa ñawpaqmantapacharaq chay allin willakuyta Abrahamman willarqan: ‘Qanpin, llapallan suyukunaqa saminchasqa kanqaku,’ nispa. (Gen. 12:3; 18:18; 22:18)
48003009	Chay hinapin, iñiypi kashaqkunaqa, iñiyniyoq Abrahamwan kuska Diospa saminchasqan kanku.
48003010	Qelqasqan kashan: ‘Kamachikuy Simipi llapallan imaymanakuna qelqasqa kaqkunata mana kasukuqkunaqa, llapallankun ñakasqa kashanku,’ nispa. (Deut. 27:26) Chayraykun, Kamachikuy Simi ruway hunt'ayman hap'ipakuqkunaqa, llapallanku ñakasqa kashanku.
48003011	Qelqaqa ninmi: ‘Chanin runaqa iñiyllawanpunin kawsanqa,’ nispa. (Hab. 2:4) Chayraykun, mana pipas Diospa ñawpaqenpi Kamachikuy Simiwanqa chaninman tukuchisqa kanmanchu. Chayqa sut'ipunin kashan.
48003012	Kamachikuy Simitaqmi ichaqa, nin: ‘Pipas Kamachikuy Simita kasukuqqa chay ruwasqanwanmi kawsanqa,’ nispa. (Lev. 18:5) Chayraykun, Kamachikuy Simiqa mana iñiymantachu hamun.
48003013	Qelqasqan kashan: ‘Llapallan pipas k'aspipi warkusqa kaqqa, ñakasqa kachun,’ nispa. (Deut. 21:23) Chayraykun Cristoqa, ñoqanchisrayku chay ñakayman churaykukurqan. Chay hinapin chay Kamachikuy Simiq ñakasqa kayninmanta rantipapuwarqanchis.
48003014	Iñiyninchispa chawpinta, prometiwasqanchis Espirituta chaskinanchispaqmi Cristoqa rantipapuwarqanchis. Hinallataq, Cristo Jesuspa chawpinta, Abrahampa saminchaynin mana-judío runakunaman chayananpaqmi rantipapuwarqanchis.
48003015	Wawqe-panaykuna, runa kayniypin rimani. Runakunaq rimanakuyninña kanman chaypas takyapachisqaña kaqtinqa, manan pipas yanqayachipuyta, nitaq yapaykuytapas atinmanchu.
48003016	Kunantaq ichaqa, Diosqa Abrahamman, hinallataq mirayninmanwan promesankunata prometirqan. Manan askhapas kanman hinachu mirayniykikunaman nispaqa nin. Aswanpas ch'ullallamantan nin: ‘Qanpa mirayniykimanmi,’ nispa. (Gen. 12:7; 13:15; 24:7) Chaytaqa Cristomantan nishan.
48003017	Chay hinaqa kaytan nini: ‘Rimanakuymanta, tawa pachak kinsa chunkan wata qhepatañan Kamachikuy Simiqa hamurqan. Chay rimanakuytan Diosqa Cristopaq ñawpaqmantaraq Abrahamwan takyapachirqan. Kamachikuy Simiqa manan rimanakuyta tukuchipunchu, nitaq promesatapas yanqayachipunchu.
48003018	Sichus Kamachikuy Simiq chawpinta erensia kanman chayqa, manan promesaq chawpintañachu kanman. Diosmi ichaqa, promesaq chawpinta Abrahamman erensiata yanqallan qorqan,’ nispay.
48003019	Chay hinaqa, ¿imapaqtaq Kamachikuy Simiri qosqa karqan? Runakunan, Kamachikuy Simita mana kasukuspa p'akirqanku. Chaymi Diospa, prometisqan chaskiq miray hamunankama Kamachikuy Simiqa yapasqa karqan. Hinan huk allipunachiqpa makinpa chawpinta, kay Kamachikuy Simiqa angelkunaq chawpinta kamachisqa karqan.
48003020	Allipunachiqqa, manan ch'ulla runallapaqchu. Diosmi ichaqa, ch'ullallapuni.
48003021	¿Kamachikuy Simiri, Diospa promesankunata kontrallikunchu? ¡Imaynallanmantapas manapunin! Sichus Kamachikuy Simi kawsachiy atiq kananpaq qosqa kanman karqan chayqa, Kamachikuy Simipipunin chanin kayqa kanman karqan.
48003022	Jesucristopi iñiqkunamanmi ichaqa, iñiypa chawpinta Diosqa promesata qon. Chaypaqmi Qelqakunapas llapan runakunata huchapi wisq'arqan.
48003023	Manaraq iñiy hamushaqtinmi ichaqa, Kamachikuy Simipi presochasqa kasharqanchis. Imachus qonqaylla hamuq iñiy kasqanta Diospa rikuchiwananchispaqmi, Kamachikuy Simiqa wisq'awarqanchis.
48003024	Chay hinapin, iñiywan chaninman tukuchisqa kananchispaq, Kamachikuy Simiqa Cristoman pusawaqninchis karqan.
48003025	Iñiymi chayamunña. Chaymi manaña pusawaqninchiswanñachu kashanchis.
48003026	Chay hinaqa, llapaykichismi Cristo Jesuspi iñikusqaykichispa chawpinta Diospa wawankuna kapunkichis.
48003027	Llapallataqmi Cristopi bautisasqa kaqkunaqa, Cristowanña p'achallikapunkichis.
48003028	Llapallaykichistaqmi Cristo Jesuspiqa ch'ullallaña kapunkichis. Chayraykun, manaña judío runapas, nitaq griego runapas, nitaq kamachipas, nitaq mana kamachipas, nitaq qharipas, nillataq warmipas kanñachu.
48003029	Aswanqa Cristoqñan kapunkichis. Chaymi, promesaman hinaqa, erensia chaskiq hina, cheqapaqpuni Abrahampa mirayninkuna kankichis.
48004001	Ichaqa nillanitaqmi: ‘Erensia chaskiqqa, llapan kaqniyoqña kan chaypas, wawallaraq kashaspanqa, huk kamachiwan ninakunmi.
48004002	Aswanmi taytanpa señalasqan tiempokama kuidaqkunayoq, hinallataq qhawaqkunayoq kashan,’ nispay.
48004003	Chay hinallataqmi ñoqanchispas, maypachachus wawallaraq kashaspaqa, kamachi karqanchis. Hinallataq kay pachaq imaymana kamachikuyninkunaman hap'ipasqa karqanchis.
48004004	Tiempo hunt'akapuqtinmi ichaqa, Diosqa Churinta kachamurqan. Churinqa, warmimantan naserqan. Hinallataq Kamachikuy Simi tiempopin naserqan.
48004005	Kamachikuy Simita kasukuqkunata rantipapunanpaq, hinallataq wawan kananchispaq, wawachakapuyta chaskinanchispaqmi chaytaqa ruwarqan.
48004006	Wawankuna kasqaykichisraykutaqmi, Diosqa Churinpa Espiritunta sonqoykichisman kachamurqan. Paymi waqyakun: ‘Abba Yayay,’ nispa.
48004007	Chay hinaqa, manañan kamachiñachu kanki. Aswanpas wawanñan kapunki. Sichus wawanña kapunki chayqa, Cristoq chawpinta Diosmanta erensiata chaskiqñan kapunki.
48004008	Cheqaqtapunin, huk tiempopiqa manaraq Diosta reqsikushaspaykichis, mana cheqaq dioskunata serbirqankichis.
48004009	Kunantaq ichaqa, Diosta reqsikunkichisña, otaq huk niypiqa, Diospa reqsisqanña kankichis. Chay hinaqa, ¿imanaqtintaq wakmanta pisikallpayoq, hinallataq mana baleq kay pachaq imaymana kamachikuyninkunamanri kutirishankichis? ¿Wakmantachu, huktawan chaykunaq kamachin kayta munashankichis?
48004010	¡Qankunaqa, p'unchaykunatapas, killakunatapas, poqoy-ch'akiriy tiempokunatapas, hinallataq watakunatapas waqaychashankichisraqmi!
48004011	Qankunaq allinniykichispaqmi qankunapurapi llank'arqani. Chay llank'asqay yanqapaq kananmantan manchakushani.
48004012	Wawqe-panaykuna, imaynan ñoqaqa qankunaman hina tukurqani, chay hinallataq qankunapas ñoqa hina kanaykichispaq balikuykichis. Manan ima mana allintapas ruwawarqankichischu.
48004013	Aycha kuerpopi onqosqa kasqayraykun, ñawpaq kutita allin willakuyta qankunaman willarqaykichis. Chaytaqa yachankichisñan.
48004014	Aycha kuerpoypi onqoyniyña prueba kawaqtinpas, manan pisinchawarqankichischu, nitaq millakuwarqankichispaschu. Aswanmi Diospa angelninta hinaraq, chaymantapas kikin Cristo Jesusta hinaraq chaskiykuwarqankichis.
48004015	Chay hinaqa, ¿maypitaq chay kusikuyniykichisri kashan? Uyanchaspaymi niykichis: ‘Sichus atikunman karqan chayqa, ñawiykichistapas horqorukusparaqmi qowankichisman karqan,’ nispay.
48004016	¿Hinaqtinri, kunan qankunaman cheqaq kaqta nisqayhawachu, awqaykichisman tukurapuni?
48004017	Paykunaqa qankunamanta wañukunkuraqmi. Ichaqa mana allinpaqmi chaytaqa ruwanku. Aswanpas paykunamanta wañukuqraq kanaykichispaqmi, Ñoqaykumanta qankunata t'aqaruyta munashanku.
48004018	Allin kaqmanta wañukuqraq kayqa allinpunin. Ichaqa manataq chaypi qankunawan kashallaqtiychu.
48004019	Wawallaykuna, Cristoq rikch'aynin qankunapi hunt'akunankama, wachakuq warmi hinaraq qankunamanta wakmanta nanayta muchushani.
48004020	Qankunamantan muspharisqaraq kashani. Chayraykun, huk niraymanta rimaykunaypaq kunanpacha qankunawan kayta munashayman.
48004021	Kamachikuy Simita kasukuyta munaqkunatan nini: ‘¿Kamachikuy Simimantari manachu uyarirqankichis?’ nispay.
48004022	Kamachikuy Simipin Abrahampa iskay churiyoq kasqanmanta qelqasqa kashan: ‘Huknin churinmi kamachin warmipi karqan. Huk kaq churinñataq mana kamachin warmipi karqan,’ nispa.
48004023	Hinaqa, kamachin warmipi naseqmi aychaman hina naserqan. Mana kamachi warmipi naseqtaqmi ichaqa, promesaq chawpinta naserqan.
48004024	Kaykunapin huk rikch'anachiy hina yachachikuyqa kashan: Kay warmikunaqa iskay rimanakuymi kanku. Huk kaqqa Sinaí orqopi rimanakuymi. Chay rimanakuytan Agarqa rikuchin. Paymi kamachi kanankupaq wawakunata wachakurqan.
48004025	Agarqa, Arabia hap'iypi Sinaí orqomanmi rikch'akun. Chayqa, kunan p'unchay Jerusalén llaqtamanmi rikch'akun. Hinan payqa, wawankunantin kuska, kamachi kashanku.
48004026	Hanaq pachapi kashaq Jerusalén llaqtataqmi ichaqa, mana kamachichu. Paytaqmi llapanchispa mamanchispuni.
48004027	Qelqaqa ninmi: ‘Wikch'usqa warmiq wawankunan, qosayoq warmiq wawankunamantaqa aswan askharaq kanku. Chayrayku, mana wiksallikuy atiq warmi, mana wachakuq kasqaykimanta kusikuy. Hinallataq mana wachakuy nanaypichu kashasqaykimanta, qonqaylla kusikuywan, qaparispa kunkayoqta waqyakuy,’ nispa. (Isa. 54:1)
48004028	Chay hinaqa wawqe-panaykuna, ñoqanchismi Isaak hina, promesa wawakunaqa kanchis.
48004029	Ichaqa, imaynan haqay tiempopipas, aychaman hina naseqqa Espirituman hina naseqta qatiykacharqan, chay hinallataqmi kunanpas kashan.
48004030	Ichaqa, ¿Qelqari imanintaq? Qelqaqa ninmi: ‘Kamachi warmiq wawanqa, manan hayk'aqpas mana kamachi warmiq wawanwan kuskaqa tupaqninta chaskinmanchu. Chayrayku, kamachi warmitaqa, wawantinta hawaman wikch'upuy,’ nispa. (Gen. 21:10)
48004031	Chay hinaqa wawqe-panaykuna, ñoqanchisqa manapunin kamachi warmiq wawankunachu kanchis. Aswanpas mana kamachi warmiq wawankunan kanchis.
48005001	Hinaqa, kacharichisqa kananchispaqmi, Cristoqa kacharichiwarqanchis. Chay kacharichisqa kaypi qaqata sayaychis, amataq wakmanta kamachi kay yugomanqa churakuychischu.
48005002	Qhawariychis, ñoqa Pablon niykichis: ‘Sichus sirkunsidachikullankichis chayqa, Cristoqa manan imapaqpas balisunkichismanchu,’ nispay.
48005003	Llapallan sirkunsidachikuy munaq runakunatan yapamanta willaspay nini: ‘Pipas sirkunsidachikun chayqa, llapan Kamachikuy Simitan hunt'ananpuni,’ nispay.
48005004	Kamachikuy Simiwan chaninman tukuchisqa kayta yuyaqkunaqa, Cristomantan t'aqarikapurqankichis. Hinallataqmi Diospa allinpaq qokuyninmantapas urmaykapurqankichis.
48005005	Ñoqanchismi ichaqa, Espírituq chawpinta, chanin kay suyakuyta iñiypa chawpinta suyakushanchis.
48005006	Cristo Jesuspiqa, sirkunsidasqa kaypas, mana sirkunsidasqa kaypas manapunin imapaqpas balenchu. Aswanpas munakuypa chawpinta ruwaq iñiyllan baleqqa.
48005007	Qankunaqa allillantapunin purisharqankichis. Chay hinaqa, ¿cheqaq kaqta mana kasukunaykichispaqri, pitaq hark'arqasunkichis?
48005008	Chay mana kasukuy uyachiyqa, manan waqyaqniykichis Diosmantachu hamun.
48005009	Pisi lebadurallan llapan peqataqa poqochin.
48005010	Ama huk hinakunata yuyaykushanaykichispaq qankunamanta ñoqaq sonqo churayniyqa Señorllapipunin kashan. Ichaqa, pichus qankunata muspharichisunkichis chayqa, piña mayña kaspapas, muchuchisqapunin kanqa.
48005011	Ichaqa wawqepanaykuna, ñoqataqchus sirkunsisionmantaraq willakushayman chayqa, ¿imanaqtintaq qatiykachasqaraqri kashani? Chay hina kaqtinqa, misk'achiq krusqa yanqapaqmi kanman.
48005012	¡Sirkunsidakuywan ch'aqwarayta hatarichiqniykichiskunaqa paykuna kikinkuta sirkunsidakuspa, hukpaqkama wit'ukuyninkun allinqa kanman!
48005013	Wawqe-panaykuna, qankunaqa kacharichisqa kaymanmi waqyasqa karqankichis. Ichaqa, amayá chay kacharichisqa kasqaykichistaqa huchallikunaykichispaqchu hap'iychis. Aswanpas munakuypa chawpinta, hukkuna-hukkunawan serbiykunakuychis.
48005014	Qelqaqa ninmi: ‘Runamasiykitan qan kikiykita hinapuni munakunki,’ nispa. (Leb. 19:18) Chay ch'ulla simillapin, llapan Kamachikuy Simiqa hunt'akun.
48005015	Sitaqchus qankunapurapi k'utunakuspa mikhuykunakunkichisraq chayqa, qankunapura ama ch'usaqyarachinakunaykichispaq allinta qhawakuychis.
48005016	Chay hinaqa, kaytan niykichis: ‘Espirituman hina puriychis. Chay hinapin manapuniña aycha kuerpoq millay munasqankunata saksachinkichischu,’ nispay.
48005017	Aycha kuerpoqa, Espírituq kontranpi kaqkunatan sinchitapuni munan. Espirituñataqmi ichaqa, aycha kuerpoq kontranpi kaqkunata anchatapuni munan. Munasqaykichista mana ruwanaykichispaqmi iskayninku kontrallinakunku.
48005018	Ichaqa, sichus Espíritu pusashasunkichis chayqa, manan Kamachikuy Simita kasukuy tiempopiñachu kashankichis.
48005019	Aycha kuerpoq ruwayninkunaqa, sut'i reqsisqapunin kanku. Chaykunaqa kaykunan: Wasanchaykuna, qhellipi puriykuna, qhellipi kawsaykuna, aycha kuerpo mana watakuykuna iman kanku.
48005020	Hinallataq, idolota yupaychaykuna, layqanakuykuna, awqanakuykuna, huchatariykuna, tumpanakuykuna, k'arak phiñakuykuna, t'aqanakuykuna, cheqninakuykuna, wak t'aqakunata hatarichiykuna iman kanku.
48005021	Hinallataq, enbidianakuykuna, runa wañuchiykuna, machaykuna, fiestapi machaykuspa sinchi waqlliykuna, chay hina kaq huchakuna iman kanku. Imaynan ñawpaqtaraq anyarqaykichisña, chay hinallatataqmi kunanpas niykichis: ‘Chaykunata ruwashallaqkunaqa, manapunin Diospa qhapaq suyumanqa haykunqakuchu,’ nispay.
48005022	Espírituq ruruynintaqmi ichaqa kaykuna: Munakuypiwan, kusikuypiwan, thak kaypiwan, pasiensiayoq kaypiwan, sumaq sonqo kaypiwan, qoykukuq kaypiwan, iñiypiwan ima kanku.
48005023	Hinallataq, llamp'u kaypiwan, aycha kuerpo kamachiypiwanmi kanku. Chaykunaq kontranpiqa, manan ima kamachikuypas kanchu.
48005024	Cristoq kaqkunataqmi ichaqa, aycha kuerpota, millay qhelli huchapakuyninkunatawan, sinchi mana allin yuyaykuyninkunatawan ña chakatapunkuña.
48005025	Sichus Espírituq chawpinta kawsashanchis chayqa, Espírituq chawpillantapuni purishasunpas.
48005026	Ama hukkuna-hukkunawan phiñachinakuspa, nitaq hukkuna-hukkunawan enbidianakuspa, yanqa hatunchakuqchu kasunchis.
48006001	Wawqe-panaykuna, sichus mayqenniykichispas ima huchapipas tarisqa kawaqchis chayqa, qankuna iñiypi espiritual kaqkuna, llamp'u kay espirituwan hatariykachiychis. Qantapas, chay hinallatataq Satanasqa mana wateqanasunkipaq, qan kikiykita qhawakuy.
48006002	Hukkuna-hukkunaq llasa q'epiykichiskunata apaysinakuychis. Chay hinapin Cristoq kamachikuy siminta hunt'ankichis.
48006003	Sichus mayqenpas, mana imapaschu kashaspa, wakinkunamanta aswan allin kayta yuyan chayqa, pay kikintan q'otukun.
48006004	Chay hinaqa, sapanka huk ruwasqanta t'aqwikuchun. Hinaspan pay kikillanpi hatunchakunanpaq kanqa. Manataqmi hukpichu hatunchakunanpaq kanqa.
48006005	Chay hinaqa, sapanka hukmi pay kikinpa q'epintaqa apakunqa.
48006006	Allin willakuy simi yachachikuy chaskiqqa, yachachiqninman tukuy allin kaqkunapi qoykuq kachun.
48006007	Ama q'otukuychischu. Diosmantaqa manan pipas asikunmanchu. Tukuy imatachus runaqa tarpunqa, chayllatataqmi kosechanqapas.
48006008	Aycha kuerponpaq tarpuqqa, aycha kuerpomantan ismupuq kaqkunallata kosechanqa. Espiritupaq tarpuqtaqmi ichaqa, Espiritumanta wiñay kawsayta kosechanqa.
48006009	Manachus pisipasunchis chayqa, tiemponpin kosechasunchis. Chayrayku, allin kaqta ruwaspanchisqa amapuni sayk'usunchischu.
48006010	Chay hinaqa, maykamachá atisunchis, chaykama llapapaqpas allin kaqta ruwapusun. Aswantaraqqa, iñiqmasinchiskunapaq allin kaqta ruwapullasunpuni.
48006011	Qhawariychis, may hatuchachaq letrakunawanmi, kikin makiywanpuni qelqamuykichis.
48006012	Pikunachus aycha kaqpi allin qhawarisqa kay munaqkunan, sirkunsidasqa kanaykichispaq qatirishasunkichis. Chaytaqa Cristoq krusninrayku, mana qatiykachasqa kanallaykichispaqmi qatirishasunkichis.
48006013	Hinaqa, sirkunsidasqakunapas Kamachikuy Simitaqa manan hunt'ankupunichu. Chaywanpas, qankunaq aycha kayniykichispi hatunchakunankupaqmi sirkunsidasqa kanaykichista munanku.
48006014	Ñoqan ichaqa, manapuni hayk'aqpas ñoqa kikiymantaqa hatunchakusaqchu. Aswanpas Señorninchis Jesucristoq krusnillanpin ñoqaqa hatunchakusaq. Paypa chawpintan Diosqa kay pachata ñoqapaq chakatapunña. Hinallataq ñoqatapas kay pachapaq chakatapuwanña.
48006015	Cristo Jesuspiqa, sirkunsidasqa kaypas, mana sirkunsidasqa kaypas manan imapaqpas balenchu. Aswanpas mosoq kamasqa kaymi baleqqa.
48006016	Hayk'an kay kamachikuyman hina puriqkunapaq thak kaypas, yanapaykuypas kachun. Aswantaraqqa Diospa llaqtan Israelpaq kachun.
48006017	Ñoqaqa aycha kuerpoypin Señor Jesuspa ñak'arisqan markankunata apashani. Chayrayku kunanmanta ñawpaqmanqa amaña pipas rimapayawachunchu.
48006018	Wawqe-panaykuna, Señorninchis Jesucristoq allinpaq qokuynin qankunaq espirituykichiswanpuni kachun. Ahinapuni kachun.
49001001	Ñoqa Pablon, Diospa munayninman hina, Jesucristoq apostolnin kani. Hinan Éfeso llaqtapi t'aqasqa kaqkunaman, hinallataq Cristo Jesuspi iñiqkunamanpas napaykamuykichis.
49001002	Dios Yayanchispa, hinallataq Señor Jesucristoq allinpaq qokuyninpas, thak kayninpas qankunawanpuni kachun.
49001003	Señorninchis Jesucristoq Yayan Diosqa saminchasqapuni kachun. Paymi Cristopi tukuy espiritual saminchaywan hanaq pacha cheqaskunapi saminchawarqanchis.
49001004	Payllataqmi, kay pachapas manaraq kamasqa kashaqtin, paypa ñawpaqenpi t'aqasqa, hinallataq mana qhelliyoq kananchispaq, Cristopi akllakuwarqanchis.
49001005	Munakuywantaq imaynatachus munan, chayman hina Jesucristoq chawpinta wawachakapuspa wawan kananchispaq ñawpaqmantapachaña t'aqawarqanchis.
49001006	K'ancharishaq allinpaq qokuynin yupaychasqa kananpaqmi, chaytaqa ruwarqan. Chay allinpaq qokuyninwantaqmi munakusqan Churinpi yanqallan saminchawarqanchis.
49001007	Churintaqmi, qhapaq allinpaq qokuyninman hina, huchanchiskunata pampachaspa yawarninwan rantipapuwanchis.
49001008	Hinan ñoqanchispaq tukuy yuyaysapa kaypipas, hinallataq tukuy yachaypipas allinpaq qokuyninta llimp'arichin.
49001009	Hinallataqmi Diosqa pakasqa munaynintapas, imaynatachus munasqanman hina Cristopi reqsichiwarqanchis.
49001010	Diosmi hanaq pachapi kaqkunatapas, hallp'a pachapi kaqkunatapas Cristo kamachikunanpaq huñupunqa. Chay hinapin Diospa wakichisqan tiempoqa, tiemponpi hunt'akunqapuni.
49001011	Cristollapitaqmi Diosqa ñawpaqmantapacharaq, munasqanman hina, wakichisqa erensiata chaskinanchispaq akllakuwarqanchis. Hinan payqa, munayninpa yuyaychasqanman hina, tukuy imaymanakunatapas ruwanpuni.
49001012	Ñoqaykun Cristopi ñawpaqtaraq suyakurqayku. Chay hinapin, ñoqaykuq chawpiykuta, k'anchariyninpas yupaychasqa kanqa.
49001013	Payllapitaqmi qankunapas cheqaq simikunata uyarispa, qespi- kunaykichispaq kaq allin willakuypi kreerqankichis. Chaymi, paypi iñispa, prometisqan Santo Espiritunwan sellosqa kapunkichis.
49001014	Kikin Santo Espirituqa, erensianchis chaskinanchispaq, garantianchismi. Diospa kaqkunata rantipapunanpaq garantiata qoqpas payllataqmi. Chaykunataqa, k'anchariyninpi yupaychasqa kananpaqmi ruwan.
49001015	Chay hinaqa, chaykunaraykun, ñoqapas Señor Jesuspi iñiyniykichismantawan, llapallan t'aqasqakunapaq munakuyniykichismantawan uyarirqani.
49001016	Hinan Diosman parlayniykunapi qankunamanta yuyarispayqa, grasiasta qospay manapuni sayk'unichu.
49001017	Señorninchis Jesucristoq k'ancharishaq Dios Yayan, espiritual yachayta, hinallataq rikuchiyta qonasunkichispaqmi mañakuni. Chay hinapin payta allintapuni reqsinkichis.
49001018	Hinan sonqoykichista k'anchaykunasunkichispaq mañakullanitaq. Chay hinapin, waqyakuyninpa suyakuynin imaynachus kasqantaqa yachankichis. Hinallataq t'aqasqakunapi erensiaq k'anchariyninpa qhapaq kaynin maychus kasqantapas yachallankichistaq.
49001019	Hinallataq may hina niraq hatun atiynin ñoqanchis iñiqkunapaq kasqanta yachanaykichispaqmi mañakuni. Paypa atiyninqa kallpasapa ruwayninpa kayninman hinapunin.
49001020	Diosmi, chay kallpanpa chawpinta Cristota wañusqakunapuramanta kawsarichimpurqan. Chay hinallataqmi, hanaq pacha cheqaskunapi paña ladonman tiyaykuchirqan.
49001021	Llapan umalliqkunaqpas, kamachikuqkunaqpas, atiyniyoqkunaqpas, munayniyoqkunaqpas patanmanmi tiyaykuchirqan. Manataqmi kay tiempollapichu, aswanpas hamuq tiempopi llapa chay sutikunaq patanmanpunin tiyaykuchirqan.
49001022	Llapan imaymanakunatapas Diosqa Cristoq chakinpa pachanmanmi churarqan. Hinallataq, llapan imaymanakunaq umalliqnin kananpaqmi iñiq t'aqaman paytaqa qorqan.
49001023	Chay iñiq t'aqaqa paypa kuerponmi. Llapan imaymanakunata, llapanpi hunt'aykuqpa hunt'a kayninqa, chay kuerpollantaqmi.
49002001	Qankunataqmi kamachikuyta p'akisqaykichiskunapi, hinallataq huchaykichiskunapi wañusqa kasharqankichis.
49002002	Chaykunapin qankunapas wak tiempopiqa, kay pachaq ruwayninkunaman hina, hinallataq wayrapi umalliqpa atiyninman hina purirqankichis. Chay wayrapi umalliqpa espiritunmi mana kasukuq runakunapipas kunan llank'ashan.
49002003	Ñoqanchispas llapanchismi ñawpa tiempopiqa huchapakuq kayninchispa munasqankunapi purirqanchis. Aycha kuerponchispa munasqankunata ruwaspa, hinallataq mana allin yuyaykuykunata yuyaspan purirqanchis. Wakinkuna hina, kasqallan kaspanchistaqmi, k'arak phiñakuypa wawankuna karqanchis.
49002004	Ichaqa, yanapaykukuq qhapaq Diosmi, ancha munakuq kasqanrayku munakuwarqanchis.
49002005	Ñoqanchispas huchanchiskunapi wañusqa kashaqtinchismi, Cristowan kuskata kawsayta qowarqanchis. ¡Hinan qankunaqa allinpaq qokuyninwan qespichisqa karqankichis!
49002006	Cristo Jesuswan kuskata kawsarichiwaspanchismi, paywan kuskallatataq hanaq pacha cheqaskunapi tiyaykuchiwarqanchis.
49002007	Hamuq tiempokunapi, Cristo Jesuspi ñoqanchispaq sumaq sonqo kayninwan, may qhapaq allinpaq qokuyta reqsichinanpaqmi chaytaqa ruwarqan.
49002008	Allinpaq qokuyninraykutaqmi, iñiypa chawpinta qespichisqa kankichis. Chayqa, manan qankunaqchu. Aswanpas Diospa qokuyninmi.
49002009	Qespikuyqa, manan ruwaykunaraykuchu hamun. Chay hinapin, mana pipas hatunchakuyta atinqachu.
49002010	Diospa ruwasqanmi kanchis. Paymi, allin ruwaykunata ruwananchispaq Cristo Jesuspi kamawarqanchis. Chay allin ruwaykunatan, Diosqa ñawpaqmantapacharaq, chaykunapi purinanchispaq wakichirqan.
49002011	Chay hinaqa, qankunapas wak tiempopiqa, aychaman hina mana-judío runakunan karqankichis. Hinallataq aycha kuerpopi makiwan sirkunsidasqa nispa, sutiyasqakunan qankunata sutiyarqasunkichis. Nirqasunkichistaq: ‘Mana sirkunsidasqakuna,’ nispanku. Chaykunata yuyariychis.
49002012	Chay tiempopiqa, mana Cristoyoq, hinallataq Israel llaqtayoq kaymanta karunchasqan karqankichis. Hinallataqmi promesa rimanakuykunamantapas mana reqsisqa, mana suyakuyniyoq, hinallataq kay pachapi mana Diosniyoq karqankichis. Chaykunatapas yuyarillaychistaq.
49002013	Kunantaq ichaqa, Cristo Jesuspi qankunapas, wak tiempopi karunchasqa kashaspa, paypa yawarninpa chawpinta qayllaykuchisqa kapunkichis.
49002014	Thak kayninchisqa paymi. Payllataqmi, aycha kuerponpi, t'aqanachiq cheqninakuy perqatapas thunispa, iskaynin llaqtakunatapas hukllaman tukuchirqan.
49002015	Chay hinapin, Kamachikuy Simipi, kamachisqa kamachikuykunatapas chinkachipurqan. Hinan pay kikinpi, iskaynin t'aqa runakunamanta, ch'ulla mosoq runallataña kamarqan. Chay hinapin thak kayta ruwarqan.
49002016	Kruspi wañusqanwanmi, Cristoqa iskaynin llaqtaq cheqninakuyninta p'uchukachispa, iskayninku huk kuerpollaña kapunankupaq Dioswan allipunachirqan.
49002017	Hamuspantaqmi payqa, qankuna karunchasqa kashaqkunamanpas, hinallataq sispallapiña kashaqkunamanpas, thak kay allin willakuyta willarqan.
49002018	Paypa chawpillantataqmi, judío runakunapas, manajudío runakunapas, ch'ulla Espiritullapi, Yayaman haykunanchispaq punkuqa kapuwanchis.
49002019	Chay hinaqa, manañan wak suyumanta purikuqkunañachu kankichis. Aswanpas t'aqasqakunaq llaqtamasinkuna, hinallataq Diospa familianpi miembrokunañan kankichis.
49002020	Apostolkunaq, hinallataq Diospa rantinpi rimaqkunaq teqsi churasqanku patapi hatarichisqan qankunaqa kankichis. Eskina hap'iq rumiqa kikin Jesucristopunitaqmi.
49002021	Cristopitaqmi, llapan wasi hatarichisqaqa, allin hap'inachisqa Señorpi t'aqasqa cheqas kanankama wiñashan.
49002022	Payllapitaqmi qankunapas, Espiritupi Diospa tiyanan wasi kanaykichispaq, kuska hatarichisqa kashankichis.
49003001	Chaykunahawan, ñoqa Pabloqa, qankuna, mana-judío runakunarayku Cristo Jesuspi preso kashani.
49003002	Cheqapaqpunin, qankunaq allinniykichispaq Diosqa allinpaq qokuyninta qhawaspa llank'anaypaq qowasqantaqa uyarirqankichisña.
49003003	Imaynan ñawpaq pisillapi qelqamurqani, chayman hinan, kay pakasqa yachayta rikuchiypi Diosqa sut'inchawarqan.
49003004	Chay hinaqa, chayta ñawinchaspaykichisñan, Cristomanta pakasqa yachayta imaynatachus entiendisqayta reparayta atinkichis.
49003005	Ñawpa runa-miray tiempokunapin runakunaq churinkunaman kay pakasqa yachayqa mana reqsichisqachu karqan. Kunan tiempopitaqmi ichaqa, t'aqasqa apostolkunaman, hinallataq Diospa rantinpi rimaqkunamanpas Espírituq chawpinta rikuchisqaña kapun.
49003006	Pakasqa yachayqa kaymi: Allin willakuypa chawpintan, manajudío runakunaqa, judío runakunaq erensiata chaskiqmasin kapunku. Hinallataq Cristoq kikin kuerponpipuni miembromasin kapunku. Hinallataqmi Cristopi promesata chaskiqmasin kapunku.
49003007	Chayllamantataqmi ñoqapas allin willakuypa llank'aqnin kapuni. Chaytan Diosqa, allinpaq qokuynin qosqa kawasqanman hina qoykuwarqan. Chayqa atiyninpa ruwasqanman hinan ñoqaman qosqa kawarqan.
49003008	Ñoqaqa llapan t'aqasqakunamantapas aswan huch'uyllan kani. Ichaqa Cristoq mana yupay atiy qhapaq kayninmanta, mana-judío runakunaman willanaypaqmi kay allinpaq qokuyqa qosqa kawarqan.
49003009	Pakasqa yachaypa llank'aspa qhawayninta llapaman sut'inchanaypaqmi, kay allinpaq qokuyninta Diosqa qowarqan. Chay pakasqa yachayqa, tukuy imaymanakunatapas kamaq Diospin wiñay-wiñaymantaraq pakasqa karqan.
49003010	Chay hinapin, Diospa imaymananiraq yachayninta, iñiq t'aqaq chawpinta, hanaq pacha cheqaskunapi umalliqkunapas, kamachikuqkunapas kunan reqsinqaku.
49003011	Chaykunataqa Diosmi, Señorninchis Cristo Jesuspi wiñaymantapacharaq yuyaykusqanman hina ruwarqan.
49003012	Cristo Jesuspi iñisqanchispa chawpintan, mana manchapakuspa, hinallataq mana iskayrayaspa Diosman asuykuyninchisqa kapuwanchis.
49003013	Chay hinaqa, qankunaraykun ñak'arishani. Chay ñak'ariyniykunahawa ama pisipanaykichispaqmi balikuykichis. Chayqa, qankunaq allinpaq qhawarisqa kanaykichispaqmi kanku.
49003014	Chay hinaqa, chaykunaraykun, Señorninchis Jesucristoq Yayanpa ñawpaqenpi qonqoriykukuni.
49003015	Paymantan llapa familiakuna, hanaq pachapi kaqkunapas, hallp'a pachapi kaqkunapas, sutitaqa chaskinku.
49003016	Chay hinapin, Diospa k'anchariyninpa qhapaq kayninman hina, paypa atiyninwan, Espiritunpa chawpinta espirituykichispi kallpachakuyta qosunkichis.
49003017	Hinan iñiyniykichispa chawpinta Cristoqa sonqoykichispi tiyakunqa. Chay hinapin, munakuypi saphichasqa, hinallataq teqsichasqa kankichis.
49003018	Chay hinapin qankunaqa, llapan t'aqasqakunawan kuska, Cristoq munakuyninta yuyayniykichispi hunt'asqapipuni entiendinkichis. Munakuyninqa kinrayninmanpas, wask'anmanpas, sayayninmanpas, hinallataq ukhunmanpas ancha hatunpunin.
49003019	Hinallataqmi llapan yachaykunata atipaq Cristoq munakuyninta reqsinkichis. Chay hinapin, Diospa lliw Dios kayninwan hunt'aykusqapuni kankichis.
49003020	Mañakusqanchismantapas, otaq yuyaykusqanchismantapas llapan imaymanakunata aswan askhapiraq qowananchispaq Diosqa atiyniyoqpunin. Ñoqanchispi atiyninpa ruwasqanman hinan chaytaqa ruwan.
49003021	Iñiq t'aqapipas, Cristo Jesuspipas, llapan runa-miraykunapipas, wiñay-wiñaypaq Diosllamanpuni yupaychayqa kachun. Ahinapuni kachun.
49004001	Chay hinaqa, Señorhawan ñoqaqa preso kashani. Chaymi, imayna waqyakuywanchus waqyasqa karqankichis, chayman hina Señorpa waqyasqankuna hinapuni purinaykichispaq balikuykichis.
49004002	Tukuy huch'uyaykukuywan, llamp'u sonqo kaywan, hinallataq pasiensiaykukuywan, hukkuna-hukkunawan munakuypi pasiensiaykunakuychis.
49004003	Thak kayman k'askakuspa, Espírituq hukllachasqanta k'uchillapuni waqaychaychis.
49004004	Imaynan ch'ulla suyakuyllaman waqyasqa karqankichis, chay hinallataqmi ch'ulla kuerpolla, hinallataq ch'ulla Espiritulla kashan.
49004005	Hinallataq ch'ulla Señorlla, ch'ulla iñiylla, ch'ulla bautismolla kashan.
49004006	Ch'ulla Dios Yayallan llapapaq kashan. Paymi llapallata kamachin. Llapapaqpas Payllataqmi. Hinan Payqa, llapapi kashallantaq.
49004007	Ichaqa, sapanka hukninchismanmi, allinpaq qokuy qosqa karqan. Diosqa, Cristoq tupusqanman hinan, qokuyta qowarqanchis.
49004008	Chaymi Qelqaqa nin: ‘Preso kayta presochaspanmi hanaq pachaman wicharipurqan. Runakunamantaqmi qokuykunata qorqan,’ nispan. (Sal. 68:18)
49004009	¿Chay wicharipusqanri imaninantataq nin? ¿Manachu hallp'a pachaq aswan ukhun kamaraq ñawpaqtaqa uraykurqan ninanta nin?
49004010	Pichus uraykurqan, pay kikillantaqmi tukuy hanaq pachakunaq ancha wichaynin kamaraq, llapan imaymanakunatapas hunt'aykunanpaq wicharipurqan.
49004011	Pay kikillanpunitaqmi hukkunata apostolkuna kananpaq, wakinta Diospa rantinpi rimaqkuna kananpaq, wakintataq allin willakuy willaqkuna kananpaq, wakintañataq iñiq t'aqa michiqkuna, hinallataq yachachiqkuna kanankupaq churarqan.
49004012	Chay hinapin, t'aqasqakunaqa Diospa llank'ananpi llank'anankupaq k'apakchasqa kanqaku. Chay hinapitaqmi Cristoq kuerponpas wiñarinqa.
49004013	Llapallanchis iñiypi ch'ullalla kayman, hinallataq Diospa Churinta reqsiyman aypananchiskaman paykunaqa serbinqaku. Hinallataq k'apak qhari kananchispaq serbinqaku. Cristoqa k'apakmi. Chaymi paykunaqa Cristoq tupusqan, sayayninpa kayninman aypananchiskama serbinqaku.
49004014	Hinaqa amaña wawakuna hinachu, tukuy imaymananiraq mana allin yachachikuy wayrawan, kay niqman, haqay niqman, apaykachachikushasunchu. Amallataq runakunaq tukuy toqllanwanpas, q'otunankupaq yachaysapa kayninkuwanpas, hinallataq imaymananiraq q'otukuq yachachikuyninkunawanpas apaykachachikushasunchu.
49004015	Aswanpas munakuywan cheqaq kaqta qatikuychis. Hinaspa, tukuy imapi haqay umalliq Cristoman aypananchiskama wiñasunchis.
49004016	Payllapipunin llapan kuerpoqa allin hap'inasqa kashan. Hinallataq llapa moqochukunapas hukllachasqa kaspa, llank'ayninkuwan kuerpoqa k'askanasqa kashan. Chay hinapin sapanka miembroq kikinpa ruwayninman hina, kuerpoqa wiñan. Hinan kuerpoqa munakuypi, hinallataq kallpayoq kaypi wiñashan.
49004017	Chay hinaqa kaytan Señorpi nini, hinallataq kamachikuni: ‘Amaña mana iñiq runakuna hinaqa puriychisñachu. Paykunaqa yanqayachisqa yuyayninkupin purinku,’ nispay.
49004018	Paykunaq sonqonkuqa rumiyachisqan kashan, manataqmi imatapas yachankuchu. Chayrayku yuyayninkuqa tutayaqllapipuni kashan. Paykunaqa Diospa kawsayninmanta sinchi karunchasqan kashanku.
49004019	Paykunaqa mana p'enqakuyniyoqmanmi tukupurqanku. Hinan qhelli puriypi aychankuta mana watakuspa tukuy millay huchakunaman hap'iykachikunku. Hinallataqmi mana amikuywan huchallikunku.
49004020	Qankunataqmi ichaqa, mana chay hinatachu Cristomantaqa yachaqakurqankichis.
49004021	Cheqaqtapunin paymantaqa uyarirqankichis. Hinallataq cheqaq kaqpas Jesuspin kashan. Chay hinatan payqa yachachirqasunkichis.
49004022	Sichus chay hinata yachachirqasunkichis chayqa, ñawpaq kawsaymanta rimaspanchisqa chay mawk'a runa kayniykichista wikch'upuychis. Chay mawk'a runaqa q'otukuq mana allin munasqankunawanmi waqllisqa kashan.
49004023	Qankunataq ichaqa, yuyayniykichispa espiritunta mosoqyachiychis.
49004024	Hinallataq mosoq runa kaywan p'achallikuychis. Mosoq runaqa, Diospa rikch'ayninman hina, chanin kaypi, hinallataq cheqaq ch'uya kaypi, kamasqan karqan.
49004025	Chay hinaqa, huk kuerpollapi miembromasintinmi kanchis. Chayrayku llullakuyta wikch'upuychis. Qelqaqa ninmi: ‘Sapanka hukniykichis runamasiykichiswan cheqaq kaqta rimaychis,’ nispa. (Zak. 8:16)
49004026	Nillantaqmi: ‘Phiñakuychis, ichaqa amataq huchallikuychischu,’ nispa. (Sal. 4:4) Hinaqa phiñasqalla kashaqtiykichis, ama intipas chinkaykuchunchu.
49004027	Amallataq saqramanpas kampotaqa qoychischu.
49004028	Pipas suwakuqqa, amaña suwakuchunñachu. Aswanpas, kikin makinkunawanpuni allin kaqta ruwaspa, pisichikuqkunaman haywarinanpaq llank'achun.
49004029	Amapunitaq ima qhelli simitapas rimaychischu. Aswanpas uyariqkunata wiñachinaykichispaq, sumaq allin simikunata rimaychis.
49004030	Rantipapuy p'unchaypaqmi Diospa Santo Espiritunwan sellasqa karqankichis. Chayrayku, amapuni paytaqa llakichiychischu.
49004031	Tukuy hayaq sonqo kayta, phiñakuyta, k'arak phiñakuyta, qaparkachaykunata, k'arak k'amiykunata, hinallataq llapan mana allin kaqtawan wikch'upuychis.
49004032	Aswanpas hukkuna-hukkunawan qoykukuqllapuni, hinallataq yanapaykukuqllapuni kaychis. Imaynan Diospas qankunata Cristopi pampacharqasunkichis, chay hinallatataq qankunapas hukkuna-hukkunawan pampachaykunakuychis.
49005001	Chay hinaqa, Diospa munakusqan wawankuna hinapuni payta qatichikuychis.
49005002	Cristopas munakuwaspanchismi, pay kikinta ñoqanchisrayku Diospaq ofrenda, hinallataq sumaq q'apashaq sakrifisio hina hap'iykuchikurqan. Chay hinallatataq qankunapas munakuypi puriychis.
49005003	Qankunaqa t'aqasqakunan kankichis. Chayrayku, qhellipi puriypas, tukuy aycha kuerpo mana watakuypas, hinallataq qolqe sonqo kaypas qankunapurapiqa amapuni rimarikullachunpaschu.
49005004	Amataq mana allin ruwaykunatapas ruwaychisñachu. Nitaq millay simi rimaykunatapas, nillataq asichikuq qhelli rimaykunatapas rimaychisñachu. Tukuy chaykunaqa manan allinchu. Aswanpas grasias qoy simikunallataña rimaychis.
49005005	Manan mayqen qhellipi puriqpas, aycha kuerpo mana watakuqpas, nitaq idolota yupaychaywan ninakuq qolqe sonqopas, Cristoq hinallataq Diospa qhapaq suyunpi erensiata chaskinqakuchu. Chaykunatan qankunaqa allintapuni yachankichis.
49005006	Amapuni piwanpas yanqa simikunawanqa q'otuchikuychischu. Chaykunahawan, mana kasukuqkunaman Diospa k'arak phiñakuyninqa chayamun.
49005007	Chayrayku, ama paykunaq ruwaysikuqmasinkuqa kaychischu.
49005008	Ñawpa tiempopiqa laqha-tutayaqmi karqankichis. Kunantaq ichaqa, Señorpi k'anchayña kapunkichis. ¡Chayrayku, k'anchaypi kashaq runakuna hinapuni puriychis!
49005009	Espírituq ruruyninqa llapan qoykukuq kaypi, chanin kaypi, hinallataq cheqaq kaypin kashan.
49005010	Imachus Señorta kusichiq kasqantaqa allintapuni t'aqwiychis.
49005011	Laqha-tutayaqpi kashaq runakunaq yanqa ruwasqankutaqa amapuni ruwaysikuychischu. Aswanpas sut'iman horqoychis.
49005012	Paykunaq pakallapi ruwasqankuqa rimarinapaqwanpas p'enqakuyraqmi.
49005013	K'anchaytaqmi llapantapas sut'iman horqoqqa. Chayrayku tukuy imaymanakunapas k'anchaypa sut'iman horqosqanñan kapun.
49005014	Chaymi Qelqaqa nin: ‘¡Qan puñushaq rikch'ariy. Wañusqakunapuramanta sayariy. Hinan Cristo k'anchaykusunki!’ nispa. (Isa. 60:1)
49005015	Ama mana yuyayniyoqkuna hinaqa puriychischu. Aswanpas yuyaysapakuna hina, imaynatachus purishasqaykichista makillapuni qhawakuychis.
49005016	Kay p'unchaykunaqa mana allin kasqanrayku, tiempotaqa amapuni usuchiychischu.
49005017	Chayrayku ama mana yuyayniyoqqa kaychischu. Aswanpas imachus Señorpa munaynin kasqanta entiendiychis.
49005018	Amataq binowanqa machaychischu. Chaypiqa imaymana mana allin ruwaykunan kan. Aswanpas ñawpaqtaraqqa, Santo Espirituwan hunt'aykusqa kaychis.
49005019	Hinallataq qankunapurapi salmokunawan, yupaychana takikunawan, espiritual kaq takikunawan rimapayanakuychis. Sonqoykichispipas Señorman takiychis, hinallataq yupaychaychis.
49005020	Señorninchis Jesucristoq sutinpi, Dios Yayaman llapanmanta grasiastaqa qoshallaychispuni.
49005021	Diosta manchakuspa, hukkunahukkunawan kasunakuychis.
49005022	Kasarasqa warmikunaqa, Señorman hinapuni, kikinkuq qosankuman kasukuchunku.
49005023	Imaynan Cristoqa iñiq t'aqaq uman, pay kikillantaq chay kuerponta qespichiqpas, chay hinallataqmi qosaqa warmiq uman.
49005024	Imaynan iñiq t'aqapas Cristoman kasukuspa kashan, chay hinallatataq kasarasqa warmikunapas tukuypi qosankuman kasukuchunku.
49005025	Imaynan Cristopas iñiq t'aqata munakurqan, hinallataq iñiq t'aqarayku pay kikinta hap'iykuchikurqan, chay hinatapuni qosakunapas kikinkuq esposankuta munakuchunku.
49005026	Chay hinapin iñiq t'aqaqa, Diospa simin unuwan llimphuy-llimphuy mayllisqa ch'uyapuni kanqa.
49005027	Chay hinapin k'ancharishaq iñiq t'aqata mana qhelliyoqta, mana ch'awisqata, nitaq chay hinaman rikch'akuqta, pay kikillanmantaq qayllaykuchinqa. Hinan iñiq t'aqaqa ch'uya, hinallataq mana qhelliyoq kanqa.
49005028	Chay hinallataq qosakunapas esposankuta, paykunaq kikin kuerponkuta hinapuni munakuchunku. Pipas esposanta munakuqqa, pay kikintan munakun.
49005029	Imaynan Cristopas iñiq t'aqata mikhuchin, hinallataq kuidan, chay hinallataqmi, mana hayk'aqpas kikinpa aycha kuerpontaqa mayqenpas cheqnikunchu. Aswanmi mikhuchin, hinallataq kuidan.
49005030	Cristoq kuerponmanta, aychanmanta, hinallataq tullunmanta miembronkunan kanchis.
49005031	Qelqapas ninmi: ‘Chayraykun runaqa taytantapas, mamantapas saqepunqa. Hinan esposanman hukllachaykakapunqa. Iskayninkutaqmi ch'ulla aychallaña kapunqaku,’ nispa. (Gen. 2:24)
49005032	Chay pakasqa yachayqa may hatunmi. Ñoqataqmi ichaqa, chayta nispayqa, Cristomanta, hinallataq iñiq t'aqamanta nini.
49005033	Chay hinallataq qankunapas qosakuna, sapanka hukniykichis esposaykichistaqa, kikiykichista hinapuni munakuychis. Hinallataq esposakunapas qosankuta respetachunku.
49006001	Wawakuna, tayta-mamaykichista Señorpi kasukuychis. Chay kasukuyniykichisqa chaninpunin.
49006002	Promesayoq ñawpaq kaq kamachikuyqa kay hinatan nin: ‘Tayta-mamaykita allinpaq qhawariy,’ nispa. (Deut. 5:16)
49006003	Nillantaqmi: ‘Chay hinapin allillan kasunki. Hinallataq hallp'a pachapipas unayta kawsakunki,’ nispa. (Exo. 20:12; Deut. 5:16)
49006004	Qankunapas taytakuna, amapuni wawaykichistaqa k'arakta phiñachiychischu. Aswanpas Señorpi chanin kaqta yachachispa, hinallataq Señormanta yachachispa, paykunata uywaychis.
49006005	Qankunapas kamachikuna, kay pachapi patronniykichiskunata manchakuywan, khatatataywan, hinallataq cheqaq sonqo kaywan, Cristota hinapuni kasukuychis.
49006006	Wakin runakunaqa, patronninkuta kusichinallankupaqmi ruwanku. Qankunaqa ama patronniykichispa rikusqallanchu ruwaychis. Aswanpas, Cristoq kamachinkuna hina, tukuy sonqomanta, Diospa munayninta ruwaychis.
49006007	Ama runakunatapas serbishawaqchis hinachu, aswanpas Señortapas serbishawaqchis hina, sonqomantapuni serbiychis.
49006008	Sapanka runa, kamachi kaspapas, otaq mana kamachi kaspapas, allin kaqta ruwasqanman hina, Señormanta chaskikapunantaqa yachankichismi.
49006009	Qankunapas patronkuna, chay hinallatataq ruwaychis. Amaña kamachiykichiskunata manchapachispachu kashaychis. Hanaq pachapi kashaq Señorniykichisqa, paykunaqpas Señornillankutaq kasqantaqa yachankichismi. Paypa ñawpaqenpiqa, wakinta allinpaq, wakintataq pisipaq qhawariyqa manan kanchu.
49006010	Chaymantapas wawqe-panallaykuna, Señorpi, hinallataq kallpanpa atiyninpi kallpachakuychis.
49006011	Saqra yuyaysapa kayninwan q'otukuq toqllata churaqtin, qaqata sayayta atinaykichispaq, Diospa llapallan armankunawan p'achallikuychis.
49006012	Manan yawarniyoqpa, nitaq aychayoqpa kontranpichu maqanakuyninchisqa kashan. Aswanpas umalliqkunaq, atiyniyoqkunaq, hinallataq kunan tiempo tutayaq pachapi kamachikuqkunaq kontranpin maqanakushanchis. Hinallataq, hanaq pacha cheqaskunapi mana allin kaq askha espiritukunaq kontranpin maqanakuyninchisqa kashan.
49006013	Chayrayku, Diospa llapallan armankunata hap'iychis. Hinan mana allin p'unchaykunapi qaqata sayayta atinkichis. Hinaspataq llapanwan p'achallikuspaykichis, qaqata sayashaspallapuni kashaychis.
49006014	Sinturaykichistapas, cheqaq kay chumpiwan chumpikuspa, hinallataq chanin kay korasawan p'achakuspa, qaqata sayashaspallapuni kashaychis.
49006015	Hinallataq, chakiykichispas thak kay allin willakuyta willanaykichispaq, husut'asqallapuni kashachun.
49006016	Llapanmantapas aswantaraqqa iñiypa eskudonta hap'iychis. Chaywanmi, mana allin kaqpa llapan yawrashaq ninayoq flechankunatapas thasnuytaqa atinkichis.
49006017	Qespikuy kaskutapas hap'iychis. Hinallataq Espírituq espadanta hap'illaychistaq. Chay espadaqa, Diospa siminmi.
49006018	Tukuy tiempopipas, Espiritupi Diosman tukuy parlaywan, hinallataq mañakuywan, Diosman parlaspallapuni kashaychis. Chaypaqtaq tukuypipas rikch'ashaspalla, ama sayk'uywan llapan t'aqasqakunapaq mañakuspallapuni kashaychis.
49006019	Ñoqa, simiyta kichariqtiy, imachus rimanaypaq qosqa kawananpaq mañapuwaychis. Hinaspataq, pakasqa yachay allin willakuyta mana manchakuspay reqsichisaq.
49006020	Chayraykun kadenawan kadenasqa, Cristoq rantinpi kamachisqa kani. Chaymi mana manchakuspay, imaynatachus ñoqaqa paymanta rimarinay, chay hinatapuni rimarinaypaq mañapuwaychis.
49006021	Ichaqa qankunapas, ñoqamanta yachanaykichispaqqa, imaynachus llank'asqay kashasqantapas, imatachus ruwashasqaytapas Tikikoñan llapanta willasunkichis. Payqa munasqa wawqeymi, hinallataq Señorpa llank'ananpi hunt'aqpunin.
49006022	Paytan ñoqaykumanta yachanaykichispaq, hinallataq sonqoykichista sonqochaykunanpaq qankunaman kachamurqaykichis.
49006023	Wawqe-panakunapaq thak kay kachun. Dios Yayaq, hinallataq Señor Jesucristoq partinmanta, iñiyniyoq munakuypas paykunapaq kachun.
49006024	Mana tukukuq munakuywan, Señorninchis Jesucristota llapallan munakuqkunawan allinpaq qokuy kachun. Ahinapuni kachun.
50001001	Filipos llaqtapi kashaq, llapallan Jesucristopi t'aqasqa kaqkunamanmi, Cristo Jesuspa kamachinkuna, Pablopiwan, Timoteopiwan qelqamuykiku. Hinallataq chaypi kashaq iñiq t'aqata qhawaqkunamanwan, diakunokunamanwan qelqamuykiku.
50001002	Dios Yayanchispa, hinallataq Señorninchis Jesucristoq allinpaq qokuyninpas, thak kayninpas qankunawanpuni kachun.
50001003	Qankunamanta sapa kuti yuyarispaymi, Diosniyman grasiasta qoshallanipuni.
50001004	Sapa kuti mañakuspaymi, kusisqa llapallaykichispaq mañakushallanipuni.
50001005	Allin willakuy willaypipas qallarisqay p'unchaymantapachan kunankama huk sonqolla willaysiwarqankichis.
50001006	Qankunapi allin ruwayta qallariqmi, Cristo Jesuspa p'unchayninkama, chay allin ruwasqanta tukupanqa. Chaytaqa allintapunin yachani.
50001007	Chayraykun llapaykichismanta chay hina yuyaykuyniyqa chaninpuni. Sonqoypipunitaqmi kashankichis. Qankunaqa, llapa- llaykichismi preso kaqtiypas, allin willakuy defiendiypipas, takyachiypipas, Diospa allinpaq qokuyninpi ñoqawanpuni kasharqankichis.
50001008	Jesucristoq ancha munakuyninwanpuni imaynatachus llapaykichista rikuykuytapuni munashasqaytaqa, Diosmi yachan.
50001009	Kay hinataqmi, Diosman parlaspa mañakuyniyqa: Tukuy yachayniykichispi, hinallataq llapanta reqsiyniykichispi qankunaq munakuyniykichisqa aswan-aswantaraq askhayananpaqmi mañakuni.
50001010	Aswan allin kaqllatapuni allinmi ninaykichispaq, Cristoq p'unchayninpi mana imamanta huchachana kanaykichispaq, hinallataq ch'uya sonqo kanaykichispaqmi mañakuni.
50001011	Jesucristoq chawpinta hamuq chanin kaq ruruywan hunt'a kanaykichispaqmi mañakuni. Chay hinapi Diosqa, hatunchasqa, hinallataq yupaychasqa kananpaqmi mañakuni.
50001012	Wawqe-panaykuna, ima sasachakuykunapas kawasqanqa, allin willakuy aswanta mast'arikunanpaqmi karqan. Chaytan yachanaykichista munani.
50001013	Chay hinapin, llapan pretoriopi kaqkuna, hinallataq wakin runakuna ukhupipas, Cristorayku preso kasqayqa rikuchikun.
50001014	Yaqapas llapallanmi wawqepanakunaqa, preso kasqaywan Señorpi kallpachasqa kanku. Chay hinapitaqmi, aswantaraq Diospa siminmanta mana manchakuspa, atispa mana atispapas rimarinku.
50001015	Cheqapaq wakinkunaqa, enbidiakuspanku, hinallataq huchatarispankun Cristomantaqa willanku. Wakinñataq ichaqa, allin sonqowan willanku.
50001016	Hukkunaqa, mana ch'uya sonqowanmi huchatarinankurayku Cristomantaqa willanku. Chaywantaqmi preso kayniyman, ñak'ariyta yapaykuyta yuyanku.
50001017	Wakinkunataqmi ichaqa, allin willakuyta defiendinaypaq Diospa churawasqanta yachaspanku, munakuwasqankurayku willanku.
50001018	Chaykunaqa, manan imananpaschu. Cheqaq willaqman tukuspa mana allin sonqowanña kaspapas, otaq cheqaqmantaña kaspapas, imaynanmantapas Cristollamantapunin willanku. Chaymi kusikuni. Ichaqa, aswantaraqmi kusikusaq.
50001019	Qankunaqa, ñoqapaqmi mañakushankichis. Jesucristoq Espirituntaqmi yanapashawan. Chaymi, chay willakusqanpa chawpinta, preso kasqaymanta kacharisqa kanaytaqa yachani. Chayraykun kusikuni.
50001020	Yuyaykusqayman hinapas, hinallataq suyakusqayman hinapas, manan imamantapas p'enqachisqachu kasaq. Aswanmi, lliw sonqo churayniywan, kunanpas, qhepamanpas, kawsashaqtiypas, otaq wañukapuqtiypas, Cristollapuni kuerpoypi hatunchasqa kanqa.
50001021	Ñoqapaq kawsayqa Criston. Wañuytaqmi aswan allinniypaqraq kanqa.
50001022	Sichus aycha kuerpoypi kawsayniyqa llank'asqay rurunanpaqraq kanqa chayqa, manan mayqentapas akllakuyta atinichu.
50001023	Ichaqa, iskaynin ladomanta mat'imuwasqantan reparashani. Wañukapuspay Cristowan kuskaña kaytapas munashanin. Chaytaqmi ñoqapaqqa aswan allinraq kanman.
50001024	Qankunarayku aycha kuerpoypi qhepakuyniymi ichaqa, qankunapaq aswan allinraq kashan.
50001025	Allintapunin kaytaqa yachani: Qankunaqa wiñanaykichispunin, hinallataq iñiypipas kusikunaykichispunin. Chayrayku llapaykichiswan kashanaypaq, aswantaraqqa qankunawan qhepakunaytan yachani.
50001026	Ñoqaqa, qankunaman huktawanmi hamusaq. Chay hinapin, qankunaq Cristo Jesuspi kusikuyniykichisqa, hamusqayrayku aswan allinraq kanqa.
50001027	Cristomanta allin willakuyman hinallapuni kawsayniykichisqa kachun. Chay hinapin, qankuna qhawaq hamuqtiypas, otaq manaña hamuyta atisaqchu chaypas, qankunamantaqa allillantapuni uyariyta munani. Ch'ulla espiritullapi qaqata sayaspa kashaychis. Hinallataq iñiypa allin willakuyninrayku maqanakuyniykichispiqa kuskalla, hinallataq ch'ulla yuyayllapuni kashaychis. Chaytan uyariyta munani.
50001028	Kontraykichispi hatariqkunataqa, amapuni imaynallanmantapas manchakuychischu. Chayqa, paykunaq wañuy ñak'ariyman chinkaripunankutan rikuchin. Qankunapitaqmi ichaqa, Diosmanta hamuq qespikuyniykichista rikuchin.
50001029	Cristorayku iñinaykichispaqmi, Diosqa qankunaman Cristopi iñiyta qorqasunkichis. Manan paypi iñiyllatachu, aswanpas payrayku ñak'ariytawanmi qorqasunkichis.
50001030	Ñoqaq ñak'ariyniykunatan rikurqankichis, hinallataq kunankamapas uyarishankichis. Chay hinallatataqmi qankunapas ñak'arishankichisña.
50002001	Chay hinaqa, Cristopi sonqochaykuy, hinallataq munakuywan kallpanchaykuyqa kashanmi. Chay hinallataq, Espiritupi huk sonqolla kawsaypas, sonqomanta munakuypas, hinallataq yanapaykuypas kashanmi.
50002002	Sichus chaykunayoq kashankichis chayqa, huk yuyayllayoq, huk munakuyllayoq, huk sonqolla, hinallataq ch'ulla yuyayllayoqpuni kashaychis. Chay hinapitaq, kusikuyniyta hunt'apaychis.
50002003	Ama imatapas qankunaq munasqallaykichistachu, nitaq uma hoqarinaykichispaqchu ruwaychis. Aswanpas huch'uyaykukuywan, qankuna kikiykichismanta, kurakta hinatapuni hukkunatapas allinpaq qhawariychis.
50002004	Ama sapanka hukpas paykuna kikinkuq allinnillankuta maskhaspallachu kashachunku. Aswanpas sapanka huk wakinkunaq allinninkuta qhawarispallapuni kashachunku.
50002005	Imaynan Cristo Jesuspa yuyaykuynin karqan, chay hinallataq qankunaq yuyaykuyniykichispas kachun.
50002006	Payqa, Diospuni kashaspapas, Dios kayninmanqa manan hap'ipakurqanchu.
50002007	Aswanmi pay kikillanmantapuni, atiyniyoq kayninta saqeykamuspa, aycha kuerpowan p'achaykukuspa, kamachiman tukurqan.
50002008	Aycha runa kayninpitaq, pay kikin huch'uyaykukuspa, ¡krus patapi wañunankamaraq kasukurqan!
50002009	Chaymi Diosqa, aswan altokamaraq hoqarirqan. Hinan huk sutita llapan sutikunamantapas aswan allin kaq sutitaraq churarqan.
50002010	Chay hinapin, llapallan hanaq pachapi kaqkunapas, hallp'a pachapi kaqkunapas, hinallataq hallp'a pachaq ukhunpi kaqkunapas Jesuspa sutinpi qonqorikunqaku.
50002011	Hinan Dios Yaya hatunchasqa kananpaq, hinallataq Jesucristopas Señorpuni kasqanta llapa runakuna willakunankupaq, chay sutitaqa churarqan.
50002012	Chay hinaqa, munakusqay wawqe-panaykuna, imaynan qankunaqa kasukullawarqankichis, chay hinallatapuni kunan mana chaypi kashaqtiypas, aswantaraq kasukuwaychis. Qespikuyniykichistapas manchakuywan, hinallataq khatatataywan ñawpaqman apaychis.
50002013	Ichaqa, Diosmi qankunapi imapas ruway munaq kayta, hinallataq ruwanaykichispaqpas churan. Chaytaqa, munayninman hinan ruwan.
50002014	Tukuy imatapas ama rimapakuspalla, nitaq churanakuspalla ruwaychis.
50002015	Mana imamantapas huchachana, hinallataq sut'i sonqoyoqmi kanaykichis. Chay hinapin kay q'ewisqa, hinallataq waqllisqa runa-miray chawpipi, mana qhelliyoq Diospa wawankuna kankichis. Chaypitaqmi, qankunaqa kay pachapi, qoyllurkuna hinaraq k'anchashankichis.
50002016	Hinallataq, kawsachiq simimanpas hap'ipakuspa kawsaychis. Chay hinapin kallpachakusqay, hinallataq llank'asqaypas mana yanqapaqchu kasqanta yachaspay, Cristoq p'unchayninpi rimarikusaqpuni.
50002017	Sakrifisio haywakuypa patanman, hinallataq qankunaq iñiypi llank'ayniykichispa patanman libasión hina hich'aykusqaqa kaymanmi. Sichus chay hina kayman chayqa, chaywanmi kusikuni, hinallataq llapaykichiswan q'ochukuni.
50002018	Chay hinallataq, qankunapas ñoqawan kusikuychis, hinallataq q'ochukullaychispuni.
50002019	Señor Jesús munaqtinqa, usqhaylla Timoteota kachamuytan suyashani. Imaynachus qankuna kashasqaykichista yachaspay, kallpachasqa kanaypaqmi kachamusqaykichis.
50002020	Manan pipas Timoteo hina, yuyaykuqmasiy, hinallataq cheqaq sonqowan qankunamanta llakikuqqa kapuwanchu.
50002021	Llapallankun, kikinkuq allinnillankuta maskhanku, manataq Cristo Jesuspa kaqninkunatachu maskhanku.
50002022	Ichaqa, Timoteoq allin kawsayniyoq kasqantaqa, yachankichismi. Paymi, imaynan huk wawa taytanta llank'aysin, chay hinata allin willakuypi llank'aysiwarqan. Chaytapas yachallankichistaqmi.
50002023	Chayrayku, imaynachus kasaq chayta yachakuspayña, paytaqa usqhaylla qankunaman kachamuyta suyashani.
50002024	Ichaqa, ñoqapas qankunaman usqhaylla hamunaypaq, Señorpi sonqo churayniyoqpunin kashani.
50002025	Chaywanpas, wawqey Epafroditota kachamuyniyqa nesesariopuni kasqantan yuyaykurqani. Payqa llank'aypi yanapawaqniy, hinallataq soldadomasiymi. Payqa qankunamanta willawaqniy, hinallataq imakunachus pisiwasqanpi yanapaykuwaqniymi.
50002026	Epafroditoq onqosqa kasqantaqa uyarirqankichismi. Chaymi payqa, llakisqa kashan. Hinan llapallaykichista rikuykuytapuni munashasunkichis.
50002027	Cheqaqtapunin sinchi onqosqa yaqa wañunanpaq hinaraq kasharqan. Ichaqa, Diosmi payta yanapaykurqan. Manan payllatachu, aswanpas mana sinchi llakikuywan ñit'iykusqa kanaypaqmi onqoyniymanta ñoqatapas yanapaykullawarqantaq.
50002028	Chaymi, yapamanta payta rikuspa kusikunaykichispaq, hinallataq ñoqapas manaña qankunamanta llakikushanaypaq, tukuy sonqoymanta paytaqa kachamushaykichis.
50002029	Tukuy kusikuyniykichiswan Epafroditotaqa Señorpi chaskiykuychis. Hinallataq pay hina runakunatapas allinpaqpuni qhawariychis.
50002030	Cristoq llank'ananta munakusqanraykun payqa, onqoyuspan yaqa wañuka purqan. Qankunaqa, ñoqapaq ruwanaykichista manan tukurqankichischu. Epafroditotaqmi ichaqa, qankunaq rantiykichispi chay mana tukusqaykichista tukuparqan. Chayta ruwaspantaqmi kawsaynintapas sasachayman churarqan.
50003001	Chay hinaqa wawqe-panaykuna, Señorpi q'ochukullaychispuni. Ñoqapaqqa, qankunaman sapa kuti kasqallantataq qelqamuyniyqa manan sasachu. Aswanpas, qankunaq allillanpuni kanaykichispaqmi qelqamuniqa.
50003002	Alqokunamanta, mana allin ruwaqkunamanta, hinallataq aycha kuerpo wit'uqkunamantapas kuidakuychis.
50003003	Ñoqanchismi sirkunsisionqa kanchis. Ñoqanchismi espiritupi Diosta hatunchaqkunaqa kanchis. Manataqmi sonqo churayninchisqa aycha kuerpopichu kashan. Chaymi Cristo Jesusmantaqa rimarikunchispuni.
50003004	Ñoqa kikiypapas aycha kuerpopi sonqo churayniyqa kanmanraqmi. Sichus mayqenpas aycha kuerpopi sonqo churayta yuyaykun chayqa, ñoqaqpas chay yuyaykuyniyqa, aswanraqmi kashan.
50003005	Pusaq p'unchayniyoq kashaqtiymi sirkusidawarqanku. Israelpa miraynin Benjamín ayllumanta hebreo runaq churin hebreopunin kani. Kamachikuy Simiman hina fariseotaqmi kani.
50003006	Kamachikuy Simiman allin hap'ipasqa kaspaymi, iñiq t'aqataqa qatiykacharqani. Chay Kamachikuy Simiman hinataqmi, chanin kawsayniypi, mana imamanta huchachana karqani.
50003007	Chay imaymanakunataqmi ñoqapaqqa ganansia kapuwarqan. Ichaqa tukuy chay imaymanakunatataqmi, Cristorayku mana baleqpaq qhawaripuni.
50003008	Aswantaraqqa tukuy imaymanakunatawanpas, mana baleqpaqmi qhawaripuni. Señorniy Cristo Jesusta allin reqsisqayraykun tukuyta wikch'upuni. Hinallataq Cristota tarisqayraykun tukuy chaykunata q'opata hinaña qhawaripuni.
50003009	Hinallataq, ñoqaqa manan Kamachikuy Simipi kikiypa chanin kayniywan tarisqa kaytachu munani. Aswanpas, Cristopi iñisqayraykun, chanin tarisqa kaytaqa munani. Chay chanin kaytaqmi, iñiypa chawpinta Diosmanta hamun.
50003010	Pay kikinta, hinallataq kawsarimpuyninpa atiynin reqsiytan munashanipuni. Hinallataq, ñak'arisqanpi ñak'ariysikuqmasin kaytapas yuyaykuniñan. Chay hinapin, kawsayniypipas, Cristo imaynan wañuyninpi karqan, chay hina kallasaqtaq.
50003011	Chay hinapin, wañukapuqkunaq kawsarimpuyninpiqa, imaynanmantapas tarikusaqpuni.
50003012	Manan chaymanqa ayparuniñan niymanchu. Nitaq k'apakmi kani niymanpaschu. Aswanmi, imapaqchus Cristo Jesusqa hap'iruwarqan, chayman ichapas aypayman nispay kallpachakushani.
50003013	Wawqe-panaykuna, ñoqa kikiypas manan chaymanqa aypaniraqchu. Ichaqa kayllatan ruwashani: Llapan ñawpa kawsayniyta qonqapuspaymi, ñawpaqeypi kaqkunaman aypanaypaq kallpachakushani.
50003014	Chay hinapin maymanchus chayana Diospa qosqan premioman aypanaypaq qatikushani. Chay hinapin Diospa hanaqmanta Cristo Jesuspi waqyawasqan premioman aypanaypaq kallpachakushani.
50003015	Chay hinaqa, llapallanchis iñiypi allin takyasqa kaqkunaqa, chay hinallatapuni yuyaykusunchis. Sitaqchus huk hinata yuyaykunkichis chayqa, Diosmi chaytaqa qankunaman sut'inchallasunkichistaq.
50003016	Chay tukuywanpas maykamachus aypasqanchisman hina, huk kamachikuyllayoq kawsasunchis. Hinallataq ch'ulla yuyayllawan qatikusunchis.
50003017	Wawqe-panaykuna, ñoqata qatichikuqkuna kaychis. Hinallataq chay hina allin puriqkunaq imaynatachus kawsasqankuta allintapuni qhawaychis. Ñoqaykuq kawsasqaykuta hinataq kawsaychispas.
50003018	Askhan, Cristoq krusninpa kontranpi kaqkunaqa purimushanku. Chay runakunamantaqa, askha kutitañan nirqaykichis. Kunantaqmi waqaspayraq nillaykichistaq.
50003019	Paykunaq p'uchukayninqa, wañuy ñak'ariymi kanqa. Paykunaqa, wiksanku diosniyoqmi kanku. Hinallataq p'enqay ruwasqankumanta hatunchakuqmi kanku. Hallp'a pacha kaqkunallapitaqmi yuyayninkupas kashan.
50003020	Ñoqanchispa llaqtanchismi ichaqa, hanaq pachapi kashan. Chayllamantataqmi Qespichiq Señor Jesucristopas hamunqa. Chaytaqa, suyakushanchispunin.
50003021	Paymi, paypa k'ancharishaq kuerponman rikch'akuq kananpaq, kay huch'uyaykuchisqa kuerponchista t'ikranqa. Payllataqmi, kamachikuq atiyninman hina, tukuy imaymanakunatapas hap'ishan.
50004001	Chay hinaqa, ancha munakusqay, hinallataq yuyarinay wawqe-panaykuna, qankunan kusikunayqa, hinallataq koronayqa kapuwankichis. Ñoqaqa anchatapunin munakuykichis. Señorllapipunitaq qaqata sayaychis.
50004002	Ebodiatawan, Sintikitawanmi Señorpi ch'ulla yuyaylla kayman allipunanankupaq balikuni.
50004003	Cheqaq llank'aqmasíy, chay warmikunata yanapaykunaykipaq balikuyki. Paykunaqa, allin willakuyta willanaypaqmi yanapawarqanku. Hinallataq, Clementetapas, wakin llank'aqmisiykunatapas yanapallarqankutaqmi. Chay llank'aqmasiykunaq sutinkuqa, kawsay libropi qelqasqañan kashan.
50004004	¡Señorpi q'ochukullaychispuni! Huktawanmi nini: ‘¡Q'ochukullaychispuni!’ nispay.
50004005	Munakuq kasqaykichista, llapa runakuna yachachunku. ¡Señorqa qayllaykamushanñan!
50004006	Amapuni imamantapas llakipakuychischu. Aswanpas, grasiasta qospaykichis, Diosman tukuy parlayniykichispi, hinallataq balikuyniykichispi mañakuyniykichista Diosman reqsichiychis.
50004007	Diospa thak kayninqa, llapa runaq yuyayninkumanta aswan hatunmi. Diospa chay thak kaynintaq sonqoykichista, hinallataq yuyayniykichista Cristo Jesuspi waqaychanqa.
50004008	Chay hinaqa wawqe-panaykuna, tukuy cheqaq kaypi, tukuy respetana kaypi, tukuy chanin kaypi, tukuy ch'uya kaypi, tukuy munakuq kaypi, hinallataq tukuy allin reqsisqa kaqkunapi yuyaymanaychis. Sichus imakunapas balorniyoq kan, otaq runakunaq hatunchananpaq hina kan chayqa, chaykunapiyá yuyaymanaychis.
50004009	Imatachus ñoqamanta yachasqaykichistapas, chaskisqaykichistapas, uyarisqaykichistapas, hinallataq ñoqapi rikusqaykichistapas, ruwashallaychispuni. Thak kay qokuq Diostaq qankunawan kashanqa.
50004010	Wakmantapas yuyarikullawankichistaqmi. Chayraykun anchatapuni Señorpi q'ochukurqani. Ñoqamantaqa yuyasharqankichispunin, ichaqa manan imaynanmanta yanapawayta atisharqankichischu.
50004011	Ñoqaqa, imachus kapuwasqanwan kusisqa kayta yachaniñan. Chaytaqa, manan pisichikusqayraykuchu nini.
50004012	Ñoqaqa, wakcha hina kawsaytapas, hinallataq kaqniyoq hina kawsaytapas yachanin. Tukuy cheqaspiña kaspaypas, hinallataq tukuy imaynapiña tarikuspaypas, saksaykusqa kanaypaqpas, hinallataq yarqasqaña kanaypaqpas yachasqañan kani. Kaqniyoq kanaypaqpas, hinallataq pisichikuypi kanaypaqpas yachasqan kani.
50004013	Kallpachaqniy Cristopin tukuy ruwaytaqa atini.
50004014	Chaywanpas ñoqaq ñak'ariyniypi ñak'ariysiwaspaykichisqa, allintan ruwarqankichis.
50004015	Filipos llaqtayoq runakuna, qankunapurapi allin willakuy qallariqtin imakunachus pasawasqantaqa, qankunapas yachallankichistaqmi. Masedonia probinsiamanta lloqsimuqtiyqa, manan mayqen iñiq t'aqapas qoypipas, nitaq chaskiypipas yanapawarqankuchu. Aswanpas qankunallan yanapawarqankichis.
50004016	Tesalónika llaqtapi kashaqtiypas, imachus pisiwasqankunataqa iskay kutitan apachimuwarqankichis.
50004017	Manan qokuykunatachu maskashani. Aswanpas Señorpaq ruwasqaykichispa ruruynin qankunaq kuentaykichispi askhayanantan maskhashani.
50004018	Ichaqa, llapantañan chaskini, hinan askha kapuwan. Epafroditoq chawpinta apachimuwasqaykichistapas chaskirqanin. Hinan mana imapas pisiwanchu. Chaytaqa, sumaq q'apashaqta hina, Diospa chaskinanpaq sakrifisiota hina, hinallataq Diospa sonqonman chayaqta hinan chaskirqani.
50004019	Diosniymi, Cristo Jesuspi k'ancharishaq cheqaspi, qhapaq kayninman hina, tukuy imachus pisisqasunkichistaqa qosunkichis.
50004020	Dios Yayanchis wiñay-wiñaypaq hatunchasqa kachun. Ahinapuni kachun.
50004021	Llapallan Cristo Jesuspi t'aqasqakunata napaykapuwankichis. Ñoqawan kashaq wawqe-panakunan napaykamusunkichis.
50004022	Llapallan t'aqasqakunan napaykamusunkichis. Aswantaraqqa, rey Cesarpa wasinpi kaqkunan napaykamusunkichis.
50004023	Señorninchis Jesucristoq allinpaq qokuynin llapallaykichiswanpuni kachun. Ahinapuni kachun.
51001001	Ñoqa Pabloqa, Diospa munayninman hinan, Jesucristoq apostolnin kani. Ñoqawanmi wawqenchis Timoteopas kashan.
51001002	Kolosas llaqtapi kashaq Cristopi wawqe-panakunamanmi qelqamuykichis. Qankunaqa, t'aqasqakuna, hinallataq hunt'aqkunan kankichis. Dios Yayanchispa, hinallataq Señorninchis Jesucristoq allinpaq qokuyninpas, thak kayninpas qankunawanpuni kachun.
51001003	Diosman parlayniykupin, qankunamanta Señorninchis Jesucristoq Yayan Diosman grasiasta qoshallaykupuni.
51001004	Cristo Jesuspi iñiyniykichismanta, hinallataq llapan t'aqasqakunapaq munakuyniykichismantapas uyarirqaykun.
51001005	Hanaq pachapi waqaychasqa kashaq, suyakuyniykichisraykun Diosmanqa grasiasta qoshallaykupuni. Chay suyakuyqa, cheqaq allin willakuy simiq chawpintan hamun. Chaytan qankunaqa, ñawpaqmantaraq uyarirqankichisña.
51001006	Chay allin willakuyqa, imaynatachus teqsimuyuntinman chayamurqan, chay hinallatataqmi qankunamanpas chayamullarqantaq. Hinan, Diospa allinpaq qokuyninta uyarisqaykichis, hinallataq cheqaqmantapuni entiendisqaykichis p'unchaymantapacha wiñaspa ruruta rurushan.
51001007	Hinallataq, munakusqanchis kamachimasinchis Epafrasmanta yachaqakur- qankichis. Qankunaq allinniykichispaq Cristoq hunt'aqpuni llank'aqninqa paymi.
51001008	Payllataqmi Espiritupi munakuyniykichismantapas sit'inchawarqanku.
51001009	Chayraykun, uyarisqayku p'unchaymantapacha, qankunapaq mana sayk'uspa, Diosman parlayniykupi mañapushaykiku. Llapan yachaypipas, llapan espiritual kaq entiendiypipas Diospa munayninta yachaywan hunt'aykusqa kanaykichispaqmi mañapushaykiku.
51001010	Chay hinapin, Señorpa kaqkuna hinapuni, tukuy imapi payta kusichispa purinaykichispaq mañapushaykiku. Hinan tukuy allin ruwaykunata rurunaykichispaq, hinallataq Diosta reqsiypi wiñanaykichispaq mañapushaykiku.
51001011	Tukuypi qaqata sayanaykichispaq, hinallataq pasiensiayoq kanaykichispaqmi mañapushaykiku. Diospa k'ancharishaq atiyninman hina, tukuy kallpawan kallpachasqa kanaykichispaqwanmi mañapushaykiku.
51001012	Yayanchismi ñoqanchista k'anchaypi t'aqasqakunawan erensiata chaskinanchispaq hina ruwawarqanchis. Chaymi kusikuywan grasiasta qonchis.
51001013	Paymi, laqha-tutayaqpa kamachikuyninmanta kacharichiwarqanchis. Hinaspataq munasqan Churinpa qhapaq suyunman pusawarqanchis.
51001014	Hinan Churinpa yawarninwan rantipapuwarqanchis. Hinaspataq huchanchiskunatapas pampachawarqanchis.
51001015	Cristoqa mana rikusqanchis Diospa rikch'ayninmi. Hinallataq llapan kamasqa kaqkunaq patanpi kaq phiwitaqmi kanpas.
51001016	Tukuy imaymanakunataqa, Criston kamarqan. Hanaq pachapi kaqkunatapas, hallp'a pachapi kaqkunatapas, tukuy rikusqanchiskunatapas, tukuy mana rikusqanchiskunatapas, kamachikuy tiyanakunatapas, munayniyoqkunatapas, umalliqkunatapas, kamachikuyniyoqkunatapas, llapallantan Cristoqa pay kikinpa chawpinta, hinallataq payllapaqtaq kamarqan.
51001017	Tukuy imamantapas ñawpaq kaqqa, paymi. Hinallataq tukuy chay imaymanakunatapas paypunin hap'ishan.
51001018	Cristoqa, kuerpoq umanmi. Chay kuerpoqa, iñiq t'aqan. Wañusqakunamanta ñawpaq kaq phiwi kawsarimpuq kaqpas payllataqmi. Tukuy imaymanakunapi hatun kananpaq, umapas payllataqmi.
51001019	Cristopin Diospa tukuy Dios kayninqa hunt'asqa tiyakun. Chayraykun Yayaqa kusikurqan.
51001020	Diosqa, llapan imaymanakunatapas, hallp'a pachapi kaqkunatapas, hinallataq hanaq pachapi kaqkunatapas, pay kikinwanmi Cristoq chawpinta allipunachipun. Hinan Churinpa kruspi hich'asqan yawarpa chawpinta Diosqa thak kayta ruwarqan.
51001021	Ñawpaqqa, qankunapas Diospa mana reqsisqanmi karqankichis. Hinallataq mana allin ruwasqaykichiskunawanmi, yuyayniykichispi Diospa awqankuna karqankichis. Kunantaq ichaqa qankunata allipunachisunkichis.
51001022	Aycha kuerponpi wañusqanwanmi chaytaqa ruwarqan. Hinallataq, t'aqasqata, mana qhelliyoqta, mana imamanta huchachanata ima Diospa ñawpaqenpi rikhurichinasunkichispaqmi chaytaqa ruwarqan.
51001023	Cheqaqmantapunichus iñiypi allin teqsichasqa qaqata sayashankichis chayqa, chay uyarisqaykichis allin willakuy suyakuymantaqa, aman kuyurinkichischu. Chay allin willakuytaqmi, kay pachapi tukuy kamasqa kaqkunaman willasqa karqan. Chaypaqtaqmi ñoqa Pablopas allin willakuyta willanaypaq, Diospa llank'aqnin kaymanqa chayarqani.
51001024	Kunanqa qankunarayku ñak'arisqaypin q'ochukuni. Hinallataq Cristoq sinchi ñak'ariyninkunaq pisisqanta, kikin aycha kuerpoypi hunt'apapushani. Hinan Cristoq kuerpon, iñiq t'aqarayku ñak'arishani.
51001025	Diosmi yuyaykusqanman hina, chay iñiq t'aqapi llank'anaypaq churawarqan. Chay hinapi, Diospa siminta hunt'asqata willanaypaqmi qankunaq allinniykichispaq churawarqan.
51001026	Chay simiqa, pakasqa yachaymi karqan. Chaytan wiñay-wiñaymantapacharaq, Diosqa ñawpaq runamiraymantapas pakarqan. Kunantaq ichaqa, t'aqasqankunaman rikhurichin.
51001027	Diosqa, mana-judío runakuna ukhupi pakasqa yachaypa imakunachus qhapaq k'ancharishaq kaynintan, chay t'aqasqa kaqkunaman rikuchiyta munarqan. Chay pakasqa yachayqa, qankunapi kashaq Cristollapunin. K'ancharishaq suyakuyqa payllataqmi.
51001028	Cristomantataqmi willakuyku. Hinan llapa runakunata anyaykuyku. Chay hinallataqmi llapan runakunata, tukuy allin yachaywan yachachiyku. Chay hinapin, llapa runakunata Cristo Jesuspi k'apakta Diosman qayllaykuchisaqku.
51001029	Chaypaqtaqmi ñoqapas llank'ashani. Diosmi, ñoqapi hatun atiyninwan llank'ashan. Chaymi ñoqapas, ñoqapi kashaq Diospa atiyninman hina, kallpachakushani.
51002001	Chay hinaqa, qankunarayku, Laodisea llaqtapi kaqkunarayku, llapan mana hayk'aq kikin uyayta rikuwaqniykunarayku iman, ñak'arirqani. Chaytan yachanaykichista munani.
51002002	Yachaypa llapan qhapaq kaynintapas, chaskinaykichistan munallanitaq. Chaypitaqmi hunt'asqa sonqo churayniyoq kayqa kapusunkichis. Chay hinapin, Dios Yayaq, hinallataq Cristoq pakasqa yachaynintaqa, entiendinkichis.
51002003	Yachaypa llapan qhapaq kayninpas, hinallataq yuyaypa qhapaq kayninpas Cristopin pakasqa kashan.
51002004	Ama pipas pantachiq imaymana simikunawan q'otunasunkichispaqmi chaytaqa niykichis.
51002005	Aycha kuerpopiña mana qankunawanchu kashani chaypas, espiritupiqa qankunawanmi kashani. Qankunaq chanin kawsasqaykichista, hinallataq Cristopi allin takyasqa iñiyniykichista qhawarispaymi q'ochukushani.
51002006	Chay hinaqa, imaynatachus Señorninchis Cristo Jesusta chaskikurqankichis, chayman hinapuni paypi puriychis.
51002007	Cristopi allin saphichasqa, paypi wiñachisqa, hinallataq iñiypi qaqa sayachisqan karqankichis. Chay hinaqa, imayna yachachisqachus karqankichis, chay hinata Diosman anchatapuni grasiasta qoychis.
51002008	Ama pipas yachayniyoqman tukuspa, hinallataq q'otukuq yanqa simikunawanpas apanasunkichispaq qhawakuychis. Chay simikunaqa, manan Cristomantachu hamun. Aswanpas runakunaq ruwayninkuman hinallan kanku. Kay pachaq mana baleq kamachikuyninman hinallataqmi kankupas.
51002009	Cristoq aycha kuerponpitaqmi Diospa tukuy Dios kayninqa tiyakun.
51002010	Qankunaqa Cristopin hunt'asqa kashankichis. Llapan umalliqkunaq, hinallataq kamachikuqkunaq umalliqninqa paymi.
51002011	Manan runaq makinwanchu sirkunsidasqa karqankichis. Aswanpas Cristopin sirkunsidasqa karqankichis. Cristomanta hamuq chay sirkunsisionmi, aycha kuerpoykichispi huchapakuq kayniykichistaqa wikch'uchirqasunkichis.
51002012	Cristowan kuskan bautismopi p'ampasqa karqankichis. Chay bautismollapitaqmi, wañusqakunapuramanta Cristota kawsarichimpuq Diospa atiyninpi iñisqaykichisrayku, Cristotawan kuskata kawsarichimpurqasunkichis.
51002013	Qankunaqa, huchapi, hinallataq aycha kuerpoykichis mana sirkunsidasqa kaypin wañusqa kasharqankichis. Chay hina kashaqtiykichismi Diosqa, Cristowan kuska kawsayta qorqasunkichis. Hinallataq llapan huchaykichiskunatapas pampacharqasunkichis.
51002014	Kontranchispi qelqasqa kamachikuykunataqa Diosmi yanqayachipurqan. Chay ñoqanchispa kontranchispi qelqakunatataq krusman klabaykuchisqanwan qechupurqan.
51002015	Payllataqmi umalliqkunaq, hinallataq kamachikuqkunaq atiynintapas qechupurqan. Kruspi paykunata atipaspantaq, llapa runaq rikushasqan, chay runakunata p'enqayman churarqan.
51002016	Chayrayku ama pipas mikhunamantapas, nitaq ukyanamantapas chaninchasunkichischu. Amallataq pipas fiesta p'unchaykunamanta, nitaq mosoq killamanta, nillataq sábado p'unchaykunamatapas chaninchasunkichischu.
51002017	Lliw chaykunaqa, hamuq kaqkunaq llanthullanmi kanku. Kuerpon ichaqa, Cristoqpuni kashan.
51002018	Wakinkunaqa, aycha kay yuyayllankupin yanqata hatunchakunku. Hinan paykunaqa, huch'uyaykukuqman tukuspanku, angelkunata yupaychanku. Hinallataq mana rikusqanku kaqkunamanmi haykushanku. Chay hina runakunawanqa ama premioykichistaqa qechuchikuychischu.
51002019	Paykunaqa, manan umaman hap'ipakuspachu kashanku. Chay umaqa, llapan kuerpota wiñachiqmi. Hinan kuerpotapas, moqochukunaq, hinallataq hank'ukunaq chawpinta, kallpachan, hinallataq hap'inachinpas. Chay hinapin, tukuy chaykunaqa Diospa wiñariy qosqanwan wiñashanku.
51002020	Cristowan kuskan, kay pachaq mana baleq kaqninkunapaq wañupurqankichis. Sichus chay hina karqan chayqa, ¿imanaqtintaq kay pachapaqpas kawsashawaqchis hinari, kamachikuykunata kasukuspaykichis kawsashankichis?
51002021	Chay kamachikuykunaqa kaykunan: Ama hap'iychu, nitaq malliychu, nillataq tupaykullaypaschu.
51002022	Chay kamachikuykunaqa, runakunallaqmi. Hinan, tukuy runakunaq kamachikuyninkuman hina, hinallataq yachachikuyninkuman hina, tiempo pasasqanwanqa tukukapullanqakupuni.
51002023	Cheqapaqmi, chay imaymanakunaqa, yachayniyoqman rikch'akunku. Chay hina ruwaq runakunaqa, yuyaykusqankuman hinan yupaychanku. Hinallataq yanqa huch'uyaykukuqman tukunku. Hinallataqmi kikinkuq aycha kuerponkuta muchuchikunku. Aycha kuerpoq millay munasqankunata atipaytataqmi ichaqa, manapuni atinkuchu.
51003001	Chay hinaqa, sichus Cristowan kuska kawsarimpurqankichis chayqa, hanaq pachapi kaqkunata maskhaychis. Chaypin Cristoqa, Diospa paña ladonpi tiyashan.
51003002	Yuyayniykichisqa, hanaq pacha kaqkunapi kashachun. Amataq hallp'a pacha kaqkunapichu kashachun.
51003003	Qankunaqa, wañupurqankichismi. Hinan kawsayniykichisqa Cristowan kikin Diospi pakasqa kashan.
51003004	Cristoqa, ñoqanchispa kawsayninchismi. Maypachachus pay rikhurimunqa chaymi, qankunapas paywan kuska k'anchaypi rikhurimullankichistaq.
51003005	Chay hinaqa, kuerpoykichispi kay pacha kaqkunata wañuchiychis. Chaykunataqmi kaykuna: Qhellipi puriykuna, qhellipi kawsaykuna, aycha kuerpoq munasqanman aysachikuykuna, mana allin yuyaykuykuna, hinallataq qolqe sonqo kaykuna. Chay qolqe sonqo kayqa, idolo yupaychaywan ninakunmi.
51003006	Chaykunahawan, mana kasukuq runakunaman Diospa k'arak phiñakuyninqa hamun.
51003007	Maypachachus chaykunapi kawsashaspaykichisqa, qankunapas chay hinatan purirqankichis.
51003008	Kunantaq ichaqa, qankunapas llapan kaykunata saqepuychis: K'arak phiñakuyta, phiñakuyta, mana allin kaqta, k'arak k'amikuyta, hinallataq qhelli simi rimayniykichiskunatapas saqepuychis.
51003009	Mawk'a runa kayniykichistaqa, ruwayninkunantintan wikch'upunkichisña. Chayrayku hukkuna-hukkunawan amaña llullakuychischu.
51003010	Mosoq runa kaywan p'achallisqataqmi karqankichis. Chay mosoq runa kaymi, kamaqninpa rikch'ayninman hina, hunt'asqa yachayman chayanankama mosoqyashan.
51003011	Chay hinapin, judío runapas, mana-judío runapas, sirkunsidasqapas, mana sirkunsidasqapas, wak simi rimaqkunapas, esitakunapas, kamachikunapas, mana kamachikunapas, manan kanñachu. Aswanqa Cristollañan llapanpi kashan. Hinallataq llapapipas kashan.
51003012	Qankunaqa, Diospa akllasqankuna, t'aqasqankuna, hinallataq munakusqankuna hinapuni p'achallikuychis. Hinallataq sonqomanta yanapaykukuywan, sumaq sonqo kaywan, huch'uyaykukuywan, llamp'u kaywan, pasiensiawan ima p'achallikuychis.
51003013	Sichus mayqenniykichispapas hukpa kontranpi kihakuynin kanman chayqa, pasiensiaykunakuspa pampachanakuychis. Imaynan Cristopas pampacharqasunkichis, chay hinallatataq qankunapas pampachanakuychis.
51003014	Ichaqa, tukuy chay imaymanakunamantapas, munakuywan p'achallikuychis. K'apak kayman wataqqa chaymi.
51003015	Diospa thak kaynintaq sonqoykichispi kamachikuchun. Chaymanmi ch'ulla kuerpolla kanaykichispaq, waqyasqa karqankichis. Hinallataq Diosman grasiasta qoshallaychispuni.
51003016	Hukkuna-hukkunawantaq, tukuy yachaypi yachachinakuychis, hinallataq kallpanchanakuychis. Sonqoykichispitaq salmokunawan, imnokunawan, hinallataq espiritual takikunawan, Señorman sumaq misk'ita takiychis. Chay hinapin Cristoq siminqa, qankunapi ancha askhapuni kashanqa.
51003017	Tukuy ima ruwayniykichiskunatataq, rimaypiña, otaq ruwaypiña kaqtinpas, tukuyta Señor Jesuspa sutinpi ruwaychis. Hinallataq paypa chawpinta, Dios Yayaman grasiasta qoshallaychispuni.
51003018	Esposakuna, Señorpi iñiqkuna hinapuni qosaykichista kasukuychis.
51003019	Qosakuna, esposaykichista munakuychis. Amataq paykunawan phiñasqallachu kashaychis.
51003020	Wawakuna, tayta-mamaykichista tukuy imapi kasukuychis. Chaywanmi Señorqa kusikun.
51003021	Tayta-mamakuna, wawaykichis mana umphuyananpaq, ama paykunataqa phiñachiychischu.
51003022	Kamachikuna, aychaman hina patronniykichiskunata tukuypi kasuychis. Wakin kamachikunaqa, patronninkuta kusichinallankupaqmi ruwanku. Qankunan ichaqa, ama patronniykichispa rikusqallanchu ruwaychis. Aswanpas cheqaq sonqomanta, Diosta manchakuspa ruwaychis.
51003023	Tukuy imataña ruwankichis chaypas, ama runakunapaq hinachu, aswanpas Señorpaq hinapuni sonqomanta ruwaychis.
51003024	Qankunaqa, tupaqniykichispa pagonta Señormanta chaskinaykichista yachankichisñan. ¡Cristo Señortan serbishankichis!
51003025	Diosqa, manan runakunaq rikch'aynintachu qhawan. Aswanpas, mana chanin ruwaqmanmi, mana chanin ruwasqanmanta pagonta qopunqa.
51004001	Patronkuna, qankunapas, hanaq pachapi huk Patronniykichis kashasqantaqa yachankichismi. Chayrayku kamachiykichiskunamanqa chaninllatapuni, hinallataq ruwasqanman hina pagapuychis.
51004002	Ama sayk'uspa Diosman parlashallaychispuni. Diosman parlayniykichispitaq, grasiasta qospallapuni rikch'ashaychis.
51004003	Chay hinaqa, punkuta Diospuni kicharipuwanankupaq mañapuwayku. Chay hinapin Diospa siminmanta rimarisaqku. Hinallataq Cristoq pakasqa yachayninta willanaykupaqpas mañapuwayku. Chay pakasqa yachayraykun preso kashani.
51004004	Chay pakasqa yachay, imaynachus kasqanta, sut'itapuni rimarinaypaq mañapuwaychis.
51004005	Ama tiempota usuchispaykichis, mana iñiq runakuna ukhupi yachayniyoq hinapuni puriychis.
51004006	Rimakuyniykichisqa, kachiwan kachichasqa, ancha misk'i sumaqpuni kachun. Chay hinapin, sapanka hukman, imayna kutichinaykichista yachankichis.
51004007	Imaynachus tarikusqaytaqa, munasqa wawqenchis Tikikoñan llapanta willasunkichis. Payqa, Diospa hunt'aq llank'aqninmi, hinallataq Señorpi kamachimasiymi.
51004008	Hinan imaynachus tarikusqaykichista yachananpaq, hinallataq sonqoykichistapas kallpachaykunasunkichispaq qankunaman kachamushaykichis.
51004009	Paytawan kuskan, Onesimotaqa kachamushaykichis. Payqa, qankunamanta hukniykichis, munasqa wawqe, hinallataq tukuypi hunt'aqpunin. Paykunan, imakunachus kaypi pasashasqanta llapanta willasunkichis.
51004010	Presomasiy Aristarkon napaykamusunkichis. Bernabepa sobrinon Markospas napaykamullasunkichistaqmi. Sichus pay hamunqa chayqa, chaskiykullaychis. Chayta ruwanaykichispaq kamachikuykunataqa chaskirqankichisñan.
51004011	Justo sutiwan sutichasqa Jesusmi napaykamullasunkichistaq. Paykunallan sirkunsidasqa kaqkunamanta, Diospa qhapaq suyunpi yanapawaqniykunaqa kanku. Paykunallataqmi sonqochaqniykunapas kanku.
51004012	Qankunamanta hukniykichis Epafrasmi napaykamusunkichis. Payqa, Cristoq kamachinmi. Paymi, qankunarayku anchatapuni Diosman parlashan. Diospa tukuy munayninman hina, k'apak, hinallataq allin takyasqa kanaykichispaq Diosman parlashallanpuni.
51004013	Payllataqmi anchatapuni qankunatapas, Laodisea llaqtapi kaqkunatapas, hinallataq Hierápolis llaqtapi kaqkunatapas wañukuywanraq yanapashasunkichis. Chaytan ñoqa sut'itapuni willaykichis.
51004014	Munakusqay doctor Lukaspas, hinallataq Demaspas napaykamusunkichismi.
51004015	Laodisea llaqtapi kashaq wawqe-panakunatapas, Ninfastapas hinallataq wasinpi kashaq iñiq t'aqatapas napaykapullawaychistaq.
51004016	Qankunapurapi kay qelqata ñawinchaspaykichisqa, Laodisea llaqtapi kashaq iñiq t'aqapas ñawinchanankupaq apachinkichis. Hinallataq qankunapas Laodisea llaqtaman apachisqay qelqata ñawinchallankichistaq.
51004017	Arkipota ninkichis: ‘Señormanta llank'ana chaskisqaykita hunt'anaykipaq allintapuni kuiday,’ nispaykichis.
51004018	Ñoqa Pablon, makiywanpuni qelqaspa napaykamuykichis. Karselpi wisq'asqa kasqaymantataq, yuyarikullawaychispuni. Diospa allinpaq qokuynin qankunawanpuni kachun. Ahinapuni kachun.
52001001	Pablopiwan, Silvanopiwan, hinallataq Timoteopiwanmi Tesalónika llaqtapi kashaq iñiq t'aqaman qelqamuykiku. Dios Yayanchispa, hinallataq Señor Jesucristoq allinpaq qokuyninpas, thak kayninpas qankunawanpuni kachun.
52001002	Qankunamantaqa, llapallaykichismantan Diosman grasiasta qoshallaykupuni. Diosman parlayniykupiqa qankunamanta yuyarishallaykikupunitaqmi.
52001003	Dios Yayanchispa ñawpaqenpi iñiywan ruwasqaykichismanta, munakuypi llank'asqaykichismantaqa yuyarillaykupunin. Hinallataq Señorninchis Jesucristopi pasiensiawan suyakuq kasqaykichistapas, mana sayk'uspaykun yuyarillaykupuni.
52001004	Munakusqayku wawqe-panakuna, Diospa akllakusqan kasqay- kichistan yachayku.
52001005	Allin willakuyniykuqa, manan rimayllapichu chayamurqasunkichis. Aswanpas atiypi, Santo Espiritupi, cheqaq kaypi iman chayamurqasunkichis. Hinan qankunaqa, imaynatachus qankunaq allinniykichispaq ruwasqaykutapas yachankichis.
52001006	Qankunaqa, ñoqaykutawan, Señortawan qatichikuqkunañan kapunkichis. Chaymi may hatun ñak'ariykuna chawpipi Santo Espírituq kusikuyninwan Diospa simintaqa chaskiykuwarqankiku.
52001007	Chay hinapin, Masedonia probinsiantinpi, hinallataq Akaya probinsiantinpi iñiqkunaq yachaqakunankupaqraq karqankichis.
52001008	Señorpa siminqa, qankunamanta qallarispanmi ch'iqechisqa karqan. Manan Masedonia probinsiapiwan, Akaya probinsiapiwan imallachu, aswanpas Diospi iñikusqaykichisqa tukuy cheqaskunapin uyarikun. Chaymi ñoqaykuq rimarinaykuqa, manaña nesesarioñachu kapun.
52001009	Imaynatachus chaskiykuwasqaykikuta, hinallataq, imaynatachus idolokunamanta, kawsashaq cheqaq Diosta serbinaykichispaq kutirikusqaykichistapas paykuna kikinkupunin willakunku.
52001010	Hinan, wañusqakunamanta kawsarichimpusqan Churin Jesusta, hanaq pachamanta hamunanta makillapuni suyashankichis. Hamuq k'arak phiñakuymanta qespichiwaqninchisqa paymi.
52002001	Wawqe-panaykuna, qankunaman hamusqaykuqa, manan yanqapaqchu karqan. Chaytaqa, qankuna kikiykichispunin yachankichis.
52002002	Aswanmi, ñawpaqtaqa, Filipos llaqtapi muchuchisqa, hinallataq k'amisqa karqayku. Chay hatun kontrallikuqkuna chawpipi, Diospa allin willakuyninta mana manchakuspa qankunaman willanaykupaqmi Diosqa kallpachawarqanku. Chaytan qankunaqa yachankichispuni.
52002003	Kallpanchaykuyniykuqa, manan pantachisqachu, nitaq qhelli yuyaykuymantachu, nillataq q'otukuywanpaschu karqan.
52002004	Aswanpas allin willakuyta konfiawanankupaqmi, Diosqa akllawarqanku. Chaymi paypa aprobasqanman hina rimayku. Manan runakunata kusichiqkuna hinachu rimayku. Aswanqa Diosllatapuni kusichinaykupaqmi rimayku. Sonqonchista t'aqwiqqa paytaqmi.
52002005	Manan hayk'aqpas misk'i rimaqman tukuspaqa rimapayarqaykikuchu. Chaytan qankunaqa yachankichispuni. Wakinkunaqa, qolqe sonqon kanku. Ichaqa manapas qolqe sonqochu kankuman hinatan rimanku. Ñoqaykuqa, manan chay hinatachu rimapayarqaykiku. Chaymanta testigoqa Diospunin.
52002006	Hinaña Cristoq apostolninkuna hina gastachiykikuman karqan chaypas, manan runakunaqtapas, nitaq qankunaqtapas, nillataq wakinkunaqtapas hatunchaynintaqa maskhashaykuchu.
52002007	Aswanmi, imaynan mamaqa kikinpa ñuñuq wawankunata kuidan, chay hinapuni qankunapurapiqa karqayku.
52002008	Ñoqaykuqa, anchatapunin munakuykiku. Chaymi mana Diospa allin willakuynin chayachiyllatachu munarqayku. Aswanpas kikin kawsayniykuta hap'ichipuypas allinpuni kasqan rikch'akuwarqanku. Qankunata anchatapuni munakusqaykuraykun chaytaqa ruwarqayku.
52002009	Wawqepanaykuna, haqayna llank'asqaykutawan, sayk'usqaykutawan yuyariychis. Mana mayqenniykichistapas gastachinaykupaqmi, tutantin, p'unchaynintin llank'arqayku. Chay hinapitaqmi, Diospa allin willakuynintaqa willarqaykiku.
52002010	Ancha Dios sonqo kaywan, ch'uya kaywan, hinallataq mana imamanta huchachana kaywanmi qankuna iñiqkunapurapiqa kawsarqayku. Chaymanta testiguykuqa, qankunan kankichis. Hinallataq Diospas testigullaykutaqmi.
52002011	Imaynan huk taytaqa, kikinpa wawankunata sonqochaykun, kallpachaykun, hinallataq cheqaq kaqta rimaykun. Chay hinatan ñoqaykupas qankunata sonqochaykurqaykiku, kallpachaykurqaykiku, hinallataq cheqaq kaqta rimaykurqaykiku. Chaytan qankunaqa yachankichispuni.
52002012	Kikin qhapaq suyunmanwan, k'anchayninmanwan waqyaqniykichis Diospa kaqkuna hinapuni, purinaykichispaqmi rimapayashallarqaykikupuni.
52002013	Diospa siminta uyariwasqaykikutaqa, manan runakunaq siminta hinachu chaskiykuwarqankiku. Aswanpas Diospa cheqaq simin qankuna iñiqkunapi, atiywan ruwaq simita hinapunin uyariwarqankiku. Chayraykun ñoqaykupas, mana sayk'uspa Diosman grasiasta qoshallaykupuni.
52002014	Qankunaqa wawqepanaykuna, Judea probinsiapi kashaq Cristo Jesuspi Diospa iñiq t'aqankunata qatichikuqkunañan kapunkichis. Imaynan paykunaqa judío runakunaq ñak'arichisqan karqanku, chay hinallataqmi qankunapas llaqtamasiykichiskunaq ñak'arichisqan karqankichis.
52002015	Chay judío runakunallataqmi Señor Jesustapas, kikinkuq Diospa rantinpi rimaqninkunatapas wañuchirqanku. Ñoqaykutapas qatiykachawarqankun. Manataqmi Diospa sonqontapas kusichinkuchu. Hinallataq llapa runakunatapas hark'apakunku.
52002016	Qespichisqa kanankupaq, mana-judío runakunaman rimayku naykutapas, manapunin munankuchu. Chay hinapin, huchankuta aswantaraq hunt'aykachinku. Ichaqa Diospa k'arak phiñakuynintaqmi paykunaman chayamunña.
52002017	Wawqe-panaykuna, pisi tiempollaraqmi ñoqaykuqa qankunamanta karunchasqa kashayku. Chaymi qankunaqa, mana rikuykuyta atiwankichischu. Chaywanpas, sonqoykupiqa qankunawanmi kashayku. Uyapura qankunawan tupaykuyta munasqaykuraykutaq, aswantaraq qankunata rikuykunaykupaq kallpachakushayku.
52002018	Chaymi qankunaman hamuytaqa munasharqaykupuni. Ichaqa, Satanasmi hark'awarqanku. Ñoqa Pablotaqmi, qankunaman hamuyta yapa-yapamanta munasharqani.
52002019	¿Señorninchis Jesucristo hamuqtin, paypa ñawpaqenpi ñoqaykuq suyakuyniyku, otaq kusikuyniyku, otaq rimarikunaykupaq koronaykuri mayqentaq? ¿Manachu qankuna kankichis?
52002020	Qankunaqa, ñoqaykuq rimarikunaykupaq, hinallataq kusikunaykupaqmi kankichis. Chayraykun qankunaman hamuytaqa munashaykupuni.
52003001	Chay hinaqa, qankunamanta manaña llakikuyta atispaykutaqmi, sapallayña Atenas llaqtapi qhepakunaypaq rimanakurqayku.
52003002	Hinaspan Cristoq allin willakuyninpi yanapaqniyku, hinallataq Diospa llank'aqnin wawqenchis Timoteota kachamurqayku. Takyachinasunkichispaqwan, iñiyniykichispi kallpachanasunkichispaqwanmi, paytaqa kachamurqayku.
52003003	Chay hinaqa, ñak'arinaykupaq churasqa kasqaykutaqa qankuna kikiykichismi yachankichis. Chayrayku kay hina ñak'ariykunapi tarikuqtiykuqa, ama pipas llakikuchunchu.
52003004	Qankunawan kashaspallaykuraqmi kay ñak'ariykuna pasanaykutaqa ñawpaqmantapacharaq willarqaykikuña. Hinan yachasqaykichis hinapas, chay hinapuni karqan.
52003005	Chaymi qankunamanta llakikuyta manaña aswanta atipaspay, qankunaq iñiyniykichismanta yachanaypaq, Timoteota kachamurqani. Paqtan, imaynapipas wateqaqqa wateqashasunkichisman. Hinan llank'asqayku yanqapaq kanman.
52003006	Kunantaq ichaqa, Timoteo qankunamanta ñoqaykuman kutimpun. Hinan payqa iñiyniykichispi allillanpuni kashasqaykichismantawan, munakuyniykichismantawan sumaqta willawanku. Hinallataq qankunaqa, munakuywantaqsí yuyarikuwankikupuni. Hinaspa imaynan ñoqaykupas rikuykuyta munashaykiku, chay hinallatataqsí qankunapas rikuykuytapuni munashawankiku.
52003007	Chaymi wawqe-panaykuna, tukuy imaymana pisichikuyniykupipas, ñak'ariyniykupipas, qankunaq iñiyniykichiswan sonqochasqa karqayku.
52003008	Hinallataqmi, Señorpi qaqa takyasqa kashasqaykichiswan kunanqa aswantaraq kawsariyku.
52003009	Hinan Diosninchispa ñawpaqenpi, qankunamanta tukuypi kusisqa kasqaykurayku, mana imaynata Diosman grasias qoytapas atishaykuraqchu.
52003010	Tuta-p'unchaymi qankuna kikiykichista rikuykunaykupaq, anchatapuni Diosmanta mañakushayku. Chay hinapin, iñiyniykichispi pisisqaraq kashasqaykichista hunt'apaykusaqku.
52003011	Ichaqa, kikin Dios Yayanchis, hinallataq Señorninchis Jesucristopiwan qankunaman hamunaykupaq ñanniykupi pusarimuwachunku.
52003012	Qankunataqa, Señorpunin wiñachisunkichis. Hinallataq hukkunahukkunapaqpas, llapapaqpas, imaynan ñoqayku munakuykiku, chay hinallatataq munakuyniykichistapas askhayachichun.
52003013	Chay hinapin, Dios Yayanchispa qayllanpi sonqoykichisqa allin takyasqa kanqa. Hinallataq Señorninchis Jesucristo llapallan t'aqasqankunawan hamuqtinpas, mana imamanta huchachana ch'uyapuni kankichis.
52004001	Chay hinaqa, wawqe-panaykuna, qankunaqa imaynatachus purinaykichistapas, hinallataq Diospa sonqonta kusichinaykichistapas ñoqaykumantan yachaqakurqankichis. Chay hinallataqmi qankunapas aswan-aswantaraq ñawpaqman purinaykichispaq, Señor Jesuspa sutinpi balikuykiku, hinallataq kallpanchaykiku.
52004002	Señor Jesuspa chawpinta, ima kamachikuykunatachus qosqaykutaqa, ñan yachankichisña.
52004003	Qankunaq ch'uyanchakunaykichistan Diosqa munan. Chayqa, qhellipi puriymanta t'aqakuymi.
52004004	Sapanka hukniykichismi, kikiykichispa kuerpoykichista watakuspa, ch'uya kaypi, hinallataq allinpaq qhawarisqa kaypi kawsayta yachanaykichis.
52004005	Amapunitaq mana Diosta reqsiq mana-judío runakuna hina, kuerpoykichispa mana allin munapayasqanwan aysachikuspachu kawsaychis.
52004006	Amallataq pipas wawqenta imapipas sarunchachunchu, nitaq q'otuchunpaschu. Imaynan nirqaykikuña, hinallataq willarqaykikuña, chay hinapunin tukuy chaykunamanta bengakuqqa Señorpuni.
52004007	Manan qhelli kawsaymanchu, aswanpas ch'uya kawsaymanmi Diosqa waqyawarqanchis.
52004008	Chay hinaqa, chay kamachikuyta wikch'uyukuqqa, manan runatachu wikch'uyukun. Aswanpas Santo Espiritunta qowaqninchis Diostan wikch'uyukun.
52004009	Hukkuna-hukkunawan munanakunaykichismantaqa, qankuna kikiykichismi Diosmanta yachakurqankichis. Chaymi wawqepanantin hinapuni munanakunaykichismanta qelqamunayqa mana nesesarioñachu karqan.
52004010	Hinallataq Masedonia probinsiantinpi kashaq llapallan wawqe-pananchiskunawanpas chay hinatapunichá munanakushankichis. Ichaqa wawqe-panaykuna, chay hinata aswan-aswantaraq munanakunaykichispaqmi balikamuykiku.
52004011	Hinallataq sumaq kawsakuyllatapuni munaychis. Imachus ruwanaykichiskunatapas ruwashallaychispuni. Imaynan kamachirqaykiku, chay hinatapuni llank'anaykichiskunatapas kikin makiykichiswanpuni llank'ashaychis.
52004012	Chay hinapin, mana iñiqkunaq ñawpaqenpi puriyniykichisqa allillanpuni kanqa. Manataqmi imamantapas pisichikunkichischu.
52004013	Wawqe-panaykuna, wakin mana suyakuyniyoqkuna hina, ama llakikushanaykichispaqmi, wañukapuqkunamantapas yachanaykichista munallaykutaq.
52004014	Sichus Jesuspa wañusqantawan, kawsarimpusqantawan kreenchis chayqa, chay hinallatataqmi Diosqa, Jesuswan kuskallatataq paypi wañukapuqkunata apamunqa.
52004015	Kaytaqa, Señorpa nisqantapunin niykiku: ‘Ñoqanchis, Señorpa hamunankama kawsashaqkunaqa, manapunin wañukapuqkunamantaqa ñawpasunchischu,’ nispayku.
52004016	Kikin Señormi, kamachikuyniyoq kunkanwan, arkangelpa kunkanwan, hinallataq Diospa kornetanwan, hanaq pachamanta uraykamunqa. Hinan Cristopi wañukapuqkunaraq ñawpaqtaqa kawsarimpunqaku.
52004017	Chaymantañan ñoqanchis kawsashaqkunapas, wayraq kasqanpi Señorwan tupamunanchispaq, paykunawan kuska phuyupi hoqarisqa kasunchis. Chay hinapin, Señorwan kuskallapuniña kapusunchis.
52004018	Chayrayku hukkuna-hukkunawanpas chay simikunawan kallpachanakuychis.
52005001	Ichaqa wawqe-panaykuna, tiempokunamantapas, p'unchaykunamantapas manañan imapas qelqamunayqa nesesarioñachu.
52005002	Imaynan suwaqa tuta hamun, chay hinallataqmi Señorpa hamunan p'unchaypas kanqa. Chaytaqa qankuna kikiykichismi allintapuni yachankichis.
52005003	Maypachachus runakuna nishanqaku: ‘Thak kaypi, hinallataq allinmi kashanchis,’ nispanku, chayllamanmi qonqaylla wañuy ñak'ariyqa chayamunqa. Imaynan onqoq warmiman wachakunan nanay chayamun, chay hinatan paykunaman chay wañuy ñak'ariy chayamunqa. Manataqmi imaynanmantapas ayqekuytaqa atinqakuchu.
52005004	Qankunan ichaqa wawqe-panaykuna, manaña laqha-tutayaqpiñachu kashankichis. Chaymi, chay p'unchayqa, mana imaynan suwaqa qonqaylla hap'in, chay hinatachu hap'isunkichis.
52005005	Qankunaqa, llapallaykichismi k'anchaypa, hinallataq p'unchaypa wawankuna kankichis. Manan tutayaqpa, nitaq laqha-tutayaqpa wawankunañachu kanchis.
52005006	Chay hinaqa, ama wakinkuna hinachu puñushasunchis. Aswanpas rikch'ashallasunchispuni, hinallataq makilla kuidakuq kasunchis.
52005007	Puñuqkunaqa tutan puñunku. Hinallataq, machaqkunapas tutan machanku.
52005008	Ñoqanchis p'unchaypa kaqkunan ichaqa, korasawan hina, iñiywan, munakuywan ima p'achakunanchis. Qespikuypi suyakuywantaq kaskowan hina, churakunanchis. Chay hinapin makilla kuidakuq kasunchis.
52005009	Diosqa, manan k'arak phiñakuypaqchu churawarqanchis. Aswanpas Señorninchis Jesucristoq chawpinta qespikuyman aypananchispaqmi churawarqanchis.
52005010	Paymi ñoqanchisrayku wañurqan. Chaymi kawsashasunchisña chaypas, otaq wañukapusunchisña chaypas, paywan kuskallapuni kawsasunchis.
52005011	Chay hinaqa, imaynan ruwashallankichispuni, chay hinata hukkuna-hukkunawan sonqochanakuychis. Hinallataq hukkunahukkunawan kallpachanakuychis.
52005012	Wawqe-panaykuna, qankunapurapi llank'aqkunatapas, Señorpi umalliqniykichiskunatapas, anyaykuqniykichiskunatapas allinta qhawarinaykichispaqmi balikuykiku.
52005013	Paykunataqa llank'asqankurayku, ancha balorniyoqtapuni, hinallataq munakuywanpuni qhawariychis. Hukkuna-hukkunawantaq, thak kaypi kawsaychis.
52005014	Chay hinallataqmi wawqe-panaykuna, qellakunata anyaykunaykichispaqwan, chiriyasqakunata kallpachaykunaykichispaqwan balikuykiku. Chay hinallataqmi, pisi-kallpayoqkunatapas yanapaykunaykichispaq, hinallataq llapapaqpas pasiensiayoq kanaykichispaq balikuykiku.
52005015	Qhawariychis, ama mayqenpas mana allinmanta, mana allinllawantaq kutichichunchu. Aswanpas hukkuna-hukkunapaqpas, hinallataq llapapaqpas allin kaqllatapuni ruwayta munaychis.
52005016	Kusisqallapuni kashay chis.
52005017	Ama sayk'uspa Diosmanqa parlashallaychispuni.
52005018	Qankunapaq Diospa munayninqa Cristo Jesuspi grasiasta qoynillaykichispunin. Chayrayku, tukuy imapipas Diosman grasiasta qoshallaychispuni.
52005019	Santo Espiritutaqa, ama thasnuychischu.
52005020	Diospa rantinpi rimaqkunaq rimasqankunataqa, ama pisipaq hap'iychischu.
52005021	Aswanpas llapanta t'aqwiychis. Hinaspataq allin kaqta hap'ikuychis.
52005022	Tukuy mana allin kaqkunamanta t'aqakuychis.
52005023	Kikin thak kay Diostaq, llapallanta hunt'asqapi ch'uyanchasunkichis. Hinan llapallan espirituykichistapas, almaykichistapas, hinallataq aycha kuerpoykichistapas, Señorninchis Jesucristoq hamunankama, mana imamantapas huchachanata waqaychasunkichis.
52005024	Waqyaqniykichis Diosqa, hunt'aqpunin. Payllataqmi llapan chaykunatapas hunt'anqa.
52005025	Wawqe-panaykuna, ñoqaykupaqpas Diosman parlapullawankikupuni.
52005026	Ch'uya much'aykuywan llapallan wawqepanakunata napaykapuwankiku.
52005027	Señorninchisrayku, kay qelqata llapallan t'aqasqa wawqe-panakunaman ñawinchakunanpaqmi anchatapuni balikuykichis.
52005028	Señorninchis Jesucristoq allinpaq qokuynin qankunawanpuni kachun. Ahinapuni kachun.
53001001	Pablopiwan, Silvanopiwan, hinallataq Timoteopiwanmi Dios Yayanchispa, hinallataq Señor Jesucristoq Tesalónika llaqtapi kashaq iñiq t'aqaman napaykamuykiku.
53001002	Dios Yayanchispa, hinallataq Señor Jesucristoq allinpaq qokuyninpas, thak kayninpas qankunawanpuni kachun.
53001003	Wawqe-panaykuna, iñiyniykichispiqa anchatapunin wiñashasqankichis. Sapanka hukniykichispa, hinallataq llapallaykichispa munakuyniykichismi, hukkuna-hukkunapaq yapakushasqa. Chayraykun Diosman grasiastaqa, imaynan qonaykupuni, chay hinata qankunamanta grasiasta qoshallaykupuni.
53001004	Sapa kuti qatiykachasuqtiykichispas, ñak'arichisuqtiykichispas qankunaqa pasiensiawan, hinallataq iñiywanmi ñawpaqllamanpuni purishankichis. Chayraykun, ñoqayku kikiykupuni, Diospa iñiq t'aqankunapi qankunamanta rimarikuyku.
53001005	Chaypitaqmi Diosqa chaninninpi chaninchaqpuni kasqanta sut'inchan. Chay hinapin, Diospa qhapaq suyunpaq hinaqa kankichis. Chayraykutaqmi ñak'ariykunapipas kashankichis.
53001006	Ñak'arichiqniykichiskunata kastigowan muchuchiy Diospa ñawpaqenpiqa allinpunin.
53001007	Qankuna ñak'ariqkunamantaqmi ichaqa, ñoqaykuwan kuskata samakuyta qosunkichis. Chayqa, Señor Jesús atiyniyoq angelninkunawan hanaq pachamanta rikhurimuqtinmi kanqa.
53001008	Paymi, yawrashaq ninapi hamuspa, Diosta mana reqsikuqkunamantapas, hinallataq Señorninchis Jesucristoq allin willakuyninta mana kasukuqkunamantapas bengakunqa.
53001009	Chay runakunaqa, Señorpa qayllanmantapas, k'ancharishaq atiyninmantapas karunchasqan kanqaku. Hinallataq wiñaypaq wañuy ñak'ariywan kastigasqan kanqaku.
53001010	Haqay p'unchaypi hamuspanmi paykunataqa kastiganqa. Qankunan ichaqa, ñoqaykuq willakusqaykuta kreerqankichis. Chayraykun, ñoqanchis t'aqasqankuna, Jesusta hatunchasunchis. Hinan llapanchis iñiqkunaqa, paymanta utirayasunchis.
53001011	Chaymi qankunapaq Diosman parlashaykupuni. Chay hinapin, Diosninchisqa waqyasqankunata hinapuni ruwasunkichis. Hinan llapan khuyapayakuy ruwayta, hinallataq iñiypi ruwaytapas atiywan hunt'anqa.
53001012	Chay hinapitaqmi, Señorninchis Jesupa sutinqa, qankunapi hatunchasqa kanqa. Diosninchispa, hinallataq Señor Jesucristoq allinpaq qokuyninman hinataqmi, qankunapas paypi hatunchasqallataq kankichis.
53002001	Kunantaq wawqe-panaykuna, Señorninchis Jesucristoq hamunanmanta, hinallataq paywan tupaykunanchismanta rimaykuykiku.
53002002	Amapuni ima yuyaykusqaykichispipas usqhayllaman waqllichisqa kanaykichispaqmi balikuykiku. Hinallataq Señorpa p'unchayninpas qayllaykamushanmanña hinaraq, amapuni huk espírituq chawpintapas, nitaq rimaypa chawpintapas, nillataq ñoqaykuq kartaykupas kanman hina chaypa chawpintapas, mancharikunaykichispaqmi balikuykiku.
53002003	Amapunin imaynallanmantapas piwanpas q'otuchikunkichischu. Dios kontra sayariy manaraq ñawpaqta hamunankama, hinallataq kamachikuy simita mana kasukuq chinkay churi manaraq rikhurimunankama, Señorpa chay p'unchayninqa manan chayamunqaraqchu.
53002004	Chay chinkay churiqa, Diospa kontranpi, otaq llapallan Dios nispa sutiyasqakunaq kontranpi, hinallataq llapallan yupaychanapaq kaqpa kontranpin hatarimunqa. Chaymantapas, Diosman tukuspanmi, Dios yupaychana ch'uya cheqaspiraq tiyaykunqa.
53002005	¿Qankunawan kashaspayraq, chay imaymanakunamanta nisqaykunata manachu yuyarinkichis?
53002006	Kunantaq chay chinkay churiq, tiemponpi rikhurimunanpaq imachus hark'ashasqantaqa yachankichisña.
53002007	Chay pakasqa kaq mana kamachikuyniyoqqa, ñan llank'ashanña. Ichaqa, huk hark'aqmi kunan hark'ashan. Chay hark'aqqa, qayllanmanta qechusqa kanankaman hark'ashan.
53002008	Chaymantañan chay kamachikuy simita mana kasukuq runaqa, rikhurichisqa kanqa. Paytataqmi, Señorqa siminwan phukurispalla wañuchinqa. Hinallataq hamuyninpa hatun k'anchariyninwan chinkachipunqa.
53002009	Chay kamachikuy simita mana kasukuq runaqa, Satanaspa atiyninwanmi hamunqa. Hinan imaymananiraq tukuy atiywan ruwaykunata, señalkunata, hinallataq llulla musphana ruwaykunata ruwaspa hamunqa.
53002010	Wañuy ñak'ariyman riq runakunaqa, qespichisqa kanankupaq kaq cheqaq munakuytan mana chaskirqankuchu. Chay hinapin paykunaqa, Satanaspa imaymananiraq lliw mana chanin q'otukuyninwan q'otuchikunqaku.
53002011	Chaymi, llullakuyta kreenankupaq, sinchi q'otukuq yuyayta paykunaman Diosqa apachimunqa.
53002012	Chay hinapin, paykunaqa, cheqaq kaqta mana kreerqankuchu. Aswanpas mana chanin kaqpin kusikurqanku. Chaymi paykunaqa, llapallanku huchachasqa kanqaku.
53002013	Espiritunwan ch'uyanchasqanpa chawpinta, hinallataq cheqaq kaqpi iñisqaykichispa chawpintan, Diosqa qespisqa kanaykichispaq ñawpaqmantaraq akllakurqasunkichis. Chayraykun, Señorpa munakusqan wawqe-panaykuna, ñoqaykuqa qankunamanta Diosman grasiasta qoshanallaykupuni.
53002014	Chaypaqmi Diosqa, allin willakuy willasqaykuq chawpinta, Señorninchis Jesucristoq hatun k'anchayninman aypanaykichispaq waqyarqasunkichis.
53002015	Chay hinaqa wawqe-panaykuna, simiykuwanña, otaq kartaykuwanña yachachisqa karqankichis chaypas, chay yachachikuykunaman hap'ipakuychis. Hinallataq chaypi qaqa takyasqapuni kashaychis.
53002016	Kikin Señorninchis Jesucristopiwan, Dios Yayanchispiwanmi munakuwarqanchis. Hinan allinpaq qokuyninrayku, wiñaypaq sonqochayta, hinallataq sumaq suyakuytawan qowarqanchis.
53002017	Payllapuni sonqoykichista kallpachachun. Hinallataq tukuy allin kaq ruwayniykichispipas, allin kaq rimakuyniykichispipas takyachisunkichis.
53003001	Chay hinaqa wawqe-panaykuna, ñoqaykupaq Diosman parlapuwankiku. Imaynan qankunapurapi karqan, chay hinata Señorpa simin, usqhaylla mast'arikunanpaq, hinallataq allinpaq hap'isqa kananpaq Diosmanqa parlapuwankiku.
53003002	Manan llapa runachu iñinku. Chayrayku sinchi waqllisqa, hinallataq millay runakunamanta qespichisqa kanaykupaq Diosmanqa parlapuwankiku.
53003003	Señormi ichaqa, hunt'aqpuni. Payllapunin takyachisunkichis, hinallataq mana allinmantapas waqaychasunkichis.
53003004	Qankunaman imachus kamachisqaykuta ruwashasqaykichistapas, hinallataq chayraq ruwanaykichistapas Señorllapin sonqo churayniykuqa kashan.
53003005	¡Señorllapunitaq sonqoykichista Diospa munakuyninmanpas, Cristoq pasiensiakuyninmanpas pusachun!
53003006	Ichaqa, wawqe-panaykuna, wakin wawqekunan qellakuspa, hinallataq mana yachachikuyniykuman hinachu purishanku. Chaymi, llapallan chay hina puriqkunamanta t'aqakunaykichispaq Señorninchis Jesucristoq sutinpi kamachimuykiku.
53003007	Qankunapurapi ñoqaykuqa, manan qellakuspachu kawsarqayku. Chaymi qankuna kikiykichis, imaynatachus qatichikuwanaykikutaqa yachankichis.
53003008	Manataqmi mayqenpa mikhunantapas yanqallanmanta mikhurqaykuchu. Aswanpas mana mayqenniykichistapas gastachiq kanaykupaqmi, tutantin, p'unchaynintin sayk'uywan anchatapuni llank'arqayku.
53003009	Manan mana kamachikuyniyoq kasqaykuraykuchu, aswanpas ñoqayku kikiykuta qatichikuwanaykikupaqmi, yachaqakuyta qankunaman qoykiku.
53003010	Hinallataq qankunawan kashallaspaykuraqmi kay hinataqa anyaykurqaykiku: ‘Sichus pipas mana llank'ayta munanchu chayqa, amallataq mikhuchunpaschu,’ nispa.
53003011	Qankunapurapi wakinniykichis qellakuspa, mana imapi llank'aspa purishasqaykichista, hinallataq hukpa kaqninman challpukuspa, purishasqaykichistan uyariyku.
53003012	Chay hina puriqkunatan, sumaqta llank'akuspanku kikinkuq mikhunankuta mikhunankupaq Señor Jesucristopi kamachiyku, hinallataq kallpachayku.
53003013	Qankunataq ichaqa wawqe-panaykuna, allin kaqta ruwaspaykichisqa amapuni sayk'uychischu.
53003014	Ichaqa, pillapas kay kartaq chawpinta rimaykusqaykuta mana kasukuqqa kanmanmi. Sichus chay hina kanman chayqa, mayqenchus kasqanta allintapuni reqsiykuychis. Hinaspataq p'enqakunanpaq amaña paywan huñukuychischu.
53003015	Ichaqa, ama huk awqata hinachu payta qhawariychis. Aswanpas huk wawqeta hina anyaykuychis.
53003016	Kikin thak kayniyoq Señortaq, tukuy imaymanapi thak kaynintaqa qosunkichispuni. Señorqa llapallaykichiswan kachun.
53003017	Ñoqa Pabloq makiymantapunin kay napaykuyqa. Chay hinatapunitaqmi llapallan kartaykunapipas seq'eni. Chay hinatapunitaqmi qelqanipas.
53003018	Señorninchis Jesucristoq allinpaq qokuyninqa, llapallaykichiswanpuni kachun. Ahinapuni kachun.
54001001	Ñoqa Pabloqa, qespichiqninchis Diospa, hinallataq suyakusqanchis Señor Jesucristoq kamachikuyninkuwanmi, Jesucristoq apostolnin kani.
54001002	Iñiypi cheqaq waway Timoteo, qanmanmi qelqamuyki. Dios Yayanchispa, hinallataq Señorninchis Cristo Jesuspa allinpaq qokuyninpas, yanapaykuyninpas, thak kayninpas qanwanpuni kachun.
54001003	Masedonia probinsiaman puririshaspaymi, Éfeso llaqtapi qhepakunaykipaq balikurqayki. Hinaspa chaypi, wakinkunata huk niray yachachikuykunata amaña yachachishanankupaq kamachinaykipaqmi balikurqaykiqa.
54001004	Amallataq kuentokunatapas, hinallataq mana tukurikuy atiq runa-miraymanta willakuykunatapas uyarichunkuchu. Chaykunaqa, manan Diospa wiñachiwasqanchis iñiypiqa wiñachiwasunchu, aswanpas huchatariykunallamanmi chayachiwasunchis.
54001005	Kay kamachikuytaqa ch'uya sonqowan, allin konsiensiawan, cheqaq iñiypi munanakuy kananraykun kamachikuni.
54001006	Chaykunamanta t'aqakuspankun, wakinkunaqa yanqa rimaykunaman pantaykapunku.
54001007	Kamachikuy simita yachachiqkunaqa chaytan munanku. Ichaqa, nisqankutapas, hinallataq allintapuni willakusqankutapas manataqmi yuyayninkupiqa hap'inkuchu.
54001008	Ichaqa, sichus pipas Kamachikuy Simita allintapuni yachachin chayqa, Kamachikuy Simi paypaq allin kasqantaqa yachanchismi.
54001009	Kaytaqa yachanchistaqmi: Kamachikuy Simiqa, manan chanin runapaqchu churasqa karqan. Aswanpas, mana kamachikuy simiwanchu kaqkunapaqmi churasqa karqan. Hinallataq mana kasukuqkunapaqwan, Diosta mana manchakuqkunapaqwan, huchasapakunapaqwan, mana ch'uya kaqkunapaqwan, Diospaq t'aqasqa kaqta pisichaqkunapaqwan, taytanku wañuchiqkunapaqwan, mamanku wañuchiqkunapaqwan, runa wañuchiqkunapaqwanmi churasqa karqan.
54001010	Hinallataq qhellipi puriqkunapaqwan, qharipura t'inkinakuqkunapaqwan, runa suwaqkunapaqwan, llullakunapaqwan, yanqa qasi huraqkunapaqwan, hinallataq allin yachachikuypa kontranpi kaqkunapaqwanmi churasqaqa karqan.
54001011	Chay allin yachachikuytaqa, saminchasqa Diospa k'ancharishaq allin willakuyninman hinan, Diosqa ñoqaman hap'ichiwarqan.
54001012	Kallpanchawaqniy Señorninchis Cristo Jesusmanmi grasiasta qoni. Payqa, Diospaq hunt'aq sonqopuni kasqayta qhawariwaspanmi, llank'ananman churaykuwarqan.
54001013	Ñawpaqqa, Diosta k'arakta k'amiq, qatiykachaq, hinallataq millay k'amikuq runan karqani. Chay tukuywanpas, mana yachaq, hinallataq mana iñiq kashaspaymi, Diospa yanapakuynintaqa chaskikurqanipuni.
54001014	Ichaqa, Señorninchispa allinpaq qokuyninmi, Cristo Jesuspi iñiywan, munakuypiwan, ñoqapaq ancha askhallaña karqan.
54001015	Cristo Jesusqa, huchasapakunata qespichinanpaqmi kay pachaman hamurqan. Chay huchasapakunamantapas, aswan huchasaparaqmi ñoqaqa kani. Kay simiqa, hunt'aqpuni, hinallataq llapa runaq chaskiykunankupaq hinapunin kanpas.
54001016	Ichaqa, huchasapakunamantapas, aswan huchasaparaqmi ñoqaqa kani. Hinan paypi chayllaraq kreeqkuna wiñay kawsayniyoq kanankupaq, Jesucristoqa tukuy llamp'u kayninta ñoqapi rikuchirqan. Chayraykun Diospa yanapakuyninta chaskikurqani.
54001017	Chay hinaqa, wiñay-wiñaypaq qhapaq suyu Kamachikuqman, hinallataq mana wañuq, mana rikuna, sapallan yachaysapa Diosman yupaychaypas, hatunchaypas, wiñay wiñaypaqpuni kachun. Ahinapuni kachun.
54001018	Kay kamachikuytan, waway Timoteo, saqeyki. Ñawpaqmantapacha qanmanta profetisasqankuman hina, chay maqanakuypi allinta maqanakunki.
54001019	Iñiyllapipuni, hinallataq allin konsiensiallayoqpuni kashay. Chaykunata saqepuspankun wakinkunaqa, iñiymanta waqlliykapurqanku.
54001020	Chay waqllikuqkuna ukhumantan Himeneopiwan, Alejandropiwan kanku. Paykuna manaña Diosta k'arak k'amiyta yachanankupaqtaqmi, Satanasman hap'ichirqani.
54002001	Ñawpaqtaraqqa arí mañakunapaq, Diosman parlaykunapaq, wakinpaqpas mañapunapaq, hinallataq grasiasta qonapaq llapallata balikuni. Chay hinata llapa runakunapaq ruwaychis.
54002002	Hinallataq tukuy sumaq kawsaypi, thak kaypi, Diosta manchakuypi, respetanakuypi ima kawsananchispaq, reykunapaqpas, llapallan umalliqkunapaqpas, Diosman parlasun.
54002003	Qespichiqninchis Diospa ñawpaqenpi chaskinanpaq hina kaqpas, hinallataq allin kaqpas chaymi.
54002004	Paymi, llapa runaq qespisqa kanankuta, hinallataq cheqaq kaqta allintapuni reqsiyman chayanankuta munan.
54002005	Diosqa ch'ullallan, runakunata Dioswan allipunachiqpas ch'ullallataqmi. Payqa Jesucristo runataqmi.
54002006	Paymi llapan runata rantipapunanpaq pay kikinta qoykukurqan. Chaymantaqa tiemponpitaqmi willasqa karqan.
54002007	Chaypaqtaqmi ñoqataqa, willakuq, hinallataq apóstol kanaypaq Diosqa churawarqan. Hinallataqmi iñiypi, cheqaq kaypi ima mana-judío runakunaq yachachiqninku kanaypaq, churawarqan. Chaytaqa, mana llullakuspaymi cheqaqtapuni Cristopi nini.
54002008	Ama phiñakuspa, nitaq iskayaspa tukuy cheqaspi qharikuna ch'uya makinkuta altoman hoqarispa, Diosman parlanankutan munani.
54002009	Chay hinallataq warmikunapas manchakuywan, huch'uyaykukuywan, kikinku qhawakuywan ima sumaqta p'achakuchunku. Amataq chukchankutapas k'achancharachikuspachu, nitaq qoriwanpas, nitaq perlawanpas, nitaq ancha balorniyoq p'achakunawanpas p'achakuspachu kashachunku.
54002010	Aswanpas allin kaq ruwaykunawan Diosta manchakuq warmikuna kasqankuta willakuq hinapuni p'achakuchunku.
54002011	Warmiqa, tukuy kasukuywan upallaspalla yachaqakuchun.
54002012	Adanmi ñawpaqtaqa kamasqa karqan, chaymantañan Evaqa kallarqantaq.
54002013	Chayraykun warmi ama qharita yachachinanta, nitaq kamachinantapas munanichu. Aswanpas upallaspalla kanankutan munani.
54002014	Manataqmi Adanchu q'otusqaqa karqan, aswanpas warmin q'otusqa kaspa kamachikuytaqa p'akirqan.
54002015	Chaywanpas ichaqa, sichus paykuna iñiypi, munakuypi, ch'uya kaypi, kikinta qhawakuypi takyanqaku chayqa, wawata wachakusqanwanmi qespisqa kanqa.
54003001	Kay simiqa hunt'aqpunin. Sichus pipas Diospa llank'anan qhawaq kayta yuyaykun chayqa, allin kaq llank'anatan yuyaykun.
54003002	Chay hinaqa, Diospa llank'anan qhawaqqa, mana imamantapas huchachanan kanan. Hinallataq ch'ulla warmiq qosallan, ruwasqanpipas makilla kuidakuq, yuyaysapa, allin kaqllatapuni ruwaq, qorpachaqllapuni, yachachiytapas munaqllapunin kanan.
54003003	Hinallataq mana machaq, mana saltaq sonqo, mana yanqallanmanta qolqe ganay munaq, aswanpas munakuqllapuni, mana huchatariy munaq, mana qolqe sonqo iman kanan.
54003004	Hinallataq wasinpi allinta kamachikuqmi kanan. Wawankunatapas tukuy respetuyoqta, kasukuqta hap'iqmi kanan.
54003005	Sichus pipas kikinpa wasinpi mana kamachikuyta atinchu chayqa, ¿imaynatataq Diospa iñiq t'aqantari kamachinman?
54003006	Ama chayllaraq iñiqqa kachunchu. Hatunchakuy hunt'aykuqtinmi, saqraq huchachasqa kayninman urmaykunman.
54003007	Hinallataqmi mana iñiqkunapaqpas allin kawsayniyoqmanta qhawarisqa kanan. Chay hinapin, mana pisipaq hap'isqachu kanqa, nitaq saqraq toqllanmanpas urmaykunqachu.
54003008	Chay hinallataqmi, diakonopas respetanapaq hinapuni, mana iskay rimaq, mana sinchita binoman hap'ipakuq, nillataq yanqallanmanta qolqe ganay munaqkunachu kananku.
54003009	Hinallataq iñiypa pakasqa yachayninta ch'uya konsiensiawan hap'iqkunan kananku.
54003010	Paykunaqa, ñawpaqtaraq qhawarisqa kachunku. Chaymantataq, mana imamantapas huchachana kaspanku, diákonoq llank'ananpi llank'achunku.
54003011	Chay hinallataq, warmikunapas qosankuta respetaq kachunku. Pitapas mana tumpaq, allin kaqllatapuni ruwaq, tukuy imapipas hunt'aqllapuni kananku.
54003012	Diakonokunaqa, ch'ulla warmiq qosallanmi kananku. Hinallataq kikin wasinkutapas, wawankunatapas, allinta kamachiqmi kananku.
54003013	Diakonokuna diákono kayninkupi allinta serbinku chayqa, paykuna kikinkupaqmi allinpaq qhawarisqa kayta tarikunku. Hinallataq, Cristo Jesuspi iñiyniyoq kasqankuta mana manchakuspa rimariytan tarinku.
54003014	Usqhaylla qanman watukuq hamunayta suyakuspaymi kayta qelqamuyki.
54003015	Ichaqa, sichus mana usqhaytachu hamusaq chayqa, imaynatachus Diospa wasinpi purinaykita yachanaykipaqmi qelqamuyki. Diospa wasinqa, kawsashaq Diospa iñiq t'aqanmi. Hinallataq cheqaq kaqpa tusaqninpiwan, teqsinpiwanmi.
54003016	Cheqapaqmi Dios sonqo kaypa pakasqa yachayninqa may hatunpuni. Diosmi aycha kuerpopi rikuchisqa karqan. Espiritutaqmi chanin kasqanta sut'incharqan. Angelkunaq rikusqanmi karqan. Mana-judío runakunaman willasqan karqan. Kay pachantinpa kreesqanmi karqan. Hanaq pacha k'anchariypipas chaskisqallataqmi karqan.
54004001	Espiritutaqmi ichaqa, sut'itapuni qhepa tiempokunaman iñiymanta wakinkuna t'aqakunankuta willakun. Q'otukuq espiritukunata uyarispanku, hinallataq supaykunaq yachachikuyninta uyarispankun, iñiymanta t'aqakunqaku.
54004002	Iskay-uya kaywanmi, konsiensianku sansashaq fierrowan ruphachisqa hina kaspanku, llullakuyta rimanku.
54004003	Mana kasarakunankupaqmi kamachikunqaku. Hinallataq cheqaq kaqta reqsiqkunatapas, hayk'an iñiqkunatapas, Diospa kamasqan mikhunamanta grasiasta qospa mikhunankupaq kaqta, ama mikhunankupaqmi, kamachikunqaku.
54004004	Diospa llapallan kamasqanqa allinpunin. Maypachachus grasiasta qospa chaskikusqaqa, manan imapas wikch'upunapaq hinaqa kanchu.
54004005	Chaykunaqa, Diospa siminwan, hinallataq Diosman parlaywanmi ch'uyanchasqa kapun.
54004006	Sichus chaykunamanta wawqe-pananchiskunaman yachachinki chayqa, Jesucristoq allin kamachinmi kanki. Hinan, iñiymanta simikunapi, hinallataq allin yuyaywan qatikusqayki allin kaq yachachikuypipas allin-allin wakichisqa kanki.
54004007	Diospaq t'aqasqa kaq pisichaq thawtiykunata, hinallataq ñawpa payakunaq kuentonkunatapas wikch'upuy. Hinaspa qan kikiyki Dios sonqo kaywan p'achallikuy.
54004008	Aycha kuerpopi ejersisioqa, pisillatan yanapawanchis. Dios sonqo kaywan p'achallikuymi ichaqa, llapanpipas yanapawanchispuni. Kunan kawsaypaqpas, usqhaylla hamuq kawsaypaqpas, promesayoqtaqmi kanpas.
54004009	Kay simiqa hunt'aqmi. Hinallataq llapa runakunaq chaskinanpaq hinapunitaqmi kanpas.
54004010	Kawsashaq Diospin suyakushanchis. Llapa runaq qespichiqnin, aswantaraqqa iñiqkunaq qespichiqninqa paymi. Chayraykun chaypaqpuni llank'anchis, hinallataq imaymanapipas runakunaqa pisipaq hap'iwanchis.
54004011	Kaykunata kamachiy, hinallataq yachachiypas.
54004012	Wayna kayniykitaqa, ama pipas pisichachunchu. Aswanpas iñiqkunapaq rimakuypipas, puriypipas, munakuypipas, espiritupipas, iñiypipas, hinallataq ch'uya kaypipas yachaqakunankupaq hinapuni kay.
54004013	Hamunaykama, Qelqa ñawinchaypi, kallpachaykuypi, hinallataq yachachiypipuni kashay.
54004014	Diospa ruwana qokuynin qanpi kashaqtaqa, amapuni qonqaruychu. Chaytaqa, umalliq wawqekunan, profesiakunaq chawpinta makinkuta qan pataman churaykuspa qorqasunkiku.
54004015	Chaykunallapipuni yuyaymanaspa kashay. Chay hinapi, qanpa purisqaykipas, hinallataq iñiypi wiñasqaykipas, llapa runaq rikusqan kananpaq, chaykunata ruwaspallapuni kashay.
54004016	Qan kikiykitapas, yachachikuytapas allintapuni qhaway. Chaykunallapipunitaq kashaypas. Sichus chayta ruwanki chayqa, qan kikiykitan qespichikunki, hinallataq uyariqniykikunatapas qespichillankitaqmi.
54005001	Kurak wawqetaqa, aman phiñarikunkichu. Aswanpas huk taytata hina kallpachaykuy. Hinallataq waynakunatapas wawqekunata hinapuni kallpachaykullaytaq.
54005002	Kurak panakunatapas, mamakunata hinapuni kallpachaykuy. Hinallataq sipaskunatapas, panakunata hinapuni tukuy ch'uya kaywan kallpachaykuy.
54005003	Cheqaqmantapuni biuda warmikunata allinpaq qhawariy.
54005004	Ichaqa, sichus mayqen biudaqpas wawankuna kan, otaq hawayninkuna kan chayqa, ñawpaqtaqa familian kaqkunaraq khuyapayakuq kayta yachachunku. Hinallataq tayta-mamankumanpas, machulankumanpas kutichipuyta yachachunku. Chaymi Diospa ñawpaqenpi allin kaq, hinallataq paypa chaskinanpaq hina kaqqa.
54005005	Cheqaqmantapuni mana piñiyoq biudataqmi ichaqa, Diospi suyakuyninta churan. Payqa, mañakuyllapipuni, hinallataq Diosman parlayllapipunin tuta-p'unchay kashan.
54005006	Kay pachapi q'ochukuykunaman kawsayninta hap'iykachikuqmi ichaqa, kawsashaspapas wañusqa kashan.
54005007	Mana imamantapas huchachana kanankupaq, chay imaymanakunata kamachiy.
54005008	Ichaqa, sichus pipas familianpaq, aswantaraqqa kikinpa wasinpaq pisisqanta mana churanchu chayqa, iñiytan mananchan. Hinaspapas mana iñiqmanta aswan mana iñiyniyoqraqmi kanpas.
54005009	Biudakuna qelqasqa listapiqa, pichus ch'ulla qosaq esposallan karqan, hinallataq soqta chunka watayoqmanta wichayman kaq biudalla churasqa kachun.
54005010	Hinallataq allin ruwayniyoqmanta reqsisqan kanan. Sichus pay wawankunata uywarqan, sichus karu llaqtayoqkunata qorpachaqllapuni karqan, sichus t'aqasqa kaqkunaq chakinta mayllirqan, sichus llakisqakunaman watuykukuq rirqan, hinallataq sichus tukuy allin ruwaykunallapipuni kasharqan chayqa, payllan listapi churasqaqa kanan.
54005011	Sipas biudakunataqa, ama listaman churaychu. Paykunaqa, aycha kuerponkuq munasqanwan aysachikuspankun, Cristomanta t'aqakuspa kasarakuyta munankuman.
54005012	Hinaspapas ñawpaq kaq iñiyninkuta wikch'upusqankuraykun huchachasqa kankuman.
54005013	Hinallataq wasin-wasinta purispankun, qella kayta yachanku. Manataqmi qella kayllatachu, aswanpas simi apa kayta, imamanpas challpuykukuq kaytawanmi yachanku. Hinan mana rimana kaqkunata rimanku.
54005014	Sipas kaqkunaqa, kasarakunankuta, wawayoq kanankuta, wasinkupi allinta qhawanankuta, hinallataq cheqnikuqkuna mana imaynanmantapas pisichashanankutan munani.
54005015	Wakinkunaqa, ñan Satanaspa qhepanta chinkaripunkuña.
54005016	Sichus huk iñiqpa qhariña, otaq warmiña kaspapas biudan kan chayqa, yanapaykuchun. Hinan iñiq t'aqata manaña gastachinqachu. Chay hinapitaqmi wakin cheqaqmantapuni biuda kaqkunata yanapaykunqa.
54005017	Allin llank'aq umalliq wawqekunaqa, iskay kuti kamaraq allinpaq qhawarisqapuni kachunku. Aswantaraqqa, mana sayk'uspa Diospa siminpi llank'aqkuna, hinallataq yachachiqkunan chay hina qhawarisqaqa kananku.
54005018	Qelqapas ninmi: ‘Era saruq torotaqa, aman senq'apankichu,’ nispa. (Deut. 25:4) Qelqaqa nillantaqmi: ‘Llank'apakuqqa, pagonta chaskinanpunin,’ nispa. (Mat. 10:10 Luk. 10:7)
54005019	Aman ima tumpaytapas, huk umalliq wawqeq kontranpiqa chaskinkichu. Maypachachus iskay, otaq kinsa testigokunawan hamullaqtinmi chaskinki.
54005020	Huchallikuspallapuni kashaqkunataqa, wakinkunapas manchakunankupaq, llapaq ñawpaqenpi phiñarikuy.
54005021	Diospa ñawpaqenpi, Señor Jesucristoq ñawpaqenpi, hinallataq akllasqa angelkunaq ñawpaqenpiwanmi balikuyki. Ama manaraq tiemponpi chanincharuspachu, nitaq pimanpas sayapakuspachu, chay kamachikuykunataqa kasukunki.
54005022	Aman piqpa patanmanpas makiykita usqhayllamanqa churaykunkichu. Nitaq wakin runakunaq hucha ruwasqankutapas ruwaysikunkichu. Aswanpas ch'uyallapuni waqaychakuy.
54005023	Wiksa nanayniykihawa, hinallataq onqosqalla tarikusqaykihawa, amaña unutaqa ukyayñachu, aswanpas huk chikan binochata millp'uykuy.
54005024	Wakin runakunaq huchankuqa, manaraq chaninchasqa kashaqtinmi yachakunña. Wakinpataqmi ichaqa, qhepamanña yachakun.
54005025	Chay hinallataqmi allin kaq ruwaykunaqa, ñawpaqmantapacharaq yachakunña. Hinallataq mana allin kaq ruwaykunapas manapuni pakasqalla kaytaqa atinmanchu.
54006001	Diospa sutinpas, hinallataq yachachikuypas ama k'arakta k'amisqa kananpaq, llapallan kamachi kayman watasqakunaqa, kikinkuq patronninkuta tukuy kasukuywan allinpaq qhawarisqata hinapuni hap'ichunku.
54006002	Iñiq patronniyoqkunaqa, ama iñiq kasqanhawachu patronninkuta pisipaq hap'ichunku. Aswanpas iñiq patronkunan allin sirbiyta, hinallataq munakuyta chaskiqkunaqa kanku. Chayrayku kamachikunaqa, patronninku iñiq kasqanrayku aswan allintaraq serbichunku. Chaytayá yachachiy, hinallataq kallpachay.
54006003	Pipas huk niraq yachachiqqa kanmanmi. Ichaqa manataq, Señorninchis Jesucristoq allin siminkunaman hinachu yachachishanmanmi. Hinallataq mana Dios sonqo kayman hinapaschu yachachiqqa kanmanmi.
54006004	Sichus chay hina kanman chayqa, hatunchakuywanmi hunt'aykukun, manataq imatapas payqa yachanchu. Aswantaraqqa mana allinkunata rimaspanmi huchatariyllata munan. Chaykunamantataqmi enbidiakuykuna, huchatariykuna, k'arak k'amiykuna, millay yuyaykuykuna ima paqarimun.
54006005	Hinallataq runapura mana yuyayniyoq kaspa, yuyayninkupipas waqllisqa, yanqa huchatarinku. Hinan cheqaq kaqqa paykunapi manaña kanñachu. Hinallataq Dios sonqo kaytaqa, imatapas tarinankupaq hina hap'inku. Paykunamanta t'aqakuy.
54006006	Imachus kapuwasqanchiswan kusisqa kaqtinchismi, Dios sonqo kay simiqa hatun ganansia kapuwanchis.
54006007	Kay pachamanqa, manan imatapas apamurqanchischu, chay hinallataqmi kay pachamantaqa mana imatapas apayta atisunchu.
54006008	Mikhunanchispaqwan, p'achakunanchispaqwan, kapushawanchis chayqa, chaykunawan kusisqa kawsasunchis.
54006009	Qhapaqyayta munaqkunaqa, wateqaymanwan, toqllamanwanmi urmaykunku. Hinallataq askha mana baleq k'iriq munapakuykunamanmi urmaykunku. Chay munapakuykunaqa, wañuy ñak'ariyman, hinallataq chinkaymanmi apaykun.
54006010	Llapan mana allinkunaq saphinqa, qolqe sonqo kaymi. Hinan wakinkunaqa, qolqeta maskhaspanku, iñiymanta t'aqakapurqanku. Hinallataq sinchi nanaykunawan k'irichikurqanku.
54006011	Qan ichaqa Diospa runan, tukuy chaykunamanta ayqekuy. Hinaspataq chanin kayta, Dios sonqo kayta, iñiyta, munakuyta, llamp'u kayta, samp'a kayta imallapuni qatikuy.
54006012	Allintapuni iñiypi maqanakuy. Makiykita haywarispa, wiñay kawsayman hap'ipakuy. Chaypaqtaqmi waqyasqapas karqanki. Hinallataq askha testigokunaq ñawpaqenpi allin sut'inchakuyta sut'inchakapurqanki.
54006013	Tukuy imaymanakunaman kawsay qoq Diospa ñawpaqenpi, hinallataq Cristo Jesuspa ñawpaqenpin chaykunataqa kamachiyki. Paymi Poncio Pilatoq ñawpaqenpi sut'inchakuspa rimarirqan.
54006014	Señorninchis Jesucristoq rikhurimunankama chay kamachikuyta, ama qhellichasqata, ama pisipaq hap'isqata waqaychanki.
54006015	Rikhurimunan tiempopitaqmi payqa saminchasqa, sapallan munayniyoq, reykunaq Reynin, hinallataq señorkunaq Señorninpas kasqanta rikhurimuspa rikuchinqa.
54006016	Pay sapallanmi mana wañuq, mana asuykuy atina k'anchaypi tiyan. Paytaqa, manan pi runapas rikurqanchu, nitaq rikuytapas atinkumanchu. Payllamanpuni hatunchaypas, tukuy wiñaypaq atiyniyoq kaypas kachun. Ahinapuni kachun.
54006017	Kunan tiempopi qhapaqkunata ama umankuta hoqarinankupaq, nitaq chay mana takyaq qhapaq kaykunapi suyakuyniyoq kashanankupaq kamachiy. Aswanpas kusikunanchispaq tukuy imaymanakuna qowaqninchis Diospi suyakuyninkutaqa churachunku.
54006018	Allin kaqta ruwachunku, allin kaq ruwaypi qhapaq kachunku. Kaqninkumanta qoykuy munaqllapuni, hinallataq haywarikuqllapuni kachunku.
54006019	Chay hinapin, kikinkupaq allin teqsichasqa qhapaq kayta, hamuq tiempopaq huñushanku. Hinallataq, wiñay kawsaymanpas hap'ipakushanku.
54006020	Yaw Timoteo, imatachus kamachisqata kasukuy. Mana baleq rimaykunamantawan, yanqa thawtiykunamantawan, hinallataq, ‘yachaysapa rimaykuna,’ nispa sutiyasqanku yanqa simikunamantapas ayqekuy.
54006021	Chaykunapi kawsaspankun wakinkunaqa iñiymanta pantaykapunkuña. Allinpaq qokuyqa qanwanpuni kachun. Ahinapuni kachun.
55001001	Ñoqa Pabloqa, Diospa munayninwanmi, Diospa Cristo Jesuspi kawsayta prometisqanman hina Jesucristoq apostolnin kani.
55001002	Munakusqay wawallay Timoteo, Dios Yayanchispiwan, Señorninchis Cristo Jesuspiwanmi, allinpaq qokuyninta, yanapayninta, thak kayninta ima qosunkiku.
55001003	Mana sayk'uywanmi tuta-p'unchay mañakuyniypi qanmanta yuyarini. Hinallataq machulaykunamantapacha ch'uya konsiensiawan Diosta serbikusqaymantawanmi Diosmanqa grasiasta qoni.
55001004	Waqasqaykita yuyarispaymi, qanwan ancha kusisqa kanaypaq rikuytapuni munashayki.
55001005	Cheqaq iñiyniyoq kasqaykitan yuyarini. Chay iñiyqa, hatun-mamayki Loidapipas, hinallataq mamitayki Eunicepipas karqanpunin. Qanpas chay hina iñiyniyoq kasqaykimantaqa, manapunin iskayanichu.
55001006	Chaymi makiykunata qan pataman churaykushaqtiyqa, chay qanpi kashaq Diospaq ruwana qosqanta kawsarichinaykipaq yuyarichimuyki.
55001007	Diosqa, manan manchapakuq espiritutachu qowarqanchis. Aswanpas atiyta, munakuyta, hinallataq kikinchista qhawakunanchispaq espiritutan qowarqanchis.
55001008	Chay hinaqa, Señorninchismanta rimariytapas, hinallataq Señorhawa preso kasqaymantapas amapunin p'enqakunkichu. Aswanpas ñoqawan kuska Diospa atiyninman hina, allin willakuyrayku ñak'ariysiqmasiymi kanki.
55001009	Paymi qespichiwarqanchis, hinallataq ch'uya waqyakuywan waqyawarqanchis. Manan ruwasqanchisman hinachu, aswanpas pay kikinpa munasqanman hina, hinallataq allinpaq qokuyninman hinan waqyawarqanchis. Chay allinpaq qokuynintaqa, kay pacha manaraq qallarishaqtinmi Cristo Jesuspi qowarqanchis.
55001010	Kunantaqmi ichaqa, qespichiqninchis Cristo Jesuspa rikhurimusqanwan allinpaq qokuyqa rikuchisqa karqan. Paytaqmi wañuytapas yanqayachispa, allin willakuypa chawpinta, kawsaytapas, hinallataq mana hayk'aq wañuytapas k'anchayman horqomurqan.
55001011	Chaypaqtaqmi ñoqataqa willaqta, apostolta, hinallataq mana-judío runakunaman yachachiqta payqa churawarqan.
55001012	Chaymi kay imaymanakunataqa muchushani. Chaywanpas ichaqa, pipichus iñisqaytaqa yachanin. Hinallataq, haqay p'unchaypaq imatachus hap'ichikusqayta waqaychananpaq atiyniyoq kasqantapas allintapunin yachani. Chayraykun paymantaqa manapuni p'enqakunichu.
55001013	Cristo Jesuspi kaq iñiypi, hinallataq munakuypi, ñoqamanta uyarispa yachaqakusqayki ch'uya simikunata hap'ikuy.
55001014	Ñoqanchispi tiyakuq Santo Espírituq yanapayninwanyá, allin kaq qosqayta waqaychay.
55001015	Asia probinsiapi kaqkuna llapallanku saqerpariwasqankutaqa yachankiñan. Paykuna ukhumantataqmi Figelopiwan, Hermogenespiwan kanku.
55001016	Onesiforoqa, may askha kutitapunin kallpachaykuwarqan. Manataqmi kadenasqa preso kasqaymantapas p'enqakurqanchu. Chayrayku paypa wasinpi kaqkunatapas Señorllapuni yanapaykuchun.
55001017	Aswanmi Roma llaqtaman chayamuspa, tukuy sonqonwan maskhawarqan, hinaspataq tariwarqan.
55001018	Haqay p'unchaypi Señorpa partinmanta yanapaykuyta tarinanpaq Señorllapuni munachun. Éfeso llaqtapi maytapuni yanapawasqanchistaqa, qanmi aswan allinta yachanki.
55002001	Qanyá wawallay, Cristo Jesuspa allinpaq qokuyninpi kallpachakullaypuni.
55002002	Askha testigukunaq ñawpaqenpi ñoqamanta imatachus uyariwasqaykita, pikunachus hunt'aq, hinallataq yachachiy atiq runakunaman yachachiy. Chay hinapi paykunapas hukkunaman, yachachinankupaq yachachiy.
55002003	Qanqa, Jesucristoq allin soldadon hinapuni, ñak'ariykunapi muchuy.
55002004	Pipas soldado kashaspa, soldadopaq hap'iqninta kusichiyta munaspaqa, manan kay pacha negosiokunamanraq winakushanmanchu.
55002005	Hinallataq llallinakuypi kashaq mayqen runapas, sichus mana imayna llallinakunanpaq kamachisqaman hinachu llallinakushan chayqa, manapunin koronataqa chaskinmanchu.
55002006	Sasawan chakra llank'akuqqa, payraqmi rurusqanta ñawpaqta mikhunan.
55002007	Llapanpaqpas, Señorllapunin yuyaytaqa qosunki. Chayrayku, nisqaytaqa allintapuni hap'ikuy.
55002008	Willasqay allin willakuyman hina, wañusqakunamanta kawsarichimpusqa, Davidpa miraynin Jesucristomanta yuyariy.
55002009	Allin willakuyraykutaqmi, kadenasqa preso kanaykamaraq, mana allin ruwaqpas kayman hina, imaymana ñak'ariykunata muchushani. Diospa simintaqmi ichaqa, manapuni hark'asqachu kashan.
55002010	Chaymi, akllasqakunarayku tukuytapas muchushani. Hinan paykunapas wiñay k'anchariyniyoq Cristo Jesuspi qespikuyta tarinqaku.
55002011	Kay simiqa hunt'akunpunin: Sichus paywan kuska wañupurqanchis chayqa, Paywan kuskallataqmi kawsasunchispas.
55002012	Ñawpaqllamanpunichus purisunchis chayqa, Paywan kuskallataqmi kamachikusunchis. Sitaqchus mananchasunchis chayqa, Paypas mananchallawasunchistaqmi.
55002013	Mana hunt'aqña kasunchis chaypas, payqa hunt'aqllapunin. Manataqmi pay kikinta mananchakuytaqa atinmanchu.
55002014	Ama huchatarishanankupaq Señorpa ñawpaqenpi kallpanchaykuspayki yuyarichiy. Chay hina simikunaqa, manan imapaqpas balinchu. Aswanpas, uyariqkunatan wañuy ñak'ariyman apaykun.
55002015	Aprobasqa llank'aq hina, Diosman qayllaykunaykipaq allintapuni kallpachakuy. Hinallataq, cheqaq simita allintapuni yachachispa, mana imamantapas p'enqakuywan qayllaykuy.
55002016	Yanqa thawtiykunaqa, hinallataq mana baleq simikunaqa, aswanaswantan mana Dios sonqo kayman apaykukun. Chayrayku chay simikunataqa, ama rimayñachu.
55002017	Hinan chay simikunaqa, uyariqkunata gangrena onqoy hinaraq tukupunqa. Himeneopi wan, Filetopiwanmi chay hinaqa kanku.
55002018	Paykunan cheqaq kaqmanta pantaykapuspa ninku: ‘Kawsarimpuyqa ñamá karqanña,’ nispanku. Hinan chay nisqankuwan wakinkunata iñiyninkumanta waqllichinku.
55002019	Chaywanpas Diospa teqsichasqanqa, qaqatan sayashan. Chaypitaqmi kay hina sellosqa kashan: ‘Señorqa, paypa kaqkunata reqsinmi,’ nispa. (Num. 16:5; Nah. 1:7) Nillantaqmi: ‘Pikunachus Cristoq sutinta waqyakuqkunaqa, tukuy mana allin kaqkunamanta t'aqakuchunku,’ nispa. (Num. 16:26)
55002020	Ichaqa, huk hatun wasipipas manan qorimanta, nitaq qolqemanta qerokunallachu kan. Aswanpas k'ullumanta, t'urumanta iman kan. Chaymantapas wakinqa allinpaq qhawarisqa ruwaykunapaq, wakintaq mana allinpaq qhawarisqa ruwaykunapaq kan.
55002021	Chay hinaqa, sichus pipas chaykunamanta llimphuyakun chayqa, payqa huk allinpaq qhawarisqa qero hinan kanqa. Hinallataqmi Patronninpaqpas, hoqariykunanpaq huk t'aqasqa hina, lliw allin kaq ruwaypaqpas allin-allin wakichisqan kanqa.
55002022	Wayna-sipaskunaq millay munapakuypi kawsayninkumanta ayqekuy. Hinaspa Señorta ch'uya sonqowan, waqyakuqkunawan kuska, chanin kayta, iñiyta, munakuyta, hinallataq thak kaytapas qatikullaypuni.
55002023	Mana yuyaykukuspa millay huchatariykunatawan, yanqa churanakuykunatawan wikch'upuy. Chaykuna huchatariykunallata paqarichisqantaqa yachankin.
55002024	Señorpa kamachinqa, manan huchatariqchu kanan. Aswanpas llapapaq munakuq, yachachiy munaq, hinallataq llamp'u sonqoyoqmi kanan.
55002025	Kontrallikuqkunatapas llamp'u kaywanmi wanachinan. Ichapaschá cheqaq kaqta allinta reqsinankupaq yuyayman kutirikuyta Diosqa paykunaman qonman.
55002026	Paykunaqa, saqraq munayninta ruwanankupaqmi presochasqa kashanku. Ichapaschá paykunaqa, entiendikuspa saqraq toqllanmanta ayqekunkuman.
55003001	P'uchukay p'uchaykunapin sasa tiempokuna chayamunqa. Chaytapas yachallaytaq.
55003002	Kikillankuta munakuq, hinallataq qolqe sonqo runakunan kanqaku. Hatunchakuspa rimaykachaqkuna, anchaykachaqkuna, k'arakta k'amikuqkuna, taytamamankuta mana kasukuqkuna, mana reqsikuqkuna, hinallataq mana Diosniyoq runakunan kanqaku.
55003003	Familiankutawanpas mana munakuqkuna, pampachaykuyta mana munaqkuna, yanqanmanta tumpakuqkuna, aycha kuerponkuta mana watakuqkuna, yana almakuna, hinallataq allin kaqta cheqnikuqkunan kanqaku.
55003004	Amigonkunata hap'ichiqkuna, munasqallanpi puriqkuna, k'ankaykachaqkuna, kay pacha q'ochukuykunata Diosmantapas aswantaraq munakuqkunan kanqaku.
55003005	Hinallataq, Dios sonqo kayman tukuqkuna kanqaku. Ichaqa, Dios sonqo kaypa atiynintataqmi mananchanqaku. Paykunamanta t'aqakuy.
55003006	Chaykuna ukhupi kaqkunataqmi, wasikunaman haykuspa, pisi yuyayniyoq warmikunata presochaspa apakapunku. Chay warmikunaqa, imaymana huchawan ñit'iykusqa, hinallataq mana allin munapayaykunaq apaykachasqanmi kanku.
55003007	Chay warmikunaqa, imatapas yacharuyllatapunin munashanku. Ichaqa manataqmi hayk'aqpas cheqaq kaq reqsiytaqa atinkuchu.
55003008	Imaynan Janeswan, Jambreswanpas Moisespa kontranpi hark'apakurqanku, chay hinallataqmi chay runakunapas cheqaq kaqpa kontranpi hark'apakunku. Chay runakunaqa, waqllisqa yuyayniyoqkuna, hinallataq iñiypi mana aprobasqakunan kanku.
55003009	Ichaqa chay mana allin runakunaq, mana yuyayniyoq kasqankuqa, llapa runapaq reqsisqanmi kanqa. Chayrayku, imaynan Janespas, hinallataq Jambrespas ñawpaqman manan purirqankuchu, chay hinallataqmi chay mana allin runakunapas manapuni ñawpaqmanqa purinqakuchu.
55003010	Qanmi ichaqa yachachikuyniytapas, imayna kawsasqaytapas, imapaqchus kawsasqaytapas, iñiyniytapas, llamp'u kayniytapas, munakuyniytapas, hinallataq ñawpaqllaman purisqaytapas allinta qhawaspa qatikuwarqanki.
55003011	Chay hinallataqmi, imaynan Antiokía llaqtapi, Ikonio llaqtapi, hinallataq Listra llaqtachapipas kashaqtiy, qatiykachasqa kayniypipas, llakikuyniypipas qatikuwarqanki. Chay qatiykachakuykunataqa, muchukullarqanin. Hinan tukuy chaykunamantapas Señorpuni horqowarqan.
55003012	Cheqaqtapuni, hayk'an Cristo Jesuspi Dios sonqo kaywan kawsakuy munaqkunaqa, qatiykachasqallapunin kanqaku.
55003013	Millay runakunapiwan, q'otukuq runakunapiwanmi ichaqa, mana allinmanta aswan mana allinmanraq q'otuspanku, hinallataq q'otuchikuspanku chayanqaku.
55003014	Qan ichaqa, imachus yachasqaykipipuni, hinallataq pipichus kreesqaykipipuni takyay. Pimantachus yachaqakusqaykitaqa yachankitaqmi.
55003015	Hinallataq wawa kasqaykimantapacharaqmi, Ch'uya Qelqakunataqa yacharqanki. Chay Qelqakunan Cristo Jesuspi iñisqaykiq chawpinta qespikunaykipaq yachaysapaman tukuchiyta atisunki.
55003016	Llapan Qelqakunaqa, Diospa yuyaychasqanmi. Hinan yachachinapaqpas, anyaykunapaqpas, wanachinapaqpas, hinallataq chanin kaqpi yachachinapaqpas allinpuni.
55003017	Chay hinapin Diospa runanqa, k'apak, hinallataq tukuy allin kaq ruwaykunata ruwananpaq allin-allin wakichisqapuni kanqa.
55004001	Señor Jesucriston rikhurimuyninpi, hinallataq qhapaq suyunpi wañuqkunatawan kawsaqkunatawan chaninchanqa. Chaymi Diospa ñawpaqenpi, hinallataq Señor Jesucristoq ñawpaqenpipas kaytaqa balikuykipuni.
55004002	Listollapuni kaspa, tiemponpipas, hinallataq mana tiemponpipas Diospa simintaqa willashallaypuni. Tukuy llamp'u sonqo, hinallataq pasiensiayoq kaywan yachachiy, uyachiy, phiñarikuy, hinallataq kallpanchaykuy.
55004003	Allin yachachikuyta runakunaq mana chaskiy munananku tiempoqa chayamunqan. Aswanmi paykunaqa, imatachus uyariy munasqallankuta uyarinqaku. Kikinkuq mana allin kaqta munapayasqankuman hinataqmi, yachachiqkunata huñumunqaku.
55004004	Chaymantapas, cheqaq kaqmanta t'aqakuspankun, ninrinkuta wisq'aykunqaku. Hinan kuentokunallataña uyariyta munanqaku.
55004005	Qan ichaqa, ama chay mana allin yachachiqkuna hinaqa kaychu. Aswanpas tukuy ima ruwasqaykipipas kuidakuy, hinallataq ñak'ariykunatapas muchukullaypuni. Diospa simin willanaykitaqa, willashallaypuni, hinallataq Diospa llank'ana qosqasunkitapas hunt'ashallaypuni.
55004006	Ñoqaqa p'uchukay ofrenda sakrifikasqa kanaypaqñan kashani. Hinallataq ripunay p'unchayqa chayamunñan.
55004007	Allin maqanakuytapas maqanakuniñan, phawasqaytapas tukuniñan. Hinallataq iñiytapas waqaycharqanin.
55004008	Chaymi chanin korona waqaychasqa kapushawan. Chaytan chaninchaq chanin Señorqa, haqay p'unchaypi qowanqa. Manan ñoqallamanchu qowanqa. Aswanpas llapallan paypa hamunanta munakuqkunamanpas qollanqataqmi.
55004009	Imaynallanmantapas usqhayllapuni watukuqniy hamuway.
55004010	Demasqa, kay pacha kaqta munakuspanmi saqerpariwaspa, Tesalónika llaqtaman pasakapun. Crescentepas Galasia probinsiaman, hinallataq Titopas Dalmasia suyuman pasakapunku.
55004011	Lukasllañataqmi ñoqawanqa kashan. Markosqa Diospa llank'ananpi llank'aysiwananpaqmi allinpuni. Chayrayku maskhaspa pusamuwanki.
55004012	Tikikotataqmi Éfeso llaqtaman kacharqani.
55004013	Hamuspaykiqa, Troas llaqtapi Karpoq wasinpi saqemusqay kapotiyta apamuwanki. Hinallataq qelqa k'uyutapas, aswantaraqqa qarakunapi qelqasqa qelqa k'uyukunata apamuwanki.
55004014	Fierro takaq Alejandron imaymana mana allinkunata ruwawarqan. Chay ruwasqanman hina Señorllapuni kutichipuchun.
55004015	Payqa, rimasqanchiskunamanmi sinchitapuni kontrallikurqan. Chayrayku, qanpas paymantaqa kuidakunkipuni.
55004016	Ñawpaq kaq defiendekuyniypiqa, manan pipas ñoqawanqa kasharqanchu, aswanmi llapallanku saqerpariwarqanku. Amayá chay ruwasqankuqa yupasqachu kachun.
55004017	Señortaqmi ichaqa, ñoqawan kuskapuni kasharqan. Hinan llapallan mana-judío runakunaq uyarinankupaq, hinallataq ñoqaq chawpiyta willakuypas hunt'akunanpaq, Señorqa kallpata qowarqan. Chay hinapitaqmi leonpa siminmantapas qespichiwarqan.
55004018	Señortaqmi, tukuy mana allin ruwaykunamantapas, hinallataq hanaq pacha qhapaq suyunpaqpas waqaychaykuwanqa. Payllaman yupaychaypas wiñay-wiñaypaq kachun. Ahinapuni kachun.
55004019	Priskatawan, Aquilastawan, hinallataq Onesíforoq wasinpi kaqkunatawan napaykapuwanki.
55004020	Erastoqa, Korinto llaqtapin qhepakamun. Trofimotataqmi ichaqa, Mileto llaqtapi onqosqata saqeykamurqani.
55004021	Manaraq paray tiempo chayamushaqtinyá, hamunaykipaq kallpachakamuy. Eubulopas, Pudentepas, Linopas, Claudiapas, hinallataq llapan wawqe-panakunapas napaykamusunkikun.
55004022	Señor Jesucristopuni, espirituykiwan kashachun. Diospa allinpaq qokuyninpas qankunawanpuni kachun. Ahinapuni kachun.
56001001	Ñoqa Pabloqa, Diospa rantisqan, hinallataq Jesucristoq apostolninmi kani. Ñawpaqmantaraq Diospa akllasqankunaq iñiyninkuman hina, hinallataq cheqaq kaqta reqsisqayman hinan apostolqa kani. Chay cheqaq kaqqa Dios sonqo kayman hinataqmi.
56001002	Chaytan mana llullakuq Diosqa kay pacha manaraq qallarishaqtin prometirqan. Hinan wiñay kawsayta suyakushani.
56001003	Qespichiqninchis Diosqa, kamachiwasqanman hina, siminta willanaypaqmi churawarqan. Chay hinapin Diosqa, willakuypa chawpinta, tiemponpi willakurqan.
56001004	Qanmanmi Tito qelqamuyki. Iñiyninchisman hina, qanqa cheqaq wawaypunin kanki. Dios Yayaq, hinallataq Qespichiqninchis Jesucristoq allinpaq qokuyninpas, yanapakuyninpas, hinallataq thak kayninpas qanwanpuni kachun.
56001005	Imapas pisisqanta allichamunaykipaq, hinallataq sapanka llaqtapi umalliq wawqekunata, kamachisqayman hina churamu- naykipaqmi, Kreta islapiqa saqemurqayki.
56001006	Umalliq wawqeqa, mana imamantapas huchachana, hinallataq ch'ulla warmiq qosallanmi kanan. Chay hinallataqmi wawankunapas iñiqkuna kananku. Manataq millay munasqanman hina puriqmantapas, mana kasukuq k'ullu kaymantapas reqsisqachu kananku.
56001007	Diospa llank'ananta qhawaqqa, Diospa llank'ananta qhawaq hinapunin, mana imamantapas huchachana kanan. Hinallataq mana munasqallan ruwaq, mana usqhaylla phiñakuq, mana machaq, mana saltaq sonqo, nitaq yanqallanmanta qolqe ganay munaqchu kanan.
56001008	Aswanpas qorpachaqllapuni, allin kaqta munakuqllapuni, ima ruwasqanpipas kuidakuq, chanin runa, ch'uya runa, hinallataq kikinta kuidakuq runan kanan.
56001009	Hinallataq payqa, hunt'aq simi yachachisqa kasqanman hap'ipakuqmi kanan. Chay hinapin allin yachachikuywan hukkunata kallpanchaykunqa, hinallataq kontrallikuqkunatapas upallachinqa.
56001010	K'ulluchakuspa hataripakuqkunapas, yanqa mana baleq simita rimaqkunapas, hinallataq q'otukuqkunapas askhan kanku. Aswantaraqqa, sirkunsisionmanta kaqkunan chaykunaqa kanku.
56001011	Chay runakunaqa, mana yachachinapaq hina kaq yachachikuywanmi yanqallanmanta qolqe ganayta munaspa wasintintaraq waqllichishanku. Chayraykun paykunaq siminkuqa, upallachisqapuni kanan.
56001012	Paykunamanta kaq huknin profetallankutaqmi nirqan: ‘Kreta isla llaqtayoq runakunaqa, llullakunapuni, millay k'ita animalkunapuni, hinallataq qella rakrapukunapunin kanku,’ nispa.
56001013	Chay nisqanqa cheqaqmi. Chayrayku iñiyninkupi allinta takyanankupaq, paykunataqa k'araktapuni phiñarikuy.
56001014	Paykunaqa, judío runakunaq kuentonkuta, hinallataq runakunaq kamachikuyninkunata uyarispankun cheqaq kaqmanta t'aqakushanku. Chayta amaña uyarishanankupaq paykunata phiñarikuy.
56001015	Ch'uya kaqkunapaqqa, tukuy imaymanakunapas ch'uyapunin. Qhellichasqakunapaqwan, mana iñiqkunapaqwantaqmi ichaqa, mana imapas ch'uyaqa kanchu. Aswanpas paykunaq yuyayninku, hinallataq konsiensiankupas aswantaraqmi qhellichaykusqa kashan.
56001016	Paykunaqa ninkun: ‘Diostaqa reqsiykun,’ nispanku. Ruwayninkuwantaqmi ichaqa, Diosta mananchanku. Paykunaqa, Diospa millakusqan, mana kasukuqmi kanku. Llapan allin kaq ruwaykunapaqtaqmi ichaqa, mana balinkuchu.
56002001	Qan ichaqa, allin yachachikuyman hina yachachiy.
56002002	Kurak runakunaqa, ima ruwaspanpipas makilla kuidakuq, respetanapaq hina, hinallataq allin yuyaywan kawsakuq kachunku. Hinallataq iñiypipas, munakuypipas, pasiensiakuypipas allin takyasqapuni kachunku.
56002003	Chay hinallataq kurak warmikunapas Diosta manchakuq hinapuni kachunku. Ama yanqa qasinmanta tumpaq, nitaq binoq sinchi kamachinpaschu kachunku. Aswanpas allin kaqta yachachiqllapuni kachunku.
56002004	Sipas warmikunatapas qosanku munakuyta, hinallataq wawanku munakuytapas yachachichunku.
56002005	Hinallataq allin yuyaywan kawsayta, ch'uya kayta, wasinkupi imapas ruwakuyta, sumaq kayta, kikinkuq qosankuman kasukuq kayta ima yachachichunku. Chaymi Diospa siminqa, mana k'arak k'amisqachu kanqa.
56002006	Chay hinallataqyá waynakunatapas allin yuyaywan kawsanankupaq kallpachaykuy.
56002007	Tukuy imaymana allin kaq ruwaykunapi yachaqakunapaq hina rikuchikuy. Allin yachachikuypi, cheqaq kaqkunapi, respetanapaq hina kaypi, mana allin ruwaykunamanta t'aqakuypi rikuchikuy.
56002008	Hinallataq mana wikch'uyukuna cheqaq simita yachachiy. Chay hinapin, qankunaq kontraykichispi mana allin rimaqqa, mana imatapas rimananpaq tarispa p'enqachisqa kanqa.
56002009	Kamachikuna kikinkuq patronninkuman tukuypi kasukuq kanankupaq kallpachaykuy. Ama kutipakuchunkuchu, aswanpas patronninkuta kusichiq kachunku.
56002010	Ama imatapas suwakuchunkuchu. Aswanpas qespichiqninchis Diospa tukuy yachachikuyninta, tukuy imakunapipas sumaqchanankupaq allin hunt'aq sonqo kayninkuta rikuchichunku.
56002011	Diospa allinpaq qokuyninqa, llapa runakuna qespikunanchispaqmi rikhurimurqan.
56002012	Chay allinpaq qokuyqa, mana Dios sonqo kaytawan, kay pachaq kaqnin munapakuykunatawan, wikch'upuytan yachachiwanchis. Hinallataq allin yuyaywan kawsakuspa, kay tiempo kawsaypi chaninta, hinallataq Dios sonqo kawsakunanchispaqmi, yachachiwanchis.
56002013	Hatun Dios Qespichiqninchis Jesucristoq k'ancharishaq rikhurimuynintaqa, kusikuywanmi suyakushanchis.
56002014	Jesucriston, llapa mana kamachikuy simiman hina kawsashaqtinchis, rantipapuwananchispaq ñoqanchisrayku pay kikinta qoykukurqan. Hinallataq pay kikinpa llaqtanpuni kaspa, allin ruwaykunata munaqkunallapuni kananchispaq ch'uyanchaykuwarqanchis.
56002015	Chay imaymanakunataqa, tukuy kamachikuyniyoq kaywan rimaykuy, kallpanchaykuy, hinallataq phiñarikuy. Amataq pipas pisichasunkikuchu.
56003001	Hatun kamachikuqkunamanpas, llaqtapi umalliqkunamanpas, huch'uyaykukuywan kasukunankupaq yuyarichiy. Llapan allin kaqta ruwanankupaqpas wakichisqallapuni kashachunku.
56003002	Ama pimantapas mana allintaqa rimachunkuchu, nitaq huchatariylla munaqchu kachunku. Aswanpas munakuqkuna, tukuy llamp'u kayta llapa runakunaman rikuchiqkuna kanankupaq yuyarichillaypuni.
56003003	Ñawpa tiempopiqa, ñoqanchispas mana yuyayniyoq, mana kasukuq, hinallataq pantachisqan karqanchis. Hinan imaymana mana allin munapayaykunatawan, q'ochurikuykunatawan serbirqanchis. Mana allinpi, enbidiakuypi, chiqninakuypi, hinallataq hukkuna-hukkunawan chiqninakuspan kawsarqanchis.
56003004	Ichaqa Qespichiqninchis Diospa qoykukuq kayniymi, munakuyninpiwan runakunapaq rikhurimurqan.
56003005	Manataqmi ima chanin ruwayta ruwasqanchisraykuchu, aswanpas paypa yanapakuyninman hinan qespichiwarqanchis. Hinan mosoqmanta kawsarichiy mayllikuypa chawpinta, hinallataq mosoqyachiq Santo Espírituq chawpinta qespichiwarqanchis.
56003006	Hinan Qespichiqninchis Jesucristoq chawpinta, askhallapiña Diosqa Santo Espirituta hich'aykamuwarqanchis.
56003007	Chay hinapin allinpaq qokuyninwan chaninman tukuchisqa kaspa, wiñay kawsay suyakuyman hina erensiata chaskiq kapunchis.
56003008	Chay yachachikuyqa, cheqaqmi. Hinallataq Diospi kreeqkunapas allin kaq ruwaykunapipuni kashanankupaq, chay yachachikuytaqa sut'itapuni rimanaykita munani. Chay imaymanakunaqa, runakunapaqpas allinpuni, kusapunitaqmi kanpas.
56003009	Mana yuyaykukuspa huchatariykunapas, runa-miraykunamanta rimaypas, huchatariykunapas, Kamachikuy Simimanta churanakuykunapas yanqan, manataqmi imapaqpas balinchu. Chayrayku chaykunamantaqa t'aqakuy.
56003010	Yapa-yapa anyaykushaqtiyki wak t'aqakuna hatarichiq runataqa, ama chaskiyñachu.
56003011	Chay runa pantakapusqanwan, huchallikusqanpiwan, pay kikinta huchachakapusqantaqa yachankiñan.
56003012	Nikópolis llaqtapi, paray tiempo pasaytan yuyaykukuniña. Chayrayku Artemasta, otaq Tikikota qanman kachamuqtiyqa, imaynatapas usqhayllaman hamunkipuni.
56003013	Kamachikuy simita sut'inchaq Zenasmanwan, Apolosmanwan, ñanpi mana pisichikunankupaq tukuy sonqowanpuni yanapaykunki.
56003014	Chay hinapin wawqe-pananchiskunaqa, allin kaq ruwayniyoq kayta, pisichikuqkunaman usqhaylla haywariyta, yachanqaku. Mana hinaqa, mana ruruyniyoqmi kankuman.
56003015	Llapallan ñoqawan kashaqkunan napaykamusunkiku. Iñiypi munakuqninchiskunatayá napaykunki. Diospa allinpaq qokuyninpas llapallaykichiswanpuni kachun. Ahinapuni kachun.
57001001	Cristo Jesuspa preson, ñoqa Pablon, wawqenchis Timoteopiwan, llank'aypi yanapaqniyku, hinallataq munakusqayku Filemón, qanman qelqamuykiku.
57001002	Pananchis Apiamanwan, kuska puriq soldadomasiyku Arquipomanwan, wasiykipi kashaq iñiq t'aqamanwanmi qelqamuykiku.
57001003	Dios Yayanchispa, hinallataq Señorninchis Jesucristoq allinpaq qokuyninpas, thak kayninpas qankunawanpuni kachun.
57001004	Diosman parlayniypi sapa kuti qanmanta yuyarispaymi, Diosniyman grasiasta qoshallanipuni.
57001005	Señor Jesuspaq, hinallataq llapan t'aqasqakunapaq munakuyniyki, iñiyniykipiwan kasqantan uyarini.
57001006	Chay hinaqa, Cristo Jesuspi iñisqayki allin reqsichikusqapuni kananpaq, hinallataq qankuna llapan allin kaqta reqsinaykichispaqwanmi Diosmanqa parlashallanipuni.
57001007	Wawqellay, t'aqasqakunaq sonqonmi qanpa chawpiykita kallpachasqa karqanku. Chayraykun munakuyniykimantaqa, Diosman grasiasta qoshayku, hinallataq sonqochasqa kashayku.
57001008	Chayrayku, hinaña Cristopi ancha sonqo churayniy allin kaq ruwayta kamachinaypaq, kapushawaqtinpas manan kamachiykichu.
57001009	Ichaqa ñoqa Pablon, kurak runaña kaspay, hinallataq kunanpas Jesucristoq preson kaspay, qanta munakusqayrayku balikuyki.
57001010	Waway Onesimomantan balikuyki. Paytaqa, preso kashaspaymi iñiypi churiyarqani.
57001011	Payqa, haqay tiempopi mana baleqmi karqasunki. Kunantaqmi ichaqa, qanpaqpas, ñoqapaqpas baleqña kapuwanchis.
57001012	Paytan wakmanta kachampushayki. Paytayá ñoqa kikiyta hinapuni sonqomanta chaskiykuy.
57001013	Allin willakuyrayku, preso kasqaypi qanpa rantiykita serbiwananpaqmi, ñoqawan qhepakunanta munasharqani.
57001014	Mana qanpa simiykimantaqa, manan imatapas ruwayta munarqanichu. Ichaqa, allin kaq ruwayniyki mana qatirisqallachu kananta, aswanpas sonqoykimanta kanantapunin munarqani.
57001015	Chayraykupaschá kunanmanta pasaqpaq chaskiykapunaykipaq huk pisi tiempota qanmanta t'aqarikurqan.
57001016	Amayá huk kamachita hinañachu, aswanpas kamachimantaqa aswan munasqa wawqeta hinañayá chaskiykunkiqa. Ñoqapaqqa munasqa wawqen, qanpaqchá ichaqa aycha kaqpipas, Señorpipas aswan munasqaraq kanqa.
57001017	Chay hinaqa, sichus puriqmasiykita hina qhawariwanki chayqa, ñoqa kikiyta hinapuni paytaqa chaskiykuy.
57001018	Hinallataq sichus imapipas phiñachirqasunki, otaq manuykiña chaypas, ñoqaq kuentayman churaykuy.
57001019	Ñoqa Pablon makiywanpuni qelqamuyki. Chay manu kasqantaqa, ñoqaña pagapusayki. Ichaqa, qan kikiykipas manuymi kashanki. Chaytaqa manataqmi niytapas munanichu.
57001020	Arí wawqey, Señorpi kay balikusqayta uyariykuwanaykitan munani. Chaywanyá Cristopi sonqoyta llanllarichiway.
57001021	Qelqamusqaypi nisqaymanta aswantaraq ruwanaykitaqa, yachanin. Chaymi kasukuwanaykipi sonqo churayniyoq kaspay, qelqamuyki.
57001022	Chay hinallataqmi, Diosman parlayniykichisrayku qankuna watukuqta Dios kachamuwananta suyakushani. Chayrayku qorpachawanaykipaq wakichikushay.
57001023	Cristo Jesusrayku presomasiy Epafrasmi napaykamusunki.
57001024	Llank'aypi yanapaqniykuna Markospas, Aristarkopas, Demaspas, hinallataq Lukaspas napaykamullasunkikutaqmi.
57001025	Señorninchis Jesucristoq allinpaq qokuynin espirituykichiswan kachun. Ahinapuni kachun.
58001001	Diosmi askha kutita, hinallataq askha imaymananmanta, paypa rantinpi rimaqkunaq chawpinta machulanchiskunaman ñawpa tiempopi rimaykurqan.
58001002	Kunan qhepa p'unchaykunapitaqmi ichaqa, Churinpa chawpinta rimaykuwanchis. Paytan, llapan erensianta chaskiqpaq churarqan. Paypa chawpillantataqmi, teqsimuyuntintapas kamarqan.
58001003	Diospa k'anchariyninpa lliphllikiyninqa paymi. Hinallataq imaynachus Diospa kayninta sut'ita rikuchiqpas paypunin. Tukuy imaymanakunatapas, payllataqmi siminpa atiyninwan takyachishan. Hinan pay kikillantaq huchanchiskunatapas ch'uyanchawarqanchis. Chaymantataqmi hanaq pacha cheqaskunapi, Hatun Atiywan Kamachikuqpa paña ladonpi tiyaykurqan.
58001004	Churiqa, angelkunamantapas, aswan hatunpaq qhawarisqa kaymanmi chayarqan. Payllataqmi, angelkunamantapas aswan allin kaq sutitaqa chaskirqan.
58001005	Diosqa, manan hayk'aqpas mayqen angeltapas nirqanchu: ‘Qanmi Churiy kanki. Kunan p'unchaymi ñoqa churiyarqayki,’ nispaqa. (Sal. 2:7) Nitaqmi mayqen angelmantapas nirqanchu: ‘Ñoqan paypaq Yayan kasaq. Paytaqmi, ñoqaq Churiy kanqa,’ nispanpas. (II Sam. 7:14 I Cron. 17:13)
58001006	Phiwi Churinta kay pachaman qomushaspantaq yapamanta Diosqa nirqan: ‘Diospa angelninkuna llapallaykichis payta yupaychaychis,’ nispa. (Deut. 32:43)
58001007	Angelkunamanta rimaspantaq ichaqa nirqan: ‘Paymi angelkunatapas wayra hina kanankupaq ruwan. Hinallataq kamachinkunatapas yawrashaq nina hina kanankupaq ruwan,’ nispa. (Sal. 104:4)
58001008	Churimantataqmi Diosqa nin: ‘Qanqa Diosmi kanki. Qanpa kamachikuq tiyanaykiqa, wiñay-wiñaypaqpunin kanqa. Kamachikuq baraykiqa, chanin kaypa baranpunin.
58001009	Chanin kaqtan munakurqanki. Mana allin kaqtataqmi ichaqa, cheqnikurqanki. Chayraykun Diosqa, qanpa Diosniykipuni. Hinan payqa, puriqmasiykikunamantapas aswantaraq munakurqasunki. Kusikuy aseitewantaqmi hawirqasunkipas,’ nispan. (Sal. 45:6-7)
58001010	Nillarqantaqmi: ‘Señor, qanmi qallariypiqa hallp'a pachata kamarqanki. Hanaq pachakunapas makiykikunaq ruwasqankunan kanku.
58001011	Chaykunaqa, tukukapullanqan. Qanmi ichaqa, kashallankipuni. Chaykunaqa, llapallankun p'acha hina thantayapullanqakupuni.
58001012	Chaykunataqa, ponchota hinan k'uyupunki. Hinan kambiasqa kanqaku. Qanmi ichaqa, iman kaqllapuni kanki. Manataqmi hayk'aqpas wataykikunaqa tukukunqachu,’ nispa. (Sal. 102:25-27)
58001013	Diosqa manallataqmi hayk'aqpas mayqen angelkunatapas nirqanchu: ‘Awqaykikunata chakiykiq pachanman churanaykama, paña ladoypi tiyaykuy,’ nispaqa. (Sal. 110:1)
58001014	¿Imaynataq angelkunari kanku? Paykunaqa, llapallankun serbiq espiritukuna kanku. Qespikuy erensiata chaskiqkunatapas serbinankupaqmi Diosqa paykunata kachamun.
58002001	Chay hina kaqtinqa, uyarisqanchis simikunamanqa aswan k'uchillapunin kasukunanchis kashan. Mana hinaqa, karunchakuspan lluskhayapusunman.
58002002	Angelkunaq willasqan simikunapas allin takyasqan karqan. Hinallataq, llapan Kamachikuy Simita p'akiqkunapas, mana kasukuqkunapas huchallikusqankuman hinan chanin muchuchiyta chaskirqanku.
58002003	Chay hinaqa, ¿sichus ñoqanchispas may hinaniraq hatun qespikuyta pisipaq hap'isunchisman chayri, imaynatataq ayqekusunchisman? Chay hatun qespikuymantan ñawpaqtaqa kikin Señorpuni willarqan. Hinan chayta uyariqkuna ñoqanchismanpas sut'inchawarqanchis.
58002004	Chay sut'inchaqkunawan kuskan Diosqa willarqan. Señalkunawan, musphana ruwaykunawan, imaymana atiyniyoq ruwaykunawan, Santo Espírituq ruwana qosqankunawan ima willarqan. Chaykunataqa, Santo Espíritun munayninman hina rakin.
58002005	Rimashasqanchis hamuq pachapi kamachikunankupaqqa, manan angelkunamanchu Diosqa qorqan.
58002006	Ichaqa huk cheqas Qelqapin willakushan: ‘¿Paymanta yuyarinaykipaq imataq runari? ¿Otaq kuidanaykipaq runaq wawanqa imataqri?
58002007	Pisi tiempollapaq angelkunamantapas aswan huch'uyllatan ruwarqanki. K'anchariywan, hinallataq allinpaq qhawariywanmi koronarqanki. Makiykiwan ruwasqaykikunaq patanmanmi churarqanki.
58002008	Tukuy imaymanakunatataqmi chakinkunaq pachanman churarqanki,’ nispa. (Sal. 8:4-6) Chay hinaqa, llapallan imaymanakunatapas payman kasukuqta churaspanqa, manan imatapas mana kasuchisqataqa saqerqanchu. Ichaqa manaraqmi kunanqa, tukuy imaymanakunatapas payman kasuchisqatachu rikushanchis.
58002009	Chaywanpas, kunanqa Jesustaqa rikushanchismi. Paymi pisi tiempollapaq angelkunamantapas aswan huch'uyllaman tukuchisqa karqan. Ñak'ariypi wañusqanpa chawpintataqmi Diosqa k'anchariywan, hinallataq allinpaq qhawariywan koronarqan. Paymi llapa runarayku, Diospa allinpaq qokuyninwan wañuyman churaykukurqan.
58002010	Tukuy imaymanakunatapas Diosqa Jesusraykun, kamarqan. Hinallataq paypa chawpinta lliw askha wawakunata k'anchayman pusaqpas, qespikuyta paqarichiqpas payllapunitaqmi. Jesustan ñak'ariyninpa chawpinta, Diosqa munasqanman hina, k'apakcharqan.
58002011	Ch'uyanchaqpas, hinallataq ch'uyanchasqa kaqkunapas llapallankun, ch'ulla Yayallayoq kanku. Chayraykun payqa, wawqe-panaykuna nispa sutiyaytaqa, manapuni p'enqakunchu.
58002012	Nillantaqmi: ‘Qanpa sutiykimantan wawqe-panaykunaman willasaq. Huñunakuypa chawpinpin yupaychasayki,’ nispa. (Sal. 22:22)
58002013	Wakmantapas nillantaqmi: ‘Ñoqaqa paypi sonqo churayniyoqmi kashasaq,’ nispa. (Isa. 8:17) Yapamantapas nillantaq: ‘Qhawariychis, ñoqapas hinallataq Diospa qowasqan wawakunapas kaypin kashayku,’ nispa. (Isa. 8:18)
58002014	Chay hinaqa, imaynan wawakunapas aychayoq yawarniyoq karqanku, chay hinallataqmi Jesuspas karqan. Chay hinapin, wañuyninpa chawpinta Jesusqa, wañuchinanpaq atiyniyoq saqrata mana baleqman tukuchipurqan.
58002015	Llapallan wañuyta manchakuqkunaqa, tukuy kawsasqanku p'unchaymi chay manchakuypa kamachin kanku. Jesusmi, chay kamachi kaymanta paykunataqa kacharichirqan.
58002016	Cheqapaq, manan payqa angelkunata yanapaykunanpaqchu hamurqan. Aswanpas, Abrahampa mirayninta yanapaykunanpaqmi hamurqan.
58002017	Cheqapaqmi Diosqa, Jesusta tukuypi wawqe-panankunaman rikch'akuqta tukuchinanqa nesesariopuni karqan. Chaymi, Diospa ñawpaqenpi yanapaykukuq, hinallataq hunt'aq umalliq saserdote kapurqan. Chay hinapin, llaqtanpa huchankunamanta hunt'asqa pagota pagarqan.
58002018	Pay kikinmi wateqasqa kaspa, ñak'arirqan. Chaymi wateqasqa kaqkunata yanapaykunanpaq payqa atiyniyoqpuni.
58003001	Chay hinaqa, ch'uyanchasqa wawqe-panaykuna, qankunaqa hanaq pacha waqyakuywan waqyasqa kaq masiykunan kankichis. Apóstol, hinallataq hatun umalliq saserdote Jesucristota allinta qhawariychis. Ñoqaykuqa, paymantan willakuyku.
58003002	Imaynan Moisespas Diospa wasinpiqa tukuypi hunt'aqpuni karqan, chay hinallataqmi Jesucristopas churaqninman hunt'aqpuni karqan.
58003003	Huk wasi ruwaqpas, ruwasqan wasimantaqa, aswan hatunchasqapunin. Chay hinallataqmi Jesucristopas, Moisesmanta aswan hatunchasqaraq karqan.
58003004	Llapan wasiqpas perqaqninqa kanmi. Tukuy imaymanaq ruwaqnintaqmi ichaqa, Diospuni.
58003005	Moisespas cheqapaq Diospa wasinpiqa kamachi kayninpi hunt'aqpunin karqan. Payqa, imakunachus qhepaman willasqa kananpaqmi hunt'aqpuni karqan.
58003006	Cristotaqmi ichaqa, wasinpi Churi kayninpi hunt'aqpuni. Sichus sonqo churayninchis, hinallataq suyakuypi kusikuyninchis p'uchukaykama allin takyasqa kashan chayqa, chay wasiqa, ñoqanchismi kanchis.
58003007	Chay hinaqa, imaynan Santo Espirituqa nin: ‘Kunan p'unchay Diospa kunkanta uyariychis.
58003008	Amataq, imaynan chay runakunaqa ch'inniqpi wateqay p'unchaypi phiñachiwarqanku, chay hinataqa sonqoykichista rumiyachiychischu.
58003009	Machulaykichiskunan haqay p'unchaypi wateqawaspanku pruebawarqanku. Hinan tawa chunka watantin imakunachus ruwasqaykunata rikurqanku.
58003010	Chayraykun, chay runa-miraypa kontranpi phiñakuspay nirqani: “Paykunaqa, sonqonkupi waqllisqallapunin purishanku. Manataqmi ñanniykunatapas reqsirqankuchu”, nispay.
58003011	Chaymi k'arak phiñakuyniypi hurarqani: “Samakuyniymanqa, manapunin hayk'aqpas haykunqakuchu,” nispay,’ nispan. (Sal. 95:7-11)
58003012	Wawqe-panaykuna, amapuni mayqennillaykichispipas millay sonqoyoq kaypas, mana iñiy sonqoyoq kaypas kachunchu. Chay hina sonqoyoq kayqa, kawsaq Diosmantan t'aqasunkichisman. Chayrayku makillapuni qhawakuychis.
58003013	Aswanpas ‘kunan p'unchay’ nisqa manaraq tukurukushaqtin, hukkuna-hukkunawan sapa p'unchay kallpanchanakuychis. Chay hinapin, mana mayqenniykichispapas huchaq q'otusqan kaspa sonqoykichisqa rumiyanqachu.
58003014	Sichus sonqo churayninchista qallariymantapacha cheqaqtapuni p'uchukaykama takyachisunchis chayqa, Cristowan kuska tupaqninchista chaskiqñan kapunchis.
58003015	Qelqaqa ninmi: ‘Kunan p'unchay Diospa kunkanta uyariychis. Amataq sonqoykichista rumiyachiychischu. Chay hinatan chay runakunaqa haqay p'unchaypi phiñachiwarqanku,’ nispa. (Sal. 95:7-8)
58003016	¿Pikunataq Diospa kunkanta uyarishaspa, Diosta phiñachiqkunari karqanku? ¿Manachu Egipto suyumanta Moiseswan llapallan lloqsimuqkuna karqanku?
58003017	¿Pikunawantaq tawa chunka watantin payqa phiñakurqan? Chay huchallikuqkunawanpunin phiñakurqan. Paykunan ch'inniqpi wañupurqanku.
58003018	¿Pikunamantaq samakuyninman mana haykunankupaqri hurarqan? Payta mana kasukuqkunapaqmi hurarqan.
58003019	Mana kreesqankuraykutaqmi paykunaqa, mana haykuyta atirqankuchu. Chaytaqa, yachanchistaqmi.
58004001	Chay hinaqa, Diospa samakuyniman haykunanchispaq promesa kashaqtinraq, manchakuywanpuni kashasunchis. Chaytaq mayqenniykichispas qhepakuwaqchis.
58004002	Imaynan paykunamanpas allin willakuyqa willasqa karqan, chay hinallataqmi ñoqanchismanpas willasqallataq karqan. Wakinkunan ichaqa, iñiywanpuni uyariqkunawan mana kuskachu iñiypi reqsichikurqanku. Chayraykun uyarisqanku simiqa, mana imapaqpas balerqanchu.
58004003	Ñoqanchis iñiqkunan ichaqa, Diospa nisqanman hina, chay samakuymanqa haykusunchispuni. Paymi nirqan: ‘Imaynan k'arak phiñakuyniypi hurarqani: “¡Samakuyniymanqa manapunin hayk'aqpas haykunqakuchu!” nispay,’ nispan. (Sal. 95:11) Chaywanpas, Diospa ruwasqankunaqa, kay pacha manaraq kamasqa kashaqtinmi tukusqaña karqan.
58004004	Qanchis kaq p'unchaymantapas huk cheqas qelqapiqa kay hinatan nishan: ‘Qanchis kaq p'unchaypitaqmi Diosqa, llapan ruwasqankunamanta samarqan,’ nispa. (Gen. 2:2)
58004005	Huktawanmi kasqallantataq nin: ‘¡Samakuyniymanqa, manapunin hayk'aqpas haykunqakuchu!’ nispa. (Sal. 95:11)
58004006	Hinaqa, allin willakuyta ñawpaq willasqa kaqkunaqa mana kasukusqankuraykun, mana haykurqankuchu. Chaywanpas, samakuyman haykuqkunaqa kashanraqmi.
58004007	Wakmantataqmi Diosqa, Davidpa chawpinta huk p'unchayta señalasqa karqan. Hinan nirqan: ‘Kunan p'unchay,’ nispa. Hinan unay tiempomantaña, Davidpa nisqanman hinapuni señalasqa karqan. Davidqa nirqantaqmi: ‘Sichus kunan p'unchay Diospa kunkanta uyarinkichis chayqa, ama sonqoykichista rumiyachiychischu,’ nispan. (Sal. 95:7-8)
58004008	Josuetaqchus paykunaman samakuyta qonmanña karqan chayqa, qhepamanña huk p'unchayta nisqamantaqa, manañan rimakushanmanñachu karqan.
58004009	Chay hinaqa, Diospa llaqtanpaqqa, huk sumaq samakuy kashanraqmi.
58004010	Imaynan Diospas ruwasqankunamanta samaykurqan, chay hinatan pipas samakuyman haykuqqa, kikinpa ruwayninkunamanta samakapunña.
58004011	Chay samakuyman haykunanchispaqyá anchatapuni kallpachakusunchis. Mana hinaqa, mana kasukuqkunaq ejemplonkumanmi urmaykusunman.
58004012	Diospa siminqa kawsashaq, hinallataq atiyniyoqpunin. Llapan iskay ladon afilasqa espadamantapas aswan afilasqaraqmi. Almatapas, espiritutapas, moqochukunatapas, chilinakunatapas partinankamaraqmi haykun. Hinallataq sonqoq munasqankunatapas, yuyaykusqankunatapas sut'inchanpunitaqmi kanpas.
58004013	Manataqmi Diospa ima kamasqanpas mana rikusqan pakasqaqa kanchu. Aswanqa, pimanchus kuentata qonanchis kashan, paypa ñawinpaqqa llapallanmi q'alarasqa, hinallataq sut'ipuni kashan.
58004014	Chay hinaqa, hanaq pachaq hawankamaraq haykuq huk hatun umalliq saserdoten kapuwanchis. Payqa Diospa Churin Jesusmi. Hinaqa willakusqanchis iñiyninchispi qaqata sayasun.
58004015	Payqa ñoqanchis hinan tukuypi wateqasqa karqan. Ichaqa manapunin huchallikurqanchu. Chayraykun pisi-kallpa kayninchiskunapi khuyapayakuy atiq hatun umalliq saserdoteqa kapuwanchis.
58004016	Hinaqa, sonqo churaywanyá allinpaq qokuy kamachikuq tiyananman qayllaykusunchis. Chay hinapin yanapaykuynintapas chaskisunchis. Hinallataq yanapaykuna tiempopi allinpaq qokuytapas tarisunchis.
58005001	Llapallan hatun umalliq saserdotekunaqa, runakuna ukhumanta akllasqan kanku. Paykunaqa, Diospa ñawpaqenpin runakunata serbinku. Chaymi runakunaq huchallikusqankumanta ofrendakunatapas, sakrifisiokunatapas haywaspa serbiqkuna kanku.
58005002	Pay kikinpunitaqmi, pisi-kallpayoq kaywan muyuykusqa kashan. Chaymi payqa, mana yachaqkunamantapas, chinkasqakunamantapas khuyapayaykuyta atin.
58005003	Chay pisikallpayoq kasqanhawataqmi payqa, kikinpa huchankunamantapas, hinallataq llaqtaq huchankunamantapas sakrifisiotaqa haywananpuni.
58005004	Manataqmi pipas chay allinpaq qhawarisqa kaytaqa, pay kikinchu churakunman. Aswanpas, Aaron hina, Diospa waqyasqanmi kanan.
58005005	Chay hinallataqmi, Cristopas hatun umalliq saserdote kananpaqqa, mana pay kikillantaqchu hatunchakurqan. Aswanpas Diosmi payta hatuncharqan. Hinan payta nirqan: ‘Ñoqaq Churiymi qanqa kanki, Kunan p'unchaymi ñoqa churiyarqayki,’ nispa. (Sal. 2:7)
58005006	Chay hinaqa, huk cheqas Qelqapipas nillantaqmi: ‘Melkisedekpa t'aqanman hina, qanqa wiñay-wiñaypaq saserdotepunin kanki, nispa. (Sal. 110:4)
58005007	Cristoqa, aycha kawsaynin p'unchaykunapin ancha kunkayoq waqyakuywan, hinallataq weqenwan, mañakurqanpas, balikurqanpas. Chay balikuykunataqa, wañuymanta horqoy atiq Diosmanmi ruwarqan. Hinan, Dios sonqo kasqanrayku, Diosqa payta uyarirqan.
58005008	Churiña karqan chaypas, ñak'ariykunata pasasqanwanmi kasukuytaqa yacharqan.
58005009	K'apakchasqaña kaspantaqmi, llapallan payta kasukuqkunaq wiñaypaq qespikuy qoqnin payqa kapurqan.
58005010	Hinallataqmi Melkisedekpa t'aqanman hina, Diosqa hatun umalliq saserdote kananpaq payta sut'incharqan.
58005011	Qankunaqa mana uyariy munaqmi kapunkichis. Chayrayku, hinaña sasa sut'inchay kashan chaypas, kaykunamantaqa askhatapuni rimaykunayku kashan.
58005012	Unay tiempoñan pasarqon, qankunaqa yachachiqkunañan kanaykichis karqan. Ichaqa, Diospa siminmanta qallariy yachachikuy kaqkunata wakmanta yachachinatan nesesitashankichis. Hinaqa, manan khamuna mikhunataraqchu, aswanpas lechellataraq nesesitaqkunan kapunkichis.
58005013	Hayk'an lechellataraq ukyaqkunaqa, ñuñuq wawachallaraqmi kanku. Chayraykun manaraq chanin kaq yachachikuykunata entiendinankupaq hinaraqchu kashanku.
58005014	Khamuna mikhunan ichaqa, wiñay tukusqa kaqkunapaqpuni. Paykunaqa, yachasqan kuman hinapunitaqmi, allin kaqtapas, mana allin kaqtapas, reparayta yachankuña.
58006001	Chay hinaqa, Cristomanta qallariy kaq yachachikuykunata saqespa, k'apakchasqa kayman chayananchiskama ñawpaqman purisun. Amañataq wakmanta teqsitaqa churasunchu. Chay teqsiqa, kaykunan: Mana baleq ruwaykunamanta yuyayman kutirikuy, hinallataq Diospi iñiykuy iman kanku.
58006002	Chaymantapas bautismokunamanta yachachikuy, uma pataman makikunata churaykuy, wañusqakunamanta kawsarimpuy, wiñay taripay p'unchaymanta yachachikuy iman kanku.
58006003	Sichus Dios munanqa chayqa, ñawpaqllamanpuni purishasun.
58006004	Hinaqa, wakinmi k'anchaykusqaña karqanku. Hanaq pacha qokuytapas mallirqankuñan. Hinallataq Santo Espírituq puriqmasinkunan karqanku.
58006005	Diospa sumaq simintapas, hinallataq hamuq tiempoq atiyninkunatapas mallirqankuñan.
58006006	Chaymantataqmi, sichus qhepaman kutipunkuman chayqa, Diospa Churinta p'enqayman churaspanku, paykuna kikinkupaq wakmanta chakatankuman. Chayraykun yuyayman kutirikuytaqa, manapuniña atinkuñachu.
58006007	Sapa kuti paramuqtinmi, hallp'a pachaqa chay parata chaskin. Hinan chakra llank'aqkunaq allinninpaq mikhuyta ruruchin. Chayraykun hallp'a pachaqa, Diospa saminchayninta chaskin.
58006008	Kiskakunatawan, kisakunatawan wiñachiq hallp'a pachan ichaqa, wikch'usqaña kapun. Hinallataqmi ñakasqa kayninpas qayllallapiña kashan. Tukukuyninpitaqmi kanaykusqa kanqa.
58006009	Qankunan ichaqa munakusqaykuna, chay hinataña rimayku chaypas, qespichisqakuna hinapuni allillan purishasqaykichista allintapuni reparayku.
58006010	T'aqasqankunatapas serbirqankichis, hinallataq kunankamapas serbishankichismi. Chayraykun, Diosqa chaninpuni kaspan, paypa sutinrayku ruwasqaykichistapas, munakuywan ruwasqaykichistapas rikuchisqaykichista manapuni qonqanqachu.
58006011	Ichaqa, sapanka hukniykichispas suyakuyniykichista amapuni chinkachispa, p'uchukaykama kasqan k'uchillapuni ruwashanaykichistan munayku.
58006012	Chay hinapin, mana qellachu kankichis. Aswanpas iñiywan, hinallataq pasiensiawan, prometisqa chaskiqkunata qatichikuqkuna kankichis.
58006013	Maypachachus Abrahamman Dios prometirqan chayqa, pay kikinpa sutinpin hurarqan. Chaytaqa, mana wak aswan hatun suti kasqanraykun hurarqan.
58006014	Nirqantaq: ‘Cheqaqmantapunin saminchayniywan saminchasqayki, hinallataqmi mirayniykitapas anchatapuni askhayachisaq,’ nispan. (Gen. 22:17)
58006015	Chay hinapitaqmi Abrahamqa, ancha pasiensiawan suyakuspa, Diospa prometisqanta chaskirqan.
58006016	Runakunaqa, paykunamanta huk aswan allin kaqpipunin huranku. Paykunaq huramentonkuqa, lliw ima rimasqankupas cheqaqpuni kasqantan sut'inchan. Hinan huchatariykunatapas ch'inyachin.
58006017	Diosqa, paypa prometisqan erensiata chaskiqkunamanmi, ima yuyaykusqanpipas manapuni t'ikraqchu kasqanta aswantaraq rikuchiyta munarqan. Chayraykun chay prometisqantaqa, huramentowan takyachirqan.
58006018	Chay hinapin, Diosqa chay iskayninpipas manapuni t'ikranmanchu. Manapunitaqmi llullakunmanpaschu. Chay hinapin, ñawpaqenchisman churasqa suyakuyman hap'ipakunanchispaq qayllaykunchis. Chaywantaqmi, ancha sonqochasqa kasunchis.
58006019	Chay suyakuymi almanchista, huk ankla hina qaqatapuni, hinallataq allintapuni hap'iqqa kapuwanchis. Hinan chay anklaqa, ch'uya t'aqasqa cheqas kortinaq ukhunkamaraq haykun.
58006020	Melkisedekpa t'aqanman hinan, Jesusqa hatun umalliq saserdote kayman, wiñaypaq chayarqan. Chaymi payqa, ñoqanchisrayku kortinaq ukhunkamaraq ñawpaqta haykurqan.
58007001	Chay Melkisedekmi Salem llaqtaq reynin, hinallataq Ancha Hatunchasqa Diospa saserdoten karqan. Paymi Abrahamman, wak reykunata atipasqanmanta kutimpushaqtin, aypaq lloqsirqan. Hinan Abrahamta samincharqan.
58007002	Paymanmi Abrahampas llapan kaqninmanta diezmonta qorqan. Huk niypiqa, Melkisedekpa sutinqa: ‘Chanin kaypa reynin’ ninanta nin. Wak niypitaqmi, payqa Salempa reynin karqan. Chaytaqmi, ‘Thak kaypa reynin’ ninanta nin.
58007003	Melkisedekqa, mana taytamamayoq, hinallataq mana machulakunayoqmi karqan. Manan kawsayninpa qallariyninpas, nitaq kawsayninpa p'uchukayninpas karqanchu. Chay hinapin, wiñaypaq saserdote kasqanpi, Diospa Churinmanqa rikch'akun.
58007004	Melkisedekmanmi, ñawpa taytanchis Abrahampas maqanakuypi qechumusqanmanta diezmota qorqan. Chayrayku, Melkisedekqa may allinpuni kasqanta qhawariychis.
58007005	Levipa wakin mirayninkunapas saserdote kay llank'anataqa, chaskirqankun. Kamachikuy Simiman hinaqa, paykunapas llaqta wawqe-panankunamanta diezmota chaskinankupunin karqan. Hinaña Abrahampa mirayninkuna karqanku chaypas, diezmotaqa chaskinankupunin karqan.
58007006	Melkisedekmi ichaqa, mana Levipa mirayninpi yupasqachu karqan. Chaywanpas paymi Abrahammanta diezmota chaskirqan. Hinan promesata chaskiq Abrahamta samincharqan.
58007007	Allinpaq qhawarisqa kaqmi, pisipaq qhawarisqa kaqta saminchan. Chaymantaqa, manan churanakuyta atisunmanñachu.
58007008	Kaypiqa, wañuq runakunallan diezmota chaskinku. Haqaypin ichaqa, pimantachus kawsasqanta willakunku, pay kikinpuni diezmotaqa chaskin.
58007009	Nisunchismanmi, diezmota chaskiq Levipas, Abrahampa chawpintan diezmotaqa churarqan.
58007010	Hinan Melkisedekqa, Abrahamman aypaq lloqsimurqan. Chay tiempopin, Leviqa machulan Abrahampa kuerpollanpiraq kasharqan.
58007011	Maypachachus Israel llaqta Kamachikuy Simita chaskirqan chayqa, Levipa t'aqan saserdosioq chawpintan chaskirqan. Sichus saserdotekunaq llank'anan k'apak kanman karqan chayqa, manan Melkisedekpa t'aqan wak saserdosio hatarichiyqa nesesarioñachu kanman karqan, riki. Melkisedekqa, manan Aaronpa t'aqanman hinachu karqan.
58007012	Chay hinaqa, maypachachus Dios saserdosiota kambiarqan chayqa, Kamachikuy Simitapas kambianallantaqmi karqan.
58007013	Pimantachus kaykunata rimashanchis chay Jesusqa, wak ayllumantan karqan. Paypa ayllunmantaqa manapunin pipas altarpiqa serbirqanchu.
58007014	Judá ayllumanta Señorninchispa nasesqanqa sut'i reparanapunin kashan. Moisesqa, manataqmi imanispallapas chay ayllu saserdosio kananmantaqa rimarqanchu.
58007015	Sitaqchus Melkisedek hina, wak saserdote hatarimunqa chayqa, chayraqtaqmi aswan sut'ipuniqa kanqa.
58007016	Chay saserdoteqa, manan aycha miraypi Kamachikuy Simiq kamachikuyninman hina churasqachu karqan. Aswanpas mana tukukuq atiyniyoq kawsayman hina churasqan karqan.
58007017	Paymantataqmi kay hina willakuyqa nin: ‘Melkisedekpa t'aqanman hina, qanqa wiñay-wiñaypaq saserdotepunin kanki,’ nispa. (Sal. 110:4)
58007018	Huk niypiqa, ñawpaq kaq kamachikuyqa mana atiyniyoq, hinallataq mana baleq kasqanraykun, yanqayachisqa kapun.
58007019	Kamachikuy Simiqa, manan imatapas k'apakcharqanchu. Huk niypiqa, huk aswan allin suyakuytan apamusqa karqan. Chay suyakuypa chawpintataqmi Diosmanqa qayllaykukunchis.
58007020	Chay saserdoteqa, huramentowan churasqan karqan.
58007021	Cheqaqtapunitaqmi wakin saserdotekunaqa, mana huramentowan churasqalla karqanku. Chay saserdoteñataqmi ichaqa, huramentowan churasqa karqan. Paymanmi Diosqa kayta nisqa karqan: ‘Señorqa hurasqanmanta mana ñakapakunanpaqmi hurarqan: “Melkisedekpa t'aqanman hina, qanqa wiñay-wiñaypaq saserdotepunin kanki,” nispan,’ nispa. (Sal. 110:4)
58007022	Chay hinallataqmi, Jesusqa huk aswan allin rimanakuypa garantían kapun.
58007023	Cheqaqtapunin wakin saserdotekunaqa, wañupuqlla kaspanku chinkaripullarqanku. Chayraykun, askha saserdotekunaqa, churasqa karqanku.
58007024	Jesusmi ichaqa, wiñaywiñaypaqpuni takyashan. Chayraykun saserdote kayninqa, manapuni hayk'aqpas t'ikranmanchu.
58007025	Chaymi, pikunachus paypa chawpinta Diosman qayllaykuqkunatapas, hunt'asqapi qespichiyta atin. Hinallataq, paykunapaq Diosman parlapayapunanpaq payqa kawsashanpuni kanpas.
58007026	Chay hatun umalliq saserdoteqa, t'aqasqapuni, mana ima huchayoqpuni, ch'uyapuni, huchasapakunamanta t'aqasqapuni, hinallataq hanaq pachaq hawankamaraq altoman hoqarisqapunin karqan. Chayraykun chay hatun umalliq saserdoteqa, allinpuni kapuwarqanchis.
58007027	Pay kikinmi, ch'ulla kutillata pay kikinta wiñay-wiñaypaq haywakurqan. Chayrayku payqa, mana wakin hatun umalliq saserdotekuna hinachu karqan. Paykunaqa, sapa p'unchaymi, ñawpaqtaqa paykuna kikinkuq huchankumantaraq sakrifisiokunata haywananku karqan. Chaymantataq llaqtaq huchanmanta sakrifisiokunata haywananku kallarqantaq. Payqa, manan chay hina ruwayta nesesitanchu.
58007028	Kamachikuy Simiqa, pisi-kallpayoq runakunallatan hatun umalliq saserdotekuna kanankupaq churan. Diosmi ichaqa, Churinta, wiñay-wiñaypaq k'apak hatun umalliq saserdote kananpaq churarqan. Kamachikuy Simimanta qhepamanña kaq huramento simiq chawpintan chaytaqa ruwarqan.
58008001	Llapan imakunatachus nisqaykunamanta aswan allinninqa kaymi: Hanaq pachakunapi, Hatun Atiywan Kamachikuq tiyanaq paña ladonpi tiyaykuq, huk hatun umalliq saserdoteqa kapuwanchismi.
58008002	Payqa, t'aqasqa cheqaspi serbiqmi. Chay cheqasqa, manan runaq hatarichisqanchu. Aswanpas kikin Señorpa ruwasqan cheqaq karpan.
58008003	Llapallan hatun umalliq saserdote- kunatan ofrendakunatapas, sakrifisiokunatapas haywananpaq Diosqa churarqan. Chaymi, hanaq pachapi kaq saserdoteqa, imallatapas haywananqa nesesariopuni karqan.
58008004	Kamachikuy Simiman hina, hallp'a pachapi ofrendakunata haywaq saserdotekunaqa, ñan kashanña. Chayrayku payqa, hinaña hallp'a pachapi kashanman chaypas, manan saserdotepunichu kashanman karqan.
58008005	Chay saserdotekunaq serbisqanku t'aqasqa cheqasqa, hanaq pachapi kaqkunaq rikch'aynin, hinallataq llanthullanmi karqan. Moisés, Diospaq ruwasqa karpata manaraq ruwayta tukushaqtinmi, Diosqa payta allintapuni anyaykurqan: ‘Qhawariy, imaynatachus orqo patapi rimaykuspa qhawarichirqayki, chayman hinapunin llapantapas ruwanki,’ nispan. (Ex. 25:40)
58008006	Kunantaq ichaqa, Jesusqa aswan allin saserdoteq llank'ananmanña aypan. Hinallataq, payqa aswan allin rimanakuypi allipunachiqmi. Chay rimanakuyqa, aswan allin promesakunawan ruwasqan karqan.
58008007	Sichus chay ñawpaq kaq rimanakuy tukuypi hunt'asqa kanman karqan chayqa, iskay kaq rimanakuyta maskhayqa, manan nesesarioñachu kanman karqan.
58008008	Llaqtanta phiñarikuspantaqmi, Diosqa nirqan: ‘Señorqa ninmi, “Qhawariy, p'unchaykunan chayamushan. Chay p'unchaykunapin, Israel wasiwanpas, hinallataq Judá wasiwanpas mosoq rimanakuy ruwayta tukusaq.
58008009	Maypachachus taytankuta makinkumanta hap'iykuspay, Egipto suyumanta horqomurqani, chay p'unchaypin, paykunawan rimanakuyta ruwarqani. Kunantaqmi ichaqa, manaña chay hina rimanakuytachu ruwasaq. Paykunaqa, rimanakusqaykutan mana hunt'arqankuchu. Chaymi paykunata qonqapurqani,” nispa.
58008010	Señorqa nillantaqmi: ‘Haqay p'unchaykunamantaña Israel wasiwan ruwanaypaq rimanakuyqa kaymi: “Kamachikuy simiykunatan paykunaq yuyayninkuman churasaq. Hinallataq, sonqonkupipas qelqasaq. Hinan ñoqa paykunaq Diosninku kasaq. Paykunataqmi ñoqaq llaqtay kanqaku.
58008011	Sullk'amanta kurakkamaraqmi, llapalla reqsiwanqaku. Chayraykun mana pipas runamasinmanpas, nitaq wawqe-pananmanpas yachachinqachu: ‘Señorta reqsikuy,’ nispaqa.
58008012	Mana chanin ruwasqankutapas, pampachaykusaqmi. Manataqmi hayk'aqpas huchallikusqankunamantapas, kamachikuy simita mana kasukuspa ruwayninkunamantapas, yuyarisaqñachu,” nispan’ nispa. (Jer. 31:31-34)
58008013	Maypachachus chay rimanakuymanta: ‘mosoq rimanakuymi’ nispa nirqan chayqa, ñawpaq kaq rimanakuytan mawk'ayachipurqan. Chay mawk'ayachisqa, hinallataq yanqayachisqa kaq rimanakuytaqmi, chinkapunan patapiña kashan.
58009001	Hinaqa, ñawpaq kaq rimanakuyqa, imaynatachus Diosta yupaychanamanta kamachikuyniyoq, hinallataq kay pachapi t'aqasqa cheqasniyoqmi karqan.
58009002	Diospaq ruwasqa karpaqa, kay hina wakichisqan kasharqan: Ñawpaq kaq partinmi T'aqasqa Cheqas nispa sutiyasqa karqan. Chay cheqaspitaqmi lamparakuna churanapas, hinallataq Diospa ñawpaqenman t'antata churana mesapas kasharqan.
58009003	Chay Diospaq ruwasqa karpaq iskay kaq kortinanpa qhepanpitaqmi, Ch'uya T'aqasqa Cheqas nispa, sutiyasqa huk cheqas karqan.
58009004	Chaypin, qorimanta ruwasqa insienso churana, hinallataq tukuy muyuriqninmanta qoriwan llut'asqa rimanakuna arkapas kasharqan. Chay arkapin, qorimanta huk qeropi maná t'antaqa waqaychasqa kasharqan. Hinallataq q'omerman tukuq Aaronpa tawnanpas, rimanakuna p'alta rumikunapas kasharqan.
58009005	Chay arkaq patanpitaqmi, Diospa hunt'asqapi yanapaykunan tiyanaqa kasharqan. Chay cheqasta llanthuykuspanmi, k'ancharishaq kirubinkunaqa kasharqanku. Llapan chaykunamantaqa, manan kunanqa sut'i rimayta atisunmanchu.
58009006	Chaykuna, chay hina wakichisqa kashaqtinkutaqmi, saserdotekunaqa Diospaq ruwasqa karpaq ñawpaq kaq cheqasman haykunallankupuni karqan. Huñunakuyta ruwanankupaqmi paykunaqa haykunallankupuni karqan.
58009007	Diospaq ruwasqa karpaq iskay kaq cheqasninmantaqmi ichaqa, hatun umalliq saserdotella haykunan karqan. Payqa, yawarta apaykukuspanmi watapi huk kutillata haykunan karqan. Hinan chay yawarta, pay kikinpa huchanmanta, hinallataq llaqta runaq mana yachaspa hucha- llikusqankumantawan haywanan karqan.
58009008	Chaywantaqmi, chay Ch'uya T'aqasqa Cheqasman ñanqa manaraq reqsichisqachu kasqanta Santo Espirituqa yuyayninchisman churan. Chayqa, Diospaq ruwasqa ñawpaq kaq karpaq kashanankaman karqan.
58009009	Chayqa, kunan tiempopaq rikch'anachiyllan karqan. Chay rikch'anachiyman hinaña ofrendakunata, hinallataq sakrifisiokunata, haywakun chaypas, huñunakuyta ruwaq runakunaq konsiensiantaqa, manapunin k'apakyachiyta atirqanchu.
58009010	Chay kamachikuykunaqa, mikhunakunallamanta, ukyanakunallamanta, imaymana ch'uyanchakuykunallamanta, hinallataq aycha kaqman hina kamachikuykunallamantan karqan. Chaykunaqa, mosoqyachina tiempokamallan churasqa karqanku.
58009011	Hamuq allin kaqkunawan saminchaq hatun umalliq saserdote Criston ichaqa, ña hamunña. Paypa serbisqan Diospaq ruwasqa karpaqa, aswan hatun, hinallataq k'apakmi. Chay karpaqa, manan runakunaq ruwasqanchu karqan. Huk niypiqa, manan kay pachamantachu karqan.
58009012	Payqa, manan orqo kabrakunaq, nitaq torillukunaq yawarninpa chawpintachu Ch'uya T'aqasqa Cheqasmanqa haykurqan. Aswanpas pay kikinpa yawarninpa chawpinta, t'aqasqankunata wiñaypaq rantipapunanpaqmi ch'ulla kutillata wiñay-wiñaypaq haykurqan.
58009013	Torokunaq yawarninpas, hinallataq orqo kabrakunaq yawarninpas, mana ch'uya kaqkunataqa ch'uyanchanmanmi. Hinallataq malta wakachaq ruphachisqa usphanpiwan, mana ch'uya kaqkunaman ch'aqchuykusqa kaspan, aycha kuerpo mana qhelliyoqña kananpaqqa ch'uyanchanmanmi.
58009014	Sichus chay hina kanman chayqa, Cristoq yawarninmi, kawsaq Diosta serbinanchispaq, mana baleq ruwaykunamanta konsiensianchista aswantaraq ch'uyanchawasunchis. Payqa, mana qhelliyoq kaspanmi, wiñaywiñay Espírituq chawpinta pay kikinta Diosman hap'iykachikurqan.
58009015	Chaymi Cristoqa, kay mosoq rimanakuypa allipunachiqninpuni. Chay hinapitaqmi waqyasqa kaqkunaqa, wiñaymantapacharaq prometisqa erensiata chaskiq kanku. Hinaqa wañuyninwanmi, ñawpaq rimanakuypi Kamachikuy Simita p'akiqkunatapas rantipapun.
58009016	Huk runa testamentota ruwakun chayqa, chay runa wañukapuqtinraqmi chay testamentoqa, balorniyoq kapun.
58009017	Testamento ruwakuq runa kawsashaqtinraqqa, chay ruwakusqan testamentoqa mana balorniyoqraqmi. Maypachachus testamento ruwakuq runa wañukapun chayñan ichaqa, chay testamentoqa balorniyoq kapun.
58009018	Chaymi, ñawpaq kaq rimanakuypas yawarwanpuni qallarichisqa karqan.
58009019	Moisesqa, Kamachikuy Simiman hinan, llapallan kamachikuykunata llapan Israel llaqta runakunaman rimaykurqan. Hinan torillukunaq, hinallataq orqo kabrakunaq yawarninta unuwan chhaqrurqan. Yawar-puka millmawan k'uyusqa isopowantaq, kikin qelqa k'uyuta, hinallataq llaqtantin runakunata ch'aqchurqan.
58009020	Ch'aqchushaspantaq nirqan: ‘Diospa kamachisqasunkichis, rimanakuy yawarqa kaymi,’ nispan. (Exo. 24:8)
58009021	Hinallataq Diospaq ruwasqa karpatapas, chaypi kashaq llapan serbisiokunatapas chay yawarwan ch'aqchullarqantaq.
58009022	Kamachikuy Simiman hinaqa, yaqapas llapallanmi yawarwanpuni ch'uyanchakun. Manachus yawar hich'akunman chayqa, hucha pampachayqa, manapunin kanmanchu.
58009023	Chay hinaqa, hanaq pachapi kaqkunaq rikch'aynin kay hina sakrifisiokunawan ch'uyanchasqa kananqa nesesariopunin karqan. Kikin hanaq pachamanta kaqkunataqmi ichaqa, kay hina sakrifisiokunamantapas, aswan allin sakrifisiokunawanraq ch'uyanchasqa kanan karqan.
58009024	Cristoqa, manan cheqaq kaq karpaq rikch'aynin, runaq ruwasqan kaq Ch'uya T'aqasqa Cheqasmanchu haykurqan. Aswanpas kunan ñoqanchispa allinninchispaq, Diospa ñawpaqenpi sayapakuwananchispaqmi, kikin hanaq pachamanpuni haykurqan.
58009025	Hatun umalliq saserdoteqa, hukpa yawarninta apaykukuspanmi sapa wata Ch'uya T'aqasqa Cheqasman haykurqan. Criston ichaqa, mana askha kutitachu pay kikinta sakrifisiopi haywakunanpaq hanaq pachaman haykurqan.
58009026	Mana hina kaqtinqa, kay pachaq qallariyninmantapacha askha kutita ñak'arinanraqmi nesesariopuniqa kanman karqan. Kunantaq ichaqa, tiempo hunt'akuqtin, ch'ulla kutillata wiñaypaq pay kikin rikhurimurqan. Chay hinapitaqmi, pay kikinta haywakuspa huchata chinkachipurqan.
58009027	Chay hinaqa, runakunapaqmi ch'ulla kutillata wañunankupaq kamachisqaña kashan. Chaymantataqmi ichaqa, taripayllaña kanqa.
58009028	Chay hinallataqmi, Cristopas, askha runakunaq huchankuta qechunanpaq ch'ulla kutillata sakrifisiopi haywasqa karqan. Iskay kaq kutinpitaqmi, mana huchata pichananpaqñachu rikhurimunqa. Aswanpas suyakuqninkunata qespichinanpaq rikhurimunqa.
58010001	Kamachikuy Simiqa, hamuq allin kaqkunaq llanthullanmi karqan. Manataqmi kikin allin kaqkunaraqchu karqan. Chaymi watan-watan kasqan sakrifisiokunallawan Diosman qayllaykuqkunataqa, manapuni hayk'aqpas k'apakman tukuchiyta atinchu.
58010002	Chay hina sakrifisiota haywakuqkunachus hukpaqkama ch'uyanchasqa kankuman karqan chayqa, manañan konsiensiankupi huchayoqñachu kankuman karqan. Chaymi, sakrifisiota haywayqa manaña nesesarioñachu kanman karqan.
58010003	Chaywanpas ichaqa, chay sakrifisiokunapin sapa watalla huchamantaqa yuyarinku.
58010004	Torokunaq, hinallataq orqo kabrakunaq yawarninqa, manan huchakunata qechuyta atinmanchu.
58010005	Chayraykun Cristoqa, kay pachaman hamuspan nirqan: ‘Sakrifisiotapas, ofrendatapas manan munarqankichu, huk kuerpotan ichaqa, wakichipuwarqanki.
58010006	Animalkuna ruphachisqapas, huchata pichanapaq sakrifisiokunapas, manan sonqoykipaq hinachu karqan.
58010007	Hinaqtinmi nirqani: “Qhawariy, imaynan qelqa k'uyupi ñoqamanta qelqasqa kashan, chayman hina Diosnillay, munayniykita ruwanaypaqmi kaypi kashani,” nispay,’ nispan. (Sal. 40:6-8)
58010008	Ñawpaqtaqa nirqanñan: ‘Sakrifisiotapas, ofrendatapas, animalkuna ruphachisqatapas, hinallataq huchata pichanapaq sakrifisiokunatapas manan munarqankichu. Nitaqmi sonqoykipaq hinapaschu karqan,’ nispa. Chay sakrifisiokunaqa, Kamachikuy Simiman hinan haywana karqan.
58010009	Chaymantataqmi nirqan: ‘¡Qhawariy, Diosnillay, munayniykita ruwanaypaq kaypin kashani!’ nispa. Iskay kaqta churananpaqmi, Diosqa ñawpaq kaqta chinkachipun.
58010010	Diospa chay munayninpitaqmi, Jesucristoq kuerpon hukpaqkamallaña wiñaypaq ofrendata qosqanpa chawpinta ch'uyanchasqa kashanchis.
58010011	Llapan saserdotekunapas, sapa p'uchaymi serbispa, huchata mana hayk'aq qechuyta atiq kasqan sakrifisiokunallatapuni askha kutita haywanku.
58010012	Criston ichaqa, huchakunata pampachananpaq ch'ulla sakrifisiollata wiñaywiñaypaq haywarqan. Hinan Diospa paña ladonpi tiyaykurqan.
58010013	Chaymanta ñawpaqmantaqmi, awqankuna chakinpa pachanman churasqa kanankama suyakushan.
58010014	Ch'ulla ofrendallawanmi Diospa ch'uyanchasqankunataqa wiñay-wiñaypaq k'apakcharqan.
58010015	Santo Espiritupunitaqmi chaymantaqa willawanchis.
58010016	Hinan ñawpaqtaqa nin: ‘Señorqa ninmi: “Chay p'unchaykuna qhepata paykunawan rimanakuyta ruwanayqa kaymi. Kamachikuy simiykunatan sonqonkuman churasaq. Yuyayninkumantaqmi qelqasaq,” nispan,’ nispa. (Jer. 31:33)
58010017	Yapaykullantaqmi: ‘Manataqmi hayk'aqpas huchallikusqankunamantapas, Kamachikuy simita p'akisqankunamantapas yuyarisaqñachu,’ nispa. (Jer. 31:34)
58010018	Ichaqa, maypichus chay hucha pampachay kan chayqa, chaypiqa, manan huchamanta ofrendapas kanñachu.
58010019	Chay hinaqa wawqe-panaykuna, Jesuspa yawarninpa chawpinta Ch'uya T'aqasqa Cheqasman haykunanchispaq sonqo churayninchisqa kapuwanchismi.
58010020	Kortinaq chawpintataqmi, mosoq, hinallataq kawsashaq ñanta kichapuwarqanchis. Huk niypiqa, aycha kuerponpa chawpintan chaytaqa ruwarqan.
58010021	Diospa wasinpi kamachikuq, huk hatun saserdoteqa kapuwanchismi.
58010022	Hinaqa, cheqaq sonqowan, mana hayk'aq chinkaq iñiywan, sonqonchispas mana allin konsiensiamanta ch'uyanchasqa kaywan, hinallataq aycha kuerponchispas ch'uya unuwan mayllisqa kaywan, Diosman qayllaykusunchis.
58010023	Prometiwaqninchisqa hunt'aqpunin. Chayrayku, suyakuymanta willakusqanchispi, ama iskayaspa, qaqatapuni sayashasunchis.
58010024	Munakuq kayman, hinallataq allin kaq ruwaykuna kayman, hukkuna-hukkunawan kallpachanakunanchispaq allinpaq qhawarinakusunchis.
58010025	Imaynan wakinkuna huñukuyninkuta saqerparillankupuni, chay hinataqa, amapuni huñukuyninchista saqerparisunchischu. Aswanpas haqay p'unchay qayllaykamushasqanta yachaspa, aswantaraq kallpachaykunakusunchis.
58010026	Sichus cheqaq kaqta reqsiy chaskikusqanchismanta, qhepaman ñoqanchismantapuni huchallikusunchis chayqa, huchapaq wak sakrifisioqa, manan kanñachu.
58010027	Aswanpas manchay-manchay hatun taripayllañan paykunataqa suyashan. Chaypitaqmi Diospa awqankunaqa, nina yawraypi sinchi ruphachisqapuni kanqaku.
58010028	Pipas Moisespa Kamachikuy Siminta wikch'uyukuqqa, iskay, otaq kinsa testigokunaq willakusqankuraykun mana khuyapayakuywan wañuchisqapuni karqan.
58010029	Chay hinaqa, ¿Diospa Churinta sarunchakuqmantari imaninkichistaq? Payqa, ch'uyanchaq rimanakuy yawartan qhellipaq hap'in. Hinallataq allinpaq qokuy Santo Espiritutapas k'araktan k'amin. Payqa, ¿manachu aswan may hina sinchi ñak'ariytaraq chaskinanpaq hinapuni?
58010030	Kay hina niq Señortaqa, reqsinchismi. Paymi nirqan: ‘Bengakuyqa ñoqaqmi. Ñoqañan pagontaqa qopusaq,’ nispa. (Deut. 32:35) Huktawanmi nillantaq: ‘Señorpunin llaqtantaqa chaninchanqa,’ nispa. (Deut. 32:36; Sal. 135:14)
58010031	¡Kawsaq Diospa makinman urmaykuyqa, may hina sinchi manchakuymi!
58010032	Pasaq p'unchaykunapi, ña k'anchaykusqa kaspaykichisña, llakikuypi hatun maqanakuyta muchukusqaykichismanta yuyarillaychispuni.
58010033	Mayninpiqa, runaq qayllanpi k'amisqa, hinallataq ñak'arichisqan karqankichis. Mayninpitaqmi, chay hina ñak'arichisqa kaqkunawan kuska ñak'ariysikuqmasinku karqankichis.
58010034	Hinallataq preso kashaqtiypas, khuyalliykukuwarqankichismi. Kaqniykichiskunata qechuqtinkutaq, hanaq pachapi, aswan allin kaq mana tukukuq erensiayoq kasqaykichista yachasqaykichisrayku, kusikuywan ñak'arirqankichis.
58010035	Sonqo churayniykichisqa, hatun premioyoqmi. Chayrayku, chay sonqo churayniykichistaqa amapuni saqepuychischu.
58010036	Diospa munayninta ruwaspa, prometisqanman aypanaykichispaqqa, pasiensiallayoqpunin kanaykichis.
58010037	Qelqaqa nintaqmi: ‘Huk pisillamanta, huk pisi tiempollamantawanmi, pichus hamunan karqan payqa hamunqa. Manataqmi unaytachu qhepamunqa.
58010038	Chanin runan ichaqa, iñiyllawan kawsanqa. Qhepamanchus kutipunqa chaytaqmi ichaqa, almayta mana payqa kusichinqachu,’ nispa. (Hab. 2:3-4)
58010039	Ñoqanchisqa manan wañuy ñak'ariyman rinanpaq qhepaman kutipuqkunamantachu kanchis. Aswanpas iñiyniyoq kaspa, almanku waqaychaqkunamantan kanchis.
58011001	Iñiyqa, imachus suyakushasqanchispa teqsinmi. Hinallataq mana rikusqanchis kaqkunata rikuchiqmi.
58011002	Iñiypa chawpintan, ñawpa machulanchiskunaqa, allin kawsayniyoqmanta reqsisqa karqanku.
58011003	Teqsimuyuntinpas Diospa rimariyllanwan kamasqa kasqantaqa, iñiypa chawpintan yachanchis. Chay hinapin, rikusqanchis kaqkunaqa, mana ima rikusqa kaqmanta kamasqa karqan.
58011004	Iñiyninpa chawpintan Abelqa, Kainmanta aswan allin sakrifisiota Diosman haywarqan. Chaymi, chay iñiyninpa chawpinta, ofrendakuna haywasqan allin kasqanmanta Diosqa willakurqan. Hinan payta Diosqa chaninpaq yuparqan. Chay iñiyninpa chawpintataqmi, Abelqa wañukapunña chaypas, kunankamaraq rimashallanpuni.
58011005	Iñiyninpa chawpintan Enokpas, wañuyta manaña rikunanpaq kawsashaqlla apapusqa karqan. Diostaqmi payta apakapurqan. Chaymi manaña tarirqankuñachu. Manaraq apasqachu kashaspantaqmi kawsayninqa Diosta kusichirqan. Chaytan Diosqa willakurqan.
58011006	Diosman qayllaykuq runaqa, Diospa kashasqantapunin iñinan. Maskhaqninkunaman Diosqa premiota qopuqpuni kasqantapas iñinallanpunitaqmi. Chayraykun mana iñiyniyoq kaspaqa, manapuni Diosta kusichiyta atisunmanchu.
58011007	Iñiyninpa chawpintan Noepas, hatun manchakuyniyoq kasqanrayku, familianta qespichinanpaq huk arkata ruwarqan. Imaymana manaraq rikusqa kaqkunamanta Diospa willasqan kaspanmi, chay arkataqa ruwarqan. Hinallataq, iñiyninpa chawpintan Noeqa kay pachata huchacharqan. Iñiyman hinataqmi, chanin kaq erensiata chaskiq kaymanpas ayparqan.
58011008	Iñiyninpa chawpintan Abrahampas, huk cheqasta erensiata chaskiq rinanpaq waqyasqa kaspan, kasukurqan. Hinan mana maymanchus rishasqanta yachaspalla puririrqan.
58011009	Iñiyninpa chawpintan, Diospa prometisqan hallp'apipas wak suyumanta runa hina tiyakurqan. Hinan kasqan prometisqan erensiata chaskiqmasinkuna Isaakpiwan, Jakobpiwan karpakunapi tiyakurqanku.
58011010	Abrahamqa, teqsiyoq kaq hatun llaqtatan suyakusharqan. Chay hatun llaqtaq wakichiqninpas, hatarichiqninpas kikin Diospunin.
58011011	Iñiyninpa chawpintan kikin Sarapas, mana wachakuq, hinallataq yuyaqña kashaspa, huk wawata wiksallikunanpaq, kallpata chaskirqan. Hinan, pichus prometiqnin hunt'aqpuni kasqanta yachasqanrayku, huk wawata wachakurqan.
58011012	Chaymi, yaqa wañusqa hinaña kashaqtin, huk runallamanta askhallaña mirayninqa, hanaq pachapi ch'askakuna hinaraq karqan. Hinallataq mirayninqa, qocha kantupi mana yupay atina aqo t'io hinaraq kallarqantaq.
58011013	Chay machulanchiskunaqa, llapallankun iñiyninkuman hina, chay promesakunaq hunt'akunanta mana chaskispalla, wañukapurqanku. Aswanmi karullamanta chay promesakunata qhawarispanku, kreespanku, hinallataq napaykuspanku, q'ochukurqanku. Hinan kay hallp'a pachapi wak suyu llaqtayoq, hinallataq mana wasiyoq kasqankuta willakapurqanku.
58011014	Chay hinata rimaqkunaqa, huk llaqtayoq kayta maskhashasqankutan sut'itapuni reparachikunku.
58011015	Maymantachus lloqsimusqanku llaqtapi yuyaykushallankuman karqan chayqa, kutipunankupaq tiempoqa kashanmanraqmi karqan.
58011016	Paykunataqmi ichaqa, huk allin llaqtata, huk niypiqa hanaq pacha llaqtata, ña munasharqankuña. Chaymi Diosqa paykunapaq, huk hatun llaqtata ruwapusqanrayku, paykunaq Diosninmi nispa sutiyakusqanmantaqa manapuni p'enqakunchu.
58011017	Iñiyninpa chawpintan Abrahampas, probasqa kaspa, Isaakta sakrifisiopi haywarqan. Hinan Diospa prometisqanta chaskispan, sapallan churinta sakrifisiopi haywarqan.
58011018	Paymantan Diosqa nisqa karqan: ‘Isaakpin mirayniyki nispa sutiyasqaqa kanqa,’ nispan. (Gen. 21:12)
58011019	Isaakta wañusqanmantapas kawsarichimpunanpaq Diosqa atiyniyoq kasqantan Abrahamqa yuyaykurqan. Chaymi, rikch'anachiypi rimaspaqa, wañusqanmanta kawsarimpuqta hina chaskiykakapurqan.
58011020	Iñiyninpa chawpintan Isaakpas, Jakobtawan, Esautawan hamuq qhepa tiempopi imaymanakunamanta samincharqan.
58011021	Iñiyninpa chawpintan Jakobpas, wañukapunan patapiña kashaspa, Josepa churinkunata sapankankuta samincharqan. Hinallataq tawnanwan tawnapaykukuspan, Diosta yupaycharqan.
58011022	Iñiyninpa chawpintan Josepas, wañukapunan patapiña kashaspa, Israel llaqtaq wawankunaq Egipto suyumanta lloqsimusqanta yuyarirqan. Hinallataq tullunkuna imaynachus kananmantapas kamachikurqan.
58011023	Iñiyninpa chawpintan Moisespa tayta-mamanpas, Moisés naseqtin, munay wawa kasqanrayku, kinsa killata pakarqanku. Reypa kamachikusqantapas manataqmi manchakurqankuchu.
58011024	Iñiyninpa chawpintan Moisespas, hatunña kaspa, Faraonpa ususinpa wawan nispa sutiyasqa kayta manapuni munarqanchu.
58011025	Aswanmi huchallikuypi pisi tiempolla q'ochukunanmantaqa, Diospa llaqtanwan kuska mana allinkuna muchukuyta akllakurqan.
58011026	Moisesqa, premiontan qhawashallarqanpuni. Chayrakun payqa Egipto suyupi qhapaq kay huñunanmantaqa, Cristorayku muchukuy aswan allin qhapaq kayqa kasqanta qhawarirqan.
58011027	Iñiyninpa chawpintan Moisespas, reypa k'arak phiñakuyninta mana manchakuspa, Egipto suyuta wikch'umpurqan. Mana rikusqan Diospi rikushanmanpas hinataraq yuyaykusqanraykutaqmi chay yuyaykusqanpiqa manapuni kuyurirqanchu.
58011028	Iñiyninpa chawpintan payqa, phiwi wawakunata wañuchiq ama phiwi wawakunata tupaykunanpaq, Paskua fiestata ruwaspa, yawarta ch'aqchuchirqan.
58011029	Iñiyninkuq chawpintan Israel llaqta runakunapas, puka mama-qochata ch'aki hallp'anta hina chimparqanku. Egipto suyu runakuna chay hinallatataq chimpayta munaqtinkutaqmi ichaqa, qochaq millp'usqan kapurqanku.
58011030	Iñiyninkuq chawpintan Israel llaqta runakunaqa, Jerikó llaqtaq perqankunata qanchis p'unchaynintin muyuykurqanku. Hinan chay perqakunaqa thuniykakapurqanku.
58011031	Iñiyninpa chawpintan qhellipi puriq Rahab warmipas, llaqta qhawaraq riqkunata thak kaypi chaskiykurqan. Hinan manapuni mana iñiqkunawan kuskaqa wañurqanchu.
58011032	¿Imakunatawanraqtaq niyman? Gedeonmanta, Barakmanta, Sansonmanta, Jeftemanta, Davidmanta, Samuelmanta hinallataq Diospa rantinpi rimaqkunamantawan willanaypaqqa tiemporaqmi mana aypawanchu.
58011033	Iñiyllawantaqmi paykunaqa qhapaq suyukunatapas atiparqanku. Chanin kaqtapas ruwarqanku. Promesakunamanpas ayparqanku. Hinallataq leonkunaq siminkunatapas wisq'arqanku.
58011034	Ninaq sinchi yawrariynintapas thasnurqanku. Espadaq ñawch'inmantapas ayqekurqanku. Pisi-kallpayoq kayninkupipas kallpasapa karqanku. Awqa tinkuypipas atiyniyoq karqanku. Hinallataq wak suyuq ejersitunkunatapas ch'usaqmanraq tukuchirqanku.
58011035	Warmikunapas wañukapuqninkuta kawsarimpuypa chawpinta chaskikapurqanku. Wakinkunataqmi ichaqa, aswan allin kawsarimpuyta tarinankupaq, kacharichisqa kayta mana munaspanku, sinchi muchuchisqa karqanku.
58011036	Wakinkunañataqmi ichaqa, p'enqay asipayaykunata, hinallataq hasut'iy pruebakunata chaskirqanku. Chaymantapas kadenawan watasqa, hinallataq karselpi wisq'asqa karqanku.
58011037	Rumikunawan ch'aqesqa, serruchuwan wit'usqa, pruebaman churasqa, hinallataq ñawch'iyoq espadawan wañuchisqa, karqanku. Wakcha kaypi, sinchi llakikuypi, hinallataq sinchi ñak'ariypi karqanku. Obehaq, hinallataq kabraq qaranwan p'istuykukuspankun, huk cheqasmanta wak cheqasman purirqanku.
58011038	Kay pachaqa, manan paykunaq tiyanankupaq hinachu karqan. Chaymi ch'in cheqaskunapi, orqokunapi, mach'aykunapi, hinallataq kay hallp'a pacha t'oqokunapi purikuq karqanku.
58011039	Paykunaqa, llapankupas iñiyninkuq chawpintan, allin kawsayniyoqmanta reqsisqa kayman ayparqanku. Chaywanpas, promesaq hunt'akuyninmanqa manapunin ayparqankuchu.
58011040	Ñoqanchispaqmi Diosqa aswan allin kaqta wakichipuwasqanchis karqan. Chaymi paykunaqa, ñoqallanchiswanpuni k'apakchasqa kaymanqa aypanqaku.
58012001	Chay hinaqa, ñoqanchispan, muyuriqninchispi hatun phuyo hinaraq, willawaqninchiskuna kashan. Chayrayku, tukuy llasawaqninchiskunamantawan, fasilchallata t'eqeykuqninchis huchamantawan t'aqakusunchis. Hinallataq phawananchis phawayta ama qhepaman kutispa phawashallasunchispuni.
58012002	Jesusta qhawaspallapuni kashasun. Iñiyta paqarichiqpas, hunt'asqata wiñachiqpas paymi. Qhepa tiempoman kusikuyninta ñawpaqenpi qhawariqpas payllapunitaqmi. Chaymi p'enqay ruwasqa kaytapas mana kasurparispa kruspi ñak'arirqan. Diospa kamachikuq tiyananpa paña ladonpitaqmi tiyaykurqan.
58012003	Huchasapakuna pay kikinpa kontranpi hatariqtin, hinallata muchukuqqa Jesusmi. Chayrayku, ama pisipanaykichispaq, nitaq almaykichis sayk'unanpaq allintapuni payta qhawariychis.
58012004	Huchaq kontranpi maqanakuspaykichisqa, yawar hich'anaykichiskama manaraqmi qaqatachu sayashankichis.
58012005	¿Wawakunata hina kallpachaykusqanta usqhayllamanchu qonqarqonkichis? Kallpachaspanqa nirqasunkichismi: ‘Wawallay, Señorpa wanachiynintaqa ama pisipaq hap'iychu. Amallataq phiñarisqa kaspaykipas, pisipaychu.
58012006	Señorqa, pitachus munakusqantan wanachin. Hinallataq pikunatachus wawanta hina chaskiykusqankunatan hasut'iykunpas,’ nispan. (Pro. 3:11-12)
58012007	¿Mayqen wawataq taytanpa mana wanachisqanri kanman? Chayrayku, sichus wanachiyninta chaskiykukullankichis chayqa, Diosmi wawanta hina rikusunkichis.
58012008	Ichaqa sichus llapalla wanachisqa kasqan wanachiywan mana wanachisqachu kankichis chayqa, manan wawankunachu kankichis. Aswanpas q'aqa wawa- kunallan kankichis.
58012009	Chaymantapas, wanachiqninchis aycha kaypi tayta-mamanchiskunaqa, kapuwarqanchismi. Hinan paykunataqa, manchakurqanchis. Chay hinaqa, ¿manachu espiritukunaq Yayantaqa, aswan-aswantaraq kasukuspa kawsakusunman?
58012010	Taytamamanchiskunaqa yuyaykusqankuman hinallan, pisi p'unchaykunallapaq wanachiwarqanchis. Señormi ichaqa, allinninchispaq wanachiwanchis. Chay hinapin, ch'uya kayninmanta chaskiq kanchis.
58012011	Chaywanpas, manan ima wanachiypas kasqan ratuqa kusikunapaq hinaqa kanmanchu, aswanpas llakikunapaqmi. Chaymantañan ichaqa, chay wanachiywanpuni uywasqa kaqkunapaqqa thak kayta, hinallataq chanin kayta, rurun.
58012012	Chayrayku sayk'usqa makikunatapas, hinallataq such'uyasqa moqokunatapas kallpachaychis.
58012013	Hinallataq ñankunatapas, chakiykichispaqqa siwk hinata ruwapuychis. Chay hinapin, wist'upas ñanmantaqa mana waqllinqachu, aswanpas qhaliyachisqa kapunqa.
58012014	Llapawanpas thak kayllapipuni kawsayta munaychis. Hinallataq ch'uya kaytapas munallaychistaq. Mana ch'uya kaywanqa manan pipas Señorta rikunqachu.
58012015	Diospa allinpaq qokuyninmanta amapuni mayqellanpas qhepakunaykichispaq allinta qhawakuychis. Amapuni ima phiñakuy saphipas, qankunamanta paqarimuspa, hark'asunkichischu. Chaykunawanmi, askha runakunapas qhellichasqa kankuman.
58012016	Ama mayqellanpas qhelli puriypi puriq, otaq Esaú hina, ch'uya kaqta pisinchaq kachunchu. Payqa, ch'ulla p'uku mikhunallamanmi phiwi kayninta bendepurqan.
58012017	Wakmantaña saminchata chaskiyta munarqan chaypas, wikch'usqapuniñan kapurqan. Weqenkunawanña maskharqan chaypas, yuyayman kutirikunanpaq tiempotaqa, manapuniñan tarirqanñachu. Chaytaqa ñan yachankichisña.
58012018	Qankunaqa, manan llamiykuy atina orqomanchu asuykurqankichis. Chay orqopiqa, ninan yawrasharqan. Nitaq tutayaqmanpaschu, sinchi laqha-tutayaqmanpaschu, sinchi tutuka wayramanpaschu asuykurqankichis.
58012019	Nillataq korneta waqaymanpaschu, kunkayoqta rimaykunamanpaschu asuykurqankichis. Chayta uyariqkunataqmi, chay rimamuq amaña aswanta rimamunanpaq balikurqanku.
58012020	Kamachikuytaqa, manan muchukuyta atirqankuchu. Chay kamachikuyqa nirqanmi: ‘Sichus huk uywallapas chay orqota tupaykunman chayqa, rumiwan ch'aqesqan kanqa, otaq flechawan wañuchisqan kanqa,’ nispan. (Exo. 19:12-13)
58012021	Chay rikhurimuy rikusqankuqa, sinchi manchakuymi karqan. Chaymi Moisesqa nirqan: ‘Sinchi mancharisqa, hinallataq khatatataspan kashani,’ nispan. (Deut. 9:19)
58012022	Qankunan ichaqa, Sión orqoman, kawsaq Diospa hatun llaqtanman, hanaq pachamanta kaq Jerusalén llaqtaman, hinallataq wara-waranqa angelkunaq hatun huñunakuyninman asuykurqankichis.
58012023	Hinallataq hanaq pachapi qelqasqa kaq phiwi kaqkunaq huñunakuyninman, llapa runakunaq Chaninchaqnin Diosman, k'apakchasqa chanin runakunaq espiritunkuman ima asuykurqankichis.
58012024	Chay hinallataq, mosoq rimanakuypi Allipunachiq Jesusman, hinallataq Abelpa yawarninmantaqa aswan allintaraq rimariq ch'aqchusqa yawarmanmi asuykurqankichis.
58012025	Rimamuqpa rimamusqanta ama wikch'uyukunaykichispaq allintapuni kuidakuychis. Cheqapaqmi, hallp'a pachapi anyaykuqpa anyaykusqanta wikch'uyukuqkunaqa manapuni ayqekurqankuchu. Hinaqa, sichus ñoqanchis hanaq pachamantapacha anyaykuqmanta t'aqakusunchis chayqa, aswantaraqmi manapuni ayqekusunmanchu.
58012026	Chay tiempopin, chay kunkaqa kay pachantintaraq chhaphchirirqan. Kunanpaqtaqmi ichaqa, prometirqan: ‘Huk kutitawanraqmi, hallp'a pachata chhaphchirisaq. Manataqmi hallp'a pachallatachu, aswanpas hanaq pachatawanraqmi chhaphchirisaq,’ nispa. (Hageo. 2:6)
58012027	Chay ‘Huk kutitawanraqmi’ niq simiqa, huktawanraq llapallan kamasqa kaqkuna chhaphchirisqa kanqa ninantan sut'itapuni nin. Chay hinapin mana hayk'aq kuyuriq kapunqaku.
58012028	Chay hinaqa, ñoqanchismi mana chhaphchirina qhapaq suyuta chaskishanchis. Chayrayku, Diosman grasiasta qospa serbisunchis. Paypa sonqonta kusichispa, manchakuywan, hinallataq Dios sonqo kaywan serbisunchis.
58012029	Diosninchisqa, yawrarispa rupharapuq nina hinaraqmi. (Deut. 4:24)
58013001	Wawqe-panantin hina munanakuyllapipuni kashaychis.
58013002	Qorpachakuq kayninkupin wakinkunapas, mana yachaspalla angelkunata qorpacharqanku. Chayrayku, qorpachakuq kaytaqa, amapuni qonqaychischu.
58013003	Presokunamanta, paykunawan kuskapas kadenawan watasqa kashawaqchis hinata yuyarikuychis. Ñak'arichisqakunamantapas, qankuna kikiykichispas kuerpopi ñak'arishawaqchis hinata yuyarikullaychispuni.
58013004	Llapa runaq allinpaq qhawarisqan kasarakuyqa kachun. Kasarasqakunaq puñunankupas, ama qhellichasqallaraq kachun. Qhellipi puriqkunatawan, wasanchaqkunatawanmi ichaqa, Diosña chaninchanqa.
58013005	Kikin Señormi nirqan: ‘Manan hayk'aqpas saqerparisaykichu, nitaq hayk'aqpas wikch'urparisaykichu,’ nispan. (Deut. 31:6) Chayrayku imapas ruwasqaykichisqa, ama qolqe sonqo kayllawan kachun. Hinaspa, kunan imachus kapusqasunkichiswan, kusisqallapuni kashaychis.
58013006	Chay hinapin, sonqo churaywan kaytaqa niyta atisunman: ‘Señormi yanapaykuqniyqa. Runaña imata ruwawaqtinpas manan manchakusaqchu,’ nispanchis. (Sal. 118:6-7)
58013007	Iñiq t'aqa michiqniykichiskunamanta yuyarikuychispuni. Paykunan, Diospa siminta rimaykurqasunkichis. Imakunachus kawsayninkuq chawpinta pasarqan, chayta qhawarispaykichis, iñiyninkutapas qatichikuychis.
58013008	Qaynapas, kunanpas, wiñaywiñaypaqpas Jesucristoqa kaqllapunin kashan.
58013009	Imaymananiraq, hinallataq mana reqsisqa yachachikuykunawanqa amapuni kayman haqayman apachikuychischu. Allinpaq qokuypi sonqonchis allin takyachisqa kayninmi, mikhunamantapas aswan allinqa. Mikhunamanta kamachikuykunaqa, chayllapi yuyaymanaqkunapaqqa manan anchatachu balen.
58013010	Huk altarqa kapuwanchismi. Chay altarmanta Diospaq ruwasqa karpapi serbiqkunaqa manan mikhuyta atinkumanchu.
58013011	Umalliq saserdoteqa, animalkunaq yawarnintan hucha pampachaypaq, T'aqasqa cheqasman apaykurqan. Chay animalkunaq kuerpontaqmi ichaqa, kampamentomanta hawapi ruphachisqa karqan.
58013012	Chayraykun Jesuspas, kikinpa yawarninpa chawpinta, runakunata ch'uyanchananpaq, hatun llaqtaq punkun hawapi ñak'arirqan.
58013013	Chay hinaqa, Jesuspa p'enqay ñak'ariyninta apaspa, kampamentomanta hawaman lloqsisun. Hinaspataq payman hakuchis.
58013014	Kaypiqa manan wiñaypaq takyaq llaqtanchisqa kanchu. Aswanpas hamuq kaq llaqtatan maskhashanchis.
58013015	Chay hinaqa, Jesuspa chawpinta, Diosman yupaychay sakrifisiota haywasunchispuni. Huk niypiqa, sutinmanta willakuq simikunawan yupaychaykunata haywasunchis.
58013016	Allin kaq ruwaytapas, kaqniykichiskunamanta haywariytapas amapuni qonqaychischu. Chay hina sakrifisiokunawanmi Diosqa kusikun.
58013017	Iñiq t'aqa michiqniykichiskunata kasukuychis, hinallataq paykunata qatikuychis. Paykunaqa, kuentata qoqkuna hinan, almaykichiskunata kuidashanku. Chay hinapin, kuentata qoqtinku, mana kihakuspa, aswanpas kusisqa kuentata qonqaku. Sichus kihakuspa kuentata qonkuman chayqa, qankunapaqmi mana allinchu kanman.
58013018	Allin konsiensiayoq kasqaykupi sonqo churayniyoqmi kayku. Hinallataq tukuypipas allintapuni puriytan munashayku. Chayrayku, ñoqaykupaq Diosman parlapuwayku.
58013019	Aswantaraqqa, qankunaman usqhaylla Dios kutichimuwananpaq, Diosman parlapuwanaykichispaqmi balikuykichis.
58013020	Thak kay Diostaqmi, wiñaypaq rimanakuy yawarpa chawpinta, Señorninchis Jesucristota wañusqakunapuramanta kawsarichimpurqan. Obehakunaq hatun michiqninqa paymi.
58013021	Diospa munayninta ruwanaykichispaq, tukuy allin kaq ruwaypi ruwaqkuna hinapuni kanaykichispaq payllapuni ruwachun. Hinaqa, payllataq, imachus paypa ñawpaqenpi sonqon kusichiqqa kasqantapas, Jesucristoq chawpinta ruwachun. Payllamanpuni, wiñaymanta-wiñaykama yupaychaypas kachun. Ahinapuni kachun.
58013022	Wawqe-panallaykuna, pisi simillapin qelqamurqaykichis. Chay hinaqa, kay kallpachaykuyniyta pasiensiaykuwanaykichispaqmi balikuykichis.
58013023	Wawqenchis Timoteoq kacharipusqaña kasqanta yachaychis. Sichus usqhaylla hamusunkichis chayqa, ñoqapas paywan kuskan rikuykuqniykichis hamusaq.
58013024	Llapallan iñiq t'aqa michiqniykichiskunatawan, llapallan t'aqasqakunatawan napaykuychis. Italia suyumanta kaqkunapas napaykamullasunkichistaqmi.
58013025	Allinpaq qokuy llapallaykichiswanpuni kachun. Ahinapuni kachun.
59001001	Ñoqa Santiagon, Diospa, hinallataq Señor Jesucristoq kamachin kani. Hinan chunka iskayniyoq ch'eqerisqa ayllukunaman, napaykamuykichis.
59001002	Wawqe-panallaykuna, imaymana pruebakunapi tarikuspaykichisqa anchatapuni kusikuychis.
59001003	Iñiyniykichispa prueban pasiensiakuyta rurusqantaqa yachankichismi.
59001004	Ichaqa pasiensiayoq kayniykichispa ruwaynintaq qankunapi tukusqa kachun. Chay hinapin hunt'asqa, hinallataq k'apak kankichis. Manataqmi imapas pisisunkichischu.
59001005	Sichus qankunamanta mayqenniykichispas pisi yachayniyoqraq kashan chayqa, Diosmanta mañakuchun. Paymi, mana phiñarikuspan, llapaman ancha askhata qonqa.
59001006	Pipas iskayaspa mañakuqmi ichaqa, mama-qochaq phoqchiyninman rikch'akun. Chay phoqchiytaqa, chayniqman, haqayniqmanmi wayra apaykachan. Chayrayku, iñiywanpuni, ama imamantapas iskayaspa mañakuchun.
59001007	Chay hina iskayaq runaqa, ama imallatapas Señormanta chaskiyta yuyaykuchunchu.
59001008	Iskayta yuyaykuq runaqa, tukuy ruwayninkunapipas manapunin takyanchu.
59001009	Huch'uyaykukuq wawqeqa, altoman hoqarisqa kasqanmanta hatunchakuchun.
59001010	Qhapaq runataq ichaqa, huch'uyaykuchisqa kasqanmanta hatunchakuchun. Payqa qoraq t'ikan hinan tukukapunqa.
59001011	Inti lloqsimuqtinmi, ruphayninwan qorapas naq'epun, t'ikanpas urmapun, munay rikch'ayninpas chinkapun. Chay hinallataqmi qhapaq runapas, qhapaq kayta maskhaspa puriyninpi, t'ika hina chinkapunqa.
59001012	Pruebakunata muchuq runaqa, kusisamiyoqmi kanqa. Maypachachus aprobasqa kanqa chayqa, kawsay koronatan chaskinqa. Chay koronatan Señorqa munakuqninkunaman prometirqan.
59001013	Pipas wateqasqa kaspaqa ama nichunchu: ‘Diosmi wateqawan,’ nispaqa. Diostaqa, manan pipas mana allin ruwananpaq wateqayta atinmanchu. Manataqmi Diosqa pitapas wateqanchu.
59001014	Aswanpas sapanka runan, kikinpa mana allin munapayasqankunawan aysachikuspa, hinallataq hañachikuspan wateqasqa kapun.
59001015	Hinaqtinmi, mana allin munapayasqankunaqa, wiksallikuspan huchata wachakun. Huchañataq wiñaspa, wañuyta wachakun.
59001016	Munakusqay wawqe-panallaykuna, amapuni pantaychischu.
59001017	Tukuy allin qokuypas, hinallataq tukuy chanin kaq qokuypas hanaqmantan uraykamun. K'anchaykunaq Yayanmantan uraykamun. Paypiqa, manan t'ikraypas, nitaq llanthuq kuyuyninpas kanchu.
59001018	Paymi munayninmanta cheqaq siminwan nasechiwarqanchis. Kamasqankunamanta, ñawpaq kaq rurunkuna kananchispaqmi, chaytaqa ruwarqan.
59001019	Chay hinaqa, munakusqay wawqe-panallaykuna, llapa runa usqhaylla uyariq kachun. Ichaqa ama usqhaylla rimariqchu, nitaq usqhaylla phiñakuqpaschu kachun.
59001020	Runa k'arakta phiñakuspaqa, manan Diospa munasqan chanin kaqtachu ruwan.
59001021	Chay hina kaqtinqa, tukuy qhelli kaq ruwaykunata, hinallataq llimp'arishaq mana allin kaqkunatapas wikch'upuychis. Llamp'u sonqo kaywantaq Diospa saphichasqan simita chaskiychis. Chay simin almaykichista qespichiyta atin.
59001022	Ama uyariqllaqa kaychischu. Uyariqlla kaspaykichisqa, kikiykichistan q'otukushankichis. Aswanpas simiq nisqanta ruwaqpuni kaychis.
59001023	Pillapas simita uyariqlla, hinallataq uyarisqantapas mana ruwaqqa kanmanmi. Sichus chay hina kanman chayqa, huk runa imaynachus uyan kasqanta espejopi qhawakuqmanmi rikch'akun.
59001024	Payqa, kikinta espejopi qhawakuspanmi, ripun. Chaymantataq, imaynachus uyan kasqanta qonqarapun.
59001025	Ichaqa, pillapas kacharichiq k'apak kamachikuy simipi makilla qhawakuq, hinallataq chaypi takyaqpas kanmanmi. Payqa uyarispa mana qonqarapuqmi. Aswanpas imatachus simiq nisqanta ruwaqmi. Payqa ruwasqankunapipas kusisamiyoqmi kanqa.
59001026	Pillapas qankunapurapi Diosta yupaychaqman tukuspa, qallunta mana watakuy atiqqa kanmanmi. Sichus chay hina kanman chayqa, chay runaqa kikintan q'otukun. Diosta yupaychayninpas yanqapaqmi.
59001027	Dios Yayaq ñawpaqenpi ch'uya kaywan, hinallataq mana qhellichakuspa Diosta yupaychayqa kaykunan: Mana tayta-mamayoq wakcha wawakunaman, hinallataq biudakunamanpas ñak'ariyninkupi watukuymi. Hinallataq kay pachaq mana allin kaqninkunawanpas mana qhellichakuspa waqaychakuypiwanmi.
59002001	Wawqe-panallaykuna, k'ancharishaq Señorninchis Jesucristopi iñiyniykichisqa, ama runakunaq rikch'ayninta qhawaychu kachun.
59002002	Huk runaqa, qori sortijayoq, hinallataq lliphllirishaq p'achayoqpas, huñukuyniykichisman haykumunmanmi. Hinallataq huk wakcha runapas, thanta p'achayoq haykumullanmantaqmi.
59002003	Hinan qankunaqa, pichus lliphllirishaq p'achallayoqta sumaqta chaskinkichis. Ninkichistaq: ‘Kay allin kaq tiyanapi tiyaykuy,’ nispaykichis. Wakchatataq ninkichis: ‘Qanqa haqayllapi sayaykuy,’ nispaykichis. Otaq: ‘Chakiypa kasqan pampachallapi tiyaykuy,’ nispaykichis.
59002004	Chay hinapiqa, ¿manachu qankunapurapi runakunaq rikch'ayninta qhawashankichis? Hinallataq, ¿manachu qankunaqa, mana allin yuyaykunawan chaninchaqkuna kankichis?
59002005	Munakusqay wawqe-panallaykuna, uyariwaychis. ¿Manachu Diosqa kay pachapi wakchakunata iñiyninkupi qhapaq kanankupaq akllakurqan? Hinallataq, ¿Diosqa, munakuqninkunapaq, qhapaq suyuta prometisqan erensiata chaskiqkunapas manachu paykunallataq kanku?
59002006	Qankunataq ichaqa, wakchakunata pisichankichis. ¿Manachu qhapaqkunaqa saruchakusunkichis? ¿Manachu paykuna chaninchana wasikunaman aysasunkichis?
59002007	¿Manachu paykunaqa, qankunata sutiyasqasunkichis allin sutiq kontranpi k'arakta k'amisunkichis?
59002008	Sichus Qelqaq nisqanman hina, reypa kamachikuynin simita cheqaqtapuni hunt'ankichis chayqa, allintan ruwankichis. Chay Qelqaqa ninmi: ‘Runamasiykitan qan kikiykita hinapuni munakunki,’ nispa. (Lev. 19:18)
59002009	Ichaqa, sichus runakunaq rikch'ayninta qhawankichis chayqa, huchallikunkichismi. Kamachikuy Simitaqmi, kamachikuy simi p'akiqkunata hina huchachasunkichis.
59002010	Pillapas llapan Kamachikuy Simita waqaychanmanmi, ichaqa, sichus hukllapipas misk'anman chayqa, llapanmantan huchachasqa kapun.
59002011	Diosmi nirqan: ‘Aman wasanchankichu,’ nispa. (Exo. 20:14 Deut. 5:18) Nillarqantaqmi: ‘Aman runata wañuchinkichu,’ nispa. (Exo. 20:13 Deut. 5:17) Sichus mana wasanchankichu, ichaqa runatataq wañuchinki chayqa, llapan Kamachikuy Simita p'akiqmi kapunki.
59002012	Ñoqanchisqa kacharichisqa kay kamachikuy simiman hinan chaninchasqa kasunchis. Chay hinaqa, chayman hinallapuni rimaychis, hinallataq ruwaychispas.
59002013	Haqay mana yanapaykuqpaqmi, mana yanapaykuyniyoq taripay kanqa. Yanapaykuytaqmi, taripaytaqa atipan.
59002014	Wawqe-panallaykuna, sichus pillapas nin: ‘Iñiyniyqa kanmi,’ nispa, ichaqa manataq ruwaynin kanchu chayqa, ¿imapaqtaq chay iñiyninri balen? ¿Chay hina iñiyninri, qespichiyta atinmanchu?
59002015	Huk wawqepas, otaq huk panapas mana p'achayoq kashankumanmi. Hinallataq, sapa p'unchay mikhunankumanta pisichikuypipas kashallankumantaqmi.
59002016	Qankunamanta hukniykichistaqchá ninqa: ‘Q'oñirikuspaykichis, hinallataq saksaykuspaykichis, thak kaypi ripuychis,’ nispa. Ichaqa, kuerpon imamantachus pisichikun, chayta manataq qonkichischu chayqa, ¿imapaqtaq balen?
59002017	Chay hinallataqmi iñiypas, manachus ruwaynin kan chayqa, kikinpin wañusqa kashan.
59002018	Pillapas ninmanmi: ‘Qanpan iñiyniyki kan, ñoqaqtaq ruwayniykuna kan,’ nispa. Ñoqataq ichaqa niyman: ‘¡Iñiyniykita mana ruwayniykikunallawan rikuchiway, ñoqataq iñiyniyta ruwayniykunawan rikuchisayki!’ nispay.
59002019	Ch'ullalla Dios kasqanta kreespaykiqa, allintan ruwanki. Supaykunapas kreenkun, hinallataq khatatatankun.
59002020	Ichaqa, yanqapaq kawsaq runa, ¿mana ruwayniyoq iñiy wañusqa kasqantachu yachayta munanki?
59002021	Abrahammi churin Isaakta altarpi haywarqan. Chay hinaqa, ¿manachu taytanchis Abrahamqa, ruwayninkunarayku chaninman tukuchisqa karqan?
59002022	Abrahampa iñiyninqa, ruwayninkunawan kuskan rikuchikurqan. Hinallataq ruwayninwanmi iñiyninqa k'apakchasqa karqan. ¿Chayta manachu yachankichis?
59002023	Qelqaqa ninmi: ‘Abrahamqa Diospin iñirqan. Chaymi Diosqa chaninpaq qhawarirqan,’ nispa. (Gen. 15:6) Chay hinapin Qelqaqa hunt'akurqan. Chayraykun Diosqa Abrahamta sutiyarqan: ‘Diospa amigon,’ nispa.
59002024	Runaqa, manan iñiyninraykullachu chaninman tukuchisqa kanqa. Aswanpas ruwayninraykupiwanmi chaninman tukuchisqa kanqa. ¿Chayta manachu yachankichis?
59002025	Chay hinallataqmi, qhellipi puriq Rahab warmiwanpas karqan. Payqa, willaqkunata chaskispanmi, wak ñanninta paykunata kacharparirqan. Chay ruwayninraykutaqmi, payqa chaninman tukuchisqa karqan.
59002026	Imaynan mana espirituyoq kuerpopas wañusqa kashan, chay hinallataqmi mana ruwayniyoq iñiypas wañusqa kashan.
59003001	Wawqe-panallaykuna, ñoqanchis yachachiq kaqkuna aswan k'arakwan taripasqa kananchistaqa yachanchismi. Chayrayku, ama askhachu qankunamanta yachachiqkuna kaytaqa munaychis.
59003002	Llapallanchismi imaymanakunapi pantanchis. Sichus pillapas rimakuyninpi mana pantanchu chayqa, payqa k'apak runan. Llapan kuerponwanpas kasuchikuyta atinmi.
59003003	Qhawariychis, kaballokunaq siminmanmi frenota churanchis. Chay hinapin, kasuwanchis, hinallataq llapan kuerpontapas kutirichiyta atinchis.
59003004	Barkokunatapas qhawarillaychistaq. Ancha hatunmi, hinallataq ancha kallpayoq wayraq apaykachasqanmi kanku. Chaywanpas ichaqa, barko apaqmi huk huch'uy timonllawan, maymanchus pay munan, chayman barkota apan.
59003005	Huch'uy usuqsillachallan hatun sach'a-sach'ata ruphapun. Chay hinallataqmi qallupas, kuerpoq huch'uy miembrollan kashaspa, hatun imaymanakunamantaraq rimaykachan. Chayta qhawariychis.
59003006	Qallupas huk ninan. Llapan mana chanin kaqwan hunt'aykusqan kashan. Kuerponchispa miembronkunapurapi churasqataqmi qalluqa kashan. Hinan llapan kuerponchista qhellichan. Llapan kawsayninchistataqmi qalluqa yawrarichin. Kikin infiernoq ninanwantaqmi yawrarichisqa kashan.
59003007	Kay kawsay pachapiqa, llapan k'ita uywakunatapas, phalaq animalkunatapas, pampan suchuq animalkunatapas, mamaqochapi kaq animalkunatapas mansuyachikunmi. Kay pachapi runataqmi, chay animalkunataqa mansuyachirqan.
59003008	Ichaqa, manan mayqen runapas qallunta mansuyachiyta atinchu. Qalluqa, mana allinwan, hinallataq wañuchiq benenowan hunt'aykusqan kashan.
59003009	Qalluwanmi Dios Yayanchistapas saminchanchis. Chay kikin qallullawantaqmi Diospa rikch'ayninman rikch'ayniyoq kamasqa runakunatapas ñakanchis.
59003010	Saminchaypas, hinallataq ñakaypas kasqan simillamantan lloqsimun. Wawqe-panallaykuna, chaykunaqa manan chay hinachu kanan.
59003011	¿Misk'i unu, hinallataq haya unupas kasqan pukyullamanta lloqsimuyta atinmanchu?
59003012	Wawqe-panallaykuna, ¿igos sach'apas, aseitunasta ruruyta atinmanchu? Otaq, ¿ubas yurapas igosta ruruyta atinmanchu? Chay hinallataqmi huk pukyullamantaqa p'osqo unupiwan, misk'i unupiwan lloqsimuyta manapuni atinmanchu.
59003013	¿Pitaq qankuna ukhupi yachaysapa, hinallataq allinta entiendiq kan? Payqa, allin kawsayninwan ruwayninta, yachaysapa kaywan, hinallataq llamp'u sonqo kaywan rikuchikuchun.
59003014	Ichaqa sichus sonqoykichispi millay tumpanakuykuna, hinallataq qhawanakuykuna kan chayqa, umata ama hoqariychischu. Nitaq cheqaq kaqpa kontranpipas llullakuychischu.
59003015	Manan chayqa hanaqmanta uraykamuq yachaychu. Aswanpas, hallp'a pachamanta, runaq aycha kayninmanta, supaymanta iman hamun.
59003016	Maypichus tumpanakuykunapas, qhawanakuykunapas kan chayqa, chaypin ch'arwi, hinallataq tukuy mana allin ruwaykunapas kan.
59003017	Hanaqmanta hamuq yachaymi ichaqa, ñawpaqtaqa ch'uyapuni. Chaymantapas thak kaypi kawsay, llamp'u kaywan kawsay, hinallataq mana kikinpa munasqallanta ruwaymi. Chay yachayqa, ancha yanapaykuywan, hinallataq allin ruruykunawan hunt'aykusqan kashan. Manataqmi mayqenmanpas sayapakuqchu, nitaq iskay-uyapaschu.
59003018	Thak kayta ruwaqkunataqmi ichaqa, chanin kaypa ruruyninta, thak kaypi t'akanku.
59004001	¿Maymantataq maqanakuykunapas, qankunapurapi huchatariykunapas rikhurimun? ¿Manachu sonqoykichis ukhupi maqanakuq aycha kuerpoykichispa munasqanman aysachikuyniykichiskunamanta rikhurimun?
59004002	Sinchitan munapayankichis, manataq kapusunkichischu. Wañuchinkichis, hinallataq enbidiakuymantapas yawrarinkichisraqmi, manataq tariyta atinkichischu. Qankunaqa huchatarinkichis, hinallataq maqanakunkichis, manataqmi ichaqa mañakunkichischu. Chayraykun, mana ima munasqaykichispas kapusunkichischu.
59004003	Manan allintachu mañakunkichis. Kuerpoykichispa, mana allin q'ochukuyninkunapi tukunaykichispaqmi mañakunkichis. Chayraykun mana chaskinkichischu.
59004004	¡Qankunaqa, wasanchaq qharikuna, hinallataq wasanchaq warmikunan kankichis! Kay pacha kawsaywan hukllachakuyqa, Diospa awqanman tukupuymi. ¿Chayta manachu yachankichis? Chay hina kaqtinqa, pillapas kay pachaq amigon kayta munan chayqa, Diospa awqanmanmi tukupun.
59004005	Qelqaqa ninmi: ‘Ñoqanchispi tiyakuq Espirituqa wañukuywanraqmi munakuwanchis,’ nispa. (Gen. 6:5) ¿Chay Qelqaqa, yanqa simitapas nishanman hinatachu kreenkichis?
59004006	Paymi ichaqa, aswan askha allinpaq qokuyta qon. Chaymi nin: ‘Diosmi hatunchakuqkunaq kontranpi sayarin. Huch'uyaykukuqkunamantaqmi ichaqa, allinpaq qokuyninta qon,’ nispa. (Prov. 3:34)
59004007	Chay hinaqa, Diosta kasukuychispuni. Saqraq kontranpitaq ichaqa, qaqata sayaychis. Hinan saqraqa qankunamanta ayqekunqa.
59004008	Diosman asuykuychis, chay hinapin paypas qankunaman asuykamullasunkichistaq. Huchasapakuna, makiykichista mayllikuychis. Iskayta yuyaykuqkuna, sonqoykichista ch'uyanchakuychis.
59004009	Sonqoykichispi nanachikuychis, waqapakuychis, hinallataq waqaychis. Asikuyniykichispas waqapakuyman tukupuchun. Q'ochukuyniykichispas llakikuyman tukupuchun.
59004010	Señorpa ñawpaqenpi huch'uyaykukuychis, hinan payqa altoman hoqarisunkichis.
59004011	Wawqe-panallaykuna, ama qankunapurapi hukkunahukkunamanta mana allinta rimaychischu. Pipas wawqenpa kontranpi mana allinta riman, otaq wawqenta huchachan chayqa, Kamachikuy Simimantan mana allinta riman. Hinallataqmi Kamachikuy Simitapas huchachan. Sichus Kamachikuy Simita huchachanki chayqa, manan Kamachikuy Simita ruwaqchu kanki. Aswanpas chaninchaqmi kanki.
59004012	Kamachikuy Simita qoqqa ch'ullallan. Payqa qespichinanpaqpas, wañuchinanpaqpas atiyniyoqmi. Ichaqa, ¿runamasiykita huchachanaykipaq, pitaq qanri kanki?
59004013	Pikunachus ninkichis: ‘Kunan, otaq paqarin haqay llaqtata risunchis. Chaypitaq, huk wata kamusunchis. Hinan qhatuspa qolqeta tarimusunchis,’ nispaykichis. Chayta niqkuna, uyariychis.
59004014	Qankunaqa huk ratu rikhuriruspa, chinkarapuq phuyu hinallan kankichis. Chayraykun, paqarin p'unchay imaynachus kananta, hinallataq kawsayniykichis imaynachus kanantapas mana yachankichischu.
59004015	Aswanchá niwaqchis: ‘Sichus Señor munanqa chayqa, kawsasunchis. Hinaspa kaytapas, haqaytapas ruwasunchis,’ nispaykichis.
59004016	Kunantaq ichaqa, anchaykachayniykichispi rimaykachashankichis. Chay hina llapa rimaykachaykunaqa manan allinchu.
59004017	Chay hina kaqtinqa, pipas allin kaq ruwayta yachashaspa, mana ruwanchu chayqa, huchallikunmi.
59005001	¡Qhapaqkuna, sinchi muchuykuna qankunaman hamunasunkichismanta kunan waqaychis, hinallataq awllakuychis!
59005002	Qhapaq kayniykichiskunaqa ismusqan kashan. Hinallataq p'achaykichiskunapas thutaq thutasqanmi kashan.
59005003	Qoriykichispas, qolqeykichispas qhoqaq qhoqasqanmi kashan. Chay kasqan qhoqallataqmi qankunaq kontraykichispi rimarinqa, hinallataq aychaykichistapas nina hinaraq oqorapunqa. ¡P'uchukay p'unchaykunapaqmi qhapaq kayniykichista taqerqankichis!
59005004	Qhawariychis, chakraykichispi ichhuqkunaq pagonmi kunkayoqta waqyakun. Pagonkuta mana qopuspaykichismi ichhuqkunata q'oturqankichis. Paykunaq waqyakusqankutaq, Ejersitokunaq Señorninpa ninrinman chayarqan.
59005005	Qankunaqa, kay hallp'a pachapi qhapaq kaypin kawsarqankichis. Hinallataqmi aycha kusichiykunapi kawsarqankichis. Nak'ana p'unchaypaq hinaraqmi, sonqoykichista wirayachirqankichis.
59005006	Huchachaspaykichismi, chanin runata wañuchirqankichis. Paytaqmi mana hark'apakurqasunkichischu.
59005007	Chay hina kaqtinqa wawqe-panallaykuna, Señorpa hamunankama pasiensiawan suyakuqkuna kaychis. Qhawariychis, chakra llank'aqqa hallp'aq sumaq ruruynintan suyakun. Payqa, ñawpaq paratapas, qhepa paratapas chayamunankaman pasiensiawan suyakun.
59005008	Señorpa hamuyninqa qayllaykamushanñan. Chayrayku, pasiensiawan suyakuychis. Sonqoykichistapas qaqata takyachiychis.
59005009	Wawqe-panallaykuna, huchachayta mana chaskinaykichispaq, ama qankunapurapi hukkuna-hukkunaq kontranpi kihanakuychischu. Qhawariychis, ¡Chaninchaqqa punkupiñan kashan!
59005010	Wawqe-panallaykuna, Diospa rantinpi rimaqkunaq sinchi ñak'ariyninkunamanta, hinallataq pasiensiawan suyakuyninkumanta yachaqakuychis. Paykunaqa, Señorpa sutinpin rimarqanku.
59005011	Qhawariychis, qaqa sayaqkunataqa kusisamiyoqkunapaqmi hap'inchis. Qankunaqa, Jobpa pasiensiawan suyakuyninmanta uyarirqankichismi. Hinallataq, Señorpa ruwasqanpas imapaqchus kasqanta uyarillarqankichistaqmi. Señorqa llakipayakuq, hinallataq yanapaykukuq kasqantapas yachankichismi.
59005012	Wawqe-panallaykuna, chaykunamantapas aswantaqa, amapuni huraychischu. Ama hanaq pacharaykupas, nitaq hallp'a pacharaykupas, nillataq ima huk huramentoraykupas huraychischu. Aswanqa, iskay-uya kayman ama urmanaykichispaq, ari nisqaykichisqa, ari nisqallapuni kachun. Manan nisqaykichispas, manan nisqallapuni kachun.
59005013	¿Pillapas qankunapurapi sasachakuykunapichu kashan? Chay hina kaqtinqa, ¡Diosman parlachun! ¿Pillapas kusisqachu kashan? Chay hina kaqtinqa, ¡yupaychay takikunata takichun!
59005014	¿Pillapas qankunapurapi onqosqachu kashan? Chay hina kaqtinqa, iñiq t'aqamanta kurak runakunata waqyachichun. Chay kurak runakunataq, Señorpa sutinpi aseitewan hawispanku, paypaq Diosman parlachunku.
59005015	Hinan iñiywan Diosman parlayqa, onqosqata qhaliyachinqa. Señortaqmi paytaqa sayarichinqa. Sitaqchus huchallikurqan chayqa, Señormi paytaqa pampachanqa.
59005016	Kamachikuy Simi p'akisqaykichista hukkunahukkunawan willanakapuychis. Hinallataq hukkuna-hukkunapaq Diosman parlaychis. Chay hinapin Diosqa qhaliyachisunkichis. Chanin runaq tukuy sonqonwan Diosman parlayninqa ancha kallpayoqmi.
59005017	Eliasqa ñoqanchis hina, pisi-kallpa runallan karqan. Ichaqa paymi mana paramunanpaq yapa-yapamanta Diosman parlarqan. Hinan, hallp'a pachapi kinsa wata soqta killan mana para murqanchu.
59005018	Hinan wakmanta Eliasqa Diosman parlallarqantaq. Hanaq pachataqmi parata qomurqan. Hinan hallp'aqa rurunta qollarqantaq.
59005019	Wawqe-panallaykuna, pillapas qankuna ukhupi, cheqaq kaqmanta pantarunmanmi. Hinaspa pantasqanmanta mayqenpas kutichimunmanmi.
59005020	Sichus pipas huchallikuqta pantasqan ñanmanta kutichimunqa chayqa, kutichimuqmi chay huchayoqpa almanta wañuymanta qespichinqa. Hinan ancha askha huchakunatapas pakaykunqa. Chayta yachaychis.
60001001	Ñoqa Pedroqa, Jesucristoq apostolninmi kani. Hinan karu llaqtakunapi kashaqkunaman qelqamuykichis. Ponto probinsiapi, Galasia probinsiapi, Kapadosia probinsiapi, Asia probinsiapi, hinallataq Bitinia probinsiapi ch'eqerichisqa kashaqkunamanmi qelqamuykichis.
60001002	Qankunataqa, Dios Yayapunin, ñawpaqmatapacharaq reqsisqanman hina akllakurqasunkichis. Espiritunpa chawpinta t'aqachispanmi, Jesucristota kasukunaykichispaq, hinallataq yawarninwan ch'aqchusqa kanaykichispaq akllakurqasunkichis. Hinaqa Diospa allinpaq qokuyninpas, thak kayninpas qankunapi askhayachun.
60001003	Señorninchis Jesucristoq Yayan Diosqa saminchasqapuni kachun. Paymi hatun yanapaykuyninman hina, Jesucristoq wañusqakuna ukhumanta kawsarimpusqanpa chawpinta, huk kawsashaq suyakuypaq wakmanta nasechiwarqanchis.
60001004	Chay hinapin, mana ismuq, mana imawanpas chhaqrusqa, hinallataq mana naq'eq, hanaq pachapi qankunapaq waqaychasqa kashaq erensiata chaskinkichis.
60001005	Chaypaqmi, iñiypa chawpinta, Diospa atiyninwan waqaychasqa kashankichis. Hinan p'uchukay tiempopi rikuchisqa kananpaq, wakichisqa kashaq qespikuyman aypankichis.
60001006	Hinaña kunan huk pisi tiempolla imaymana pruebakunapi ñak'arishankichis chaypas, chay qespikuyniykichispin kusikushankichis.
60001007	Chay hinapin, imaynan tukukuq qoritapas ninawan pruebakun, chay hinallataq iñiyniykichispas pruebasqa kanqa. Hinan chay qorimantapas, iñiyniykichisqa aswan balorniyoqraq kanqa. Jesucristotaq rikhurimuyninpi, yupaychasqa, hatunchasqa, hinallataq allinpaq qhawarisqapuni kanqa.
60001008	Paytan mana rikushaspaykichispas munakunkichis. Hinaña kunan mana payta rikunkichischu chaypas, paypin kreenkichis. Kreespataq, mana willakuy atina may hatun q'ochukuywan kusikunkichis.
60001009	Chay hinapin, iñiypi maskhasqaykichis almaykichispa qespikuynintaqa tarirqankichis.
60001010	Qankunapaq qomusqa kaq allinpaq qokuymantan Diospa rantinpi rimaqkunaqa profetisarqanku. Hinan chay profetisasqanku qespikuymanta allinta tapukurqanku, hinallataq allinta t'aqwirqanku.
60001011	Diospa rantinpi rimaqkunaqa, paykunapi kashaq Cristoq Espiritunpa willakusqan, mayqenchus kanantawan, imayna tiempomantachus pasanan kasqantawanmi allin-allintapuni t'aqwirqanku. Espiritutaqmi Cristoq ñak'arinankunata, hinamantataq hatunchasqa kanantawan ñawpaqmantaraq willakurqan.
60001012	Diospa rantinpi rimaqkunaman sut'inchasqaqa, manan paykuna kikinkupaqchu karqan. Aswanpas chayta sut'inchaspankuqa qankunatan serbisharqasunkichis. Hinan kunan allin willakuyta willaqniykichiskunapas, chay Diospa rantinpi rimaqkunaq willasqallankutataq, hanaq pachamantapacha kachamusqa Santo Espírituq chawpinta willasharqasunkichis. Chaytaqa angelkunapas rikuykuytapunin munanku.
60001013	Chay hinaqa, yuyayniykichista allin-allinta wakichiychis. Hinallataq ima ruwashasqaykichispipas makilla kuidakuq kaychis. Jesucristo rikhurimuspa allinpaq qokuyta apamunasunkichispi hunt'asqa suyakuyniykichista churaychis.
60001014	Kasukuq wawakuna hinapuni kawsaychis. Amañataq ñawpaq manaraq Diosta reqsikushaspa mana allin munapayaykunapi kawsasqaykichisman hinaqa kawsaychisñachu.
60001015	Aswanpas, imaynan waqyaqniykichisqa ch'uyapuni, chay hinallataq qankunapas tukuy kawsayniykichispi ch'uyapuni kaychis.
60001016	Qelqasqan kashan: ‘Ñoqa ch'uyapuni kasqayrayku, qankunapas ch'uyapuni kaychis,’ nispa. (Leb. 11:44-45; 19:2; 20:7)
60001017	Diosqa runakunaq rikch'ayninta mana qhawaspalla, hinallataq sapankatapas ruwasqanman hinan chaninchan. Sichus qankunaqa payta ‘Yayáy,’ nispa waqyakunkichis chayqa, kay pachapi mana llaqtayoq hina kawsasqaykichis, tukuy tiempopiyá allintapuni manchakuywan kawsaychis.
60001018	Machulaykichiskunaq mana baleq kawsayninkumanta rantipapusqa kasqaykichistaqa yachankichismi. Manan tukurukuqlla qoriwanchu, nitaq tukurukuqlla qolqewanchu rantipapusqaqa karqankichis.
60001019	Aswanpas, ancha balorniyoq Cristoq yawarninwanmi, huk mana chhaqrusqa, hinallataq mana ima qhelliyoq obehaq yawarninwan hina rantipapusqaqa karqankichis.
60001020	Cheqaqtapunin Cristoqa, manaraq kay pachapas kamasqa kashaqtin, chaypaq nispa t'aqasqaña karqan. Ichaqa qankunaraykutaqmi kay qhepa tiempokunapipas rikuchisqa karqan.
60001021	Hinan Cristoq chawpinta Diospi iñikapurqankichis. Paymi Cristota wañusqakunapuramanta kawsarichimpurqan, hinallataq hatun k'anchariywan k'ancharichirqan. Chay hinapin iñiyniykichispas, suyakuyniykichispas Diosllapipuni kashanqa.
60001022	Espírituq chawpinta, cheqaq kaqta kasukuspan almaykichistaqa ch'uyancharqankichis. Hinaspa hukkuna-hukkunawan mana q'otukuq cheqaq munakuy wawqe-panantin hina ruphashaq sonqowanpuni ch'uya munakuywan munanakuychis.
60001023	Mosoqmanta nasesqañan kankichis. Manan tukukuqlla runa-miraymantachu, aswanpas Diospa siminpa chawpinta mana tukukuq miraymanta nasesqañan kankichis. Diospa kawsashaq simin, hinallataq wiñaypaq mana tukukuq simiqa chaymi.
60001024	Qelqaqa ninmi: Llapa runapas qora hinallan. Hinallataq runaq tukuy sumaq rikch'aynipas qoraq t'ikan hinallan. Qoraqa naq'epunmi. Hinan t'ikanpas urmapullantaq.
60001025	Señorpa siminmi ichaqa, wiñaypaqpuni takyan, nispa. (Isa. 40:6-8) Qankunaman willasqa allin willakuy simiqa chaymi.
60002001	Hinaqa llapan mana allin kaqta, llapan q'otukuyta, iskayuya kaykunata, enbidiakuykunata, hinallataq runaq qhepanpi llapan mana allin rimaykunatawan wikch'upuychis.
60002002	Hinaspa chayllaraq nasesqa wawakuna hina, espiritual kaq mana imawanpas chhaqrusqa lecheta wiñanaykichispaq munaychis.
60002003	Señorqa sumaq sonqoyoq kasqantapas, yachankichisñataqmi.
60002004	Cheqapaq, runakunaq tanqarparisqan kawsashaq rumiqa Señormi. Ichaqa Diospa ñawpaqenpi ancha balorniyoq, hinallataq akllasqa rumiqa paymi. Payllaman asuykuychis.
60002005	Qankunapas kawsashaq rumikuna hinan, espiritual wasipi perqasqa kashankichis. Chay hinapin Jesucristoq chawpinta Dios kusichiq espiritual sakrifisiota haywaq t'aqasqa saserdotekunaqa kankichis.
60002006	Chaymi Qelqaqa kay hinata nin: ‘Qhawariychis, Sión cheqaspin eskina hap'iq akllasqa balorniyoq rumita churani. Hinan pipas paypi iñiqqa manapuni hayk'aqpas p'enqachisqachu kanqa,’ nispa. (Isa. 28:16)
60002007	Hinan qankuna paypi iñiqkunapaqqa ancha balorniyoqpuni. Mana kreeqkunapaqñataqmi ichaqa, Qelqa nin: ‘Perqaqkunaq tanqarparisqan rumitataqmi, eskina hap'iq allin kaq rumiman Diosqa tukuchipun,’ nispa. (Sal. 118:22)
60002008	Nillantaqmi: ‘Misk'achiq rumiman, hinallataq urmachiq qaqaman tukupun,’ nispa. (Isa. 8:14) Hinan runakunaqa, simita mana kasukuq kaspanku misk'akunku. Chaypaqpunitaqmi unanchasqapas karqanku.
60002009	Qankunan ichaqa, Diospa akllakusqan miray ayllu kankichis. Reypa familian saserdotekuna, t'aqasqa suyu, hinallataq Diospa rantisqan llaqta kankichis. Diosqa, allin kayninkunata willanaykichispaqmi, laqha-tutayaqmanta, utirayana k'anchayninman akllakurqasunkichis.
60002010	Ñawpa tiempopi qankunaqa, manan Diospa llaqtanchu karqankichis. Kunanmi ichaqa, Diospa llaqtanña kapunkichis. Manataqmi yanapakuyninmanpas ayparqankichischu. Kunantaqmi ichaqa, yanapakuyninmanpas ña aypankichisña.
60002011	Munakusqaykuna, wak suyu runakunata hina, hinallataq purikuqkunata hinan qankunataqa kallpachaykichis. Almanchispa kontranpi maqanakuq aycha kuerpoq munasqankunamanta kuidakunaykichispaqmi kallpachaykichis.
60002012	Mana-judío runakunapurapipas yachaqakunapaq hina kawsayniyoq kaychis. Chay hinapin qankunata mana allinkuna ruwaqmanta tumpaykusqankupi, allin kaq ruwasqaykichistaqa rikunqaku. Hinan chayta rikuspanku, Señorpa watukunan p'unchaypi Diosta hatunchanqaku.
60002013	Llapallan runa kamachikuqkunaman, Señorhawa kasukuychis. Reykunaman, munayniyoq kasqankurayku kasukuychis.
60002014	Hinallataq kamachikuqkunaman kasukuychis. Paykunataqa reymi mana allin ruwaqkunata muchuchinanpaq, allin ruwaqkunatataq ichaqa, sumaqta qhawarinanpaq kachamurqan.
60002015	Diospa munayninqa kaymi. Allin kaqta ruwaspan, mana yuyayniyoq runakunaq mana yachaspa rimayninkutaqa upallachinkichis.
60002016	Kacharichisqakuna hina kawsakuychis. Ichaqa amataq kacharichisqa kasqaykichistaqa, mana allin kaqta ruwanaykichispaqchu hap'iychis. Aswanpas Diospa kamachinkuna hinapuni kawsakuychis.
60002017	Llapata allinpaq qhawariychis. Wawqe-panakunatapas munakuychis. Diostapas manchakuychis. Reytapas allinpaq qhawariychis.
60002018	Uywasqa kamachikuna, tukuy manchakuywan patronniykichiskunaman kasukuychis. Ama sumaq kaqkunallamanchu, nitaq khuyapayakuq kaqkunallamanchu, aswanpas phiñarikuq kaqkunatapas kasukuychispuni.
60002019	Sichus pipas nanaykunata muchun, hinallataq mana ima huchanmanta Diospaq hina konsiensian kasqanrayku ñak'arichisqa kanman chayqa, chaymi chaskinapaq hina kaqqa.
60002020	Chay hinaqa, sichus huchaykichismanta saqmasqa kaspa muchunkichis chayqa, ¿ima allintaq kanman? Sitaqchus allin kaqta ruwashaspa ñak'arichiykunata muchukunkichis chaymi ichaqa, Diospa ñawpaqenpi chaskinapaq hina kaqqa.
60002021	Cristopas ñoqanchisrayku ñak'arisqanpin, yupinkunata qatikunanchispaq ejemplota saqewarqanchis. Chayraykun chaypaqpuni waqyasqaqa karqanchis.
60002022	Qelqaqa ninmi: ‘Payqa, manan ima huchatapas ruwarqanchu, nitaqmi siminpi ima q'otukuypas tarisqaqa karqanchu,’ nispa. (Isa. 53:9)
60002023	K'amiqtinkupas payqa manan kasqan k'amikuyllawantaqchu kutichirqan. Ñak'arichiqtinkupas manan amenasarqanchu. Aswanpas chanin kaywan chaninchaq Diosmanmi hap'ichikurqan.
60002024	Pay kikinmi, kuerponpi huchanchiskunata k'aspi kruspi aparqan. Chay hinapi, ñoqanchis huchapaq wañupuspa chanin kaypaq kawsakusunchis. K'irinkunawantaqmi qhaliyachisqapas karqankichis.
60002025	Qankunaqa, chinkasqa obehakuna hinan kasharqankichis. Kunantaq ichaqa, almaykichis Michiqman, hinallataq Kuidaqman kutirikapunkichisña.
60003001	Chay hinallataq qankunapas kasarasqa warmikuna, kikiykichispa qosaykichisman kasukuq kaychis. Chay hinapin Diospa siminpi mana iñiqkunapas, kawsayniykichista rikuspanku, mana ch'ulla simitapas rimapayashallaqtiykichis uyachisqa kanqaku.
60003002	Manchakuywan ch'uya kawsayniykichista rikuspankun iñikapunqaku.
60003003	Sumaqchakuyniykichisqa ama patallaykichischu kachun. Imaymananiraqninmanta chukcha ñaqch'achikuykunawan, qorimanta achalakunawan, nitaq ancha balorniyoq p'achakunawan p'achakuypaschu kachun.
60003004	Aswanpas sonqoykichis ukhupi runa kayniykichisyá mana tukukuq, llamp'u kay espirituwan, hinallataq sumaq sonqo kaywan p'achallisqa kachun. Chaymi Diospa ñawpaqenpi ancha balorniyoqpuniqa.
60003005	Chay hinallatataqmi, ñawpa tiempopi Diospi suyakuq, ch'uya warmikunapas sumaqchakurqanku. Paykunaqa, kikinkuq qosankuman kasukuqmi karqanku.
60003006	Sarapas Abrahamta ‘wiraqocháy,’ nispa sutiyaspanmi kasukurqan. Maypachachus allin kaqta ruwankichis, hinallataq mana ima amenasaytapas manchapakuspachu kashankichis chayqa, qankunapas Saraq ususinkunañan kapunkichis.
60003007	Qosakuna, chay hinallataq qankunapas esposaykichista p'akirukuq basota hina allinpaq qhawarispa, allin yachaywan kawsaychis. Hinallataq allinpaq qokuy wiñay kawsay chaskiqmasiykichiswan hinapuni sumaqta kawsaychis. Chay hinapin, Diosman parlayniykichispas mana hark'asqachu kanqa.
60003008	Tukuykunaypaqtaq, llapallaykichis ch'ulla yuyayllayoqpuni kashaychis. Khuyapayanakuspa, wawqe-panantin hinapuni munanakuspa, yanapaykunakuspa, huch'uyaykukuspa ima kashaychis.
60003009	Ama mana allinmanta, kasqan mana allinllawantaq kutichiychischu. Nitaq ñakaqniykichistapas ñakaychischu. Aswanpas saminchaychis. Chay saminchay erensiata chaskiq kanaykichispaqmi waqyasqaqa karqankichis.
60003010	Qelqaqa ninmi: ‘Pipas kawsakuytaraq munan, hinallataq sumaq p'unchaykunatapas rikuytaraq munan chayqa, qallunta mana allin kaqmanta watakuchun. Siminpas ama q'otukuykunata rimachunchu.
60003011	Mana allin kaqmanta t'aqakuspa allin kaqta ruwachun. Thak kayta maskhaspa chayllapipuni purichun.
60003012	Señorpa ñawinqa, chaninkunata qhawaspan kashan. Hinallataqmi, ninrinpas mañakusqankuta makilla uyarispa kashan. Señorpa uyantaqmi ichaqa, mana allin ruwaqkunaq kontranpi kashan,’ nispa. (Sal. 34:12-16)
60003013	¿Allin kaqtataq qatikushankichis chayri, pitaq ima mana allintapas ruwayta atisunkichisman?
60003014	Ichaqa sichus chaninrayku ñak'arichisqa kashankichis chayqa, kusisamiyoqmi kankichis. Chayraykun Qelqaqa nin: ‘Ama paykunaq manchachikuyninwan mancharisqa, nitaq llakisqapas kashaychischu,’ nispa. (Isa. 8:12)
60003015	Aswanpas sonqoykichispi, Diosqa Señorniykichispuni kasqanta yuyariychis. Hinallataq suyakuyniykichismanta pipas tapusuqtiykichis kutichinaykichispaqpas wakichisqallapuni kashaychis. Ichaqa llamp'u kaywan, hinallataq manchakuq kaypiwan kutichiychis.
60003016	Allin konsiensiayoq kaychis. Chay hinapin, Cristopi allin kawsasqaykichismanta asipayaspa, qankunamanta mana allinta rimaqkunaqa p'enqachisqa kanqaku.
60003017	Sichus Diospa munaynin chay hinata munanqa chayqa, mana allin kaqta ruwaspa muchuyniykichismantaqa, allin kaqta ruwaspa muchukuyniykichismi aswan allinqa.
60003018	Cristopas ch'ulla kutillatan huchasapakunarayku wañurqan. Payqa, chanin kashaspanmi, mana chaninkunarayku wañurqan. Cheqaqtapunin payqa, Diosman pusawananchispaq, aycha kuerpopi wañurqan, espiritupitaq ichaqa, kawsarimpurqan.
60003019	Espiritupi kashaspantaqmi, wisq'asqa espiritukunamanpas willaq rirqan.
60003020	Noepa p'unchayninkunapi arka ruwakushanankama, Diosqa pasiensiawan suyashaqtin, paykunaqa manan kasukurqankuchu. Chay arkapiqa, pisillan qespikurqanku. Huk niypiqa, pusaq runakunallan ununta qespikurqanku.
60003021	Chay unuqa, kunan bautisakusqanchis unumanmi rikch'akun. Chay bautismon, Jesucristoq kawsarimpuyninpa chawpinta qespichiwanchis. Manataqmi aycha kuerpoq qhellintachu maylliwanchis. Aswanpas allin konsiensiawan Diosman prometikuymi.
60003022	Jesucristoqa hanaq pachaman wicharipuspanmi, Diospa paña ladonpi kashan. Hinan angelkunapas, kamachikuqkunapas, atiyniyoqkunapas payman kasukuspa kashanku.
60004001	Chay hinaqa, pichus aycha kuerpopi ñak'ariqqa, manañan huchawanqa imapas ruwanan kanñachu. Chaymi Cristoq aycha kuerponpi ñoqanchisrayku ñak'arisqanhawa, qankunapas chay hinallatataq ñak'arinaykichispaq allin wakichisqallapuni kashanaykichis.
60004002	Kay kawsanapaqraq kashaq qhepa tiempopitaq, amaña kay aycha kuerpoq munapayayninkunaman hinachu kawsasun. Aswanpas Diospa munayninman hinapuni kawsakusun.
60004003	Qankunaqa, mana-judío runakunaq imaymana mana allin munapayayninkunapi purisqankuman hinan, ñawpa tiempo kawsaypi purirqankichis. Aycha kuerpota mana watakuspa q'elli puriykunapi, mana allin kaqta munapayaykunapi, machaykunapi, sinchi saksapakuy fiestakunapi, machana fiestakunapi, hinallataq millakuna idolota yupaychaykunapin purirqankichis. ¡Chay hina puriyniykichisqa, chayllaña kachun!
60004004	Chay runakunaqa, aycha kuerpota mana watakuspa, sinchi millay huchakuna ruwasqankuta manaña ruwaysikusqaykichismantan waq'ata hina qhawarisunkichis. Chaymi qankunataqa k'amishasunkichis.
60004005	Chay runakunaqa, pichus wañukapuqkunatawan, kawsashaqkunatawan chaninchananpaq wakichisqaña kashaqmanmi, kuentata qonqaku.
60004006	Chaymi kunan wañusqaña kashaqkunamanpas allin willakuyqa willasqaña karqan. Aycha runa kayninkupi chaninchasqa kanankupaqmi willasqa karqan. Espiritupitaq ichaqa, Diospa munayninman hina, kawsanankupaq allin willakuyqa willasqa karqan.
60004007	Llapallan imaymanakunaq p'uchukayninqa qayllaykamunñan. Chayrayku yuyaysapa, hinallataq makilla kuidakuq kaspa, Diosman parlashallaychispuni.
60004008	Chay hinaqa, munakuymi may askha huchakunata pampachan. Chayrayku qankunapurapi ruphashaq munakuyniyoqpuni kashaychis.
60004009	Ama imatapas chhuchupakuspalla, hukkuna-hukkunawan qorpachaykunakuychis.
60004010	Sapanka hukniykichismi, Diospa ruwana qokuyninta chaskirqankichis. Chayrayku, chayta allin qhawaqkuna hinapuni, may askhapichus Diospa chay allinpaq qokuyninta chaskisqaykichisman hina, hukkuna-hukkunata serbichunku.
60004011	Sichus pipas riman chayqa, Diospa siminkunaman hina rimachun. Sichus pipas sirbin chayqa, Diospa kallpa qosqanman hina sirbichun. Chay hinapin Diosqa tukuypi Jesucristoq chawpinta hatunchasqa kanqa. Payllamanpunitaq k'anchariyniyoq kaypas, atiyniyoq kaypas, wiñay-wiñaypaq kachun. Ahinapuni kachun.
60004012	Munakusqaykuna, sinchi prueba qankuna ukhupi yawrariqtinqa, amayá mana reqsisqa sasachakuykunapas kanman hinaqa mancharikuychischu.
60004013	Aswanpas imaynachus Cristoq ñak'ariysikuqmasin kasqaykichispi kusikuychis. Hinan paypa k'ancharishaq hamuyninpi ancha kusikuywan q'ochukunkichis.
60004014	Diospa k'ancharishaq Espiritunmi qankunapi kashan. Cheqapaq runakunaqa Cristotaqa k'araktan k'aminku, qankunataqmi ichaqa hatunchankichis. Chayrayku, sichus Cristoq sutinrayku k'amisunkichis chayqa, kusisamiyoqmi kankichis.
60004015	Chay hinaqa, ama mayqenniykichispas runa wañuchiq hinaqa, otaq suwa hinaqa, otaq mana allin ruwaq hinaqa, otaq mana paypa kaqman chapukuq hinaqa ñak'arichunchu.
60004016	Ichaqa, sichus mayqenpas Cristota qatikuq kasqanmanta ñak'arin chayqa, ama p'enqakuchunchu. Aswanpas chaymanta Diosta hatunchachun.
60004017	Chay hinaqa, Diospa wasinmantaraq chaninchay qallarinanpaqqa ñan tiempoña. Chayrayku, sichus ñoqanchismantaraq ñawpaqta qallarinqa chayqa, Diospa allin willakuyninta mana kasukuqkunaq tukukuyninqa ¡imaynaraqchá kanqa!
60004018	Qelqaqa ninmi: ‘Sitaqchus chanin runapas ñak'ayta qespikun chayqa, mana Diosniyoq runaq, hinallataq huchasapa runaq tukukuyninqa ¡imaynaraqchá kanqa!’ nispa. (Prov. 11:31)
60004019	Chayrayku, Diospa munayninman hina ñak'ariqkunaqa, hunt'aq Kamaqninkuman almankuta hap'ichikuchunku. Hinallataq allin kaqtapas ruwachunku.
60005001	Qankunapurapi kurak runakunatan kallpachani. Ñoqapas paykuna hina kurak runallataqmi kani. Hinan Cristoq ñak'arisqankunata rikuq kaspay, hinallataq k'ancharishaq rikhurimuyninpi suyakuqmasi kasqayrayku kallpachani.
60005002	Qankunapurapi kashaq Diospa obeha t'aqanta makilla kuidaspa michiychis. Amataq qatirisqa hinachu, aswanpas sumaq sonqowanpuni michiychis. Amallataq mana chaninninpi ganasqa qolqeraykuchu, aswanpas tukuy sonqomantapuni michiychis.
60005003	Nitaq chay michisqaykichis t'aqapi munayniyoq hina kaywanchu, aswanpas chay t'aqaq yachaqakunankupaq hina kaywan michiychis.
60005004	Hinan iñiq t'aqa michiqkunaq Umalliqnin rikhurimuqtin, k'ancharishaq mana hayk'aq naq'eq koronata chaskinkichis.
60005005	Qelqaqa ninmi: ‘Diosmi hatunchakuqkunaq kontranpi sayarin. Huch'uyaykukuqkunamantaqmi ichaqa, allinpaq qokuyninta qon,’ nispa. (Prov. 3:34) Chayrayku, qankunapas waynakuna, kurak runakunaman kasukuychis. Hinallataq llapallaykichis hukkuna-hukkunapaq huch'uyaykukuywan p'achallikuychis.
60005006	Chay hinaqa, tiemponpi Diosqa altoman hoqarinasunkichispaq, paypa atiyniyoq makinman k'umuykukuychis.
60005007	Qankunataqa, Diosmi kuidashasunkichis. Chayrayku llapallan llakipakuyniykichiskunata payllamanña wikch'uykapuychis.
60005008	Awqaykichis saqraqa, pitapas millp'urunanpaqmi qaparishaq león hinaraq muyuriqta maskhaspa purimushan. Chayrayku, makilla kuidakuychis, hinallataq rikch'ashallaychispuni.
60005009	Iñiypi qaqa takyasqa kaspa, saqraq kontranpi qaqata sayaychis. Chay hina ñak'ariykunallatataq, teqsi muyuntinpi wawqe-panakuna pasashasqankutapas yachankichistaqmi.
60005010	Ichaqa Diosmi, Cristo Jesuspi, llapallan allinpaq qokuyninwan wiñaypaq k'anchayninman waqyarqasunkichis. Hinan huk tiempo ñak'arisqaykichismantaña, pay kikillantaq k'apakchasunkichis, takyachisunkichis, kallpachasunkichis, hinallataq teqsichasunkichis.
60005011	Payllamanpuni allinpaq qhawarisqa kaypas, atiyniyoq kaypas wiñaywiñaypaq kachun. Ahinapuni kachun.
60005012	Silvanoq chawpintan pisillapi qelqamurqaykichis. Paytaqa iñiyninpi hunt'aq wawqeta hinapunin qhawarini. Qankunata anyaykunaypaqmi, hinallataq chay allinpaq qokuypi takyasqaykichisqa, cheqaqpuni Diospa allinpaq qokuynin kasqanta willanaypaqmi qelqamuykichis.
60005013	Qankunawan kuska akllasqa Babilonia llaqtapi kashaq iñiq t'aqan napaykamusunkichis. Waway Markospas napaykamullasunkichistaqmi.
60005014	Ch'uya munakuq much'aykuywan hukkuna-hukkunawan napaykunakuychis. Llapallaykichis Cristo Jesuspi kashaqkunapaq thak kay kachun. Ahinapuni kachun.
61001001	Ñoqa Simón Pedron, Jesucristoq kamachin, hinallataq apostolnin kani. Qespichiq Diosninchis Jesucristoq chanin kayninpa chawpinta, ñoqaykuq hina, ancha balorniyoq iñiyniykuman aypaqkunamanmi qelqamuykiku.
61001002	Qankunaqa, Diosta, hinallataq Señorninchis Jesusta allintapunin reqsinkichis. Diospa allinpaq qokuyninpas, thak kayninpas qankunapaq askhayachisqapuni kachun.
61001003	Diospa atiyninmi tukuy imaymanakunata qowarqanchis. Chay imaymanakunaqa, kawsaypa, hinallataq Dios sonqo kaypa kaqkunan kanku. Ñoqanchisqa, pichus k'anchariyninwan, hinallataq qoykukuq kayninwan waqyaqninchispa chawpintan chaykunataqa, allintapuni reqsinchis.
61001004	Chaykunaq chawpintan balorniyoq, hinallataq ancha hatun promesakunatapas qowarqanchis. Chay promesankunataqa, kay pachapi imaymana mana allin munapayaykunamantapas, hañachikuykunamantapas ayqekunaykichispaqmi qorqasunkichis. Chay hinapin, Diospa Dios kayninmanta chaskikuqkunaqa kankichis.
61001005	Chayrayku, qankunapas anchatapuni kallpachakuspaykichis, iñiyniykichisman allin kaq ruway munaqllapuni kaywan yapaykukuychis. Allin kaq ruway munaqllapuni kaymantaq, yachaywan yapaykukuychis.
61001006	Yachaymantaq, kikin kuerponchiswan kasuchikuywan yapaykukuychis. Kikin kuerponchiswan kasuchikuymantaq, pasiensiawan yapaykukuychis. Pasiensiamantaq, Dios sonqo kaywan yapaykukuychis.
61001007	Dios sonqo kaymantaq wawqepanantin hina munanakuywan yapaykukuychis. Wawqe-panantin hina munanakuymantaq, munakuywan yapaykukuychis.
61001008	Chaykunachus qankunapi kashan, hinallataq llimp'arishanraq chayqa, manan qasillatachu kachisunkichis. Nitaqmi Señorninchis Jesucristo reqsiypi, mana ruruyoqtapas kachisunkichischu.
61001009	Pikunachus mana chaykunayoq kashanku chayqa, ñawinku arphayachisqan kashanku. Hinallataq ñawpa huchankumanta ch'uyanchasqaña kasqankutapas qonqarapuspankun, ñawsa kashanku.
61001010	Chayrayku wawqe-panaykuna, waqyasqa kasqaykichistawan, akllasqa kasqaykichistawan aswan-aswantaraq takyachiychis. Chaykunatachus ruwankichis chayqa, manapunin hayk'aqpas misk'akunkichischu.
61001011	Chay hinapin, Señorninchis hinallataq Qespichiqninchis Jesucristoq wiñaypaq qhapaq suyunman haykuyniykichisqa, ancha qosqapuni kasunkichis.
61001012	Chay hinaqa, cheqaq kaq qankunapi kashasqantaqa yachankichisñan. Diostaqmi chay cheqaq kaypiqa takyachirqasunkichis. Ñoqataqmi ichaqa, chay imaymanakunamantaqa qankunaman yuyarichinaypuni kashan.
61001013	Ichaqa, kay pisi-kallpa aycha kuerpopi kawsanaykama qankunaman anyaykuyniywan rikch'arichiyniymi allin rikch'akuwarqan.
61001014	Señorninchis Jesucristoq sut'inchawasqanman hina, kay pisi-kallpa aycha kuerpoyta pisi tiempollamanta saqeripunaytaqa yachanin.
61001015	Ichaqa, ripukapusqay qhepata, chay imaymanakunamanta tukuy tiempo yuyarinaykichispaqmi kallpachakusaqpuni.
61001016	Señorninchis Jesucristoq atiyninmantawan, hamunanmantawanqa willarqaykikuñan. Ichaqa, manan yachaysapa kaywan rimasqa yanqa kuentokunata hinachu willarqaykiku. Aswanpas Hatun Atiywan Kamachikuq kasqanta, ñawiykuwanpuni rikuq kasqaykuraykun willarqaykiku.
61001017	Jesucristo, maypachachus Dios Yayamanta hatunchaytawan, yupaychaytawan chaskishaqtinqa, ancha hatun k'anchariyninmantapachan Yayaqa nimurqan: ‘Munasqay Churiyqa paymi. Paypin ancha kusikuyniyqa kapuwan,’ nispa. (Mat. 17:5)
61001018	Hanaq pachamanta nimusqa chay kunkatataqmi, ñoqaykuqa ch'uya orqopi paywan kashaspayku uyarirqayku.
61001019	Chaymantapas, Diospa rantinpi rimaqkunaq qelqasqan aswan takyasqa simikunaqa kapuwanchismi. Tutayaq cheqaspi pachaq illarimunankama chay qelqakunata makilla uyariychis. Hinallataq pacha paqariy ch'aska sonqoykichispi lloqsimunankama, k'anchashaq lamparaman hina, chay qelqakunata allintapuni uyariychis.
61001020	Ñawpaqtaqa, kaytaraq yachaychis. Llapan profetisasqa Qelqakunataqa, manan pipas munasqanman hina sut'inchanmanchu.
61001021	Profetisasqa simikunaqa, manan hayk'aqpas runakunaq munayninman hina qelqasqachu karqan. Aswanpas Diospa t'aqasqan runakunaqa, Santo Espírituq yuyaychasqan kaspankun, rimarqanku.
61002001	Ichaqa imaynan llaqta ukhupi falso profetakuna karqan, chay hinallataqmi qankunapurapipas falso yachachiqkuna kallanqataq. Paykunaqa, iñiypa kontranpin, thunichiq yachachikuykunata pakallapi yachachinqaku. Hinan rantipapuqninku munayniyoq Señortapas mananchanqakuraq. Hinallataq paykuna kikinkupas qonqaylla hamuq wañuy ñak'ariypaq kanqaku.
61002002	Askha runakunataqmi, chay wañuy ñak'ariyman risqankuta qatikunqaku. Hinan paykunahawa, cheqaq kaq ñanqa runakunaq k'arakta k'amisqan kanqa.
61002003	Hinallataq qolqe sonqo kaspankun, sumaq rimakuqman tukuspa, qolqeta horqosunkichis. Paykunaq huchachasqa kayninkuqa ñawpa tiempomantaraqmi wakichisqaña karqan. Hinallataq wañuy ñak'ariyninkupas makillaña suyashan.
61002004	Diosqa, huchallikuq angelkunata manapunin hina mana kastigasqallatachu qhawarirqan. Aswanpas infiernomanmi wikch'uykurqan. Chay tutayaq cheqaspi, taripay p'unchaykama waqaychasqa kananpaqmi hap'iykuchirqan.
61002005	Manallataqmi ñawpa hallp'a pachatapas mana kastigaspachu qhawarparirqan. Aswanpas kay pachapi mana Diosniyoq runakunamanqa, unu-para taripaytan apamurqan. Ichaqa chanin kaqmanta willakuq Noellatan, wakin qanchis runakunatawan kuskata, waqaycharqan.
61002006	Hinallataq, Sodoma llaqtata, Gomorra llaqtatapas usphamanraq tukuchispa, thunisqa kanankupaqmi huchacharqan. Hinan, kay pacha hamuq qhepa tiempopi mana Diosniyoq kaywan kawsaqkunaq rikunankupaq chaytaqa ruwarqan.
61002007	Chanin Lot runallatan qespichirqan. Payqa, runakunaq aycha kuerponkuta mana watakuspa qhellipi purisqankuwanmi mana thakchu kasharqan.
61002008	Chay chanin runaqa, millay runakuna chawpipin tiyarqan. Hinan runakunaq mana chanin ruwasqankuta p'unchay-p'unchay rikusqan, hinallataq uyarisqanpas chanin almanta mana thaktachu kachirqan.
61002009	Dios sonqo runakunata wateqaymanta qespichiyta Señorqa yachanmi. Mana chanin runakunata taripay p'unchaypi kastigasqa kanankupaq waqaychaytapas yachallantaqmi.
61002010	Aswantaraqqa, pikunachus aycha kuerponkuta mana watakuspa puriqkunata qatikuspanku, aycha kuerponkuta qhellichaqkunatan Señorqa kastiganqa. Chay runakunaqa, ‘wiraqocha’ nisqa kaqkunatan pisichanku. Paykunaqa, mana manchakuqkuna, hinallataq kikinkuq munapayasqallankuta maskhaqkunan kanku. K'ancharishaq kaqkunatapas mana manchakuspankun, k'arakta k'aminku.
61002011	Angelkunataqmi ichaqa, paykunamanta aswan kallpayoq, hinallataq aswan atiyniyoq kanku. Chaywanpas paykunaqa, Señorpa ñawpaqenpi manan ima ñakay simikunallatapas chay falso yachachiqkunaq kontranpiqa rimarirqankuchu.
61002012	Chay runakunan ichaqa, mana yuyaykukuq uywa hina, mana entiendisqankumanta mana allinta rimanku. Paykunaqa, hap'ispa wañuchinapaqpunin naserqanku. Hinallataq, kikinkuq waqlliyninkupin wañupunqaku.
61002013	Paykunan p'enqay ruwaqkuna, hinallataq qhelli ruwaqkunaqa kanku. Qankunawan mikhushaspankupas q'otukuyninkupin kusikunku. Chayraykun mana chanin ruwasqankumanta chanin kaq premiota chaskinqaku.
61002014	Ñawinkupipas wasanchaymi hunt'a kashan. Manataqmi huchallikuspankupas saksarinkuchu. Mana allin takyasqa runakunatan, munapakuywan aysayachinku. Sonqonkupipas ancha qolqe sonqollañan kanku. Ñakaypa wawankunataqmi kankupas.
61002015	Siwk nisqa ñantan saqerparipunku. Hinan Beorpa churin Balaanpa ñanninta qatikuspanku waqllipurqanku. Balaanqa mana chanin pagotataqmi munakurqan.
61002016	Ichaqa mana allin ruwasqanmantataqmi phiñarisqa karqan. Huk mana hayk'aq rimaq karga apaq uywataqmi runa hina rimarispa, chay profetaq mana yuyaywan ruwayninta sayachirqan.
61002017	Chay runakunaqa, ch'akisqa pukyu hinan kanku. Chaymantapas, wayraq apaykachasqan phuyo hinan kanku. Paykunapaqmi, wiñay-wiñaypaq sinchi tutayaq ukhu pachaqa waqaychasqa kashan.
61002018	Mana allin kawsaqkunamanta cheqaqtapuni ayqekamuqkunatapas, yanqa anchaykachaq simikunata rimayninkuwanmi, aycha kuerpoq mana allin munapayayninkunaman aysaykunku.
61002019	Pipas llallirachikun chayqa, llalliqninpa kamachinñan kapun. Chaymi paykuna kikinkupas mana allin kawsayninkuq kamachin kashaspankupas, kacharichisqa kaytaraqtaq prometinkupas.
61002020	Qespichiq Señor Jesucristota reqsikusqankuraykun, paykunaqa kay pachaq qhelli kayninkunamantapas ayqekamunku. Sichus yapamanta chaykunawan mayt'uchikuspanku atipachikunqaku chayqa, ñawpaq kawsayninkumantapas qhepa kawsayninkuqa aswan mana allinraqmi kapunqa.
61002021	Paykunaqa, chanin kaq ñanta reqsishaspankuñan, Diospa qosqan ch'uya kamachikuymanta qhepaman kutipurqanku. Chay hina kaqtinqa, chay chanin kaq ñanta ama reqsiyninkun, aswan allinqa kanman karqan.
61002022	Paykunapitaqmi kay cheqaq proberbioqa hunt'akurqan. Chay proberbioqa nintaqmi: ‘Alqoqa aqtusqantan kutirpakapun. Hinallataq mayllisqa khuchipas wakmantan t'uruman qhospaykapun,’ nispa. (Prob. 26:11)
61003001	Munakusqaykuna, kayqa qankunaman iskay kaq qelqa qelqamusqaymi. Iskaynin qelqapipas qankunata yuyarichinaypaqmi, llimphuy yuyayniykichistaqa rikch'arichiykichis.
61003002	Diospa rantinpi rimaq t'aqasqa runakunaq ñawpaqtaña rimaykusqan simikunata yuyarichinaypaqmi qelqamuykichis. Hinallataq apostolniykichiskunaq chawpinta, Qespichikuq Señorpa kamachikuspa rimaykusqantawan yuyarichinaypaqmi qelqamuykichis.
61003003	Kaytaraq ñawpaqtaqa yachaychis. Qhepa p'unchaykunapin asipayakuqkunaqa asipayaspa hamunqaku. Chay asipayakuqkunaqa, kikinkuq mana allin kaqta munapayayninkuman hina puriqkunan kanku.
61003004	Chay asipayakuqkunaqa, ninqakutaqmi: ―Machulanchiskunaq wañukapusqanku p'unchaymantapachan, qallariymantapacha tukuy ima kamasqapas, iman kaqlla kashan. Chayrayku ¿maytaq ‘hamusaqmi,’ nispa prometisqanri? nispanku.
61003005	Chay runakunaqa, ñawpa tiempopi hanaq pachapas, hinallataq hallp'a pachapas Diospa rimariyllanwan kamasqa kasqantan mana yachaq tukunku. Hinallataq unu chawpimanta hallp'a pachata hatarichimuspa unu chawpipi tiyaykuchisqantapas waktasqankutapunin mana yachaq tukunku.
61003006	Chaykunaraykun, chay ñawpa tiempopi hallp'a pachapas unuq millp'usqan tukukapurqan.
61003007	Ichaqa, kunan kashaq hanaq pachapas, hallp'a pachapas, kikin simillanwantaqmi, ninapaq waqaychasqa kashanku. Hinallataq mana Diosniyoq runakunaq chinkaripuynin taripay p'unchaykama waqaychasqa kashanku.
61003008	Munakusqaykuna, kayta ichaqa amapuni qonqaychischu. Señorpa ñawpaqenpiqa, huk p'unchaymi waranqa watapas kanman hinapuni. Waranqa watataqmi, huk p'unchaypas kanman hinapuni.
61003009	Wakinkunaqa, Señorpa prometisqanta tardachimunanpaqmi hap'inku. Señortaqmi ichaqa, mana chay hinatachu prometisqantaqa tardachimun. Aswanpas ñoqanchiswan pasiensiayoq kaspanmi, llapalla yuyayman kutirikunankuta munashan. Manataqmi piqpa chinkanantapas munanchu.
61003010	Señorpa p'unchayninmi ichaqa, imaynan tutapi huk suwa hamun, chay hinata qonqaylla hamunqa. Hinaqtinmi hanaq pachaqa, pacha kunununuywan chinkaripunqa. Hinan chaypi kaqkunapas yawrarispa ruphapunqa. Hinallataqmi hallp'a pachapas lliw chaypi ruwasqakunapiwan ruphapunqa.
61003011	Hinaqa, llapan kay imaymanakunapas ch'usaqyachisqan kanqa. Chay hinataq kanqa chayqa, ¿imaynataq ch'uya puriypi, hinallataq Dios sonqo kaypi manaqa kawsawaqchischu?
61003012	Diospa hamunan p'unchayta makilla suyakushaychis. Chay p'unchaypin, hanaq pachapas yawrarispanraq ch'usaqyachisqa kanqa. Hinallataqmi chaypi kaqkunapas kanaykusqa kaspa chulluripunqa.
61003013	Diospa prometiwasqanchisman hinaqa, maypichus chanin kaypa kasqan mosoq hanaq pachatawan, mosoq hallp'a pachatawanmi suyakushanchis.
61003014	Chayraykun munakusqaykuna, qankunaqa tukuy chaykunata allin takyasqa suyakushankichis. Hinaqa, thak kaypi, mana qhelliyoqta, hinallataq mana imamantapas huchachanata, Señorpa tarinasunkichispaq allin yuyaywan kallpachakushallaychispuni.
61003015	Señorninchispa pasiensiakuyninqa, qespikuypaq kasqanta entiendiychis. Chayllamantataqmi munasqa wawqenchis Pablopas, imayna yachaychus qosqa kasqanman hina, qelqamusqasuykichistawan entiendillaychistaq.
61003016	Payqa, chaykunamantan llapan qelqankunapipas riman. Chaykunapin wakin imaymanakunanqa sasa entiendiy atina kashan. Chaytan mana yachaqkunapiwan, mana allin takyasqakunapiwan q'ewishanku. Chay hinallataqmi, kikinkuq wañuy ñak'ariyninkupaq wakin Qelqakunatapas q'ewishanku.
61003017	Chay hinaqa munakusqaykuna, ñawpaqmantañan mana allin runakunaq q'otuspa pantachiynintaqa yachankichis. Chayrayku, takyasqa kashaspa, urmaykunaykichismanta kuidakuychis.
61003018	Aswantaraqqa, allinpaq qokuypi, hinallataq Qespichikuq Señorninchis Jesucristota reqsiypiwan wiñaychis. Kunan, hinallataq wiñay-wiñaypaq yupaychaypas payllamanpuni kachun. Ahinapuni kachun.
62001001	Qallariymantapacha imachus kawsay Simiq kasqanmantan qelqamuykiku. Paymanta imatachus uyarisqaykuta, imatachus ñawiykuwan rikusqaykuta, imatachus yuyaywan allinta qhawasqaykuta, imatachus makiykuwan llamisqaykuta iman, qelqamuykiku.
62001002	Kawsaytaqmi rikuchisqa karqan, hinan rikurqayku. Qankunamantaqmi, rikusqayku wiñay kawsayta sut'inchaykiku, hinallataq willaykikupas. Yayawanmi kawsayqa kasharqan. Paytaqmi kawsayta ñoqaykuman rikuchiwarqanku.
62001003	Qankunapas ñoqaykuwan huk sonqolla kawsaypi kanaykichispaqmi, imachus rikusqaykuta, hinallataq imatachus uyarisqaykuta qankunaman willaykiku. Cheqaqtapunin huk sonqolla kawsayninchisqa Yayawan, hinallataq Churin Jesucristowan kashan.
62001004	Chaykunataqa, kusikuyniyku hunt'asqa kananpaqmi qelqamuykiku.
62001005	Jesucristomanta uyarisqayku willakuyqa kaymi: Diosqa k'anchaymi. Manataqmi paypiqa ima laqha-tutapas kanchu. Chaytataqmi willaykiku.
62001006	Sichus nisunchis: ‘Dioswanmi huk sonqolla kawsaypi kashanchis,’ nispa, ichaqa laqha-tutayaqpitaq purishanchis chayqa, llullakushanchismi. Manataqmi cheqaq kaqtachu ruwashanchis.
62001007	Ichaqa, sichus imaynan Diosqa k'anchaypi kashan, chay hinata k'anchaypi purisunchis chayqa, hukkuna-hukkunawanmi huk sonqolla kawsaypi kashanchis. Diospa Churin Jesucristoq yawarnintaqmi tukuy huchanchiskunata maylliwanchis.
62001008	Sichus nisunchis: ‘Mana huchayoqmi kani,’ nispa chayqa, kikinchistan q'otukushanchis. Cheqaq kaytaqmi, mana ñoqanchispichu kashan.
62001009	Sichus huchanchiskunata Diosman willakapusunchis chayqa, payqa pampachawananchispaq, hinallataq tukuy mana chanin kaymanta maylliwananchispaqpas hunt'aqpuni, chaninpunitaqmi kanpas.
62001010	Ichaqa, sichus nisunchis: ‘Manan huchallikurqanichu,’ nispa chayqa, Diostan llullaman tukuchinchis. Siminpas manataqmi ñoqanchispichu kashan.
62002001	Wawachaykuna, amaña huchallikunaykichispaqmi tukuy kaykunataqa qelqamuykichis. Sichus pipas huchallikun chayqa, Yayaq ñawpaqenpi, sayapakuqninchis chanin Jesucristoqa kapuwanchismi.
62002002	Huchanchisrayku Diospa chaskinanpaq hina hunt'asqa pagoqa Jesucriston. Manataqmi ñoqanchispa huchanchiskunaraykullachu, aswanpas, kay pachapi llapa runakunaq huchankurayku pagopas payllataqmi.
62002003	Jesucristoq kamachikuyninkunatachus kasukusunchis chayqa, chay kasukusqanchispin payta reqsisqanchistaqa yachanchis.
62002004	Sichus pipas nin: ‘Ñoqaqa payta reqsinin,’ nispa, ichaqa kamachikuyninkunatataq mana kasukunmanchu chayqa, chay runaqa llullan. Cheqaq kaypas manan paypiqa kanchu.
62002005	Ichaqa pipas siminta kasukuqpin, cheqaqtapuni Diospa munakuyninqa k'apakchasqa karqan. Chay hinapitaqmi Diospi kashasqanchistaqa yachanchis.
62002006	Sichus pipas nin: ‘Ñoqaqa Jesucristopin takyani,’ nispa chayqa, imaynatachus Jesucristo kawsarqan, chay hinatapunin kawsanan.
62002007	Wawqe-panallaykuna, manan huk mosoq kamachikuytachu qelqamuykichis. Aswanpas qallariymantapacha kapusqasunkichis ñawpa kamachikuytan qelqamuykichis. Chay ñawpa kamachikuyqa, qallariymantapacha ña uyarisqaykichis simin.
62002008	Laqhatutaqa chinkaripushanñan. Cheqaq k'anchaytaqmi ichaqa, k'ancharimushanña. Chayraykun, wakmanta huk mosoq kamachikuyta qelqamuykichis. Chay kamachikuyqa Jesucristopipas, qankunapipas cheqaqpunitaqmi kanpas.
62002009	Sichus pipas nin: ‘K'anchaypin kashani,’ nispa, ichaqa wawqentataq cheqnikushanmanraq chayqa, laqha-tutapiraqmi kashan.
62002010	Pipas wawqenta munakuqqa, k'anchaypi takyasqan kashan. Manataqmi paypiqa ima misk'aypas kanchu.
62002011	Pipas wawqenta cheqnikuqmi ichaqa, laqha-tutayaqpiraq kashan, hinallataq laqha-tutayaqpiraq purishan. Chay laqha-tutayaqtaqmi paypa ñawinta ñawsayachin. Chayraykun, maymanchus risqanta mana yachanchu.
62002012	Wawachaykuna, Diosqa sutinraykun huchaykichiskunata pampacharqasunkichis. Chayraykun qankunaman qelqamuykichis.
62002013	Tayta-mamakuna, qankunaqa qallariymantapacha kaq Diostan reqsinkichis. Chayraykun qankunamanqa qelqamuykichis. Wayna-sipaskuna, qankunaqa mana allin kaqtan atiparqankichis. Chayraykun qankunamanqa qelqamuykichis. Wawachaykuna, qankunaqa Yayatan reqsinkichis. Chayraykun qankunamanqa qelqamuykichis.
62002014	Tayta-mamakuna, qankunaqa qallariymantapacha kaq Diostan reqsinkichis. Chayraykun qankunamanqa qelqamurqaykichis. Wayna-sipaskuna, qankunaqa kallpayoqmi kankichis. Hinallataqmi Diospa siminpas qankunapi takyan. Mana allin kaqtapas atiparqankichismi. Chaykunaraykun qankunamanqa qelqamurqaykichis.
62002015	Kay pachataqa ama munapayaychischu. Nitaq kay pachapi kashaq imaymanakunatapas munapayaychischu. Sichus pipas kay pachata munapayan chayqa, Yayaq munakuyninmi mana paypichu kashan.
62002016	Aycha kuerpoq millay munapayayninpas, ñawikunaq millay munapayayninpas, hinallataq kawsaypi yanqaqasinmanta hatunchakuypas kay pachamantan hamun. Tukuy kay pachapi kaqkunaqa, manan Yayamantachu hamun, aswanpas kay pachallamantan hamun.
62002017	Kay pachapas, hinallataq kay pachaq munapayayninpas chinkaripushanmi. Diospa munayninta ruwaqmi ichaqa, wiñay-wiñaypaqpuni takyan.
62002018	Wawachaykuna, p'uchukay tiempoñan kashan. Imaynan Cristoq kontranpi kaqpa hamunanmanta uyarirqankichis, chay hinallataqmi kunanpas, Cristoq kontranpi kaqkunaqa askha rikhurimurqanku. Chayraykun, p'uchukay tiempoña kasqantaqa yachanchis.
62002019	Paykunaqa ñoqanchis ukhumantan lloqsirqanku, ichaqa manan ñoqanchismantachu karqanku. Sichus ñoqanchismanta kankuman karqan chayqa, ñoqanchiswanmi takyankuman karqan. Ichaqa llapanku mana ñoqanchismantachu kasqanku sut'i kananpaqmi lloqsirqanku.
62002020	Qankunaqmi ichaqa, Santo Espírituq hawiynin kapusunkichis. Hinan tukuy imaymanakunatapas yachankichis.
62002021	Manan cheqaq kaqta mana yachasqaykichisraykuchu qelqamurqaykichis. Aswanpas cheqaq kaqta yachasqaykichisrayku, hinallataq cheqaq kaqmanta mana ima llullakuypas lloqsimusqanraykun qelqamurqaykichis.
62002022	¿Pitaq llullakuqri? Pichus Jesusta Cristo kasqanta mananchaqmi. Payllataqmi Cristoq kontranpi kashan. Hinan Yayatapas, Churitapas mananchan.
62002023	Llapan pikunachus Churita mananchaqkunapiqa, manallataqmi Yayapas paypi kanchu. Pichus Churimanta rimarin chayqa, Yayapas paypin kashan.
62002024	Qallariymantapacha imachus uyarisqaykichis qankunapi takyachun. Sichus qallariymantapacha imachus uyarisqaykichis qankunapi takyanqa chayqa, Churipipas, Yayapipas takyallankichistaqmi.
62002025	Hinallataq paypa prometewasqanchis promesanqa wiñay kawsaymi.
62002026	Tukuy chaykunataqa q'otuqniykichiskunamantan qelqamurqaykichis.
62002027	Diosmanta chaskisqaykichis hawiytaqmi ichaqa, qankunapi takyashan. Manataqmi piqpa yachachinasunkichistapas nesesitankichisñachu. Kasqan hawiytaqmi ichaqa, llapan imaymanakunatapas yachachisunkichis. Chay hawiyqa cheqaqpunin. Manataqmi paypiqa llullakuy kanchu. Imaynan yachachirqasunkichis, chayman hinapuni paypi takyaychis.
62002028	Kunantaq wawachaykuna, Jesucristo rikhurimuqtin sonqo churayninchis allin takyasqa kananpaq, paypi takyaychis. Hinaspa pay hamuqtin, ñawpaqenpi ama p'enqakunanchispaq, paypi takyaychis.
62002029	Sichus Jesucristo chanin kasqanta yachankichis chayqa, llapan chay chanin kaqta ruwashaqkunaqa Jesucristomanta nasemuqkunan kanku. Chaytapas yachaychis.
62003001	Qhawariychis, may hatun munakuytan Yayaqa, ‘Diospa wawankuna,’ nispa sutiyasqa kananchispaq qowasqanchis. Kay pacha runakunaqa manan Yayata reqsirqankuchu. Chayraykun qankunatapas manallataq reqsisunkichischu.
62003002	Munakusqaykuna, kunanqa Diospa wawankunañan kapunchis. Diosqa manan imaynachus kananchistaqa rikuchiwanchisraqchu. Ichaqa imaynachus Diosqa kasqanta rikusunchismi. Maypachachus Churi rikhurimuqtinmi, imaynachus payqa kasqanta rikusunchis, hinan payman rikch'ayniyoq kasunchis. Chaytaqa yachanchismi.
62003003	Pikunachus Jesucristopi suyakuyniyoq kaqkunaqa, imaynan Jesucristopas ch'uyapuni, chay hinatan pay kikinta ch'uyanchakun.
62003004	Huchaqa, Kamachikuy Simitan p'akin. Chaymi, pipas huchallikushallaqpuniqa Kamachikuy Simita p'akin.
62003005	Jesucristoqa, huchanchiskunata qechunanpaqmi rikhurimurqan. Manataqmi paypiqa ima huchapas kanchu. Chaykunataqa yachankichismi.
62003006	Pipas paypi takyaqqa, manan huchallikushallanpunichu. Pipas huchallikushallaqpunin ichaqa, mana Jesucristota rikurqanchu, nitaqmi reqsirqanpaschu.
62003007	Wawachaykuna, amapuni piwanpas q'otuchikuychischu. Imaynan Jesucristoqa chaninpuni, chay hinallataqmi chanin kaqta ruwashallaqpuniqa, chaninpuni.
62003008	Saqraqa qallariymantapachan huchallikun. Chayraykun pipas huchallikushallaqpuniqa, saqraq kapun. Saqraq ruwayninkunata thuninanpaqtaqmi Diospa Churinqa rikhurimurqan.
62003009	Pipas Diosmanta nasesqa kaqpiqa, Diospa mirayninpas paypin takyan. Chayraykun manaqa huchallikushallanpunichu. Diosmanta nasesqa kasqanraykutaqmi, mana huchallikuyta atinchu.
62003010	Pipas chanin kaqta mana ruwashallaqpuniqa, hinallataq wawqenta mana munakuqpas, manan Diospachu. Chaykunapin Diospa wawankunaqa, hinallataq saqraq wawankunapas reqsichikunku.
62003011	Qallariymantapacha willakuy uyarisqaykichisqa kaymi: Hukkuna-hukkunawanmi munanakunanchis.
62003012	Amapuni Kaín hinaqa kaychischu. Payqa mana allin kaqpa kasqanraykun wawqenta wañuchirqan. ¿Imaraykutaq wañuchirqanri? Paypa ruwayninkunaqa manan allinchu karqan. Wawqenpa ruwayninkunataqmi ichaqa, chanin karqan. Chayraykun paytaqa wañuchirqan.
62003013	Wawqe-panallaykuna, sichus kay pacha runakuna cheqnikusunkichis chayqa, amapuni musphariychischu.
62003014	Wañuymanta kawsayman chimpasqanchistaqa wawqe-panakunata munakusqanchispin yachanchis. Wawqenta mana munakuqqa, wañuypin takyashan.
62003015	Pipas wawqenta cheqnikuqqa, runa wañuchiqmi. Hinallataq pi runa wañuchiqpipas wiñay kawsay manapuni takyasqantaqa yachankichismi.
62003016	Jesucriston kawsayninta ñoqanchisrayku churarqan. Chaypin, imachus munakuy kasqantaqa reqsirqanchis. Chay hinallataqmi ñoqanchispas, kawsayninchista wawqe-pananchiskunarayku churananchis.
62003017	Pillapas kay pachapi imaymana kaqniyoq kanmanmi. Hinallataq wawqenta pisichikuypi kashaqta rikushaspan, sonqonta wisq'aykuqpas kallanmantaqmi. Sichus chay hina kanman chayqa, ¿imaynataq Diospa munakuyninri paypi takyanman?
62003018	Wawachaykuna, ama simillawanchu, nitaq rimayllawanchu munakusun. Aswanpas ruwaywan, hinallataq cheqaq kaywan munakusun.
62003019	Kaypin cheqaqmanta kasqanchistaqa reqsinchis. Hinallataq sonqonchispi, sonqo churayninchispas paypa ñawpaqenpi kapuwasunchis.
62003020	Sichus sonqonchis huchachawanchis chayqa, Diosqa sonqonchismantapas aswanraqmi. Payqa tukuy imaymanakunatapas reqsinmi.
62003021	Munakusqaykuna, sichus sonqonchis mana huchachawanchischu chayqa, Diospa ñawpaqenpin sonqo churayninchis kapuwanchis.
62003022	Ñoqanchisqa kamachikuyninkunatapas kasukunchismi. Hinallataq paypa ñawpaqenpiqa imaymana sumaq kaqkunatapas ruwanchismi. Chayraykun, imataña mañakuqtinchispas paymantaqa chaskisunchis.
62003023	Kamachikuyninqa kaymi: Churin Jesucristoq sutinpin iñinanchis. Hinallataq imaynan kamachiwarqanchis chay hinatan, hukkuna-hukkunawan munanakunanchis.
62003024	Hinallataqmi kamachikuyninkunata kasukuqqa Diospi takyan. Diostaqmi paypi takyan. Espiritunta qowasqanchispitaqmi, payqa ñoqanchispi takyasqanta yachanchis.
62004001	Munakusqaykuna, askha falso profetakunan kay pachantinpi purishanku. Chayrayku ama tukuy espiritukunata kreeychischu. Aswanpas, sichus espiritukuna Diosmanta kanku, chayta probaychis.
62004002	Jesucristoqa, aycha runa kaypin hamurqan, nispa rimariq llapa espirituqa, Diosmantan hamun. Chaypitaqmi Diospa Espíritun kasqantaqa reqsinkichis.
62004003	Hinallataq Jesucristoqa manan aycha runa kaypichu hamurqan, nispa rimariq llapa espirituqa, manan Diosmantachu hamun. Chay espirituqa Cristoq kontranpin kashan. Chay espírituq hamunanmantaqa uyarirqankichismi. Kunantaqmi payqa kay pachapiña kashan.
62004004	Wawachaykuna, qankunaqa Diospan kankichis. Kay pachapi kaqmantaqa, qankunapi kashaqmi, aswan atiyniyoq. Chayraykun qankunaqa chay espiritukunata atiparqankichis.
62004005	Paykunaqa, kay pachamantan kanku. Chayraykun kay pacha kaqmanta rimanku. Kay pacha runakunataqmi paykunata uyarinku.
62004006	Ñoqanchisqa Diospan kanchis. Diosta reqsiqqa uyariwanchismi. Mana Diosta reqsiqtaqmi ichaqa, mana uyariwanchischu. Chaypin, cheqaq espiritutapas, pantachiq espiritutapas reqsinchis.
62004007	Munakusqaykuna, munakuyqa Diosmantan hamun. Chayrayku hukkuna-hukkunawan munanakusun. Pipas munakuqqa Diosmanta naseqmi. Hinallataq Diostapas reqsinmi.
62004008	Diosqa munakuymi. Pipas mana munakuqqa, Diostan mana reqsirqanchu.
62004009	Chayraykun Diosqa, sapallan Churinta, paypa chawpinta kawsananchispaq, kay pachaman kachamurqan. Chaypin Diospa munakuyninqa ñoqanchispaq rikuchikurqan.
62004010	Huchanchiskunamanta hunt'asqa pago kananpaqmi Diosqa Churinta kachamurqan. Manan ñoqanchis Diosta munakusqanchisraykuchu, aswanpas pay munakuwasqanchisraykun, Churintaqa kachamurqan. Munakuyqa chaymi.
62004011	Munakusqaykuna, sichus Diosqa chay hinata munakuwarqanchis chayqa, ñoqanchispas chay hinallatataqmi hukkunahukkunawan munanakunanchis.
62004012	Manan pipas hayk'aqpas Diostaqa rikurqanchu. Sichus hukkuna-hukkunawan munanakusunchis chayqa, Diosqa ñoqanchispin takyan. Munakuynintaqmi ñoqanchispi k'apakchasqa kashan.
62004013	Diosqa Espirituntan qowarqanchis. Chaypin paypi takyasqanchista, hinallataq paypas ñoqanchispi takyasqanta yachanchis.
62004014	Yayaqa Churintan kachamurqan. Payqa, kay pacha runa Qespichiqmi. Chaytan rikurqayku, chaytataqmi willaykupas.
62004015	Pipas Jesusqa Diospa Churin kasqanta rimarin chayqa, Diosmi paypi takyan. Paypas Diospiqa takyallantaqmi.
62004016	Ñoqanchistaqmi Diospa munakuynin ñoqanchispaq kasqanta reqsirqanchis, hinallataq kreerqanchispas. Diosqa munakuymi. Munakuypi takyaqqa, Diospin takyan. Diospas paypiqa takyallantaqmi.
62004017	Imaynachus Jesusqa, chay hinan ñoqanchispas kay pachapi kanchis. Chayrayku, taripay p'unchaypi sonqo churayniyoq kananchispaqmi, Diospa munakuyninqa ñoqanchispi k'apakchasqa karqan.
62004018	Munakuypiqa manan manchakuy kanchu. Aswanpas k'apak munakuymi manchakuytaqa hawaman qarqon. Manchakuyqa muchuchiytan apamun. Pipas manchakuqpiqa Diospa munakuyninmi manaraq k'apakchasqachu kashan.
62004019	Diosmi ñawpaqta munakuwarqanchis. Chayraykun ñoqanchispas, payta munakunchis.
62004020	Sichus pipas ninman: ‘Ñoqaqa Diosta munakunin,’ nispa, ichaqa wawqentataq cheqnikunman chayqa, llullan. Rikusqan wawqenta mana munakuqqa, ¿imaynatataq mana rikusqan Diostari munakuyta atinman?
62004021	Diosmanta hamuq kay kamachikuyqa kapuwanchismi. Pipas Diosta munakuqqa, wawqentapas munakullachuntaq.
62005001	Pipas Jesusqa Cristo kasqanta kreeqqa, Diosmanta nasesqan. Hinallataq pipas churiyaqta munakuqqa, pichus churiyasqa kaqtapas munakullantaqmi.
62005002	Diosta munakusqanchispi, hinallataq kamachikuyninkunata kasukusqanchispin, Diospa wawankunata munakusqanchistaqa yachanchis.
62005003	Diosta munakuyninchisqa kaymi: Paypa kamachikuyninkunatan hunt'ananchis. Kamachikuyninkunaqa manataqmi sasachu.
62005004	Pipas Diosmanta naseqqa kay pachatan atipan. Qankunaq iñiyniykichistaqmi kay pacha atipaytaqa qowanchis.
62005005	¿Pitaq kay pachata atipaqri? Pichus Jesusqa Diospa Churinpuni kasqanta iñiqmi.
62005006	Ununta, hinallataq yawarninta hamuqqa Jesucriston. Manan unullantachu hamurqan, aswanpas ununta, hinallataq yawarnintan hamurqan. Espirituqa cheqaqmi, chayraykun, payllataq willakuqpas.
62005007	Hanaq pachapi willakuqkunaqa kinsan kanku. Yaya, Simi, hinallataq Santo Espíritu. Chay kinsa willakuqkunataqmi huklla kanku.
62005008	Chay hinallataqmi, hallp'a pachapi willakuqkunapas kinsallataq kanku. Espíritu, unu, hinallataq yawar. Chay kinsa willakuqkunataqmi tupachinku.
62005009	Sichus runakunaq willakusqankuta chaskisunchis chayqa, Diospa willakuyninqa aswan allinraqmi. Payqa Churinmantan willakurqan. Diospa sut'inchayninqa chaymi.
62005010	Pipas Diospa Churinpi iñiqqa, pay kikinpi willakuyniyoqmi kashan. Diosta mana kreeqtaqmi ichaqa, paypa Churinmanta willakuqpa willakusqanpi mana kreesqanrayku, Diostaqa llullaman tukuchin.
62005011	Willakuyqa kaymi: Diosqa wiñay kawsaytan qowarqanchis. Chay kawsaytaqmi Churinpi kashan.
62005012	Piqpa sonqonpichus Diospa Churin kashan chayqa, kawsayniyoqmi. Piqpa sonqonpichus Diospa Churin mana kanchu chayqa, manallataqmi kawsayniyoqchu.
62005013	Diospa Churinpa sutinpi iñiqkuna, qankunamanmi chaykunata qelqamurqaykichis. Wiñay kawsayniyoq kasqaykichista yachanaykichispaq, hinallataq Diospa Churinpa sutinpi iñinaykichispaqmi qelqamurqaykichis.
62005014	Diospa ñawpaqenpi sonqo churayninchisqa kaymi: Sichus munayninman hina imatapas mañakunchis chayqa, Diosqa uyariwanchismi.
62005015	Imataña mañakuqtinchispas, Diospa uyariwasqanchistaqa yachanchismi. Chayraykun mañakusqanchiskuna kapuwasqanchistaqa yachanchis.
62005016	Sichus pipas wawqenta mana wañunapaq huchata huchallikushaqta rikunqa chayqa, paypaqmi mañakunqa. Hinan Diosqa payman kawsayta qonqa. Chaytaqa, mana wañunapaq huchata huchallikuqkunamanmi nini. Wañunapaq huchaqa kanmi. Chay huchamantan ichaqa nini: ‘Amaña Diosmantaqa mañakuchunchu,’ nispay.
62005017	Tukuy mana chanin kaqqa huchan. Ichaqa mana wañunapaq huchapas kanmi.
62005018	Pikunachus Diosmanta naseqqa, manan huchallikushaspallapunichu kawsan. Aswanmi Diosmanta naseqqa, pay kikinta waqaychakun. Chaymi mana allin kaqqa payta mana imananpaschu. Chaytaqa yachanchismi.
62005019	Diospa kasqanchistaqa yachanchismi. Hinallataq llapan kay pachapi kaqkuna mana allin kaqpa makinpi kasqantapas yachallanchistaqmi.
62005020	Diospa Churin hamusqantapas yachanchismi. Cheqaq kaqta reqsinanchispaqtaqmi payqa yuyayta qowarqanchis. Hinan ñoqanchisqa cheqaq kaqpi, hinallataq Churin Jesucristopi kashanchis. Cheqaq Diosqa, hinallataq wiñay kawsaypas paypunin.
62005021	Wawachaykuna, idolokunamanta waqaychakuychis. Ahinapuni kachun.
63001001	Ñoqa kurak runan, akllasqa señoraman, hinallataq wawakunantinman qelqamuykichis. Ñoqaqa cheqaq kaqpin munakuykichis. Manan ñoqallachu, aswanpas llapan cheqaq kaqta reqsiqkunapas munakullasunkikutaqmi.
63001002	Ñoqanchispi cheqaq kaq takyasqanrayku, hinallataq ñoqanchiswan wiñaypaq kasqanraykutaqmi, paykunaqa munakusunkiku.
63001003	Dios Yayaq, hinallataq Yayaq Churin Señor Jesucristoq allinpaq qokuyninpas, yanapakuyninpas, thak kayninpas qankunawanpuni kachun. Chaykunaqa, cheqaq kaqpi, hinallataq munakuypi qankunawanpuni kachun.
63001004	Yayamanta kamachikuyta chaskisqanchisman hinan, wakin wawaykikunata cheqaq kaqpi purishaqta tarirqani. Chaymi anchatapuni q'ochukurqani.
63001005	Kunantaq señora, hukkunahukkunawan munanakunanchispaq balikuyki. Manan huk mosoq kamachikuytapas qelqamushaykiman hinachu. Aswanpas chay kamachikuyqa, qallariymantapacha kapuwasqanchis kamachikuymi.
63001006	Munakuyqa kaymi: Kamachikuyninman hinan purinanchis. Kamachikuyqa kaymi: Imaynan qallariymantapacha uyarirqankichis, chayman hinan chay munakuypi purinaykichis.
63001007	Askha q'otukuqkunan kay pachapi purishanku. Paykunaqa, aycha kuerpopi Jesucristoq hamusqantan mana rimarinkuchu. Chayta ruwaqkunaqa, q'otukuqkunan, hinallataq Cristoq kontranpi hatariqkunan kanku.
63001008	Chay hinaqa, qankunapi llank'asqanchispa ruruyninta ama chinkachinanchispaq, aswanpas, hunt'asqa premiota chaskinanchispaq, qankuna kikiykichista allinta qhawakuychis.
63001009	Pipas Kamachikuy Simita p'akin, hinallataq Cristoq yachachikuyninpipas mana allin takyasqachu kashan chayqa, Diosqa manan paypi kanchu. Cristoq yachachikuyninpi allin takyaqpin ichaqa, Yayapas, Churipas paypiqa kashan.
63001010	Sichus pipas qankunaman hamunqa, manataq Cristoq yachachikuynintachu apamunqa chayqa, ama wasiykichispi chaskiychischu. Nitaq ‘Allin hamukuy,’ nispapas niychischu.
63001011	Pipas chay mana allin yachachikuqta ninman: ‘¡Allin hamukuy!’ nispa chayqa, mana allin ruwayninkunatan ruwaysikun.
63001012	Askha imaymanakunan qankunaman qelqamunaypaqqa kashan. Ichaqa papelpa, hinallataq tintaq chawpintapas manan willayta munarqanichu. Aswanpas, qankunaman hamuspay, uyauyapura rimaykuytan suyakushani. Chay hinapin kusikuyninchisqa hunt'asqa kanqa.
63001013	Akllasqa ñañaykiq wawankunan napaykamusunkiku. Ahinapuni kachun.
64001001	Ancha munakusqay Gayo, ñoqa kurak runan, qanman qelqamuyki. Ñoqaqa cheqaq kaqpin munakuyki.
64001002	Munakusqay wawqey, imaynan almaykipas llanllarishan, chay hinallataqmi tukuy imaymanapipas Diosqa llanllarichinasunkipaq, Diosman parlapushayki. Hinallataq qhalilla kanaykipaqwanmi Diosmanqa parlapushayki.
64001003	Wawqe-panakunan hamuspanku, cheqaqpi kashasqaykimanta, hinallataq imaynatachus cheqaq kaqpi purishasqaykimantawan willawanku. Chaymi anchatapuni q'ochukurqani.
64001004	Wawaykunaq cheqaq kaqpi purishasqankumantan uyarirqani. Chaymanta aswan ancha kusikuyniyqa manan kapuwanchu.
64001005	Munakusqay wawqey, tukuy imaymanata wawqepanakunarayku, hinallataq mana reqsisqakunaraykupas ruwaspaykiqa, hunt'aq kayniykiwanmi ruwasqanki.
64001006	Paykunan, iñiq t'aqaq ñawpaqenpi munakuyniykimanta sut'incharqanku. Sichus Diospaq kaqkunata hinapuni chay sut'inchaqkunata puriyninkupi yanapaykunki chayqa, allintan ruwanki.
64001007	Diospa sutinta munakusqankuraykun, paykunaqa puririmurqanku. Mana-judío runakunamanta mana imatapas chaskikuspallankun puririmurqanku.
64001008	Chay hina kaqtinqa, cheqaq kaqpi yanapakuqkuna kananchispaqqa, ñoqanchispas paykunata chaskinanchismi.
64001009	Iñiq t'aqamanmi ñoqaqa qelqamurqani. Ichaqa paykuna ukhumanta, ñawpaq kaq kayta munapakuq Diotrefesmi mana chaskiyta munawarqankuchu.
64001010	Payqa, millay simikunawanmi, yanqata k'amiwarqanku. Manataqmi chay k'amiwasqankuwanpas kusikunchu. Payqa wawqe-panakunatapas manan qorpachayta munanchu. Hinallataq qorpachay munaqkunatapas hark'akuspan, iñiq t'aqamanta paykunata qarqon. Chayrayku, sichus hamusaq chayqa, paypa ruwasqankunatan yuyarichimusaq.
64001011	Munakusqay wawqey, ama mana allin kaqtaqa qatichikuychu. Aswanpas allin kaqllatapuni qatichikuy. Allin kaqta ruwaqqa, Diosmantan hamun. Mana allin kaqta ruwaqtaqmi, Diostaqa mana rikurqanchu.
64001012	Llapa runakunan, hinallataq kikin cheqaq kaqpunin Demetriomantaqa allinta willakunku. Hinallataq ñoqaykupas paymantaqa kaqllatataqmi willakuyku. Willakusqayku cheqaqpuni kasqantapas yachankichismi.
64001013	Ñoqaqmi askha imaymanakuna qelqamunaypaq kapuwarqan. Ichaqa tintawan, hinallataq qelqana phuruwanpas manan qelqamuyta munanichu.
64001014	Aswanmi pisi p'unchaykunallamanta rikuykuyta munashayki. Hinan uya-uyapura rimasunchis.
64001015	Thak kay qanwan kachun. Amigokunan napaykamusunkiku. Qantaq sapanka amigokunata sutinmantakama napaykunki.
65001001	Ñoqa Judasmi, Jesucristoq kamachin, hinallataq Jakoboq wawqen kani. Hinan qankuna Dios Yayaq ch'uyanchasqankunamanwan, Jesucristoq waqaychasqankunamanwan, waqyasqankunamanwan ima qelqamuykichis.
65001002	Qankunapaqyá yanapaykuypas, thak kaypas, munakuypas ancha askhayachisqapuni kachun.
65001003	Munakusqaykuna, mayta kallpachakuspaymi, llapallanchispa qespikuyninchismantaqa qelqamurqaykichis. T'aqasqakunaman hukpaqkama hap'ichisqa iñiyrayku, allin qaqatapuni sayanaykichispaq qelqamuyniyqa nesesariopunin kawarqan. Kaytaqa kallpanchanaypaqmi qelqamushaykichis.
65001004	Wakin runakunaqa, mana reparachikuq hinallan haykumunku. Paykunaqa ñawpaqmantapacharaqmi kay huchachaypaq unanchasqaña karqanku. Mana Diosniyoq runakuna kaspankun, Diosninchispa allinpaq qokuyninta kacharisqa millay kawsayman, tukuchinku. Hinallataq sapallan munayniyoq Dios Señorninchis Jesucristotapas mananchanku.
65001005	Llapantapas ñan allintaña yacharqankichis. Kunantaq ichaqa, yuyarichiyllataña munashaykichis. Señorqa Egipto suyumantan llaqtanta horqomurqan. Chaymantataqmi mana iñiqkunataqa, mana iñisqankurayku wañuchipurqan.
65001006	Hinallataqmi, ñawpaq ch'uya kayninkuta mana waqaychaq angelkunapas kikinkuq tiyanankuta saqechipurqan. Hinan paykunata wiñaypaq kadenasqata, tutayaq ukhuman hatun taripay p'unchaykama Diosqa waqaycharqan.
65001007	Chay hinallatataqmi, Sodoma llaqtapas, Gomorra llaqtapas, hinallataq qayllanpi kaq llaqtakunapas, paykuna hina qhellipi purirqanku. Hinallataq aycha kuerpoq mana ruwanan kaq millay munasqankunata qatichikurqanku. Diostaqmi paykunataqa ejemplo kanankupaq churarqan. Paykunan wiñay nina yawray ñak'ariypi muchunqaku.
65001008	Chay hinallatataqmi, chay mosqhokuqkunapas, aycha kuerponkuta qhellichanku, kamachikuyniyoqkunata pisichanku. Hinallataq, k'ancharishaq kaqkunatapas k'araktan k'aminku.
65001009	Ichaqa arkángel Miguelpas, Moisespa kuerponhawa saqrawan churanakushaspanqa, manapunin paypa kontranpi ch'ulla ñakay simillatapas rimarirqanchu. Aswanpas nillarqanmi: ‘Qantaqa Señorllapuni phiñarikusunki,’ nispan.
65001010	Paykunataqmi ichaqa, mana reqsisqankuta k'arakta k'aminku. Hinaspan mana yuyaykuq uywa hina, imachus reparasqankuman pantaykapunku.
65001011	Kaínpa ñannintan qatikurqanku. Balaampa pantayninmanmi qolqerayku aysaykachikurqanku. Hinallataqmi Koré hina, sinchi mana kasukuq kayninkupi, chinkaripurqanku. Chayrayku, ¡ay, paykunamanta imaynaraq kanqa!
65001012	Paykunaqa, wawqe-panantin hina mikhuyniykichiskunapipas qhellichaqkunan kanku. Qankunawan kuskataqmi mana p'enqakuspa mikhushanku. Paykunaqa, kikillankutan michikunku. Hinallataq mana unuyoq phuyo hinan, kayman, haqayman wayraq apaykachasqan kanku. Ch'akiriy tiempopi ch'akisqa mallki hinan, mana ruruyoq, iskay kutikama wañusqa, hinallataq t'irarparisqa kanku.
65001013	Imaynan mama qocha mancharikuyta phoqchispa phosoqota wikch'un, chay hinataraqmi, paykunapas p'enqay ruwaykunata ruwashanku. Paykunaqa, phawaykachaq ch'askakuna hinan kanku. Paykunapaqmi wiñaywiñaypaq manchay laqha-tutayaq ukhu pacha waqaychasqa kashan.
65001014	Paykunallamantataqmi, Adanmantapacha runa-miraypi qanchis kaq Enokpas profetisarqanña. Nirqantaq: ‘Qhawariy, Señormi mana yupay atiy t'aqasqankunawan hamushan.
65001015	Llapallan millay runakunata chaninchananpaq, hinallataq tukuy millay huchata mana Diosniyoq kaspa tukuy ruwasqankumanta huchachananpaqwanmi hamushan. Mana Diosniyoq kaspa, Señorpa kontranpi k'arak k'amiykunata huchasapakunaq rimasqankumantawan, llapa runata huchachananpaqwanmi hamushan,’ nispa.
65001016	Chay runakunaqa, tukuymantan kihakunku, hinallataq tukuymantan mana allinta rimanku. Paykuna kikinkuq mana allin munasqallankupitaqmi purinkupas. Siminkuwanpas misk'i rimaykunataraqmi runakunaman rimaykachanku. Chay hinapin, chay runakunamanta kikinkuq allinninkupaq imaymanakunatapas horqonku.
65001017	Qankuna ichaqa munakusqaykuna, Señorninchis Jesucristoq apostolninkunaq ñawpaqtaraq rimaykusqan simikunata yuyariychis.
65001018	Paykunaqa, kay hinatan rimaykurqasunkichis: ‘Qhepa tiempokunapin, asipayakuqkuna kanqaku. Paykunaqa, mana Diosniyoq runakuna kaspankun, kikinkuq mana allin munapakuyninkuman hina purinqaku,’ nispanku.
65001019	Chay runakunaqa, t'aqanachiy hatarichiqkunan kanku. Kay pachaman hina kawsaqkunan kanku. Hinallataqmi Espiritupas, mana paykunapiqa kanchu.
65001020	Qankunan ichaqa, munakusqaykuna, ch'uyallaña iñiynillaykichispipuni wiñashaychis. Hinallataq Santo Espiritupipas Diosman parlashallaychispuni.
65001021	Wiñay kawsanaykichispaqqa, Señorninchis Jesucristoq yanapakuyninta suyakuspallapuni Diospa munakuyninpi takyashaychis.
65001022	Wakin iskayaqkunatataq, allin yuyaywan yanapaykullaychispuni.
65001023	Wakinkunatataq ichaqa, aycha kuerponkuwan qhellichasqa p'achankuta cheqnikuspaykichis, manchakuywan ninamanta qechuspa qespichiychis.
65001024	Diosqa mana urmasqata waqaychanasunkichispaqpas atiyniyoqmi. Hinallataq hatun kusikuywan, mana imamanta huchachanata, paypa hatun k'ancharishaq ñawpaqenpi sayaykuchinasunkichispaqpas payqa atiynillayoqtaqmi.
65001025	Sapallan yachaysapa Qespichiqninchis Diosllamanpuni yupaychaypas, hatun atiywan kamachikuypas, kamachikuyniyoq kaypas, atiyniyoq kaypas, kunanpas hinallataq wiñay-wiñaypaqpas kachun. Ahinapuni kachun.
66001001	Jesucristoq rikhurichiyninqa kaymi. Imakunachus usqhayllaman pasananta kamachinkunaman rikuchinanpaqmi, Diosqa payman qorqan. Angelninpa chawpinta, kamachin Juanman kachamuspanmi, Jesucristoqa kaykunata sut'incharqan.
66001002	Juantaqmi, llapan rikusqankunamanta willakurqan. Chaykunaqa, Diospa simin, hinallataq Jesucristoq willakusqankunan kanku.
66001003	Tiempoqa qayllallañan kashan. Chayraykun, kay profetisasqa simikunata ñawinchaqpas, uyariqkunapas, hinallataq chaypi qelqasqa kashaqkunata kasukuqkunapas kusisamiyoq kanku.
66001004	Ñoqa Juanmi Asia probinsiapi kashaq qanchisnintin iñiq t'aqakunaman qelqamuykichis. Pichus kunan kashaqpas, pichus karqanpas, hinallataq pichus hamuq kaqpa partinmanta, allinpaq qokuypas, thak kaypas qankunawanpuni kachun. Hinallataq, qhapaq tiyananpa ñawpaqenpi kashaq qanchisnintin Espiritukunaq partinkumantawan chay allinpaq qokuypas, thak kaypas qankunawanpuni kachun.
66001005	Hinallataq, Jesucristoq partinmantawan chay allinpaq qokuypas, thak kaypas qankunawanpuni kachun. Payqa hunt'aq uyanchaq, wañusqakunamantapas ñawpaq kaq kawsarimpuq, hinallaq hallp'a pachantinpi reykunaq munayniyoq kaqpunin. Paymi munakuwarqanchis, hinallataq huchanchiskunata yawarninwan maylliwarqanchis.
66001006	Payllapunin, reykuna kananchispaq, hinallataq Yayan Diospa saserdotenkuna kananchispaqpas churawarqanchis. Payllamanpuni yupaychaypas, munaychakuq kaypas, wiñaymanta wiñaykama kachun. Ahinapuni kachun.
66001007	Qelqaqa ninmi: ‘Qhawariychis, phuyo chawpipin hamunqa,’ nispa. (Dan. 7:13) Nillantaqmi: ‘Llapallan runakunan payta rikunqaku. Hinan kikin t'urpuqninkunapas rikullanqakutaq. Hallp'a pachantinpi runa-miray ayllukunataqmi, payta rikusqankurayku, khuyayta waqaykunqaku,’ nispa. (Zak. 12:1-11) ¡Arí, ahinapuni kachun!
66001008	Señor Diosmi nin: ‘Ñoqan Alfapas, Omegapas, hinallataq qallariypas, tukukuypas kani. Pichus kunan kashaqpas, pichus karqanpas, hinallataq pichus hamuq kaqpas ñoqan kani. Tukuy atiyniyoqpas ñoqallapunitaqmi kani,’ nispa.
66001009	Ñoqa Juanmi wawqeykichis kani. Ñoqan ñak'ariyniykichiskunapipas, qhapaq suyupipas, hinallataq Cristo Jesuspi takyayniykichispipas ñak'ariysikuqmasiykichis kani. Diospa siminrayku, hinallataq Jesucristomanta willakusqayraykun, Patmos islapi kasharqani.
66001010	Señorpa p'unchayninpin, ñoqaqa Espiritupi kasharqani. Hinan qhepaypi huk kunkayoq korneta waqaqta hina uyarirqani.
66001011	Chay kunkataqmi nimuwarqan: ―‘Ñoqan Alfapas, Omegapas, hinallataq ñawpaq kaqpas, qhepa kaqpas kani. Kay rikusqaykikunata, huk libropi qelqay, hinaspa qanchisnintin iñiq t'aqakunaman apachiy. Efesoman, Esmirnaman, Pergamoman, Tiatiraman, Sardisman, Filadelfiaman hinallataq Laodiseamanwan apachiy, nispa. (Dan. 7:13)
66001012	Hinan rimapayamuqniypa kunkanta uyarinaypaq, qhepayta qhawarirqani. Qhawarispaytaq, qorimanta qanchis lámpara churanakunata rikurqani.
66001013	Chay qanchis lámpara churanakuna chawpipitaqmi, huk runata, Runaq Churinta hinapuni rikurqani. Payqa, pampakama p'achawan p'acharusqan kasharqan. Qhasqontaqmi, qorimanta chumpiwan chumpirusqa kasharqan.
66001014	Umanpas, chukchanpas, yuraq millma hina, hinallataq rit'i hinaraqmi yuraqllaña karqan. Ñawinkunataqmi, yawrashaq nina hina karqan.
66001015	Chakinkunapas yawrashaq hornopi k'ancharishaq bronseman rikch'akuqmi karqan. Rimaynintaqmi, askhallaña mayu unuq qapariynin hinaraq karqan.
66001016	Paña makinpitaqmi qanchis ch'askakunata hap'isharqan. Siminmantataqmi, iskay ladon afilasqa, ancha filo espada lloqsimusharqan. Uyantaqmi, allinta k'ancharimuq inti hinaraq karqan.
66001017	Payta rikuruspaytaqmi, chakinman, wañusqa hinaraq, wikch'uykukurqani. Hinan payqa, ñoqaman paña makinta churaykuspa, niwarqan: ―Ama manchakuychu. Ñoqan ñawpaq kaqpas, qhepa kaqpas kani.
66001018	Ñoqaqa kawsashanin. Wañusqan kasharqani. Qhawariytaq, ñoqaqa wiñay-wiñaypaqmi kawsashani. Ahinapuni kachun. Hinallataq ñoqan, wañuypa llabentapas, Hadespa llabentapas hap'ishani.
66001019	Chay hinaqa, imakunatachus rikusqaykita, imakunachus kashasqanta, hinallataq chaykunamanta qhepaman imakunachus pasanantawan qelqay.
66001020	Paña makiypi rikusqayki qanchis ch'askakunamanta, hinallataq qorimanta qanchis lámpara churanakunamanta, pakasqa yachay kaqkunaqa kaykunan kanku. Chay qanchis ch'askakunaqa, qanchisnintin iñiq t'aqakunaq angelninkunan kanku. Chay qanchis lámpara churanakunataqmi, qanchisnintin iñiq t'aqakuna kanku, nispan.
66002001	Chay rimapayawaqniyqa nillawarqantaqmi: ―Éfeso llaqtapi kashaq iñiq t'aqaq angelninman qelqay: ‘Ñoqan qanchis ch'askakunata paña makiypi hap'ishani. Hinallataq qorimanta qanchis lámpara churanakunaq chawpinpi purishani.
66002002	Ñoqan kaykunata niyki: “Ñoqaqa qanpa ruwasqaykikunatapas, ancha llank'asqaykikunatapas, hinallataq pasiensiakuyniykitapas yachanin. Millay runakunatapas manan hinallatachu qhawarqanki. Hinallataq, mana apostolkuna kashaspa, apostolkunaman tukuqkunatapas pruebarqankin. Chay hinapin llulla kasqankuta hap'irqanki.
66002003	Hinallataq pasiensiakuywan ñak'arisqaykitapas, pasiensiakuywan qaqata sayasqaykitapas, sutiyrayku mana sayk'uspa llank'asqaykitapas, yachallanitaqmi,” nispay.
66002004	Chaywanpas ichaqa, ñoqaqmi qanpa kontraykipi ninay kashan. Ñawpaq kaq munakuyniykitan saqepurqanki.
66002005	Chayrayku, maymantachus urmaykusqaykita yuyariy. Hinaspa, ¡yuyayman kutirikuy! Hinaspataq, ñawpaq kaq ruwasqaykikunata ruway. Mana hinaqa, usqhayllamanmi qanman hamusaq. Hinan, sichus manapuni yuyayman kutirikunki chayqa, lámpara churanaykitan maypichus kashasqanmanta qechupusayki.
66002006	Chaywanpas, kayqa kapushasunkin: Nikolaíta nisqa runakunaq ruwayninkunataqa cheqnikunkin. Ñoqapas chay ruwayninkunataqa cheqnikullanitaqmi,’ nispa.
66002007	Pipas uyariq ninriyoq kan chayqa, iñiq t'aqakunaman Espírituq nisqanta uyarichun. Atipaqtaqa, kawsay mallkimantan mikhuchisaq. Chay mallkiqa, Diospa Paraisonpin kashan, nispan.
66002008	Nillawarqantaqmi: ―Esmirna llaqtapi kashaq iñiq t'aqaq angelninman qelqay: ‘Ñoqan qallariypas, p'uchukaypas, hinallataq wañusqa kashaspa, wakmanta kawsarimpuqpas kani.
66002009	Ñoqan kaykunata niyki: “Ñoqaqa ruwasqaykikunatapas, ñak'arisqaykikunatapas yachanin. Qhapaqña kashanki chaypas, wakcha kasqaykitapas yachanin. K'arakta k'aminankupaq, manajudío runa kashaspa judío runakunaman tukuqkunatapas reqsinin. Paykunaqa, Satanaspa huñukunan wasin kanku,” nispay.
66002010	Usqhayllaman muchuchisqa kanaykimantaqa ama manchakuychu. Qhawariy, saqraqa, pruebasqa kanaykichispaqmi, qankunamanta wakinniykichista karselman usqhaylla wisq'achisunkichis. Hinan chunka p'unchayta ñak'arinkichis. Wañukapunaykikama hunt'aqllapuni kay. Ñoqataq kawsay koronata qosayki,’ nispa.
66002011	Pipas uyariq ninriyoq kan chayqa, iñiq t'aqakunaman Espírituq nisqanta uyarichun. Atipaqtaqa, iskay kaq wañuyqa manapunin imananqapaschu, nispan.
66002012	Nillawarqantaqmi: ―Pérgamo llaqtapi kashaq iñiq t'aqaq angelninman qelqay: ‘Ñoqan, iskay ladon afilasqa, ancha filo espadata hap'ishani.
66002013	Ñoqan kaykunata niyki: “Ñoqaqa ruwayniykikunata reqsinin. Maypichus Satanaspa kamachikuy tiyanan kasqanpi tiyasqaykitapas yachanin. Sutiypi takyasqaykitapas yachanin. Chaywanpas, hunt'aq uyanchaqniy Antipaspa p'unchayninkunapi, iñiyniyta manapuni mananchasqaykitaqa yachallanitaqmi. Paytaqa, qankuna chawpipi, maypichus Satanaspa tiyasqan cheqaspin, wañuchirqanku.” nispay.
66002014	Chaywanpas, kontraykipiqa pisillapas kashanpunin. Chaypin wakinniykichiskuna Balaampa yachachikuyninman hap'ipasqa kashanku. Balaamqa, rey Balaktan Israelpa wawankunaq ñawpaqenman toqllata churananpaq yachachirqan. Idolokunaman haywasqata mikhunankupaq, hinallataq qhelli puriykunapi purinankupaq toqllata churananpaqmi yachachirqan.
66002015	Chay hinallataqmi, chaypi, wakinniykichiskunaqa, Nikolaíta nisqa runakunaq yachachikuyninman hap'ipasqa kashanku. Chay yachachikuytaqa cheqnikunin.
66002016	Chay hinaqa, ¡yuyayman kutirikuy! Mana hinaqa, usqhayllamanmi qanman hamusaq. Hinan paykunaq kontranpi, simiymanta lloqsimuq espadawan maqanakusaq,’ nispa.
66002017	Pipas uyariq ninriyoq kan chayqa, Espírituq iñiq t'aqakunaman nisqanta uyarichun. Atipaqmanqa, pakasqa manatan mikhuchisaq. Hinallataq huk yuraq rumichatan qosaq. Chay rumichapiqa, huk mosoq sutin qelqasqa kashan. Chay sutitaqa manan pipas yachanchu, aswanpas chay rumichata chaskiqllapunin yachan, nispan.
66002018	Nillawarqantaqmi: ―Tiatira llaqtapi kashaq iñiq t'aqaq angelninman qelqay: ‘Ñoqan Diospa Churin kani. Ñawiykunapas yawrashaq nina hinan kashan. Chakiykunapas k'ancharishaq bronse hinan kashan.
66002019	Ñoqan kaykunata niyki: “Ñoqaqa ruwasqaykikunatapas, munakuyniykitapas, iñiyniykitapas, serbiyniykitapas, pasiensiakuyniykitapas yachanin. Hinallataq kunan qhepa ruwasqaykikunan ñawpaq ruwasqaykikunamantaqa aswan allin kanku. Chaytapas yachallanitaqmi,” nispay.
66002020	Chaywanpas, kontraykipiqa pisillapas kashanpunin. Profetisaman tukuq Jesabel warmitan hinallata qhawashanki. Chay warmin, qhelli puriypi kawsaytawan, idolokunaman haywasqa mikhuna mikhuytawan kamachiykunaman yachachishan, hinallataq hañaspa aysaykushan.
66002021	Paymanmi yuyayman kutirikunanpaq tiempota qoniña. Manataqmi ichaqa, qhellipi puriyninmantaqa yuyayman kutirikuyta munanchu.
66002022	Qhawariy, ñoqan chay warmita sinchita ñak'arinanpaq puñunaman churasaq. Paywan wasanchaqkunatapas, sichus mana allin ruwasqankumanta manapuni yuyayman kutirikunqakuchu chayqa, sinchi hatun ñak'ariymanmi churallasaqtaq.
66002023	Chay warmiq wawankunatataqmi khuyaytapuni wañuchisaq. Hinan llapallan iñiq t'aqakuna, ñoqaqa yuyaykunatapas, sonqokunatapas t'aqwiq kasqayta yachanqaku. Sapanka hukniykichismantaq ruwasqaykichisman hina pagapusaykichis.
66002024	Tiatira llaqtapi, mana chay yachachikuyniyoq wakin kaqkunamanmi rimashani. Qankunaqa, Satanaspa may hatun yachachikuyninkuna nispa sutiyasqankutan manapuni chaskirqankichischu. Qankunatan niykichis: “Ñoqaqa manan ima wak q'epitapas q'epichisaykichischu.
66002025	Aswanpas ñoqaq kutimunaykama, imachus kapushasunkichis, chayllamanpuni qaqata hap'ipakuychis,” nispay.
66002026	Pipas atipaqman, hinallataq p'uchukaykama ruwasqaykunata waqaychaqmanqa, suyukunapi kamachikuyniyoq kanankupaqmi churasaq.
66002027	Qelqaqa ninmi: “Yayaqa fierro barawanmi pusasunkichis. (Isa. 30:14; Sal. 2:9) Hinallataq raqch'i ruwaqpa qeron hinaraqmi, ñut'usqa kankichis,” nispa. (Jer. 19:11; Sal. 2:9) Chay hinallatataqmi, ñoqapas Yayaymanta atiyta chaskirqani.
66002028	Chaymantapas, ñoqan illarimuy ch'askata qosaq,’ nispa.
66002029	Pipas uyariq ninriyoq kan chayqa, iñiq t'aqakunaman Espírituq nisqanta uyarichun, nispan.
66003001	Nillawarqantaqmi: ―Sardis llaqtapi kashaq iñiq t'aqaq angelninman qelqay: ‘Ñoqan Diospa qanchis Espiritunkunata hap'ishani. Hinallataq qanchis ch'askakunatapas hap'ishallanitaq. Ñoqan kaykunata niyki: “Ñoqaqa ruwasqaykikunatapas, kawsashaq sutiwan sutiyasqa kashaspa, wañusqa kashasqaykitapas yachanin.
66003002	Diosniypa ñawpaqenpi ruwasqaykikuna, tukusqa kasqantaqa manan tarirqanichu. Chayrayku qhawakushallaypuni, hinallataq tukukapunan patapiña kashaq qhepaqkunatapas qaqatapuni takyachiy.
66003003	Chay hinaqa, imatachus chaskisqaykimantawan, uyarisqaykimantawan yuyarikuypuni. Hinaspa chaykunata waqaychay, hinallataq yuyayman kutirikuy. Manataqchus makilla qhawakunki chayqa, huk suwa hinan qonqaylla qanman hamusaq. Manataqmi imaynallanmantapas, ima orastachus qanman hamushasqaytaqa yachakunkichu,” nispay.
66003004	Chaywanpas ichaqa, Sardis llaqtapin p'achankuta mana qhellichakuqkuna pisilla kashanku. Paykunaqa, yuraq p'achawan churakuspa purinankupaq hina kasqankuraykun, ñoqawan purinqaku.
66003005	Pipas atipaqqa, chay hina yuraq p'achawan p'achallisqan kanqa. Kawsay libromantapas, manataqmi hayk'aqpas sutintaqa horqosaqchu. Hinan Yayaypa ñawpaqenpi, hinallataq angelninkunaq ñawpaqenpipas sutintaqa rimarisaqpuni,’ nispa.
66003006	Pipas uyariq ninriyoq kan chayqa, iñiq t'aqakunaman Espírituq nisqanta uyarichun, nispan.
66003007	Nillawarqantaqmi: ―Filadelfia llaqtapi kashaq iñiq t'aqaq angelninman qelqay: ‘Ñoqan Ch'uya, hinallataq Cheqaq kaqqa kani. Ñoqan Davidpa llabenta hap'ishani. Ñoqan punkuta kichani, manataqmi pipas wisq'ayta atinmanchu. Ñoqan punkuta wisq'ani, manataqmi pipas kichayta atinmanchu.
66003008	Ñoqan kaykunata niyki: “Ñoqaqa ruwasqaykikunata reqsinin. Huk chikallanña atiyniyki kan chaypas, sutiyta mana mananchaspaykin, simiytaqa kasukurqanki. Chayrayku, qhawariy, ñawpaqeykimanmi kicharayashaq huk punkuta churani. Chay punkutaqa manataqmi pipas wisq'ayta atinmanchu,” nispay.
66003009	Qhawariy, Satanaspa huñukunan wasinmanta, wakin kaqkunatan qosayki. Pikunachus, mana-judío runakuna kashaspa, judío runakunaman tukuq llulla runakunatan qosayki. Qhawarillaypas, chakiykiq kasqan ñawpaqeykipi pampakama qonqoriykukunankupaqmi ñoqa ruwasaq. Hinan qanta munakusqayta yachanqaku.
66003010	Pasiensiakuy simiytaqa waqaycharqankin. Chay hinallataqmi ñoqapas, kay pachantinpi tiyaq runakunaman prueba usqhaylla hamunan kashaq orasmanta waqaychasayki. Hinan hallp'a pachantinpi tiyaq runakunaqa pruebasqa kanqaku.
66003011	Qhawariy, ñoqaqa usqhayllamanmi hamusaq. Ama pipas koronaykita qechunasunkipaq, imachus kapusqasunkita hap'ikullay.
66003012	Atipaqtaqa, Diosniypa yupaychana wasinpi tusaqpaqmi churasaq. Manapunitaqmi hayk'aqpas hawamanqa lloqsinqachu. Paypitaqmi, Diosniypa sutintapas qelqasaq. Hinallataq Diosniypa apachimusqan hanaq pachamanta uraykamuq mosoq Jerusalén llaqtaq sutintapas qelqasaq. Hinallataqmi mosoq sutiytapas qelqallasaqtaq,’ nispa.
66003013	Pipas uyariq ninriyoq kan chayqa, iñiq t'aqakunaman Espírituq nisqanta uyarichun, nispan.
66003014	Nillawarqantaqmi: ―Laodisea llaqtapi kashaq iñiq t'aqaq angelninman qelqay: ‘Ñoqan, Ahinapuni kachun kaqqa kani. Ñoqan hunt'aq, hinallataq cheqaq testigoqa kani. Ñoqan Diospa kamasqan qallariymantapacha kashaqqa kani.
66003015	Ñoqan kaykunata niyki: “Qanpa ruwasqaykikunataqa yachanin. Nitaq chiri, nillataq rupha kasqaykitapas ñoqaqa yachallanitaqmi. ¡Hukpaqkama ruphapas kawaq, otaq chiripas kawaq!
66003016	Chay hinaqa, nitaq rupha, nillataq chiri, aswanpas huk chikan q'oñirisqa kasqaykiraykun, simiymanta aqturparisayki,” nispay.
66003017	Qanqa nishankin: “Ñoqaqa qhapaqmi kani, anchatapunin qhapaqyashani, manataqmi imamantapas pisichikunichu,” nispayki. Ichaqa, mana imayoq, umphu, wakcha, ñawsa, q'alalla ima kashasqaykitapas manataqmi reparakunkichu.
66003018	Chay hinaqa, qhapaq kanaykipaq, ninapi ch'uyanchasqa qorita ñoqamanta rantikuwanaykipaq yuyaychayki. Hinallataq q'alalla kayniykita p'istukunaykipaqpas yuraq p'achata rantikuwanaykipaq yuyaychayki. Chaywantaqmi p'enqay kayniykita pakaykukunki. Hinallataq, allinta rikunaykipaq, ñawi hawina hampita rantikuwanaykipaq yuyaychallaykitaq.
66003019	Ñoqaqa pikunatachus munakusqaykunatan phiñarikunipas, kastiganipas. Chay hinaqa, anchatapuni wañukuqraq kay, hinallataq yuyayman kutirikuy.
66003020	Qhawariy, ñoqaqa punkupiñan kashani. Hinan punkuta takakuspay, waqyakushani. Sichus mayqenpas kunkayta uyariwaspa, punkuta kichariwanqa chayqa, paymanmi haykusaq. Hinan paywan mikhusaq, paytaqmi ñoqawan mikhunqa.
66003021	Ñoqaqa atipaspaymi, Yayaypa kamachikuq tiyananpi paywan tiyaykurqani. Chay hinallatataqmi, atipaqtaqa ñoqawan kuskata kamachikuq tiyanaypi tiyaykuchisaq,’ nispa.
66003022	Pipas uyariq ninriyoq kan chayqa, iñiq t'aqakunaman Espírituq nisqanta uyarichun, nispan.
66004001	Chaykuna qhepatataqmi qhawarirqani. Chayllamanmi, hanaq pachapi huk punkuta kicharayashaqta rikurqani. Hinan korneta waqayta hina ñawpaq kaq kunkata ñoqawan rimashaqta uyarirqani. Nimuwarqantaqmi: ‘¡Kayman wichamuy! Hinan kaykunamanta qhepata imakunachus pasananta rikuchisayki,’ nispan.
66004002	Kasqan ratupachataqmi, ñoqaqa Espiritupi chaypi kasharqani. Qhawariy, hanaq pachapin huk kamachikuq tiyana churasqa kasharqan. Chay tiyanapitaqmi, huk runa tiyasharqan.
66004003	Hinan chay tiyashaqpa rikch'ayninqa, haspe rumiman, hinallataq kornalina rumiman rikch'akuq karqan. Chay kamachikuq tiyanaq muyuriqninpitaqmi esmeralda rumiman rikch'akuq huk k'uychi kashallarqantaq.
66004004	Hinallataqmi, chay kamachikuq tiyanaq muyuriqninpipas iskay chunka tawayoq kamachikuq tiyanakuna kashallarqantaq. Chay kamachikuq tiyanakunapitaqmi, iskay chunka tawayoq umalliq kurak runakuna tiyasharqanku. Paykunaqa, yuraq p'achawan p'acharusqa, hinallataq umankumanpas qori koronawan churaykusqan kasharqanku.
66004005	Chay kamachikuq tiyanamantataqmi, rayo lliphllikiykunapiwan, pacha t'oqyaykunapiwan, kunununuykunapiwan ima lloqsimusharqan. Hinallataq chay kamachikuq tiyanaq ñawpaqenpipas qanchis yawrashaq lamparakuna kasharqan. Chaykunaqa, Diospa qanchis Espiritunkunan kanku.
66004006	Chay kamachikuq tiyanaq ñawpaqenpitaqmi, kristalman rikch'akuq huk qespi qocha hina kasharqan. Kamachikuq tiyanaq qayllanpi, hinallataq muyuriqninpiwantaqmi, tawa kawsashaqkuna kasharqanku. Paykunaqa, ñawpaqenkupiwan, qhepankupiwan ñawikunawan hunt'aykusqan kasharqanku.
66004007	Ñawpaq kaq kawsashaqmi, huk leonman rikch'akuq karqan. Iskay kaq kawsashaqtaq, huk torilluman rikch'akuq karqan. Kinsa kaq kawsashaqtaq, runaq uyan uyayoq hina karqan. Tawa kaq kawsashaqtaqmi, huk phalashaq ankaman rikch'akuq karqan.
66004008	Chay tawantin kawsashaqkunataqmi, sapankapas soqta raphrayoqkama kasharqanku. Muyuriqninpipas, ukhunpipas ñawikunawan hunt'aykusqan kasharqanku. Mana thanispataqmi, tutantin, p'unchaynintin kay hinata nisharqanku: ‘¡Tukuy atiyniyoq Señor Diosqa, ch'uya, ch'uya, ch'uyapunin. Qayna kaqpas, kunan kaqpas, hinallataq hamuq kaqpas paymi!’ nispanku.
66004009	Hinan, sapa ratulla chay kawsashaqkunaqa, kamachikuq tiyanapi tiyashaqman yupaychayta, hatunchayta, hinallataq grasiasta qosharqanku. Payqa wiñaymanta wiñaykama kawsaqmi.
66004010	Iskay chunka tawayoq umalliq kurak runakunataqmi, kamachikuq tiyanapi tiyashaqpa ñawpaqenpi qonqoriykukusharqanku. Hinan wiñaymanta wiñaykama kawsaqta hatunchasharqanku. Hinallataqmi koronankutapas kamachikuq tiyanaq ñawpaqenman churaykusharqanku.
66004011	Nisharqankutaq: Señornillayku, qanmi tukuy imaymanakunatapas kamarqanki. Munayllaykiwanpunitaqmi kashanku. Qanpa kamasqaykitaqmi kankupas. Chayraykun, yupaychaytapas, hatunchaytapas, atiytapas chaskinaykipaq hinapuni kanki, nispanku.
66005001	Hinan kamachikuq tiyanapi tiyashaqpa paña makinpi, huk qelqa k'uyuta rikurqani. Chay qelqa k'uyuqa, ukhunpipas, patanpipas qelqasqa, hinallataq qanchis sellokunawan selluykusqan kasharqan.
66005002	Hinallamanmi, huk kallpasapa angelta kunkayoqta waqyakushaqta rikurqani. Nisharqantaq: ¿Pitaq kay qelqa k'uyuta kicharinanpaq, hinallataq sellonkunatapas kicharinanpaq hinari kanman? nispan.
66005003	Manataqmi pipas, hanaq pachapipas, nitaq hallp'a pachapipas, nitaq ukhu pachapipas, chay qelqa k'uyuta kichariytaqa atirqanchu. Nitaq qhawariyllatapas atirqanchu.
66005004	Hinaqa, manan pillapas chay qelqa k'uyuta kicharinanpaq hinaqa tarikurqanchu. Nitaqmi ñawinchananpaq, nillataq qhawarinanpaq hinapas tarikullarqantaqchu. Chayraykun ñoqaqa anchatapuni waqarqani.
66005005	Hinan chay umalliq kurak runakunamanta hukninqa nimuwarqan: Ama waqaychu. Qhawariy, Judá ayllumanta Leonqa kaypin kashan. Payqa Davidpa mirayninmi. Payllataqmi qelqa k'uyuta kicharinanpaq, hinallataq qanchisnintin sellonkunatapas kicharinanpaqqa atiparqan, nispan.
66005006	Chayllamanmi, chay kamachikuq tiyanaq, tawantin kawsashaqkunaq, hinallataq umalliq kurak runakunaq chawpinkupi, sayashaq huk Korderota rikurqani. Chay Korderoqa, nak'as- qapas kashanman hinan kasharqan. Chay Korderotaqmi, qanchis waqrakunayoq, hinallataq qanchis ñawikunayoq karqan. Chay qanchisnintin ñawinkunaqa, tukuy kay pachantinman kamachisqa Diospa qanchisnintin Espiritunkunan kanku.
66005007	Chay Korderotaqmi, kamachikuq tiyanapi tiyashaqpa kasqanman rispa, paña makinmanta qelqa k'uyuta chaskirqan.
66005008	Chay qelqa k'uyuta chaskiykuqtintaqmi, tawantin kawsashaqkuna, hinallataq iskay chunka tawayoq umalliq kurak runakunapas, Korderoq ñawpaqenpi qonqoriykukurqanku. Sapankankutaqmi arpayoqkama, hinallataq insiensowan hunt'aykusqa qorimanta p'ukuyoqkama kasharqanku. Chay insiensoqa, t'aqasqakunaq Diosman parlayninkun kanku.
66005009	Paykunaqa, huk mosoq takitan kay hinata takisharqanku: ‘Wañuchisqan karqanki. Llapa runakunatataqmi, tukuy ayllukunamantapas, wak simi rimaypi rimaqkunamantapas, llaqtakunamantapas, hinallataq suyukunamantapas, yawarniykiwan Diospaq rantipapuwarqankiku. Chaymi, qanqa, chay qelqa k'uyuta chaskinaykipaq, hinallataq sellonkunata kicharinaykipaq hinapuni kanki.
66005010	Qanmi ñoqaykuta reykuna kanaykupaq, hinallataq Diosniykuq saserdotenkuna kanaykupaqpas churawarqankiku. Hinan hallp'a pachapi kamachikusaqku,’ nispanku.
66005011	Kamachikuq tiyanaq, kawsashaqkunaq, hinallataq umalliq kurak runakunaq muyuriqninkuta qhawarispaytaqmi, askha angelkunaq kunkanta uyarirqani. Paykunaqa, mana yupay atiy ancha wara-waranqaraqmi karqanku.
66005012	Hinan ancha kunkayoqtapuni nisharqanku: ‘Wañuchisqa kaq Korderoqa, atiytapas, qhapaq kaytapas, yachayniyoq kaytapas, kallpasapa kaytapas, allinpaq qhawarisqa kaytapas, hatunchaytapas, hinallataq yupaychaytapas chaskinanpaq hinapunin,’ nispanku.
66005013	Hinallataqmi, llapallan hanaq pachapi kaqkunata, hallp'a pachapi kaqkunata, hallp'aq ukhun pachapi kaqkunata, mamaqochapi kaqkunata, hinallataq tukuy chaykunapi kamasqan kaqkunatapas uyarirqani. Nisharqankutaqmi: ‘Kamachikuq tiyanapi tiyashaqman, hinallataq Korderoman yupaychaypas, allinpaq qhawariypas, hatunchaypas, munaychakuq kaypas wiñaymanta wiñaykama paykunallamanpuni kachun,’ nispanku.
66005014	Tawantin kawsashaqkunataqmi nisharqanku: ‘Ahinapuni kachun,’ nispanku. Iskay chunka tawayoq umalliq kurak runakunataqmi, pampakama k'umuykukuspa, wiñaymanta wiñaykama kawsaqta yupaychasharqanku.
66006001	Chay hinaqa, qanchisnintin sellosqakunamanta ñawpaq kaqninta, Korderoq kicharisqantan rikurqani. Hinan tawantin kawsashaqkunamanta hukninqa, pacha t'oqyay kunkawanraq waqyakushaqta uyarirqani. Nirqantaq: ‘¡Hamuy, hinaspa qhawaykuy!’ nispan.
66006002	Chayllaman qhawaykuqtiytaqmi, chaypi huk yuraq kaballo kashasqa. Chay kaballopi sillakuqtaqmi, arkoyoq kasharqan. Hinan payman huk korona qosqa karqan. Hinaspan llallispa llallinanpaq lloqsimurqan.
66006003	Iskay kaq sellosqata kichariqtintaqmi, iskay kaq kawsashaqpa nisqanta uyarirqani. Nirqantaq: ‘¡Hamuy, hinaspa qhawaykuy!’ nispan.
66006004	Hinan huk kaq sansaq puka kaballopas lloqsimullarqantaq. Chay kaballopi sillakuqmantaq hallp'a pachamanta thak kayta qechunanpaq atiy qosqa karqan. Hinallataq runakuna hukkuna-hukkunawan wañuchinakuyta hatarichinanpaq payman atiy qosqa karqan. Hinallataqmi huk hatun espadapas qosqa kallarqantaq.
66006005	Kinsa kaq sellosqata kichariqtintaqmi, kinsa kaq kawsashaqpa nisqanta uyarirqani. Nirqantaq: ‘¡Hamuy, hinaspa qhawaykuy!’ nispan. Chayllaman qhawaykuqtiytaqmi, huk yana kaballopas kashallasqataq. Chay kaballopi sillakuqtaqmi, huk balansata makinpi hap'isharqan.
66006006	Hinallataqmi tawantin kawsashaqkunaq chawpinkupi huk kunkata uyarirqani. Nirqantaqmi: ‘Huk medida trigoqa huk denario qolqepaqmi. Hinallataq, kinsa medida sebadapas huk denario qolqellapaqtaqmi. Aseititawan, binotawanmi ichaqa, ama imanankipaschu,’ nispan.
66006007	Tawa kaq sellosqata kichariqtintaqmi, tawa kaq kawsashaqpa kunkanta uyarirqani. Nirqantaq: ‘¡Hamuy, hinaspa qhawaykuy!’ nispan.
66006008	Chayllaman qhawaykuqtiytaqmi, chaypi huk q'elloq'omer kaballo kasharqan. Chay kaballopi sillakuqtaqmi, Wañuy nispa sutiyasqa karqan. Hadestaqmi payta qatikusharqan. Paymanmi, hallp'a pachamanta tawa kaq partinta, espadawan, yarqaywan, wañuywan, hinallataq teqsimuyuntinpi phiña animalkunawan wañuchinanpaq kamachikuyniyoq kay qosqa karqan.
66006009	Phisqa kaq sellosqata kichariqtintaqmi, altarpa pachanpi wañuchisqa kaqkunaq almankuta rikurqani. Paykunaqa, Diospa siminrayku, hinallataq Korderomanta willakusqankuraykun wañuchisqa karqanku.
66006010	Hinan ancha kunkayoqtapuni waqyakuspa nirqanku: ‘Ch'uya, hinallataq cheqaq Señorniyku, ¿hayk'aqkaman hallp'a pachantinpi tiyaq runakunata yawarniykumanta mana chaninchankichu, nitaq bengakunkipaschu?’ nispanku.
66006011	Sapanka hukmantaq, pampakama yuraq p'acha qosqa karqan. Hinan huk pisi tiempollatawanraq samaykunankupaq paykunaman nisqa karqan. Hinallataq, kamachimasinkupas, wawqepanankupas paykuna hina usqhayllaman wuñuchisqa kaqkunaq yupaynin hunt'akunankama, samaykuyqa paykunaman nisqa karqan.
66006012	Soqta kaq sellosqata kicharisqanta qhawaykuqtiytaqmi, chayllaman huk ancha hatun pacha chhaphchikuy karqan. Intipas luto p'acha hinan yanaman tukupurqan. Killataqmi yawarman hina pukayapurqan.
66006013	Sinchi wayra igos sach'ata chhaphchiriqtinmi, mana poqosqa igoskunaqa t'akarikunku. Chay hinataraqmi ch'askakunapas, hanaq pachamanta hallp'a pachaman urmaykamurqanku.
66006014	Imaynan huk qelqa k'uyu k'uyuykukun, chay hinataraqmi hanaq pachapas t'aqarikapurqan. Hinallataq llapan orqokunapas, islakunapas maypichus kashasqankumanta suchurichisqa karqanku.
66006015	Hinallataq hallp'a pachapi reykunapas, allinpaq qhawarisqakunapas, qhapaqkunapas, tribunokunapas, atiyniyoqkunapas, llapan kamachi kaqkunapas, hinallataq llapan mana kamachi kaqkunapas mach'aykunapi, qaqa-qaqa orqo k'aktukunapi ima pakakurqanku.
66006016	Orqokunatawan, qaqakunatawantaqmi nirqanku: ¡Ñoqayku pataman urmaykamuwayku, hinaspa kamachikuq tiyanapi tiyashaqpa uyanmanta, hinallataq Korderoq k'arak phiñakuyninmanta pakaykuwayku!
66006017	Paypa k'arak phiñakuynin hatun p'unchaymi chayamun. Chay hinaqa, ¿pitaq chakimanta sayaytaqa atinman? nispanku.
66007001	Chaykuna qhepatataqmi, hallp'a pachaq tawantin k'uchunkunapi sayashaq tawa angelkunata rikurqani. Hinan mana hallp'a pachamanpas, nitaq mama-qochamanpas, nillataq mayqen mallkimanpas wayramunanpaq, tawantin ladomanta wayrata hark'asharqanku.
66007002	Hinallataqmi inti lloqsimuy ladomanta, kawsaq Diospa sellontin lloqsimushaq wak angeltapas rikullarqanitaq. Hinan hallp'a pachatawan, mama-qochatawan mana allinta ruwanankupaq atiy qosqa kaq tawantin angelkunata ancha kunkayoqtapuni waqyamurqan.
66007003	Nimurqantaq: ‘Diosninchispa kamachinkunaq mat'inkupi sellowan sellonaykukama, amaraq hallp'a pachatapas, nitaq mama-qochatapas, nillataq mallkikunatapas imanaychispasraqchu,’ nispan.
66007004	Hinan sellosqa kaqkunaq yupayninqa, pachak tawa chunkan tawayoq waranqa kasqanta uyarirqani. Paykunaqa, Israelpa wawankunaq sapanka ayllunkunamanta sellosqa kaqkunan karqanku.
66007005	Sellosqa kaqkunataqmi kaykuna: Judá ayllumantan, chunka iskayniyoq waranqa sellosqakuna karqanku. Rubén ayllumantan, chunka iskayniyoq waranqa sellosqakuna karqanku. Gad ayllumantan, chunka iskayniyoq waranqa sellosqakuna karqanku.
66007006	Aser ayllumantan, chunka iskayniyoq waranqa sellosqakuna karqanku. Neftalí ayllumantan, chunka iskayniyoq waranqa sellosqakuna karqanku. Manasés ayllumantan, chunka iskayniyoq waranqa sellosqakuna karqanku.
66007007	Simeón ayllumantan, chunka iskayniyoq waranqa sellosqakuna karqanku. Leví ayllumantan, chunka iskayniyoq waranqa sellosqakuna karqanku. Isakar ayllumantan, chunka iskayniyoq waranqa sellosqakuna karqanku.
66007008	Zabulón ayllumantan, chunka iskayniyoq waranqa sellosqakuna karqanku. José ayllumantan, chunka iskayniyoq waranqa sellosqakuna karqanku. Benjamín ayllumantan, chunka iskayniyoq waranqa sellosqakuna kallarqankutaq.
66007009	Chaykuna qhepatataqmi qhawarirqani. Hinan chayllaman, llapan suyukunamantapas, ayllukunamantapas, llaqtakunamantapas, wak simipi rimaqkunamantapas, ancha askhallaña runakunata rikurqani. Manataqmi pipas paykunata yupaytaqa atirqankuchu. Paykunaqa, kamachikuq tiyanaq ñawpaqenpi, hinallataq Korderoq ñawpaqenpipas, pampakama yuraq p'achawan p'acharusqan sayasharqanku. Makinkupitaqmi, palmera k'allmakunata hap'isharqanku.
66007010	Ancha kunkayoqtapunitaqmi qaparirqanku. Nirqankutaq: ‘Kamachikuq tiyanapi tiyashaq Diosninchismantawan, Korderomantawanmi qespikuyqa hamun,’ nispanku.
66007011	Kamachikuq tiyanaq, umalliq kurak runakunaq, hinallataq tawantin kawsashaqkunaq muyuriqninkupitaqmi, llapan angelkunaqa sayasharqanku. Hinan kamachikuq tiyanaq ñawpaqenpi pampakama k'umuykukuspanku, Diosta hatunchasharqanku.
66007012	Nirqankutaq: ‘¡Ahinapuni kachun! Yupaychaypas, k'anchariypas, yachaypas, grasiasta qoypas, hatunchaypas, atiypas, kallpasapa kaypas, wiñaymanta wiñaykama Diosnillanchismanpuni kachun. Ahinapuni kachun,’ nispanku.
66007013	Umalliq kurak runakunamanta huknintaqmi tapuwarqan. Niwarqantaq: ―‘¿Chay pampakama yuraq p'achawan p'acharusqa kashaqkunari, pikunataq kanku? ¿Maymantataq hamurqankuri?’ nispa.
66007014	Hinan ñoqaqa payman kutichirqani: ―Señornillay, chaytaqa qanmi yachanki, nispay. Paytaq niwarqan: ―Paykunaqa, sinchi hatun ñak'ariymanta lloqsimuqkunan kanku. Pampakama p'achankuta t'aqsaspankutaqmi, Korderoq yawarninpi yuraqyachirqanku.
66007015	Chayraykun paykunaqa, Diospa kamachikuq tiyananpa ñawpaqenpi kashanku. Hinan tutantin p'unchaynintin Dios yupaychana wasinpi payta serbishanku. Kamachikuq tiyanapi tiyashaqtaqmi paypaq ruwasqa karpanta paykunaman mast'arinqa.
66007016	Paykunaqa, manañan hayk'aqpas yarqachikunqakuñachu, nitaq ch'akichikunqakupasñachu. Manañataqmi hayk'aqpas intipas, nitaq ima ruphayaypas paykunamanqa chayamunqañachu.
66007017	Kamachikuq tiyana chawpipi kashaq Korderotaqmi paykunataqa michinqa. Hinallataq kawsachikuq unu pukyumanpas pusanqa. Diostaqmi ñawinkumanta tukuy weqetapas pichanqa,’ nispa.
66008001	Qanchis kaq sellosqata kichariqtintaqmi, hanaq pachapi yaqapas kuskan orata hinapuni ch'inyay karqan.
66008002	Diospa ñawpaqenpitaqmi, qanchisnintin angelkunata sayashaqta rikurqani. Hinan qanchis kornetakunapas paykunaman qosqa karqan.
66008003	Wak angeltaqmi hamuspa, altarpa ñawpaqenpi sayaykurqan. Paypataqmi, qorimanta huk insienso q'oshñichinan kapurqan. Hinan llapallan t'aqasqakunaq Diosman parlayninkunawan kuska chayananpaq, ancha askha insienso payman qosqa karqan. Chay insiensotataqmi, kamachikuq tiyanaq ñawpaqenpi kashaq qorimanta altarpa patanpi haywarqan.
66008004	Hinan, insiensoq q'oshñinqa, ch'uyanchasqakunaq Diosman parlayninkupiwan kuska, angelpa makinmanta Diospa ñawpaqenman wicharirqan.
66008005	Angeltaqmi, insienso q'oshñichinata hap'ispan, altarpa ninanwan hunt'achirqan. Hinan hallp'a pachaman wikch'uykurqan. Hinaspataq pacha t'oqyaykuna, kunununuykuna, rayo lliphllikiykuna, hinallataq huk pacha chhaphchikuy karqan.
66008006	Kornetakunayoqkama kashaq qanchis angelkunataqmi, chay qanchis kornetakunata tokanankupaq wakichikurqanku.
66008007	Ñawpaq kaq angelmi kornetanta tokamurqan. Hinan chikchipas, ninapas yawarwan chhaqrusqa hallp'a pachaman hich'aykamusqa karqan. Hinaqtinmi, mallkikunaq kinsa kaq partinta ruphapurqan. Hinallataq llapan q'omer qorakunatapas ruphapurqan.
66008008	Iskay kaq angelñataqmi, kornetanta tokamurqan. Hinan nina yawrashaq huk ancha hatun orqo hinaraq, mama-qochaman wikch'uykusqa karqan. Hinaqtinmi, mama-qochaq kinsa kaq partinqa yawarman tukupurqan.
66008009	Hinan mama-qochapi kashaq kawsaqkunamanta, kinsa kaq partin wañupurqan. Hinallataq barkokunamantapas kinsa kaq partin chhallusqa kapurqan.
66008010	Kinsa kaq angelñataqmi, kornetanta tokamurqan. Hinan hanaq pachamanta, huk antorcha hinaraq yawrashaq ancha hatun ch'aska, mayukunaq kinsa kaq partinman urmaykamurqan. Hinallataq pukyukunamanpas urmaykamullarqantaq.
66008011	Chay ch'askaq sutintaqmi Ajenjo nisqa karqan. Hinaqtinmi unukunamanta kinsa kaq partinqa ajenjoman tukupurqan. Chay unuq sinchi hayaman tukupusqan hawataqmi, askha runakuna wañupurqanku.
66008012	Tawa kaq angelñataqmi kornetanta tokamurqan. Hinan intiq kinsa kaq partin, killaqpas kinsa kaq partin, hinallataq ch'askakunaqpas kinsa kaq partin k'irisqa karqan. Chay hinapin, intiqpas, killaqpas, ch'askakunaqpas kinsa kaq partinkama tutayapurqan. Hinan p'unchaypas, tutapas kinsa kaq partin mana k'anchayniyoq karqan.
66008013	Hinan qhawarispayqa, chawpi hanaq pachanta huk ángel phalashaqta uyarirqani. Ancha kunkayoqtapunitaqmi kay hinata nirqan: ‘¡Kinsa angelkunaraqmi kornetankuta tokamunankupaqña kashanku! Chayrayku, ¡ay, ay, ay, hallp'a pachantinpi tiyaqkunamanta, imaynaraqmi kanqaku!’ nispan.
66009001	Phisqa kaq angelñataqmi kornetanta tokamurqan. Hinan huk ch'aska hanaq pachamanta hallp'a pachaman urmaykamusqataña rikurqani. Paymantaqmi chinkay-chinkay ukhu pachaq llaben qosqa karqan.
66009002	Hinan chay chinkay-chinkay ukhu pachata kicharirqan. Hatun hornoq q'oshñin hinataqmi, chay ukhu pachamanta q'oshñi lloqsimusharqan. Hinan chay ukhu pachaq q'oshñinwan intipas, wayrapas tutayachisqa kasharqanku.
66009003	Chay q'oshñimantataqmi hallp'a pachantinman langostakuna lloqsimurqanku. Hinan chay langostakunaman, hallp'a pachantinpi alakrán kurukunaq atiynin hinaraq atiy qosqa karqan.
66009004	Hinan amapuni hallp'a pachantinpi qorakunatapas, nitaq q'omer kaqkunatapas, nillataq mayqen mallkikunatapas k'irinankupaq kamachisqa karqanku. Aswanpas Diospa sellonwan mat'inkupi mana sellosqa kaq runakunallata k'irinankupaq kamachisqa karqanku.
66009005	Hinallataq amapuni chay runakunata wañuchinankupaq, aswanpas phisqa killantin ñak'arichinankupaq kamachisqa karqanku. Chay ñak'arichiyninkuqa, imaynan runata alakrán kuru ñak'arichin, chay hinan karqan.
66009006	Chay p'unchaykunapitaqmi, runakunaqa wañuyta maskhanqaku. Ichaqa manataqmi wañuytaqa tarinqakuchu. Wañuytaqa maytapunin munanqaku, wañuytaqmi ichaqa, paykunamanta ayqekunqa.
66009007	Chay langostakunaq rikch'aynintaqmi, awqa tinkuypaq wakichisqa kaballokuna hina karqanku. Umankupitaq, qoriman rikch'akuq koronakuna kasharqan. Uyankutaqmi, runakunaq uyankuman rikch'akuq karqan.
66009008	Chukchankutaqmi warmikunaq chukchan hina karqan. Kirunkutaqmi leonkunaq kirunkuna hina karqan.
66009009	Korasankupas, fierromanta korasa hinan karqan. Raphrankuq sap'aqeynintaqmi, askha kaballokunaq chutasqan awqa tinkuyman phawaq karretakunaq raqhaqaqaynin hina karqan.
66009010	Chupankutaqmi, alakrán kurukunaq chupan hina karqan. Chay chupanpitaqmi yawripas karqan. Hinallataq chay chupanpin, runakunata phisqa killantin k'irinanpaq atiy qosqa karqan.
66009011	Paykunaq kamachikuqninkutaqmi, chinkay-chinkay ukhu pacha ángel karqan. Paypa sutinmi hebreo rimaypi Abadón karqan. Griego rimaypitaqmi Apolión sutinqa karqan.
66009012	Ñawpaq kaq ay pasaruqtinqa, qhawariy, chay qhepamanqa iskay aykunaraqmi hamushanku.
66009013	Soqta kaq angelñataqmi kornetanta tokamurqan. Hinan Diospa ñawpaqenpi kashaq qorimanta altarpa tawantin waqrakuna chawpimanta, huk kunkata uyarirqani.
66009014	Chay kunkataqmi, kornetata hap'ishaq soqta kaq angelta nimurqan: ‘Hatun Éufrates mayuq qayllanpi watasqa kashaq tawa angelkunata paskamuy,’ nispan.
66009015	Chay tawantin angelkunataqmi, runakunamanta kinsa kaq partinta wañuchinankupaq paskasqa karqanku. Paykunaqa chay oraspi, chay p'unchaypi, chay killapi hinallataq chay watapi wañuchinankupaq wakichisqañan kasharqanku.
66009016	Kaballopi kaq ejersitokunaq yupayninqa, iskay pachak wara-waranqaraqmi karqan. Chay yupaynintan ñoqaqa uyarirqani.
66009017	Kay hinatan kaballokunata, hinallataq chay kaballokunapi sillakuqkunatapas rikhuriypi rikurqani. Korasankuqa puka ninaman, asul safiro rumiman, hinallataq q'ello asufreman rikch'akuqmi karqan. Kaballokunaq umantaqmi, leonkunaq uman hina karqan. Siminkumantataqmi ninapiwan, q'oshñipiwan, asufrepiwan lloqsimusharqan.
66009018	Chay kinsantin plagakunawanmi, runakunamanta kinsa kaq partinqa wañuchisqa karqanku. Chay kinsantin ñak'arichiqkunaqa, kaballokunaq siminmanta lloqsimuq ninapiwan, q'oshñipiwan, asufrepiwan iman karqanku.
66009019	Kaballokunaq chupankunaqa, mach'aqwayman rikch'akuqmi karqan. Chay chupanpa umanwantaqmi, runakunata k'irirqanku. Chaymi, chay kaballokunaq atiyninkuqa, siminkupi, hinallataq chupankupi kasharqan.
66009020	Hinan wakin runakunaqa, chay plagakunawanpas mana wañurqankuchu. Chaywanpas paykunaqa, supaykunata, hinallataq mana rikuy atiq, mana uyariy atiq, mana puriy atiq idolokunata yupaychashasqankumantapas manapunin yuyaymanqa kutirikurqankupunichu. Chay idolokunaqa, qorimanta, qolqemanta, bronsemanta, rumimanta, hinallataq k'aspimanta makinkuwan ruwasqankun karqan.
66009021	Hinallataq runa wañuchiq kayninkumantapas, layqakuyninkumantapas, qhellipi puriyninkumantapas, suwakuq kayninkumantapas manapunin yuyaymanqa kutirikurqankuchu.
66010001	Hinan wak kallpasapa angeltapas rikurqani. Chay angelqa, phuyuwan p'istuykusqan hanaq pachamanta uraykamusharqan. K'uychitaqmi, uman patapi kasharqan. Uyanqa inti hinan karqan. Chakinkunataqmi nina sayaykuq hina karqan.
66010002	Makinpitaqmi, huk kicharisqa qelqa k'uyuchata hap'isharqan. Paña chakinqa, mama-qochaq patanpin sayaykurqan. Lloq'e chakintaqmi, hallp'a patapi sayaykurqan.
66010003	Hinan ancha kunkayoqtapuni, imaynan leonpas qaparin, chay hinataraq qaparirqan. Qapariqtintaqmi, qanchisnintin pacha t'oqyaykunaraq t'oqyarqan.
66010004	Qanchisnintin pacha t'oqyaykuna t'oqyaqtintaqmi, ñoqaqa qelqanaypaqña kasharqani. Ichaqa hanaq pachamantan huk kunkata uyarirqani. Chay kunkataqmi nimuwarqan: ‘Qanchisnintin pacha t'oqyaykuna t'oqyasqankunata sellowan selloy. Amataq qelqaychu,’ nispan.
66010005	Chay mama-qochaq patanpiwan, hallp'a patapiwan chakinkuna sarushaq rikusqay angeltaqmi, paña makinta hanaq pachaman haywarirqan.
66010006	Hinan wiñay-wiñaypaqpuni kawsaqpa sutinpi hurarqan. Chay kawsaqmi hanaq pachata, hinallataq imakunachus chaypi kashaqkunatapas kamarqan. Paymi hallp'a pachata, hinallataq imakunachus chaypi kashaqkunatapas kamarqan. Payllataqmi mama-qochata, hinallataq imakunachus chaypi kashaqkunatapas kamallarqantaq. Paypa sutinpin angelqa huraspa nirqan: ‘Manañan aswantapas tiempoqa kanñachu.
66010007	Aswanpas, qanchis kaq angelpa qaparinan p'unchaykunapin, chay qanchis kaq angelqa kornetanta tokananpaqña kashanqa. Hinan chay p'unchaykunallapi, Diospa pakasqa yachayninqa tukupapusqa kanqa. Diospa rantinpi rimaq kamachinkunaman willasqanman hinataqmi, tukupapusqa kanqa,’ nispa.
66010008	Hanaq pachamanta uyarisqay kunkataqmi, wakmanta ñoqata rimaykamuwarqan. Nimuwarqantaq: ‘Mama-qocha patapiwan, hallp'a patapiwan sayashaq angelpa kasqanman rispayki, kicharisqaña kashaq qelqa k'uyuchata makinmanta chaskimuy,’ nispan.
66010009	Hinan angelman rispay, payta nirqani: ‘Chay qelqa k'uyuchata qoway,’ nispay. Paytaqmi niwarqan: ‘Hap'ispayki, mikhurqoy. Hinan wiksaykipi hayasunki, simiykipitaqmi ichaqa, miel hina misk'i kanqa,’ nispa.
66010010	Hinan chay qelqa k'uyuchata angelpa makinmanta chaskispay mikhurqani. Simiypiqa miel hinaraqmi misk'illaña karqan. Millp'uruqtiytaqmi ichaqa, wiksaypi hayawarqan.
66010011	Hinan angelqa niwarqan: ‘Yapamantan, askha llaqtakunamanpas, suyukunamanpas, wak simi rimaypi rimaqkunamanpas, reykunamanpas profetisanaykipuni kashan,’ nispan.
66011001	Hinaqtinmi tupuna baraman rikch'akuq huk soqosqa qosqa kawarqan. Angeltaqmi niwarqan: ‘Sayariy, hinaspa Diospa yupaychana wasintawan, altartawan tupumuy. Hinallataq chaypi yupaychaqkunatapas yupamullaytaq.
66011002	Dios yupaychana wasiq hawa pationtataq ichaqa, hinallata saqerparinki. Amataq tupunkiñachu. Chay patioqa, mana-judío runakunaman qosqan karqan. Paykunan ch'uya llaqtata tawa chunka iskayniyoq killata sarunchanqaku.
66011003	Ñoqataqmi, iskay testigoykunata kachamusaq. Paykunan luto p'achawan p'acharukuspa, waranqa iskay pachak soqta chunkan p'unchayta profetisanqaku,’ nispa.
66011004	Chay testigokunan, iskaynin olibokunapas, iskaynin lámpara churanakunapas kanku. Paykunallataqmi hallp'a pachaq Diosninpa ñawpaqenpi sayashanku.
66011005	Ichaqa, sichus pipas paykunata k'iriyta munanqa chayqa, siminkumanta nina lloqsimuspanmi, awqankunata ruphaspa chinkarachipunqa. Hinallataq pipas paykunata k'iriyta munanqa chayqa, chay hinallatataqmi wañuchisqapuni kananku.
66011006	Paykunaqa profetisananku p'unchaykaman, mana parananpaq hanaq pachata wisq'anankupaq atiyniyoq kanku. Hinallataq hayk'a kutintachus munanku chaykama, unutapas yawarman tukurachinankupaq, hinallataq llapan imaymana plagakunawan hallp'a pachantinta muchuchinankupaqpas atiyniyoq kanku.
66011007	Willakuyta tukuruqtinku hinataqmi, chinkay-chinkay ukhu pachamanta lloqsimuq wak'a animalqa chay willakuqkunaq kontranpi awqa tinkuyta ruwanqa. Hinan paykunata atipaspa wañuchinqa.
66011008	Chay willaqkunaq ayankutaqmi, hatun llaqtaq plasanpi wikch'usqa kashanqaku. Chay hatun llaqtaqa, espiritual rimaypi Sodoma, hinallataq Egipto nisqa sutiyoqmi. Chay llaqtallapitaqmi, Señorninchispas chakatasqa karqan.
66011009	Hinan llaqtakunamanta, ayllukunamanta, wak simi rimaypi rimaqkunamanta, hinallataq suyukunamanta, runakunaqa kinsa p'unchay phasminta chay willaqkunaq ayankuta qhawanqaku. Manataqmi ayanku p'ampasqa kanantapas munanqakuchu.
66011010	Chay iskaynin Diospa rantinpi rimaqkunaqa, hallp'a pachapi tiyaqkunaq sinchita manchachiqninkun kasqa karqan. Chayraykun, hallp'a pachapi tiyaqkunaqa, wañuchisqa kasqankumanta anchatapuni kusikunqaku, hinallataq q'ochukunqaku. Hinan, hukkuna-hukkunawan regalokunata apachinakunqaku.
66011011	Kinsa p'unchay phasminmantataqmi, Diospa kachamusqan kawsay samay paykunaman haykurqan. Hinan kawsarispa sayariruqtinku qhawaqkunaqa sinchitapuni mancharikurqanku.
66011012	Hanaq pachamanta nimuqninku huk ancha kunkayoqtataqmi uyarirqanku. Chay kunkataqmi nimurqan: ‘¡Kayman wichamuychis!’ nispa. Hinan phuyu chawpipi hanaq pachaman wicharipurqanku. Awqankunataqmi paykunata rikusharqanku.
66011013	Chay orasllapitaqmi, huk hatun pacha chhaphchikuy karqan. Hinan llaqtamanta chunka kaq partin thunikurqan. Chay pacha chhaphchikuyhawataqmi, qanchis waranqa runakuna wañupurqanku. Wakinkunataqmi mancharikuspa, hanaq pacha Diosta yupaycharqanku.
66011014	Iskay kaq ay pasaruqtinqa, qhawariy, kinsa kaq ayñataqmi usqhayllaman hamushan.
66011015	Qanchis kaq angelñataqmi kornetanta tokamurqan. Hinan hanaq pachapi kunkayoqkunatapuni uyarikurqan. Chay kunkakunaqa nimurqanmi: ‘Kay pacha qhapaq suyukunaqa Señorninchispañan, hinallataq Cristonpañan kapunku. Paymi wiñaymanta wiñaykama kamachikunqa,’ nispan.
66011016	Diospa ñawpaqenpi kamachikuq tiyanankupi tiyashaq iskay chunka tawayoq kurak runakunataqmi, pampakamaraq k'umuykukuspa Diosta yupaycharqanku.
66011017	Nirqankutaqmi: ‘Tukuy atiyniyoq Señor Dios, grasiastan qoykiku. Kunan kaqpas, qayna kaqpas, hamuq kaqpas qanmi kanki. Hatun atiyniyoq kayniykita hap'ispaykin, ña kamachikushankiña.
66011018	Suyukunapas sinchitan phiñakurqanku. Ichaqa k'arak phiñakuyniykin chayamunña. Wañusqakunata chaninchanayki tiempoqa chayamunñan. Rantiykipi rimaq kamachiykikunaman premio qopunayki tiempoqa chayamunñan. T'aqasqakunamanpas, sutiykita manchakuqkunamanpas premio qopunayki tiempoqa chayamunñan. Huch'uy kaqkunamanpas, hatun kaqkunamanpas, premio qopunayki tiempoqa chayamunñan. Hallp'a pacha chhalluqkunata wañuchipunayki tiempopas chayamullantaqmi,’ nispa.
66011019	Hinallataqmi, hanaq pachapi kashaq Diospa yupaychana wasinpas kicharisqa karqan. Hinan Dios yupaychana wasinpi kashaq rimanakuna arkapas sut'i rikusqapuni karqan. Hinaqtinmi hallp'a pachapi, rayo llipllikiykunapas, kunununuykunapas, pacha t'oqyaykunapas, huk pacha chhaphchikuypas, hinallataq sinchi hatuchachaq chikchipas karqan.
66012001	Hanaq pachapitaqmi, huk hatun señal rikhurimurqan. Hinan huk warmi, intiwan p'achasqa kasharqan. Chakinpa pachanpitaq, killapas kasharqan. Umanpitaqmi, chunka iskayniyoq ch'askakunamanta huk korona kasharqan.
66012002	Wiksallisqa kaspantaqmi, wachakuy nanaywan qaparisharqan. Hinallataqmi wachakunan patapiña kashaspa, sinchitapuni ñak'arisharqan.
66012003	Hinan wak señal hanaq pachapi rikhurimurqan. Qhawariy, huk hatun yawar-puka dragonmi, qanchis umakunayoq, hinallataq chunka waqrakunayoq kasharqan. Dragonpa qanchisnintin umankunataqmi, qorimanta pilluyoqkama kasharqan.
66012004	Chupantaqmi, hanaq pachapi ch'askakunamanta kinsa kaq partinta aysarikuspa, hallp'a pachaman wikch'uykamurqan. Hinan Dragonqa wachakunan patapiña kashaq warmiq ñawpaqenpi sayaykurqan. Warmi wachakuqtin hina, wawanta mikhurapunanpaqmi sayaykurqan.
66012005	Hinan chay warmiqa, huk qhari wawata wachakurqan. Imaynan qelqasqa kashan: ‘Llapa suyukunatan fierro barawan michinqa,’ nispa, (Sal. 2:9) chayman hinataqmi, chay wachakusqan wawaqa Diosman, hinallataq kamachikuq tiyananman hoqarisqa karqan.
66012006	Warmitaqmi, maypichus Diospa wakichipusqan ch'inniq cheqasman ayqekurqan. Waranqa iskay pachak soqta chunka p'unchay mikhuchisqa kananpaqmi, Diosqa chay cheqasta wakichipurqan.
66012007	Hinaqtinmi, hanaq pachapi huk awqa tinkuy qallarirqan. Miguelmi, angelninkunantin dragonpa kontranpi maqanaku- sharqan. Dragonpas angelninkunantin, Miguelpa kontranpi maqanakushallarqantaq.
66012008	Chay dragontaqmi ichaqa, mana churapakuyta atirqanchu. Manataqmi paypaqpas, angelninkunapaqpas hanaq pachapi kampoqa tarikurqanñachu.
66012009	Hinan hatun dragonqa hanaq pachamanta wikch'uykamusqa karqan. Ñawpa mach'aqwayqa paymi. Saqra hinallataq Satanasmi paypa sutinqa. Teqsimuyuntinta q'otuqqa payllataqmi. Payqa hallp'a pachaman wikch'uykamusqan karqan. Hinallataq angelninkunapas, paywan kuska wikch'uykamusqan kallarqankutaq.
66012010	Hinan huk alto kunkata hanaq pachapi uyarirqani. Chay kunkaqa nimurqanmi: ‘Diosninchispa ñawpaqenpi wawqe-pananchiskunata tuta-p'unchay yanqanmanta huchachaqqa wikch'uykapusqañan kapun. Chayraykun, Diosninchispa qespichiynin, atiynin, qhapaq suyun, hinallataq Cristonpa kamachikuyniyoq kayninpas kunan chayamun.
66012011	Wawqe-pananchiskunaqa, Korderoq yawarninpa chawpinta, hinallataq willakusqanku simikunaq chawpintan atiparqanku. Paykunaqa, wañunankukamaraqmi kikinkuq kawsayninkutapas pisicharqanku.
66012012	Chayrayku, hanaq pachakuna, hinallataq chaypi tiyaqkunapas kusikuychis. Saqraqa, pisi tiempollaña paypaq kashasqanta yachasqanraykun, sinchi k'arak phiñakuywanraq uraykamun. Chayrayku, ¡ay! hallp'a pachapi tiyaqkunamantapas, mama-qochapi kawsaqkunamantapas, ¡imaynaraq kanqa!’ nispa.
66012013	Dragonqa, hallp'a pachaman wikch'uykusqaña kasqanta rikukuspantaqmi, qhari wawata wachakuq warmita qatiykacharqan.
66012014	Warmimantaqmi huk hatun ankaq iskay raphrankunata, mach'aqwaypa qayllanmanta ch'inniqman phalananpaq qosqa karqan. Hinan chay ch'inniq cheqaspi, huk tiempota, tiempokunata, hinallataq kuskan tiempotawan mikhuchisqa karqan.
66012015	Mach'aqwaytaqmi, warmiq qhepanman siminmanta mayuta hinaraq unuta aqtumurqan. Chay mayuwantaqmi, warmita apachiyta munarqan.
66012016	Hallp'a pachataqmi, warmita yanaparqan. Hinan hallp'a pachaqa, siminta kicharispan, dragonpa siminmanta aqtumusqan mayuta millp'urapurqan.
66012017	Hinaqtinmi dragonqa, warmiq kontranpi sinchi k'arakta phiñakurqan. Hinan warmiq wakin mirayninkunaq kontranpi, awqa tinkuyta ruwamunanpaq ripurqan. Paykunaqa, Diospa kamachikuynin waqaychaqkuna, hinallataq Jesucristoq willakuynin willakuyniyoqmi kanku.
66013001	Mama-qocha aqo patapi sayaykuqtiytaqmi, huk wak'a animalta mama-qochamanta lloqsimushaqta rikurqani. Chay wak'a animalqa, chunka waqrayoq, hinallataq qanchis umayoqmi karqan. Sapanka waqrantaqmi, qorimanta pilluyoqkama karqan. Chay umankunapitaqmi ichaqa, Diosta k'arakta k'amiq huk suti kasharqan.
66013002	Chay rikusqay wak'a animalqa, leopardoman rikch'akuqmi karqan. Chakinkunapas ukukuq chakin hinan karqan. Simintaqmi leonpa simin hina karqan. Hinan dragonqa, atiynintawan, kamachikuq tiyanantawan, hatun kamachikuyniyoq kaynintawan ima payman qorqan.
66013003	Hinan huk kaq umantaqa wañunanpaq hina k'irisqata rikurqani. Chay wañunanpaq hina k'irintaqmi ichaqa, qhaliyasqa kapurqan. Hinan hallp'a pachantinpiraq, chay wak'a animalta qatikuspanku, utirayarqanku.
66013004	Dragontaqmi, wak'a animalman kamachikuyniyoq kayta qosqa karqan. Chayraykun runakunaqa, dragonta hatuncharqanku. Wak'a animaltapas hatunchallarqankutaq. Hinan nirqanku: ‘¿Pitaq kay wak'a animal hinari kanman? ¿Pitaq paypa kontranpi awqa tinkuy ruwaytari atinman?’ nispanku.
66013005	Hinan, chay wak'a animalmanqa, hatunchakuy simikunata rimananpaq, hinallataq Diosta k'arakta k'aminanpaq atiy qosqa karqan. Chaymantapas, tawa chunka iskayniyoq killantinta, imachus ruwashasqanta ruwananpaq kamachikuyniyoq kay qosqa karqan.
66013006	Hinan Diospa kontranpi k'arakta k'aminanpaq siminta kicharirqan. Hinallataqmi Diospa sutinpa kontranpiwan, Diospaq ruwasqa karpanpa kontranpiwan, hanaq pachapi tiyaqkunaq kontranpiwan ima k'arakta k'amirqan.
66013007	Hinallataqmi, t'aqasqakunaq kontranpi hinalla awqa tinkuyta ruwaspa atipananpaq qosqa karqan. Hinan llapan ayllukunapipas, llaqtakunapipas, wak simi rimaykunapipas, suyukunapipas kamachikuyniyoq kay qosqa kallarqantaq.
66013008	Hallp'a pachapi llapallan tiyaqkunataqmi, payta yupaycharqanku. Paykunaq sutinkun, Korderoq kawsay libronpi mana qelqasqachu kashan. Chay Korderon kay pachaq qallariyninmantapacharaq wañunanpuni karqan.
66013009	Sichus pipas uyariq ninriyoq kan chayqa, uyarichun.
66013010	Sichus pipas presota apanqa chayqa, paypas chay hina preso apasqallataqmi kanqa. Sichus pipas espadawan wañuchinqa chayqa, espadawan wañuchisqallataqmi kanan. T'aqasqakunaq pasiensiayoq kayninkupas, iñiyniyoq kayninkupas chaypunin.
66013011	Chaymantataqmi, hallp'a pachamanta wichamushaq wak wak'a animalta rikurqani. Chay wak wak'a animalqa, borregoq waqrankuna hina, iskay waqrakunayoqmi karqan. Huk dragón hinataqmi rimarqanpas.
66013012	Payqa, ñawpaq kaq wak'a animalpa ñawpaqenpipas, tukuy kamachikuyniyoq kaywan ruwaynintaqa kasqallantataqmi ruwasharqan. Chaytaqa, hallp'a pachapiwan, chaypi tiyaq runakunapiwan, wañunanpaq hina kaq k'irin qhaliyachisqa, ñawpaq kaq wak'a animalta hatunchanankupaqmi kamachikurqan.
66013013	Hatun señalkunata ruwaspantaqmi, hanaq pachamanta hallp'a pachaman, runakunaq ñawpaqenpi ninataraq uraykachimun.
66013014	Paymanmi, ñawpaq kaq wak'a animalpa ñawpaqenpi señalkunata ruwananpaq atiy qosqa karqan. Chay señalkuna ruwasqanwantaqmi, hallp'a pachapi tiyaq runakunata q'otun. Payllataqmi, ñawpaq kaq wak'a animal allinpaq qhawarisqa kananpaq, paypa rikch'ayninta hallp'a pachapi tiyaq runakuna ruwanankupaq kamachikurqan. Chay ñawpaq kaq wak'a animalqa, espadawan k'irisqa kasqanmanta kawsarirampuqmi karqan.
66013015	Hinan, ñawpaq kaq wak'a animalpa rikch'ayninman kawsay samay qonanpaq, chay iskay kaq wak'a animalman atiy qosqa karqan. Chay hinapin, chay ñawpaq kaq wak'a animalpa rikch'ayninqa rimayta atirqan. Hinallataq, paypa rikch'ayninta mana yupaychaqkuna wañuchisqa kanankupaq chay iskay kaq wak'a animalqa kamachikurqan.
66013016	Payllataqmi llapa runakuna, huch'uykunapas, hatunkunapas, qhapaqkunapas, wakchakunapas, kamachikunapas, mana kamachikunapas, paña makinpi, otaq mat'inpi huk markata churachikunankupaq kamachikurqan.
66013017	Manataqmi mayqenpas, rantiytapas, bendeytapas atirqankuchu. Aswanpas markasqa kaqkunallan atirqanku. Huk niypiqa, ñawpaq kaq wak'a animalpa sutin markayoq, otaq sutinpa yupaynin markayoq kaqkunallan rantiytapas, bendiytapas atirqanku.
66013018	Kaypin yachayqa kashan: Pipas yuyayniyoqqa, ñawpaq kaq wak'a animalpa yupayninta yupachun. Chay yupayqa huk runaq yupayninmi. Chay yupayqa soqta pachak soqta chunkan soqtayoqmi.
66014001	Qhawariqtiytaqmi, chayllaman, Korderoqa Sión orqo patapi sayasharqan. Korderowantaqmi, pachak tawa chunkan tawayoq waranqa runakuna kasharqanku. Paykunan Korderoq sutinwan, hinallataq Yayanpa sutinwanpas mat'inkupi qelqasqa kasharqanku.
66014002	Hinan, hanaq pachamanta huk kunkata, askha unukunaq phaqchayninta hina, hinallataq hatun pacha t'oqyayta hina uyarirqani. Chay uyarisqay kunkaqa, arpa tokaqkunapas arpankuta tokashankuman hinaraqmi karqan.
66014003	Pachak tawa chunkan tawayoq waranqa runakunaqa, kamachikuq tiyanaq ñawpaqenpi, tawantin kawsashaqkunaq ñawpaqenpi, hinallataq kurak runakunaq ñawpaqenpipas huk mosoq takitan takisharqanku. Chay takitaqa, manan pipas yachayta atirqankuchu. Aswanpas hallp'a pachantinmanta pachak tawachunkan tawayoq waranqa rantipapusqa kaqkunallan takiytaqa atirqanku.
66014004	Paykunaqa manan hayk'aqpas warmikunawan qhellichakurqankuchu, aswanpas mana warmi reqsiqkunan karqanku. Paykunaqa, Kordero maytaña riqtinpas, payta qatikuqkunan kanku. Paykunan Diospaqpas, Korderopaqpas, runakunapuramanta rantipapusqa aswan allin rurukunaqa karqanku.
66014005	Diospa kamachikuq tiyanan ñawpaqenpipas, mana ima qhelliyoqmi kanku. Chaymi paykunaq rimasqankupiqa, ima llullakuypas manapuni tarikurqanchu.
66014006	Hinan wak angelta, kuskan hanaq pachapi phalashaqta rikurqani. Payqa, hallp'a pachapi tiyaq runakunaman willananpaq, wiñay allin willakuyniyoqmi karqan. Hinan llapan suyukunaman, llapan ayllukunaman, llapan wak simi rimaypi rimaqkunaman, hinallataq llapan llaqtakunamanpas willasharqan.
66014007	Hinan ancha kunkayoqtapuni nirqan: ‘¡Diospa taripaynin orasqa chayarqamunñan! Chayrayku, Diosta manchakuychis, hinallataq hatunchaychis. Paymi hanaq pachatapas, hallp'a pachatapas, mama-qochatapas, pukyukunatapas kamarqan. Payllatapuni yupaychaychis,’ nispa.
66014008	Hinan iskay kaq wak angelpas qatikusharqan. Nirqantaqmi: ‘¡Hatun Babilonia llaqtaqa urmaykapunñan! ¡Arí, urmaykapunñan! Chay llaqtan, paypa qhellipi puriynin phiñakuy binota, llapa suyukunaman ukyachirqan,’ nispa.
66014009	Kinsa kaq wak angelpas paykunatan qatikushallarqantaq. Hinan ancha kunkayoqtapuni nillarqantaq: “¡Pillapas ñawpaq kaq wak'a animaltapas, rikch'aynintapas yupaychaq, hinallataq mat'inpi, otaq makinpi markachikuqqa kanmanmi.
66014010	Sichus chay hina kanman chayqa, paypas Diospa k'arak phiñakuynin qeronman hich'asqaña kashaq mana chhaqrusqa binomantaqa ukyallanqataqmi. Hinaspataqmi ch'uya angelkunaq ñawpaqenpi, hinallataq Korderoq ñawpaqenpipas asufriyoq ninapi ñak'arichisqa kanqa.
66014011	Ñak'arichisqa kasqanku q'oshñitaqmi, wiñaypa wiñayninpaq q'oshñimushallanpuni. Ñawpaq kaq wak'a animaltapas, hinallataq paypa rikch'aynintapas yupaychaqkunataqmi, tutantin, p'unchaynintin chay ñak'ariymanta mana samaykunkuchu. Nitaq chay ñawpaq kaq wak'a animalpa sutinwan markasqa kaqkunapas samaykullankutaqchu.
66014012	Chaypin t'aqasqakunaq pasiensiakuyninqa kashan. Paykunaqa, Diospa kamachikuyninkunata, hinallataq Jesuspa iñiynintan waqaycharqanku,’ nispa.
66014013	Hinan hanaq pachamanta, huk kunkata uyarirqani. Chay kunkataqmi nimurqan: ‘Kayta Qelqay: “Kunanmanta ñawpaqman, wañukapuspa Señorpi wañukapuqkunaqa, kusisamiyoqmi,” nispayki. Chayraykun, Santo Espiritupas nin: “Arí, paykunaqa sinchi llank'ayninkumanta samaripunqakun. Ruwasqankunapas paykunallawanpunin kashanqa,” nispan,’ nispa.
66014014	Qhawarillarqanitaqmi. Hinan chayllaman, huk yuraq phuyo chaypi kasharqan. Chay phuyo patapitaqmi huk runa tiyasharqan. Chay runaqa, Runaq Churinman rikch'akuqmi karqan. (Dan. 7:13) Hinan umanpiqa, qorimanta huk korona churaykusqa kasharqan. Makinpitaqmi, huk filochasqa ichhunata hap'isharqan.
66014015	Wak angelñataqmi, Dios yupaychana wasimanta lloqsimurqan. Hinan phuyo patapi tiyashaqman ancha kunkayoqtapuni waqyakuspa nirqan: ‘Hallp'a pacha chakra poqosqaña kashasqanraykun, ichhupuna tiempoqa chayamunña. Chayrayku ichhunaykiwan ichhupullayña,’ nispan.
66014016	Phuyo patapi tiyashaqtaqmi, hallp'a pachata ichhunanwan ichhurqan. Hinan hallp'a pachaqa ichhusqa kapurqan.
66014017	Hinan, wak angelpas, hanaq pachapi kashaq Dios yupaychana wasimanta lloqsimullarqantaq. Paypas, filochasqa ichhunata aparikuspanmi lloqsimurqan.
66014018	Altarmantataqmi, ninata kamachiq wak angelpas lloqsimullarqantaq. Hinan filochasqa ichhunayoq angelta ancha kunkayoqtapuni waqyarqan. Nirqantaq: ‘Ubaskunaqa ñan poqosqaña kashan. Chayrayku, filochasqa ichhunaykiwan hallp'a pachaq rurusqan ubaskunata wit'umpullayña, nispan.
66014019	Hinaqtinmi, angelqa ichhunanwan hallp'a pachata ichhurqan. Hinan hallp'a pachamanta ubaskunatapas wit'umpurqan. Ubastataqmi, Diospa k'arak phiñakuy hatun sarunan t'oqoman wikch'uykurqan.
66014020	Chay ubas saruna t'oqoqa, llaqtamanta hawapin kasharqan. Chaypitaqmi, ubasqa sarusqa karqan. Hinan chay saruna t'oqomanta lloqsimuq yawarqa, kaballokunaq frenonkamaraq ayparqan. Wask'anmantaqmi yaqapas waranqa soqta pachak estadiokunata hina mast'arikurqan.
66015001	Hinan hatun, hinallataq utirayanapaq wak señalta hanaq pachapi rikurqani. Qanchis angelkunan, qhepa kaq qanchis plagakunayoq kasharqanku. Chaykunawantaqmi, Diospa k'arak phiñakuyninqa hunt'akun.
66015002	Ninawan chhaqrusqa qespimanta huk qochata hinan rikurqani. Hinan wak'a animalta, rikch'ayninta, markanta, hinallataq sutinkuq yupayninta atipaqkunata rikullarqanitaq. Chay atipaqkunataqmi, qespimanta qocha patapi, Diospa arpankunata hap'iyukuspa sayasharqanku.
66015003	Hinan Diospa kamachin Moisespa takintawan, Korderoq takintawan takisharqanku. Nirqankutaq: ‘Tukuy atiyniyoq Señor Dios, ancha hatun, hinallataq musphanaraqmi ruwasqaykikunaqa kanku. Ñanniykikunapas chaninpuni, hinallataq cheqaqpunin kanku. Qanllapunin, t'aqasqakunaq Reyninpas kanki. Señor, qan sapallaykin ch'uyaqa kanki.
66015004	Chay hinaqa, ¿pitaq qantari mana manchakusunkimanchu? ¿Pitaq sutiykitari mana hatunchanmanchu? Qanmi chaninchayniykikunatapas rikuchirqanki. Chaymi, llapan suyukunapas ñawpaqeykiman hamuspanku, yupaychasunkiku,’ nispanku.
66015005	Chay imaymanakuna qhepatataqmi qhawarirqani. Hinan, hanaq pachapi kashaq, Diospaq ruwasqa karpaq sut'inchaqninpa t'aqasqa cheqasninqa kicharisqa karqan.
66015006	Chay t'aqasqa cheqasmantataqmi, qanchis plagakunayoq qanchis angelkuna lloqsimurqanku. Paykunaqa, llimphuy linomanta k'ancharishaq pampakama p'achawan p'acharusqakaman kasharqanku. Hinallataqmi qhasqonkupas, qorimanta chumpiwan chumpirusqakama kasharqanku.
66015007	Tawantin kawsaqkunamanta huknintaqmi, qanchis angel- kunaman qorimanta qanchis p'ukukunata qorqan. Chay p'ukukunaqa, wiñaymanta wiñaykama kawsaq Diospa k'arak phiñakuyninwan hunt'aykusqan kasharqanku.
66015008	Hinan chay t'aqasqa cheqasta, Diospa k'anchariyninpa q'oshñin, hinallataq atiyninpa q'oshñin hunt'aykurqan. Hinallataq chay qanchis angelkunaq qanchis plagankuna hunt'akunankama, manapuni pipas Dios yupaychana wasiman haykuytaqa atirqankuchu.
66016001	Hinaqtinmi, t'aqasqa cheqasmantapacha, qanchisnintin angelkunaman ancha kunkayoqtapuni nimushaqta uyarirqani. Chay kunkataqmi nimurqan: ‘Riychis, hinaspa Diospa k'arak phiñakuynin qanchisnintin p'ukukunata hallp'a pachaman hich'aykamuychis,’ nispan.
66016002	Hinan ñawpaq kaq angelqa rispan, p'ukunta hallp'a pachaman hich'aykamurqan. Hinan wak'a animalpa markanwan markachikuq, hinallataq rikch'aynintapas yupaychaq runakunapi asnaq, lliq-nishaq ch'upu onqoy rikhurirqan.
66016003	Iskay kaq angeltaqmi, p'ukunta mama-qochaman hich'aykamurqan. Hinan wañusqa runaq yawarninman hinaraq mamaqochaqa tukupurqan. Llapallan mama-qochapi kawsaqkunataqmi, wañupurqanku.
66016004	Kinsa kaq angeltaqmi, p'ukunta mayukunaman, hinallataq pukyukunaman hich'aykamurqan. Hinan mayukunapas, pukyukunapas yawarman tukupurqanku.
66016005	Unukunata kamachiq angeltaqmi uyarishaqtiy nirqan: ‘Señor, qanmi kankipas, karqankipas, hinallataq ch'uyapuni kanki. Kay imaymanakunatapas chaninninpin chanincharqanki. Chaymi qanqa chaninpuni kanki.
66016006	Chay runakunaqa, t'aqasqakunaq yawarninkuta, hinallataq Diospa rantinpi rimaqkunaq yawarninkutan hich'arqanku. Chaymi qanqa, chay hina ruwanapaq kasqankurayku, yawarta ukyanankupaq qorqanki,’ nispa.
66016007	Hinallataqmi, altarmanta wak kunkata uyarirqani. Nimurqantaq: ‘Cheqaqtapuni, tukuy atiyniyoq Señor Dios, chaninchayniykikunaqa cheqaqpuni, hinallataq chaninpunin kanku,’ nispa.
66016008	Tawa kaq angeltaqmi, p'ukunta intiman hich'aykurqan. Hinan runakuna ninawan ruphachisqa kanankupaq, intiman atiy qosqa karqan.
66016009	Hinan runakunaqa, ninaq sinchi qanqeyninwan rupha- pusqa karqanku. Hinallataqmi, chay plagakunapi munaychakuq Diospa sutinta k'arakta k'amirqanku. Chay tukuywanpas ichaqa, Diosta hatunchanankupaq manapunin yuyaymanqa kutirikurqankuchu.
66016010	Phisqa kaq angeltaqmi, p'ukunta wak'a animalpa kamachikuq tiyananman hich'aykurqan. Hinan qhapaq suyunqa, laqha-tutayaqman tukupurqan. Runakunataqmi, nanaymanta qallunkutaraq k'utukurqanku.
66016011	Nanayninkurayku, hinallataq asnaq lliq-nishaq ch'upu onqoyninkuraykun, hanaq pacha Diosta k'arakta k'amirqanku. Ichaqa manapunitaqmi mana allin ruwayninkumantaqa yuyayman kutirikurqankuchu.
66016012	Soqta kaq angeltaqmi, p'ukunta Éufrates hatun mayuman hich'aykurqan. Hinan, inti lloqsimuy lado reykunaq ñanninku wakichisqa kananpaq, chay Éufrates mayuq ununqa ch'akirapurqan.
66016013	Hinallataq, Dragonpa siminmantawan, wak'a animalpa siminmantawan, falso profetaq siminmantawan ima, k'ayraman rikch'akuq kinsa qhelli supaykunata lloqsimushaqta rikurqani.
66016014	Paykunaqa, señalkunata ruwaq supaykunaq espiritunkunan kanku. Paykunaqa, hallp'a pachantinpi tiyaq runakunatawan, reykunatawan ima, tukuy atiyniyoq Diospa hatun p'unchayninpi awqa tinkuyman huñumunankupaqmi lloqsinku.
66016015	Ñoqa Jesusmi nini: ‘Qhawariy, ñoqaqa suwa hinan hamushani. Pipas rikch'ashallanpuni, hinallataq mana q'alalla purishananpaq p'achanta waqaychakuqqa kusisamiyoqmi. Chay hinapin runakunaqa, p'enqayninta mana rikunqakuchu,’ nispay.
66016016	Hinan hebreo simipi Armagedón nispa sutiyasqa cheqasman kamachikuqkunaqa huñumusqa karqanku.
66016017	Qanchis kaq angeltaqmi, p'ukunta wayrantakama hich'aykamurqan. Hinan hanaq pachapi kashaq t'aqasqa cheqasmanta, hinallataq Diospa kamachikuq tiyananmanta huk kunkayoqta waqyakamurqan. Nimurqantaq: ‘¡Hunt'asqañan kashan!’ nispa.
66016018	Hinan rayo lliphllikiykuna, pacha t'oqyaykuna, kunununuykuna, hinallataq huk hatun pacha chhaphchikuy karqan. Chay hina, hatun pacha chhaphchikuyqa, kay hallp'a pachapi runaq kasqanmantapacha manapunin hayk'aqpas karqanchu.
66016019	Chay hatun llaqtataqmi kinsaman ch'eqtakurqan. Suyukunapi hatun llaqtakunataqmi urmaykapurqanku. Hinan hatun Babilonia llaqtaqa, Diospa sinchi k'arak phiñakuyninwan hunt'aykusqa binoyoq qerota chaskinanpaq, Diospa ñawpaqenpi yuyarisqa karqan.
66016020	Hinaqtinmi, llapan islakunaqa ayqekurqanku. Hinallataq orqokunapas, manaña kapurqankuñachu.
66016021	Hanaq pachamantataqmi, yaqapas huk talentota hina llasaq sinchi hatun chikchi runakunaman chayamurqan. Chay chikchi plagaqa sinchi hatunpunin karqan. Chayraykun, chay chikchi plagahawa runakunaqa Diosta k'arakta k'amirqanku.
66017001	Hinaqtinmi, qanchis p'ukukunata hap'iq, qanchis angelkunamanta huknin hamuspa, ñoqawan rimarqan. Niwarqantaq: ―Kayman hamuy, hinaspa askha unu patapi tiyashaq sinchi qhellipi puriq warmiq huchachasqa kasqanta rikuchisayki.
66017002	Paywanmi, hallp'a pachantinpi reykunaqa, qhelli puriypi purirqanku. Hinallataq hallp'a pachantinpi tiyaq runakunapas, qhellipi puriynin binowan macharqanku, nispa.
66017003	Hinaqtinmi angelqa, ch'inniqman Espiritupi pusawarqan. Hinan huk yawar-puka wak'a animalpi sillaykusqa kashaq huk warmita rikurqani. Chay wak'a animalqa, Diosta k'arakta k'amiq sutikunawan hunt'aykusqan kasharqan. Hinallataq, qanchis umakunayoq, chunka waqrakunayoq iman karqan.
66017004	Chay warmiqa, sani-puka, hinallataq yawar-puka p'achawan p'acharusqan kasharqan. Hinallataqmi, qoriwan, umiña rumikunawan, hinallataq perlakunawan achalarusqa kasharqan. Makinpitaqmi, qorimanta qerota hap'isharqan. Chay qeroqa, millakuykunawan, hinallataq millay qhellipi puriykunawan hunt'aykusqan kasharqan.
66017005	Mat'inpitaqmi huk pakasqa yachayniyoq suti qelqasqa kasharqan. Nirqantaq: HALLP'A PACHANTINPI MILLAKUYKUNAQ, HINALLATAQ QHELLIPI PURIQ WARMIKUNAQ MAMAN HATUN BABILONIA, nispa.
66017006	Hinan warmita, t'aqasqakunaq yawarninwan, hinallataq Jesusrayku wañuqkunaq yawarninwan machashaqta rikurqani. Rikuruspaytaqmi, may hatun utirayaywan utirayasqa qhepakurqani.
66017007	Hinan angelqa niwarqan: ‘¿Imanaqtintaq utirayasqari kashanki? Ñoqan, chay warmimantawan, q'epiqnin qanchis umakunayoq, hinallataq chunka waqrakunayoq wak'a animalmantawan pakasqa yachayta sut'inchasayki.
66017008	Rikusqayki wak'a animalqa, karqanmi, kunantaq manaña kanñachu. Wañuy ñak'ariyninman rinanpaqmi, chinkay-chinkay ukhu pachamanta lloqsimunanpaqña kashan. Chay wak'a animalqa, karqanmi, kunantaq mana kanñachu, qhepamantaqmi ichaqa, kanqa. Hallp'a pachantinpi tiyaq runakuna payta rikuruspankutaqmi, muspharinqaku. Chay runakunaq sutinkun, kay pachaq qallariyninmantapacha kawsay libropiqa manapuni qelqasqachu kashan.
66017009	Yachayniyoq kaq yuyayqa, kaypin kashan. Chay qanchis umakunaqa, qanchis orqokunan kanku. Chay orqokuna patapitaqmi, chay warmiqa tiyashan.
66017010	Hinallataqmi chay qanchis umakunaqa, qanchis reykuna kanku. Paykunamanta phisqa reykunaqa urmaykapunkuñan. Huk kaqmi, kunan kashanña. Huk kaqtaqmi, manaraq hamunraqchu. Hamuqtintaqmi ichaqa, huk pisi tiempollapaq qhepakunanpuni kashan.
66017011	Chay wak'a animalqa karqanmi, kunantaq mana kanñachu. Pusaq kaq reyqa payllataqmi. Payqa, qanchisnintin reykunamanta hukninmi. Hinan wañuy ñak'ariyman rishan.
66017012	Chay rikusqayki chunkantin waqrakunataqmi, qhapaq suyuta manaraq chaskiq chunka reykuna kanku. Ichaqa, wak'a animalwan kuskan, huk orallapaq, rey hina kamachikuyniyoq kayta chaskinqaku.
66017013	Paykunaqa ch'ulla yuyaykuyllayoqmi kanku. Hinan atiyninkutapas, kamachikuyniyoq kayninkutapas, wak'a animalman hap'iykachipunqaku.
66017014	Hinan paykunaqa, Korderoq kontranpi awqa tinkuyta ruwanqaku. Korderoqa, señorkunaq Señorninpuni, hinallataq reykunaq Reyninpunin. Chaymi Korderoqa, paykunata atipanqa. Paywan kashaqkunataqmi waqyasqakuna, akllasqakuna, hinallataq hunt'aqkuna kanku,’ nispa.
66017015	Angelqa nillawarqantaqmi: ‘Rikusqayki qhellipi puriq warmiq tiyashasqan chay unuqa, llaqtakuna, ancha askha runakuna, suyukuna, hinallataq wak simi rimaypi rimaqkunan kanku.
66017016	Rikusqayki wak'a animalpa chunka waqrankunaqa, qhellipi puriq warmitan cheqnikunqaku. Paytaqa llapallan kaqninkunata ch'utispankun, q'alallata saqepunqaku. Aychantataqmi mikhupunqaku, puchuqnintataq ninawan kanaykunqaku.
66017017	Diostaqmi, paypa munayninta ruwanankupaq, ch'ulla yuyaylla kanankupaq, hinallataq Diospa simin hunt'akunankama qhapaq suyunkuta wak'a animalman hap'iykachinankupaq paykunaq sonqonkuman churarqan.
66017018	Chay rikusqayki warmiqa, hatun llaqtan. Payqa, hallp'a pachantinpi reykunaq kamachiqninmi,’ nispa.
66018001	Chaykuna qhepatataqmi, hatun kamachikuyniyoq kashaq wak angelta hanaq pachamanta uraykamushaqta rikurqani. Hinan hallp'a pachaqa, chay angelpa k'anchariyninwan k'anchaykusqa karqan.
66018002	Hinan ancha kunkayoqtapuni waqyakurqan. Nirqantaq: ‘¡Hatun Babilonia llaqtaqa urmaykapunmi! ¡Arí, urmaykapunmi! Supaykunaq tiyananmanmi tukupun. Llapan qhelli supaykunaq pakaykukunanmanmi tukupun. Llapa phalaq qhelli animalkunaqpas, runakunaq millakunan phalaq animalkunaqpas pakaykukunanmanmi tukupun.
66018003	Qhellipi purisqan k'arak phiñakuy binonmantaqa, llapan suyukunan macharqanku. Paywantaqmi, hallp'a pachapi reykunapas, qhellipi purirqanku. Hinallataq hallp'a pachapi qhatuqkunapas, paypa ancha qhapaq kayninwan qhapaqyarqanku,’ nispa.
66018004	Hinan hanaq pachamanta wak kunkatapas uyarirqani. Nimurqantaq: ‘Llaqtalláy, huchallikusqankunamanta ama ruwaysikuqmasin kanaykichispaq, hinallataq plagawan ñak'arichisqa kayninkunamanta ama chaskiysikuqmasin kanaykichispaq, chay llaqtamanta lloqsipuychis.
66018005	Huchankunaqa, hanaq pachakamaraqmi tawqaykukurqan. Mana chanin ruwasqankutataqmi Diosqa yuyarin.
66018006	Chay hinaqa, imaynatachus pay qorqasunkichis, chay hinallatataq kutichipuychis. Ruwapusqasunkichisman hina, iskaytawanraq kutichipuychis. Paypa wakichisqan qeronpitaq, iskaytawanraq wakichipuychis.
66018007	Payqa sonqonpin nirqan: “Manan biudachu kani. Nitaqmi hayk'aqpas khuyayta waqasaqchu. Ñoqaqa huk reina hinan tiyashani,” nispa. Chay hinatan, hatunchakuypi, hinallataq qhapaq kaypi kawsarqan. Chayrayku ñak'ariyta, hinallataq khuyay waqayta qoychis.
66018008	Chaninchaqnin Señor Diosqa, atiyniyoqmi. Chayraykun, huk p'unchayllapi wañuy, khuyay waqay, hinallataq yarqay plagakuna payman hamunqa. Hinallataq ninawan kanaykusqapuni kapunqa,’ nispa.
66018009	Chay kunkaqa nillarqantaqmi: ‘Maypachachus Babilonia llaqta kanaykusqa kaqtinmi q'oshñinta rikuspanku, hallp'a pachantinpi reykunaqa, chay llaqtamanta waqanqaku, hinallataq khuyayta llakipakunqaku. Paykunan chay llaqtawan qhellipi purirqanku. Hinallataqmi llaqtaq qhapaq kayninkunapi kawsaysikurqanku.
66018010	Mancharikuymanta karullapi sayaykuspankutaqmi, Babilonia llaqtaq chay hina ñak'arichisqa kasqanta rikunqaku. Ninqakutaq: “Babilonia llaqtamanqa huk orallapiraqmi chaninchasqa kaynin hamurun. Chayrayku kallpasapa, hinallataq hatun Babilonia llaqta, ¡ay, ay qanmanta, imaynaraq kanqa!” nispanku.
66018011	Manañan pipas hallp'a pachapi qhatuqkunaq qhatusqankuta rantikapunkuñachu. Chayraykun paykunaqa, chay Babilonia llaqtamanta waqashanku, hinallataq khuyayta llakipakushanku.
66018012	Chay qhatunakunaqa, qori, qolqe, umiña rumikuna, perlakuna, ancha balorniyoq lino tela, sani-puka tela, seda tela, yawar-puka tela, hinallataq llapan q'apashaq k'ullun karqan. Hinallataqmi llapan ancha balorniyoq marfilmanta, llapan ancha balorniyoq k'ullumanta, kobremanta, fierromanta, marmolmanta imaymana sumaq ruwasqakuna karqan.
66018013	Hinallataqmi kanela, sumaq q'apashaq asnapakuna, insienso, mirra, q'apashaq hawina, bino, aseite, ñut'u hak'u, trigo, wakakuna, obehakuna, kaballokuna, karretakuna, kamachi runakuna, runakunaq kawsayninku ima, karqan.
66018014	Ninqakutaq: “Almaykiq munapayasqan ruruqa, qanmanta t'aqarikapunmi. Llapan sumaq kayniykikunapas, k'anchariyniykikunapas chinkaripunmi. Manataqmi hayk'aqpas chaykunataqa tarinkiñachu,” nispanku,’ nispa.
66018015	Chay kunkaqa nillarqantaqmi: ‘Chay imaymanakunata qhatuspa qhapaqyaqkunaqa, karullapin sayaykunqaku. Hinan chay llaqtaq ñak'arichisqa kasqanmanta mancharisqa kasqankurayku, waqanqaku, hinallataq khuyayta llakipakunqaku.
66018016	Ninqakutaqmi: “¡Ay, ay, hatun llaqtamanta, imaynaraq kanqa! Chay llaqtaqa, ancha balorniyoq telamanta p'achawan, sani-puka p'achawan, hinallataq yawar-puka p'achawanmi p'achakurqan. Payqa, qoriwan, umiña rumikunawan, hinallataq perlakunawanmi achalakurqan.
66018017	Chay hina may hatun qhapaq kaykunapas ch'ulla orallapiraqmi ch'usaqyarqachisqa karqan,” nispanku. Llapallan barko q'ewiqkunapas, llapallan barkopi mamaqochantakama puriqkunapas, barkopi llank'aqkunapas, hinallataq llapallan mama-qochapi llank'aqkunapas karullapin sayaykurqanku.
66018018	Ruphaykachisqa kasqanmanta q'oshñita rikuspankutaqmi, qaparirqanku. Nirqankutaq: “¿Mayqen llaqtapas kay hatun llaqta hinari karqanchu?” nispanku.
66018019	Hinan umanku pataman hallp'ata hach'ikurqanku. Hinallataq waqaspanku, khuyayta llakipayaspanku ima qaparirqanku. Nirqankutaq: “Ch'ulla orallapiraqmi, chay llaqtaqa ch'usaqyarapun. Chayrayku, ¡Ay, ay chay hatun llaqtamanta, imaynaraq kanqa! Chay llaqtaq qhapaq kayninwanmi, mama-qochapi llapan barkoyoqkunapas qhapaqyarqanku.
66018020	¡Hanaq pacha, chay llaqtamanta kusikuy! ¡T'aqasqakunapas, apostolkunapas, hinallataq Diospa rantinpi rimaqkunapas chay llaqtamanta kusikullaychistaq! Diosmi, qankunarayku chay llaqtata huchacharqan.” nispanku,’ nispa.
66018021	Huk atiyniyoq angeltaqmi, huk rumita, yaqapas hatun molino rumita hinaraq, hoqarirurqan. Hinan chay rumita, mamaqochaman wikch'uykurqan. Nirqantaq: ‘Chay hina kallpawanraqmi, Babilonia hatun llaqtaqa ñut'usqa kanqa. Manataqmi hayk'aqpas tarisqañachu kanqa.
66018022	Manañataqmi hayk'aqpas qanpiqa, arpa tukaqkunaq tukasqantapas, tukanakunata tukaqkunaq tukasqantapas, qena tukaytapas, otaq korneta tukaytapas qanpiqa uyarikunqañachu. Nitaqmi qanpiqa, imaymanakuna ruwaq artesanokunapas tarikunqañachu. Nillataqmi qanpiqa, molinokunaq kunununuyninpas hayk'aqpas uyarikunqañachu.
66018023	Llapan suyukunan, layqakuyniykikunawan q'otusqa karqanku. Hinallataq qhatuqniykikunapas hallp'a pachantinpi aswan allin qhawarisqa karqanku. Chayraykun lámparaq k'anchayninpas qanpiqa manaña hayk'aqpas k'anchanqañachu. Manañataqmi hayk'aqpas kasarakunanpaq kashaq qhariq kunkanpas, nitaq kasarakunanpaq kashaq warmiq kunkanpas qanpiqa uyarikunqañachu.
66018024	Chay hatun llaqtapitaqmi, Diospa rantinpi rimaqkunaq, t'aqasqakunaq, hinallataq hallp'a pachantinpi llapan wañuchisqakunaq yawarninkupas tarisqa karqan,’ nispa.
66019001	Chaykuna qhepatataqmi, hanaq pachapi ancha askha runakunaq ancha kunkayoqtapuni, rimasqankuta hina uyarirqani. Nirqankutaqmi: ‘¡Aleluya! Qespichiypas, hatunchaypas, yupaychaypas, atiypas, Señor Diosnillanchispapunin kanku.
66019002	Chaninchayninkunapas cheqaqllapuni, hinallataq chanillanpunin kanku. Diosqa, sinchi qhellipi puriq warmitapas chanincharqanmi. Chay warmiqa, hallp'a pachantinpi runakunatan qhellipi puriyninwan waqllichirqan. Makinwantaqmi, Diospa kamachinkunatapas wañuchirqan. Hinan Diosqa, kamachinkunaq yawarninmanta bengakurqan,’ nispanku.
66019003	Hinan iskay kutinpipas nillarqankutaq: ‘¡Aleluya! Chay llaqtaq q'oshñiynintaqmi, wiñaymanta wiñaykama lloqsimushan,’ nispanku.
66019004	Iskay chunka tawayoq umalliq kurak runakunataqmi, tawantin kawsashaqkunapiwan pampakama k'umuykukuspanku, kamachikuq tiyananpi tiyashaq Diosta yupaycharqanku. Nirqankutaq: ‘¡Ahinapuni kachun! ¡Aleluya!’ nispanku.
66019005	Hinaqtinmi, chay kamachikuq tiyanamanta huk kunkata uyarirqani. Nimurqantaq: ‘Llapallan kamachinkuna, hinallataq payta manchakuqninkuna, hatunkunapas, huch'uykunapas, Diosninchista yupaychaychis,’ nispa.
66019006	Hinan, ancha askha runakunaq kunkayoqta rimasqanta hina uyarirqani. Chay kunkaqa, askha unuq phaqchaynin hinaraq, hinallataq sinchi pacha t'oqyaykunaq kunununuynin hinaraqmi karqan. Nimurqantaqmi: ‘¡Aleluya! ¡Tukuy atiyniyoq Señor Diosninchismi kamachikushan!
66019007	Q'ochukusunchis, kusikusunchis, hinallataq Diosninchisman yupaychayta qosunchis. Korderoq kasarakuyninmi chayaramunña. Paywan kasarakunanpaq kashaq warmipas, wakichikunñan,’ nispa.
66019008	Kasarakunanpaq kashaq warmimantaqmi, llimphuy, k'ancharishaq, ancha balorniyoq lino telamanta p'achawan p'achakunanpaq qosqa karqan. Chay ancha balorniyoq lino telaqa, t'aqasqakunaq allin ruwayninkunan kanku.
66019009	Angeltaqmi niwarqan: ‘Kayta qelqay: “Korderoq kasarakuy senanman waqyasqa kaqkunaqa, kusisamiyoqmi kanku,” nispayki,’ nispa. Chaymantapas nillawarqantaqmi: ‘Chay simikunaqa, Diospa cheqaq siminkunan kanku,’ nispa.
66019010	Hinan ñoqaqa, yupaychanaypaq angelpa chakinpa kasqan pampapi pampakama k'umuykukurqani. Paytaqmi ichaqa, niwarqan: ‘¡Qhawariy, amapuni chaytaqa ruwaychu! Ñoqaqa kamachimasillayki, hinallataq Jesusmanta willakuyniyoq kaq wawqe-panaykikunaq kamachimasillanmi kani. Profetisay sonqoyoq kayqa, Jesusmanta willakuymi. Chayrayku, ¡Diosllatapuni yupaychayqa!’ nispa.
66019011	Hinan, hanaq pachata kicharayashaqta rikurqani. Chayllamanmi, huk yuraq kaballoqa chaypi kasharqan. Chay kaballopi sillakuqnintaqmi, Hunt'aq, hinallataq Cheqaq sutiyasqa karqan. Payqa, chanin kaywanmi chaninchan, hinallataq awqa tinkuytapas ruwan.
66019012	Ñawinkunaqa, yawrashaq nina hinan karqan. Umanpitaqmi, askha qorimanta koronakuna kasharqan. Paypitaqmi, huk suti qelqasqa kasharqan. Chay sutitaqa, manan pipas yacharqanchu. Aswanpas pay sapallanmi yacharqan.
66019013	Hinallataqmi yawarman challpusqa p'achakunawan p'acharusqa kasharqan. DIOSPA SIMIN nisqa sutiwan sutichasqataqmi karqan.
66019014	Hanaq pachapi kashaq ejersitokunataqmi, yuraq kaballopikama payta qatikusharqanku. Paykunaqa, llimphuy, yuraq, ancha balorniyoq lino telamanta p'achawan p'acharusqakaman kasharqanku.
66019015	Suyukunata k'irinanpaqtaqmi, huk afilasqa espada siminmanta lloqsimusharqan. Hinan payqa, fierro barawan kamachikunqa. (Sal. 2:9) Paymi, Tukuy Atiyniyoq Diospa phiñakuynin, hinallataq k'arak phiñakuynin ubas saruna t'oqopi sarunqa.
66019016	P'achanpiwan, chakanpiwan imataqmi huk suti qelqasqa kasharqan. Nirqantaq: REYKUNAQ REYNIN, HINALLATAQ SEÑORKUNAQ SEÑORNIN, nispa.
66019017	Hinallataqmi, huk angelta intipi sayashaqta rikurqani. Paymi, hanaq pacha chawpipi phalashaq llapan phalaq animalkunata, ancha kunkayoqtapuni waqyakurqan. Nirqantaq: ‘¡Diospa hatun mikhuna fiestanman hamuychis, hinallataq huñukamuychis!
66019018	Reykunaq, tribunokunaq, atiyniyoqkunaq, kaballokunaq, hinallataq kaballopi sillakuqkunaq aychankunatapas mikhunaykichispaq hamuychis. Llapan mana kamachi kaqkunaqtapas, kamachi kaqkunaqtapas, hatunkunaqña kaqtinpas, otaq huch'uykunaqña kaqtinpas, paykunaq aychanta mikhunaykichispaq hamuychis,’ nispa.
66019019	Hinan wak'a animalta, hinallataq hallp'a pachapi reykunata ejersitontinta huñuykusqata rikurqani. Paykunaqa, kaballopi sillaykusqa kashaqpa kontranpiwan, ejersitonpa kontranpiwan ima awqa tinkuyta ruwanankupaqmi huñuykusqa kasharqanku.
66019020	Chay wak'a animaltaqmi, paypa ñawpaqenpi señalkunata ruwaq falso profetapiwan kuska, hap'isqa karqanku. Chay falso profetaqa, señalkuna ruwasqanwanmi, wak'a animalpa markanta chaskiqkunata, hinallataq rikch'ayninta yupaychaqkunatapas q'otusqa karqan. Hinaqtinmi, wak'a animalqa, falso profetapiwan kuska, asufriwan yawrashaq nina qochaman kawsashaqkama wikch'uykusqa karqanku.
66019021	Wakinkunataqmi llapallanku, kaballopi sillaykusqa kashaqpa siminmanta lloqsimuq espadawan wañuchisqa karqanku. Llapan phalaq animalkunataqmi, wañusqakunaq aychanwan anchatapuni saksaykurqanku.
66020001	Hinan huk angelta hanaq pachamanta uraykamushaqta rikurqani. Paymi chinkay-chinkay ukhu pachaq llabentawan, huk ancha hatun kadenatawan makinpi hap'isharqan.
66020002	Hinan chay angelqa, dragonta hap'ispan, waranqa watapaq watarqan. Chay dragonqa ñawpa mach'aqway, saqra, hinallataq Satanasmi.
66020003	Hinan waranqa wata hunt'akunankama, manaña suyukunata q'otushananpaq, chinkay-chinkay ukhu pachaman wikch'uykuspa wisq'aykurqan. Sellowantaqmi selluykurqan. Chay waranqa wata hunt'akuqtintaqmi, huk pisi tiempollapaq kacharisqapuni kanan kanqa.
66020004	Hinan kamachikuq tiyanakunata rikurqani. Chay tiyanakunapitaqmi, chaninchanankupaq qosqa kaqkuna tiyaykurqanku. Hinallataqmi, Jesusmanta willakusqankurayku, Diospa siminraykupiwan umanku qhorusqa kaqkunaq almankutapas rikullarqanitaq. Paykunaqa, wak'a animaltapas, rikch'aynintapas manan hatunchasqakuchu karqan. Manallataqmi mat'inkupipas, makinkupipas wak'a animalpa markantaqa chaskisqakuchu karqan. Paykunan kawsarimpuspa, Cristowan kuska waranqa watata kamachikurqanku.
66020005	Chayqa, ñawpaq kaq kawsarimpuymi. Wakin wañusqakunataqmi ichaqa, waranqa wata hunt'akunankama mana kawsarimpurqankuchu.
66020006	Pikunachus ñawpaq kaq kawsarimpuypi kawsarimpuqkunaqa kusisamiyoqmi, hinallataq ch'uyapunin kanku. Iskay kaq wañuyqa manan paykunamanta munaychakunqañachu. Aswanmi Diospa, hinallataq Cristoq saserdotenkuna kanqaku. Hinaspataq Cristowan kuska waranqa watata kamachikunqaku.
66020007	Chay waranqa wata hunt'akuqtintaqmi, Satanasqa preso kasqanmanta kacharisqa kanqa.
66020008	Hinan hallp'a pachaq tawantin k'uchunkunapi kashaq suyukunata q'otunanpaq lloqsinqa. Chay Gog, hinallataq Magog suyukunatataqmi, awqa tinkuypaq huñumunqa. Paykunaq yupayninkuqa mama-qochapi aqo t'io hinaraqmi.
66020009	Hallp'a pachaq tukuy muyuriqninmanta lloqsimuspankutaqmi, t'aqasqakunaq kampamentonta, hinallataq Diospa munakusqan llaqtata muyuykurqanku. Hinan Diospa ninan hanaq pachamanta uraykamuspa paykunata rupharapurqan.
66020010	Chay q'otuqninku saqrataqmi asufriyoq nina qochaman wikch'uykusqa karqan. Chaypitaqmi wak'a animalpas, falso profetapas kasharqanku. Hinan tutantin, p'unchaynintin wiñaywiñaypaq ñak'arichisqa kanqaku.
66020011	Hinaqtinmi huk ancha hatun yuraq kamachikuq tiyanata, hinallataq chaypi tiyashaqtapas rikurqani. Hinan paypa ñawpaqenmanta hallp'a pachapas, hanaq pachapas ayqekurqanku. Manataqmi paykunapaqqa may cheqaspas tarikurqanñachu.
66020012	Hinan wañusqa kaqkunataqa, hatunkunatapas, huch'uykunatapas, Diospa ñawpaqenpi sayashaqta rikullarqanitaq. Librokunataqmi kicharisqa karqanku. Hinallataqmi wak libropas kicharisqa kallarqantaq. Chay libroqa, kawsay libron karqan. Hinan wañusqa kaqkunaqa, librokunapi ruwasqanku qelqasqa kasqanman hina chaninchasqa karqanku.
66020013	Mama-qochataqmi, paypi wañusqa kaqkunata qopurqan. Hinallataqmi wañuypas, Hadespas paykunapi wañusqa kashaqkunata qopurqanku. Hinan sapanka hukninkupas imakunachus ruwasqankuman hina chaninchasqa karqanku.
66020014	Wañuypas, Hadespas nina qochaman wikch'uykusqan karqanku. Chay nina qochaqa, iskay kaq wañuymi.
66020015	Chay kawsay libropi mana qelqasqa kaqkunataqmi, nina qochaman wikch'uykusqa karqanku.
66021001	Ñawpa hanaq pachapas, ñawpa hallp'a pachapas manañan kapurqanñachu. Mama-qochapas manañan kapurqanñachu. Chayraykun huk mosoq hanaq pachatawan, huk mosoq hallp'a pachatawan rikurqani.
66021002	Ñoqa Juantaqmi, mosoq Jerusalén ch'uya llaqtata, Diospa kasqan hanaq pachamanta uraykamushaqta rikurqani. Chay llaqtaqa, qosanwan kasarakunanpaq wakichisqa sumaq p'acharusqa sipas hinan, uraykamusharqan.
66021003	Hinan hanaq pachamanta huk kunkayoqtapuni uyarirqani. Nimurqantaqmi: ‘Qhawariychis, Diospaq ruwasqa paypa karpanqa runakunawanñan kashan. Hinaqa Diosmi runakunawan tiyanqa. Paykunataqmi Diospa llaqtan kanqaku. Kikin Diostaqmi, paykunawan kashanqa, hinan Diosninkupuni kanqa.
66021004	Diostaqmi paykunaq ñawinkumanta llapan weqeta pichanqa. Hinan ñawpaq kaq imakunachus kaqkunaqa, manañan kapurqanñachu. Chayrayku manaña wañuypas, nitaq waqapakuypas, nitaq waqaypas, nillataq nanaypas kanqañachu,’ nispa.
66021005	Kamachikuq tiyanapi tiyashaqtaqmi nimurqan: ‘Qhawariy, llapan imakunatapas ñoqaqa mosoqyachishanin,’ nispan. Hinan ñoqata nimuwarqan: ‘Kay simikunaqa hunt'aqpuni, cheqaqpunitaqmi. Chayrayku qelqaypuni,’ nispa.
66021006	Nimullawarqantaqmi: ‘¡Ruwasqañan kashan! Ñoqan Alfapas, Omegapas, hinallataq qallariypas, p'uchukaypas kani. Pipas ch'akichikuqmanqa, kawsachiq unu pukyumantan yanqallanmanta ukyachisaq.
66021007	Pipas atipaqqa tukuy imaymanakunatan chaskinqa. Ñoqan paypa Diosnin kasaq. Paytaqmi ñoqaq waway kanqa.
66021008	Ichaqa manchalikunaq, mana iñiqkunaq, millakuy kawsaqkunaq, runa wañuchiqkunaq, qhellipi puriqkunaq, layqakunaq, idolota yupaychaqkunaq, hinallataq llapan llullakunaqpas, asufriyoq yawrashaq nina qochan tupaqninku kanqa. Chay nina qochaqa, iskay kaq wañuymi,’ nispa.
66021009	P'uchukay qanchis plagakunawan hunt'aykusqa kashaq qanchis p'ukukunata hap'ishaq qanchisnintin angelkunamanta huknintaqmi hamurqan. Hinan ñoqawan rimarqan. Niwarqantaq: ‘Kayman hamuy, hinaspa Korderoq kasarakunanpaq wakichisqa kashaq esposanta rikuchisayki,’ nispan.
66021010	Espiritupitaqmi, huk hatun alto orqo pataman pusawarqan. Hinan Diospa kasqan hanaq pachamanta uraykamushaq ch'uya Jerusalén hatun llaqtata rikuchiwarqan.
66021011	Chay hatun llaqtaqa, Diospa hatun k'anchariyninwan k'anchaykusqan kasqa. Hinallataqmi lliphllikiyninpas ancha-anchallaña balorniyoq kaq haspe qespi rumi hinapuni kasqa.
66021012	Hatun alto perqayoqmi kasqa. Hinallataq chunka iskayniyoq hatun punkukunayoq kallasqataq. Chay hatun punkukunapitaqmi, chunka iskayniyoq angelkuna kasharqan. Hinan chay punkukunapiqa, Israelpa wawankunaq, chunka iskayniyoq aylluntinpa sutinkupas qelqasqa kasharqan.
66021013	Kinsa hatun punkukunaqa, inti lloqsimuy lado qhawaqmi kasqa. Kinsa hatun punkukunataq, wichay lado qhawaq, kinsa hatun punkukunañataq, uray lado qhawaq, hinallataq kinsa hatun punkukunapas, inti haykuy lado qhawaq kasqa.
66021014	Hatun llaqtaq perqanqa chunka iskayniyoq teqsikunayoqmi kasqa. Chay teqsikunapitaqmi, Korderoq chunka iskayniyoq apostolninkunaq chunka iskayniyoq sutinku kasqa.
66021015	Ñoqawan rimashaqpa tupuna soqosnintaqmi qorimanta karqan. Chay tupunaqa llaqtata, hatun punkunkunatawan, perqantawan tupunapaqmi karqan.
66021016	Hinan chay llaqtaqa, tawantin ladomanpas sayaypura kasqa. Wask'anmanpas, kinrayninmanpas sayaypuran kasqa. Chay angeltaqmi, tupuna soqoswan tupurqan. Hinan chunka iskayniyoq waranqa estadiokuna hina kasqa. Wask'anmanpas, kinrayninmanpas, sayayninmanpas sayaypuran kasqa.
66021017	Llaqtaq perqanta tupuqtintaqmi, pachak tawachunkan tawayoq maki khukuchu karqan. Chay angelpa tupusqanqa, runaq tupunan tupuyllawantaqmi karqan.
66021018	Chay llaqtaq perqantaqmi, haspe rumimanta ruwasqa karqan. Hatun llaqtataqmi ch'uyay-ch'uyayllaña qespi hinaraq, ch'uya qorimanta karqan.
66021019	Hinallataq, chay llaqtaq perqanpa teqsinkunaqa, lliw ancha balorniyoq rumikunawan sumaqchasqan kashasqa. Ñawpaq kaq teqsiqa jaspe rumikunawan, iskay kaqtaq safiro rumikunawan, kinsa kaqtaq ágata rumikunawan, tawa kaqtaq esmeralda rumikunawan sumaqchasqa kasqa.
66021020	Phisqa kaq teqsitaq, ónise rumikunawan, soqta kaqtaq kornalina rumikunawan, qanchis kaqtaq krisólito rumikunawan, pusaq kaqtaq berilo rumikunawan, isqon kaqtaq topasio rumikunawan, chunka kaqtaq krisopraso rumikunawan, chunka hukniyoq kaqtaq jasinto rumikunawan, chunka iskayniyoq kaqtaq amatista rumikunawan sumaqchasqa kasqa.
66021021	Chay llaqtaq chunka iskayniyoq hatun punkunkunaqa, chunka iskayniyoq perlakunan kasqaku. Sapanka hatun punkutaqmi huk perlallamanta ruwasqa kasqa. Hatun kallentaqmi ichaqa, rikukuqlla qespi hina ch'uyanchasqa qorimanta kasqa.
66021022	Chay llaqtapi, Dios yupaychana wasitaqa manañan rikurqaniñachu. Aswanpas, yupaychana wasiqa, Tukuy Atiyniyoq Señor Diospiwan, Korderopiwanmi kasqaku.
66021023	Diospa k'anchariy- ninmi, chay llaqtataqa k'anchaykun. Korderollañataqmi, chay llaqtaq lamparanpas kasqa. Chayrayku, chay llaqtapiqa, manañan intiq k'anchaynintapas, nitaq killaq k'anchaynintapas nesesitakuñachu.
66021024	Chay k'anchaypitaqmi qespisqa suyukunaqa purinqaku. Hinallataqmi hallp'a pachapi reykunapas yupaychayninkutapas, hinallataq hatunchayninkutapas chay llaqtaman apamunqaku.
66021025	Chay llaqtapiqa, manan tutapas kanqañachu. Chaymi hatun punkunkunapas p'unchayqa mana hayk'aqpas wisq'asqañachu kanqa.
66021026	Hinan suyukunaq yupaychayninkupas, hatunchayninkupas chay llaqtaman apasqa kanqa.
66021027	Manapunin ima qhellichaqpas, millakuy kawsaqpas, llullakunapas chay llaqtamanqa haykunqakuchu. Aswanpas Korderoq kawsay libronpi qelqasqakunallan haykunqaku.
66022001	Chaymantataqmi angelqa, kawsachiq unu, kristal hina k'ancharishaq llimphuy mayuta rikuchiwarqan. Chay mayuqa Diospa, hinallataq Korderoq kamachikuq tiyanankumantan lloqsimusharqan.
66022002	Llaqtapi hatun kalleq chawpinpi, mayuq iskay lado kantunkunapi imataq, kawsay mallki kasharqan. Chay mallkiqa, sapa killa ruruspan, chunka iskayniyoq kutita watapi rururqan. Rap'inkunataqmi, suyukunaq hampikunankupaq karqan.
66022003	Manataqmi chaypiqa ñakaypas kanqañachu. Aswanpas Diospa, hinallataq Korderoq kamachikuq tiyananmi chay llaqtapi kashanqa. Hinan kamachinkunaqa payta yupaychanqaku.
66022004	Hinallataq uyantapas rikunqaku. Sutintaqmi mat'inkupi kashanqa.
66022005	Señor Diosmi paykunata k'anchaykunqa. Hinan wiñaypa-wiñayninpaq kamachikunqaku. Chayraykun, chay llaqtapiqa, manaña tutaqa kanqañachu. Nitaqmi lámparaq k'anchaynintapas, nillataq intiq k'anchaynintapas nesesitanqakuñachu.
66022006	Chaymantapas angelqa nillawarqantaqmi: ‘Kay simikunaqa, hunt'aqpuni, cheqaqpunitaqmi kanpas,’ nispa. Diospa rantinpi rimaqkunaq espiritunkuq Señor Diosnintaqmi, usqhaylla imakunachus pasanan kashasqanta kamachinkunaman rikuchinanpaq angelninta kachamurqan.
66022007	Korderotaqmi nin: ‘¡Qhawariy, hamushanin! Kay libropi profetisasqa simikunata kasukuqqa kusisamiyoqmi kanqa,’ nispan.
66022008	Ñoqa Juanmi, chay imaymanakunata uyariqpas, rikuqpas kani. Uyarispa rikuspaytaqmi, rikuchiwaqniy angelpa chakin pampaman payta hatunchanaypaq qonqoriykukurqani.
66022009	Angeltaqmi ichaqa, niwarqan: ‘¡Qhawariy, amapuni qonqorikuwaychu! Ñoqaqa, qanpapas, Diospa rantinpi rimaq wawqeykikunaqpas, kay libropi kashaq simikunata kasukuqkunaqpas kamachimasillanmi kani. ¡Diosllatapuni hatunchay!’ nispan.
66022010	Nillawarqantaqmi: ‘Tiempoqa qayllaykamushanñan. Chayrayku, kay libropi profetisasqa simikunataqa ama selloyraqchu,’ nispa.
66022011	Korderotaqmi nin: ‘Mana chanin kaqta ruwaqqa, hinalla mana chanin kaqta ruwashachun. Hinallataq qhelli kawsaypi kawsaqpas, hinalla qhelli kawsaypi kawsashachun. Chanin kaqta ruwaqtaq ichaqa, chanin kaqllatapuni ruwashachun. Ch'uya kaqpas, aswantaraq ch'uyanchakushachun.
66022012	Qhawariy, premioyta aparikuspaymi, usqhaylla hamushani. Hinan sapanka hukmanpas, maychus ruwasqankuman hina, chay premiota qosaq.
66022013	Ñoqan Alfapas, Omegapas, ñawpaq kaqpas, qhepa kaqpas, qallariypas, p'uchukaypas kani,’ nispa.
66022014	Kawsay mallkimanta mikhuyta atinankupaqwan, chay llaqtaman hatun punkunkunata haykuy atinankupaqwan, p'achankuta t'aqsakuqkunaqa kusisamiyoqmi.
66022015	Ichaqa alqokunapas, layqakunapas, qhellipi puriqkunapas, runata wañuchiqkunapas, idolota yupaychaqkunapas, hinallataq llapan llullakuyllatapuni munaqkunapas, llullakuqkunapas, hawapin qhepakunqaku.
66022016	Korderoqa nimullawarqantaqmi: ‘Ñoqa Jesusmi iñiq t'aqakunaman chay imaymanakunamanta willanasunkichispaq angelniyta kachamurqani. Ñoqan Davidpa saphinpas, mirayninpas, k'anchashaq pacha illariy ch'askapas kani,’ nispa.
66022017	Espiritupiwan, kasarakuq warmipiwanmi ninku: ‘¡Hamullayña!’ nispanku. Pipas uyariqqa, nichun: ‘¡Hamullayña!’ nispa. Hinallataq pipas ch'akichikuqqa, hamuchun. Pipas munaqqa, kawsachiq unumanta yanqallan ukyachun.
66022018	Pikunachus kay libropi profetisasqa simikunata uyariqkunamanmi ñoqaqa allin-allintapuni willani: ‘Sichus pipas kay simikunaman yapanqa chayqa, kay libropi qelqasqa kashaq plagakunatan Diosqa payman yapanqa.
66022019	Sitaqchus pipas kay libropi profetisasqa simikunamanta qechunqa chayqa, Diosmi kawsay libromanta tupaqnintawan, ch'uya llaqtaman haykuynintawan, kay libropi imakunachus qelqasqa kasqanmantawan ima qechupunqa,’ nispay.
66022020	Chay imaymanakunamanta willakuqmi nin: ‘Arí, usqhayllamanmi hamushani,’ nispan. Chay hinaqa, ¡ahinapuni kachun! Arí, Señor Jesús, hamullayña.
66022021	Señorninchis Jesucristoq allinpaq qokuynin llapallaykichiswanpuni kachun. Ahinapuni kachun.
