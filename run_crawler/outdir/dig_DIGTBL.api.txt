40001001	Hino ni adisi ya Jesu Masihi. Iye kala ni chivyazi cha Daudi, na chivyazi cha Brahimu.
40001002	Brahimu wavyala Isaka, Isaka achivyala Jakobo, naye Jakobo achivyala Juda na nduguze.
40001003	Juda achivyala Perezi na Zera, ambao nine yao kala ni Tamari. Perezi kala ni isengbwa wa Hezironi, naye Hezironi achivyala Rami.
40001004	Rami achivyala Aminadabu, Aminadabu achivyala Nashoni, naye Nashoni achivyala Salmoni.
40001005	Salmoni na mchewe Rahabu avyala Boazi, naye Boazi na mchewe Ruthu avyala Obedi, naye Obedi achivyala Jese.
40001006	Jese wakala isengbwa wa Mfalume Daudi. Daudi naye wavyala Selemani na mchetu ambaye kala ni mkpwaza Uria.
40001007	Selemani wavyala Rehoboamu, Rehoboamu achivyala Abiya, naye Abiya achivyala Asa.
40001008	Asa wavyala Jehoshafati, Jehoshafati achivyala Joramu, naye Joramu achivyala Uzia.
40001009	Uzia wakala isengbwa wa Jothamu, Jothamu achivyala Ahazi, naye Ahazi achivyala Hezekia.
40001010	Hezekia wakala isengbwa wa Manase, Manase achivyala Amoni, naye Amoni achivyala Josia.
40001011	Josia wavyala Jekonia na nduguze. Hinyu ndio wakati Ayahudi ariphohalwa achiphirikpwa tsi ya Babeli.
40001012	Bada ya Ayahudi kuhalwa kuphirikpwa Babeli, Jekonia wavyala Shealtieli, naye Shealtieli kala ni isengbwa wa Zerubabeli.
40001013	Zerubabeli wavyala Abiudi, Abiudi achivyala Eliakimu, naye Eliakimu achivyala Azori.
40001014	Azori wavyala Zadoki, Zadoki wakala isengbwa wa Akimu, naye Akimu achivyala Eliudi.
40001015	Eliudi wavyala Eliazari, Eliazari achivyala Mathani, naye Mathani achikala isengbwa wa Jakobo.
40001016	Jakobo wakala isengbwa wa Yusufu, mlumengbwa wa Maryamu. Naye Maryamu wakala ninengbwa wa Jesu, aihwaye Masihi.
40001017	Kpwa hivyo vivyazi vyosi kula Brahimu hadi Daudi ni vivyazi kumi na vine. Kula Daudi hadi Ayahudi kuhalwa kuphiya Babeli ni vivyazi kumi na vine. Bada ya Ayahudi kuhalwa kuphirikpwa Babeli hadi wakati wa kuvyalwa Masihi ni vivyazi kumi na vine.
40001018	Kuvyalwa kpwa Jesu Masihi kpwakala hivi. Maryamu nine wa Jesu ariphokala wende wa Yusufu, kabla taadzangbwe kala phamwenga, waphaha mimba kpwa uwezo wa Roho wa Mlungu.
40001019	Yusufu ariphomanya kukala wendewe ana mimba, wapanga kumricha chisiri-siri kpwa mana kala ni mutu wa haki, naye kayalonda kumuifya.
40001020	Bada ya kuririkana dzambo hiro, malaika wa Mlungu wamuedzera ndosoni, achimuamba, "Yusufu, chivyazi cha Daudi, usiogophe kumhala Maryamu akale mcheo, mana ana mimba kpwa uwezo wa Roho wa Mlungu.
40001021	Iye andadzivugula mwana wa chilume, naye undamuiha Jesu, kpwa kukala iye ndiye ndiyeokola atue kula dambini."
40001022	Phahi gosi higa gahendeka ili neno rogombwa ni Mlungu kutsupira nabii ritimie, roamba:
40001023	"Lolani, mwanamwali andaphaha mimba, andadzivugula mwana wa chilume, nao andamuiha Imanueli." Manage ni, "Mlungu a phamwenga naswi."
40001024	Yusufu aripholamuka usingizini wahenda vira malaika wa Mlungu arivyolagiza. Wamhala Maryamu,
40001025	lakini kayalala naye hadi ariphodzivugula. Wadzivugula mwana wa chilume, ndipho Yusufu achimhasa dzina ra Jesu.
40002001	Phahi, Jesu wavyalwa hiko Bethilehemu, mudzi urio jimbo ra Judea. Siku na hizo, Herode ndiye kala ni mfalume. Bada ya Jesu kuvyalwa, kpwakpwedza atu hiko Jerusalemu, mudzi mkpwulu. Atu hano kala ni ajuzi a nyenyezi kula mlairo wa dzuwa.
40002002	Achiuza, "A kuphi mwana achiyevyalwa, mfalume wa Ayahudi? Sino hwaona nyenyeziye iriphotsembuka na vino hukedza kumuabudu."
40002003	Herode ariphosikira higo, iye phamwenga na atu anji a Jerusalemu ainjirwa ni wasi-wasi sana.
40002004	Phahi waaiha akulu a alavyadzi-sadaka na alimu a Shariya, achiauza, "Masihi andavyalwa kuphi?"
40002005	Nao achimuamba, "Andavyalwa Bethilehemu, mudzi wa Judea kama Mlungu arivyoamba kutsupira kpwa Maandiko ga nabii:
40002006	'Bethilehemu sio mudzi usiofwaha hiko Juda, mana mfalume andatuluka kula kuko, naye andakala mrisa wa atu angu Aiziraeli.' "
40002007	Phahi Herode waaiha njama hara ajuzi a nyenyezi achilonda kumanya hasa ni wakati gani iriphotsembuka hira nyenyezi.
40002008	Naye achiahuma hiko Bethilehemu achiamba, "Phiyani mkamuendze na mchimuona nireherani habari ili nami nkamuabudu."
40002009	Bada ya kusikiza yuya mfalume, agbwira njira achiphiya vyao. Hira nyenyezi ambayo kala akaiona, yatsembuka tsona mbere zao. Ichialongoza hadi ichiima dzulu ya phahali phokala yuya mwana.
40002010	Ariphoiona, atu hinyo ahererwa sana.
40002011	Na bada ya kuinjira mura nyumbani amuona mwana na nine Maryamu, nao achimsujudiya na achimuabudu. Badaye avugula mikoba yao achilavya zawadi za ye mwana za zahabu, uvumba na manemane.
40002012	Nao achikahazwa ndosoni asiuye kpwa Herode, kpwa hivyo achiuya kpwao na njira yanjina.
40002013	Hara atu ariphouka, malaika wa Mlungu wamtsembukira Yusufu ndosoni achimuamba, "Unuka uchimbire phamwenga na hiye mwana na nine mphiye Misiri. Na msagale kuko hadi ndiphokuambirani muuye, mana Herode anamuendza hiye mwana ili amuolage."
40002014	Yusufu wavumbuluka achifunganya, achimhala yuya mwana na nine, achiuka usiku kpwa usiku kuphiya Misiri.
40002015	Nao asagala hiko Misiri hadi Mfalume Herode ariphofwa. Higa gosi gahendeka ili ritimie rira neno ra Mlungu rogombwa ni nabii, roamba, "Nikaiha mwanangu kula hiko Misiri."
40002016	Phahi Herode ariphoona akachengbwa ni hara ajuzi a nyenyezi, watsukirwa sana. Achihuma asikarie hiko Bethilehemu na vidzidzi vya phephi, ili akaolage ana osi a chilume kula mtsanga hadi wa miaka miiri. Mana hangu aambirwe ni hara ajuzi a nyenyezi kala ikatsupa kama miaka miiri kula iriphoonewa.
40002017	Chisha maneno arigogomba Mlungu kutsupira nabii Jeremia gatimia:
40002018	"Sauti yasikirika hiko Rama, ya chiriro na sonono. Raheli anaririra anae na anarema kunyamazwa mana kandaaona tsona."
40002019	Bada ya chifo cha Herode, Yusufu watsembukirwa ni malaika wa Mlungu ndosoni, wakati achere hiko Misiri.
40002020	Achiambwa, "Hala mcheo na mwanao wuuke hipha wuuye Iziraeli, mana hara kala analonda kumuolaga mwana afwa."
40002021	Phahi Yusufu wafunganya achihala mwana na nine achiuya Iziraeli.
40002022	Lakini Yusufu ariphosikira kukala Arikelao, mwana wa Herode, ndiye mtawala wa Judea waogopha kuphiya hiko. Naye bada ya kukahazwa ndosoni waphiya jimbo ra Galilaya,
40002023	ambako wakpwendasagala mudzi wa Nazareti. Gahendeka hivyo ili gara gogombwa ni manabii kuhusu Masihi gatimie. Mana manabii aamba, "Andaihwa Mnazareti."
40003001	Bada ya miaka minji, hiko weru wa jimbo ra Judea kpwatsembuka mutu yeandza kazi ya kuhubiri. Mutu hiye kala anaihwa Johana M'batizadzi.
40003002	Kala achiamba, "Tubuni! Mana Mfalume yela kpwa Mlungu a phephi kpwedzatawala atue."
40003003	Johana ndiye ambaye habarize zagombwa ni nabii Isaya ariphoamba, "Kuna mutu anakota likululu hiko weruni kuaambira atu: 'Tayarishani njira ya Bwana na muigolose.' "
40003004	Johana wavwala vwazi rotengezwa na nyoya za ngamia, na kala achidzifunga mkanda wa chingo chununi. Chakuryache chakala ndzije na asali.
40003005	Phahi atu anji amlunga kula Jerusalemu na jimbo rosi ra Judea na tsi iriyo kanda-kanda ya muho wa Joridani.
40003006	Ariphotubu dambi zao, waabatiza muho wa Joridani.
40003007	Lakini ariphoona Mafarisayo na Masadukayo anji aredza abatizwe, waambira, "Eeh, nyoka mwi! Mnataka kuchimbira adabu ya Mlungu yedzayo bila ya kutubu kpweli! Hiyo siyo sababu ndzuri ya kukala mnataka m'batizwe!
40003008	Ichikala mnataka nikubatizeni, kpwandza galuzani mahendo genu muonyese kukala n'kpweli mkagaluka.
40003009	Na msidzichenge mkaamba, 'Sino huna haki kpwa kukala hu ana a Brahimu.' Nakuambirani kpweli kala Mlungu anaweza kugaluza hata mawe higa gakakala ana a Brahimu.
40003010	Hata vivi sambi hukumu ya Mlungu i tayari, dza mbadzo iriyo tayari kubwaga muhi. Chila muhi usiovyala matunda manono undakatwa utsuphiwe mohoni."
40003011	Ndipho Johana ariphogomba na atu osi, achiamba, "Mimi nakubatizani na madzi, kuonyesa mkaricha dambi zenu. Lakini aredza mutu ambaye ana uwezo zaidi yangu, ambaye mimi sifwaha hata kumvula virahuvye. Naye andakubatizani na Roho wa Mlungu na moho.
40003012	Iye ana lungore mkpwononi, naye andapheha nganu na aitiye chitsagani. Lakini maphephe andagatsupha mohoni, moho usiofwa."
40003013	Chisha Jesu wakpwedza kula jimbo ra Galilaya achiphiya muho wa Joridani kokala Johana, ili akabatizwe.
40003014	Lakini Johana wakahala, achiamba, "Mbona we uredza kpwangu? Mimi ndimi nifwahaye kpwedza kpwako unibatize."
40003015	Ela Jesu achimuamba, "Richa vikale hivyo. Mana hivyo ndivyo hulondwavyo kuhenda ili huhende vira Mlungu alondavyo." Phahi Johana wakubali.
40003016	Jesu ariphomala kubatizwa, watuluka mura madzini. Ariphotuluka tu, mlunguni kpwafwenuka naye achiona Roho wa Mlungu anatserera dza mfwano wa njiya na achedzagbwa dzuluye.
40003017	Chisha kpwatuluka sauti kula mlunguni ichiamba, "Hiyu ni mwanangu nimmendzaye, naye ananihamira sana."
40004001	Alafu Jesu walongozwa ni Roho wa Mlungu kuphiya hiko weruni ili Shetani apate kumjeza.
40004002	Bada ya kufunga siku arubaini usiku na mutsi, Jesu wasikira ndzala.
40004003	Phahi Shetani wamtsolokera achimuamba, "Ichikala kpweli u Mwana wa Mlungu, gaambire gano mawe gagaluke mikahe."
40004004	Lakini achiamba, "Yaandikpwa, 'Atu taaishi kpwa chakurya bahi, ela kpwa chila neno rilaro kpwa Mlungu.' "
40004005	Chisha Shetani wamhala achimphirika hadi Jerusalemu, mudzi mtakatifu, achendamuimisa chirere cha Nyumba ya Kuvoya Mlungu.
40004006	Achimuamba, "Ichikala u Mwana wa Mlungu, tina ugbwe, mana yaandikpwa, 'Mlungu andalagiza malaikae akurinde sawa-sawa,' na, 'Malaikae andakuunula, ili usedze ukakpwala dziwe.' "
40004007	Jesu achimjibu achiamba, "Piya yaandikpwa kukala, 'Usimjeze Bwana Mlunguo.' "
40004008	Chisha Shetani wamhala Jesu hadi dzulu ya mwango mure, achimuonyesa unono wa falume zosi za dunia.
40004009	Naye achimuamba, "Uchinisujudiya n'ndakupha hivi vyosi."
40004010	Phahi Jesu wamuamba, "Niukira hipha, Shetani we! Mana yaandikpwa, 'Muabudu Bwana Mlunguo bahi na umhumikire iye macheye.' "
40004011	Mara mwenga Shetani wamricha, na malaika achedzamterya Jesu.
40004012	Johana kala akatiywa jela. Jesu ariphosikira habari hizo, wauya Galilaya.
40004013	Wauka Nazareti achiphiya Kaperinaumu, mudzi wa kanda-kanda ya Ziya ra Galilaya, piya mudzi hinyo kala u seemu ya Zabuloni na Naftali.
40004014	Higa gahendeka ili ritimie rira neno ra Mlungu rogombwa ni nabii, roamba:
40004015	"Sikizani, mwi atu a tsi za kabila ra Zabuloni na Naftali, tsi zirizo kanda-kanda ya njira ya kuphihira ziyani na kuvuka muho wa Joridani, Sikizani mwi atu msiokala Ayahudi msagalao hiko Galilaya.
40004016	Dzagbwe atu enu anaishi jizani, andaona mwangaza mkpwulu. Tsona dzagbwe anaishi tsi ya chilungu-lungu cha jiza ra chifo, mwangaza undaang'arira."
40004017	Jesu ariphokala hiko Kaperinaumu waandza kuhubiri achiamba, "Tubuni! Mana Mfalume yela kpwa Mlungu a phephi kpwedzatawala atue!"
40004018	Jesu ariphokala ananyendeka kanda-kanda ya Ziya ra Galilaya, waona ndugu airi a chilume, Simoni ambaye piya anaihwa Petero na nduguye Anderea. Atu hinya kala anatsupha chimia ziyani mana kala ni avuvi.
40004019	Phahi waambira, "Nilungani! N'ndakuhendani avuvi a atu."
40004020	Saa iyo-iyo aricha vimia vyao achimlunga.
40004021	Jesu ariphosengera mbere waona ndugu anjina airi, Jakobo na nduguye Johana anangbwa a Zebedayo. Aho na ise yao kala a dauni anashona vimia vyao. Phahi Jesu waaiha.
40004022	Phapho hipho amricha ise yao phamwenga na ro dau, achimlunga Jesu.
40004023	Jesu wanyendeka Galilaya yosi kuno anafundza masinagogini mwao na kutangaza habari ndzuri kuhusu utawala wa Mlungu, na kuphoza atu anji ariokala na makongo na unyonje wa chila aina.
40004024	Ngumaye yavuma na ichienea hadi seemu yosi ya jimbo ra Siria. Atu amrehera akongo a chila aina, a kulumwa sana, a kupagaliwa ni pepho, a chifwafwa na a kuphola vilungo, naye achiaphoza.
40004025	Makundi ga atu anji gamlunga-lunga. Ganjina kala gala mumo Galilaya na kula Dekapoli, ganjina kula Jerusalemu na Judea yosi na ganjina kula seemu ya kuvuka muho wa Joridani.
40005001	Jesu ariphoona atu anazidi kpwedza, wapanda gambani achendasagala. Nao anafundzie achimlunga.
40005002	Chisha achiandza kuafundza, achiamba:
40005003	"Baha adzimanyao kukala ni agayi a chiroho, mana Mlungu andaakubali akale atue.
40005004	Baha asononekao, mana Mlungu andaapha pore.
40005005	Baha apole, mana Mlungu andaapha tsi ikale yao.
40005006	Baha ahirikao na ndzala na chiru ya kuhenda vira Mlungu alondavyo, mana Mlungu andaamvunisa.
40005007	Baha aonerao ayawao mbazi, mana Mlungu andaaonera mbazi.
40005008	Baha ario na moyo safi, mana andamuona Mlungu.
40005009	Baha apatanishao atu, mana andaihwa ana a Mlungu.
40005010	Baha aphahao mashaka kpwa kuhenda vira Mlungu alondavyo, mana Mlungu andaakubali akale atue.
40005011	Baha mwimwi mlaphizwao, mzulumiwao na mzigbwao na chila aina ya uyi kpwa sababu yangu.
40005012	Mana gago mhenderwago ndigo atu arigoahendera manabii ariokala kabla ya mwimwi. Phahi hererwani na mpige njerejere mana Mlungu wakuikirani zawadi kulu hiko mlunguni."
40005013	Jesu waenderera kugomba, "Mwimwi mu munyu wa atu a dunia. Lakini uchibanangika taufwaha na tauweza kuhendwa ukafwaha tsona, ela utsuphiwe uvyogbwe-vyogbwe.
40005014	Mwimwi mu mwangaza umwirikao atu a dunia yosi. Mudzi uriodzengbwa gambani taufwitsika.
40005015	Vivyo hivyo takuna aasaye taa na kuifwinika bakuli, ela nkuyiika dzulu ili chila mmwenga ariye nyumbani aone mwangaza.
40005016	Phahi namwi mwangaza wenu naung'arire atu, ili aone mahendo genu manono na kumtogola Sowe yenu ariye mlunguni."
40005017	"Msifikiriye kukala nákpwedza kugaluza Shariya za Musa na mafundzo ga manabii, hata! Sedzere kugagaluza, ela nakpwedza ili nigatimize.
40005018	Nakuambirani kpweli: Kabla mlunguni na duniani kusika, takuna hata arufu mwenga au seemu ndide ya Shariya ndiyouswa bii hadi yosi ikamilike.
40005019	Kpwa hivyo avundzaye mwenga kahi ya hizi shariya ndide na akafundza ayae kuzivundza andakala mdide kahi za atu a Mlungu. Lakini azigbwiraye na kuzifundza ayae, Mlungu andamtala kukala muhimu kahi za atu a Mlungu.
40005020	Phahi nakuambirani, msiphohenda vira Mlungu alondavyo zaidi ya Mafarisayo na alimu a Shariya, tamndajaliwa kukala atu a Mlungu bii."
40005021	"Mwasikira kukala akare enu aambwa, 'Usiolage mutu!' Na, 'Yeyesi ndiyeolaga myawe andahukumiwa.'
40005022	Lakini mino nakuambirani kukala mutu achireyera myawe, n'lazima ahukumiwe. Azarauye mfuasi myawe anafwaha kuphirikpwa mbere za baraza ra azehe. Na mutu ndiyelaphiza myawe andakala mashakani mana anaweza kuphirikpwa mohoni.
40005023	Phahi uchikala unalavya sadaka kpwa Mlungu, na utambukire kala wamkosera myao,
40005024	iriche mwandzo uphiye mkarye suluhu ndipho wedze ulavye sadakayo.
40005025	Mshitakio achikala anakuphirika kotini phahana naye mapema wakati mchere mo njirani mnaphiya kotini. Mana usiphohenda hivyo andakuphirika kpwa jaji, naye jaji achikuhukumu andakulavya kpwa asikari ukafungbwe jela.
40005026	Nami nakuambira wazi, kundatuluka hadi uriphe faini yosi tse-tse-tse."
40005027	"Mwasikira kukala yaambwa, 'Usizini!'
40005028	Lakini mino ndimi nakuambirani kukala mutu achiona mchetu na achimuaza, phahi hiye ni kukala akazini na yuya mchetu mwakpwe moyoni.
40005029	Ichikala dzitsoro ra kulume ndiro rikuhendaro ukahenda dambi risekule uritsuphe! Mana ni baha ukale na tsongo kuriko mwirio wosi kutsuphiwa mohoni.
40005030	Na ichikala mkpwonoo wa kulume ndio ukuhendao ukahenda dambi, ukate wuutsuphe! Mana baha ukose mkpwono mmwenga kuriko mwirio wosi utsuphiwe mohoni."
40005031	"Piya yaambwa, 'Mutu ndiyemricha mchewe, naamuphe cheti kuonyesa kukala akamricha.'
40005032	Lakini mino nakuambirani kukala, mutu ndiyericha mchewe kpwa sababu yoyosi yanjina isiphokala uzindzi, anamhenda hiye mchetu ahende dambi ya uzindzi achilólwa tsona. Na yeyesi ndiyelóla mchetu hiye piya andakala anazinga."
40005033	"Mwasikira kukala akare enu aambwa, 'Usivundze naziri, ela n'lazima ulavye nazirizo mbere za Mwenyezi Mlungu.'
40005034	Lakini mino nakuambirani kukala: Msilaphe tse. Msilaphe kuhadza mlunguni mana ni chihi cha Mlungu,
40005035	wala kuhadza dunia mana ni phahaliphe pha kuikira magulu. Tsona msilaphe kuhadza Jerusalemu mana ni mudzi wa Mlungu ariye ni Mfalume mkpwulu.
40005036	Piya usilaphe kuhadza chitswacho mana kuweza kugaluza nyere mwenga kukala nyereru wala ikale nyiru.
40005037	Kpwa hivyo uchiamba, 'N'kpweli,' naikale n'vivyo kpweli. Na uchiamba, 'Sivyo,' vikale sivyo. Mana chochosi ndichozidi maneno higa mairi chila kpwa Shetani."
40005038	"Mwasikira kukala yaambwa, 'Mutu achikudunga dzitso nawe mdunge. Achikung'ola dzino nawe mng'ole.'
40005039	Lakini mino nakuambirani, mutu achikuhendera uyi usiriphize. Mutu achikupiga ndzeya hino mgaluzire yanjina nayo apige.
40005040	Na mutu achikushitaki kotini kpwa analonda kuhala shatiro, muphe hata yo kandzuyo.
40005041	Mutu achikulazimisha umtsukurire mzigowe kilomita mwenga, phahi mtsukurire kilomita mbiri.
40005042	Akuvoyaye chitu muphe, na hiye alondaye kukuaphasa usimriche akauka mikono mihuphu."
40005043	"Mwasikira kukala yaambwa, 'Mmendze myao na umzire mvihao.'
40005044	Lakini mino nakuambirani kukala, amendzeni aviha enu na muavoyere ambao anakuzulumuni,
40005045	ili mkale dza Sowe yenu ariye mlunguni. Mana nkuhenda dzuware riang'arire atu anono na ayi, na mvula ikanya kpwa atu a haki na asio haki.
40005046	Kpwani ichikala mnamendza hara anaokumendzani bahi mndaphaha zawadi yani? Mana hata makarani ga kodi nkumendza asena ao!
40005047	Na ichikala mlamusa asena enu bahi, ro jeni rindakala riphi? Mana hata atu asiommanya Mlungu nkuhenda dza vivyo.
40005048	Kpwa hivyo kalani akamilifu, dza Sowe yenu ariye mlunguni arivyo mkamilifu."
40006001	"Dzimanyirireni msedze mkahenda mahendo genu ga haki mbere za atu, ili muonekane mnahenda manono. Mchihenda hivyo, Sowe yenu ariye mlunguni kandakutuzani.
40006002	Kpwa mfwano, wakati unalavya zaka, usimanyise atu anjina uhendaro, dza anafiki anavyohenda ndani ya sinagogi na barabarani, ili atogolwe ni atu. Nami nakuambirani kpweli kukala atu aho aphaha kare zawadi zao.
40006003	Lakini ichikala unalavya zaka, lavya chisiri-siri hata msenao asimanye.
40006004	Naye Sowe, aonaye garigo sirini, andakutuza."
40006005	"Wakati mnavoya msikale dza anafiki. Mana anamendza kuvoya wima ndani ya sinagogi na maganikoni, ili atu aaone. Nakuambirani kpweli kukala atu hinyo aphaha kare zawadi zao.
40006006	Ela wakati unavoya, injira mwako chumbani ufunge mryango, chisha uvoye Sowe usiyemuona. Naye Sowe, aonaye garigo sirini, andakutuza.
40006007	Tsona mnaphovoya msidziayuse na maneno manji dza atu asiomanya Mlungu ahendavyo. Mana nkufikiri kukala mavoyo gao gandasikizwa kpwa sababu ya maneno gao manji.
40006008	Msikale dza atu hinyo, mana Sowe yenu anamanya mlondaro kabla tamdzangbwem'voya.
40006009	Phahi mwimwi voyani hivi: Baba, uriye mlunguni, dzinaro nariogophewe.
40006010	Utawalao nauonekane wazi, na ulondaro rihendeke himu duniani dza irivyo hiko mlunguni.
40006011	Huphe ihi rero chakurya cha kuhutosha.
40006012	Na husamehe makosa gehu, dza viratu hunavyosamehe ahukosao.
40006013	Usihuriche hukatiywa dambini ni Shetani, lakini hutivye na mambo mai.
40006014	Mana mchisamehe ayawenu, Sowe yenu ariye mlunguni piya andakusameheni.
40006015	Lakini msiphosamehe, naye Sowe yenu kandasamehe makosa genu."
40006016	"Wakati mkafunga, msikundze nyuso dza anafiki. Mana atu hinyo nkudziika na sonono ili amanywe kukala akafunga. Nami nakuambirani kpweli kukala atu hinyo aphaha kare zawadi zao.
40006017	Ela uwe uchifunga, singa uso na udzipake mafuha chitswani,
40006018	ili kufungako kusimanywe ni atu, ela kumanywe ni Mlungu bahi ambaye kaonekana. Hipho Sowe aonaye garigo sirini, andakutuza."
40006019	"Msidziikire akiba zenu hipha duniani, ambapho adudu na ng'andu ni kuibananga ama aivi ni kuvundza nyumba akaiya.
40006020	Ela dziikireni akiba hiko mlunguni, ambako takuna adudu wala ng'andu ibanangayo, wala aivi taaweza kufika akaiya.
40006021	Mana hipho uikapho akibayo ndipho ambapho rohoyo inalonda ikale."
40006022	"Matso ni taa ya mwiri. Phahi matso gachikala mazima, mwiri wosi undakala na mwanga.
40006023	Ichikala mwanga ambao ni ukale mwako mwirini taumo, phahi hiro jizare rinakala ra kutisha!"
40006024	"Takuna mutu awezaye kuhumikira matajiri airi. Mana achihenda vivyo, andamendza mmwenga na amzire yuya wanjina. Mmwenga andamhendera kazi vinono na amzarau yuya wa phiri. Tamuweza kuhumikira Mlungu na kuno mnahumikira mali.
40006025	Phahi nakuambirani, msidzitiye wasi-wasi kuhusu maisha genu, kala mndaryani, mndanwani, wala kuhusu miri yenu mndavwalani. Hakika maisha ni muhimu kuriko chakurya, na mwiri ni muhimu kuriko nguwo.
40006026	Lolani nyama a mapha: taaphanda, taavuna, wala taaika chitsagani. Ela Sowe yenu ariye Mlunguni nkuarisa. Dze, mwi si mu a samani kuriko aho?
40006027	Ni ani awezaye kudzienjerezera maisha kpwa kuhenda wasi-wasi, hata dzagbwe ni dzisaa dzimwenga tu?
40006028	Na kuhusu nguwo, kpwa utu wani mna wasi-wasi? Lolani maruwa ga tsakani gameravyo. Tagahenda kazi wala tagashona nguwo,
40006029	ela nakuambirani, hata Mfalume Selemani mwenye na utajiriwe wosi, kayapambwa vinono dza ruwa mwengarapho.
40006030	Eeh, mwi atu mkuluphirao chidide mwi! Ichikala Mlungu anaweza kupamba nyasi ambazo rero mnaziona na muhondo zinatiywa moho, dze si zaidi mwi?
40006031	Kpwa hivyo msikale na wasi-wasi wa kuamba, 'Hundaryani na hundanwani? Wala hundavwalani?'
40006032	Mana gosi higo ni kuendzwa ni atu asiommanya Mlungu, ela Sowe yenu ariye mlunguni anamanya mnataka vitu hivyo.
40006033	Phahi, dzilavyeni kpwa Mlungu Mfalume wenu kpwandza na mhende haki na go ganjina gosi andakuenjerezani.
40006034	Phahi msidzitiye wasi-wasi kuhusu muhondo, mana muhondo indadzimanya yenye. Tabu za siku mwenga zinatosha kpwa siku hiyo."
40007001	"Msihukumu ayawenu, msedze mkahukumiwa ni Mlungu.
40007002	Kpwa sababu mnavyohukumu ayawenu namwi mndahukumiwa vivyo. Na chipimo mpimiracho ayawenu, ndicho ndichopimirwa mwimwi.
40007003	Kpwa utu wani unalola chifusi dzitsoni mwa myao, lakini kuona gongo zima ririro mwako dzitsoni?
40007004	Unawezadze kumuamba myao, 'Hebu nikuuse chifusi mwako dzitsoni,' na kuno una gongo zima mwako dzitsoni?
40007005	Mnafiki we! Andza kutuluza gongo ririro mwako dzitsoni, ndipho undaona vinono hata utuluze chifusi chiricho dzitsoni mwa myao.
40007006	Msitsuphire madiya vitu vya Mlungu gasedze gakakung'atani. Piya msitsuphire nguluwe lulu zenu asedze akazivyoga-vyoga."
40007007	"Voyani namwi mndahewa; endzani namwi mndaphaha; pigani hodi namwi mndavugurirwa.
40007008	Mana avoyaye n'kuhewa, aendzaye nkuphaha, na apigaye hodi nkuvugurirwa.
40007009	Ni yuphi kahi-kahi yenu ambaye mwanawe achim'voya bofulo, andamupha dziwe?
40007010	Hebu achim'voya ng'onda andamupha nyoka?
40007011	Ichikala mwimwi achina-dambi, mnamanya kuapha ana enu vitu vinono, dze si zaidi Sowe yenu ariye mlunguni, iye nkuapha atu vitu vinono osi am'voyao.
40007012	Vyo mlondavyo atu akuhendereni, namwi ahendereni dza vivyo. Mana higo ndigo mafundzo ga Shariya na Maandiko ga manabii."
40007013	"Mchilonda kuona uzima, humirani mryango mphutsu. Mana mryango uphiyao mohoni ni mpana na njiraye i wazi, nao ni anji aihumirao.
40007014	Ela mryango wa kuinjirira uzimani ni mphutsu na njiraye si rahisi, nao aionao na kuigbwira ni achache.
40007015	Dzimanyirireni na manabii a handzo edzao kpwenu kpwa upore dza mang'ondzi lakini mwao mioyoni ni mabawa masiru.
40007016	Mndaamanya kpwa mahendo gao. Mdzangbweona muhi wa miya ukavyala zabibu, hebu mngololi ukavyala tende? Ng'o!
40007017	Phahi, muhi mnono nkuvyala matunda manono, lakini muhi mui nkuvyala matunda mai.
40007018	Muhi mnono tauweza kuvyala matunda mai, na muhi mui tauweza kuvyala matunda manono.
40007019	Chila muhi usiovyalato nkukatwa, ukapigbwa maiyi na kutiywa moho.
40007020	Phahi, manabii a handzo mndaamanya kpwa mahendo gao.
40007021	Si chila mmwenga aniihaye, 'Bwana, Bwana,' andakala mmwenga katika ufalume wangu, ela ni yuya atimizaye alondago Baba ariye mlunguni.
40007022	Siku hiyo ya hukumu anji andaniamba, 'Bwana, sino hwatabiri kpwa uwezoo, piya huchituluza pepho na kuhenda vilinje vinji kpwa uwezoo!'
40007023	Nami n'ndaambira wazi-wazi, 'Sikumanyani tse. Niukirani hipha mwi atu ayi!'
40007024	Kpwa hivyo, chila mutu asikiraye higa maneno gangu na kugalunga andakala dza mutu wa marifwa yedzenga nyumbaye dzulu ya mwamba.
40007025	Phahi mvula iriphonya, miho yafurika, na phuto richiipiga hira nyumba. Lakini taiyagbwa mana kala ikadzengbwa dzulu ya mwamba.
40007026	Ela asikiraye maneno gangu na asigalunge andakala dza mutu mzuzu yedzenga nyumbaye difwirini.
40007027	Phahi mvula iriphonya, miho yafurika, na phuto richiipiga hira nyumba. Nayo ichigbwa na msindo mkpwulu sana."
40007028	Jesu ariphomala kufundza mambo higa, atu osi aangalazwa ni mafundzoge,
40007029	mana wafundza dza mutu ariye na uwezo, wala si dza alimu ao a Shariya.
40008001	Jesu ariphomala kufundza, watserera kula gambani, kuno kundi kulu ra atu kala rinamlunga-lunga.
40008002	Phahi phakala na mutu mmwenga ambaye kala ana mahana. Mutu hiye wakpwedzachita mavwindi mbere za Jesu achimuamba, "Bwana, uchimendza, unaweza kunitakasa."
40008003	Naye Jesu wagolosa mkpwonowe achimguta yuya mutu wa mahana, achimuamba, "Ehe! Nalonda, takasika." Saa iyo-iyo yuya mutu wa mahana achiphola.
40008004	Chisha Jesu achimuamba, "Sikiza, usimuambire mutu yeyesi! Ela phiya ukadzionyese kpwa Mlavyadzi-sadaka, na ulavye sadaka dza viratu Musa arivyolagiza, ili ukale ushahidi kpwa atu kala ukaphola kpweli."
40008005	Badaye, Jesu waphiya mudzi wa Kaperinaumu. Ariphokala anainjira mudzi hinyo, mkpwulu wa jeshi ra Chirumi wamlunga achim'voya amterye.
40008006	Achiamba, "Bwana, mtumishi wangu arere hiko kaya kadziweza, analumwa sana mana ana ukongo wa kuphola vilungo."
40008007	Jesu achimuamba, "Haya nkasikira n'ndakpwedza nimphoze."
40008008	Lakini yuya mkpwulu wa jeshi wamuamba, "Bwana, sifwaha kukukaribisha mwangu nyumbani. Nakuvoya ugombe neno tu, na mtumishi wangu andaphola.
40008009	Mana hata mimi ni tsini ya akulu angu, nami nina asikari ambao a tsini yangu. Nchimuamba mmwenga, 'Phiya phatu fulani!' Anaphiya; na wanjina nchimuamba, 'Ndzoo!' Aredza. Piya nchimuamba mtumishi wangu, 'Henda utu fulani!' Naye anahenda."
40008010	Jesu ariphomsikira, waangalala na achiaambira hara atu kala akamlunga achiamba, "Nakuambirani kpweli kukala sidzangbweona mutu ariye na imani dza ihi mumu tsi ya Iziraeli.
40008011	Nakuambirani kukala atu anji kula mlairo wa dzuwa na mtswerero wa dzuwa andakpwedza karamuni phamwenga na Brahimu, Isaka na Jakobo na atu osi ariotsambulwa ni Mlungu.
40008012	Lakini o Aiziraeli ariotsambulwa ni Mlungu andatsuphiwa kondze jizani ambako andarira na kusaga meno."
40008013	Naye Jesu achimuamba yuya mkpwulu wa jeshi, "Phiya vyako, na indakala uchivyoamini." Naye mtumishiwe achiphola wakati uho.
40008014	Jesu ariphofika nyumbani kpwa Petero, wakpwendakuta mtsedza mchetu wa Petero arere chitandani ana homa kali.
40008015	Wamguta mkpwono yuya mchetu, na homa richiphola; achiunuka achiandza kumhumikira.
40008016	Iriphofika dziloni wareherwa atu anji okala ana pepho; naye achiatuluza pepho kpwa uwezo wa nenore. Piya waphoza atu osi ambao kala ni akongo.
40008017	Phahi gosi higa gahendeka ili ritimie rira neno ra Mlungu rogombwa ni nabii Isaya, roamba, "Wahuusira unyonje wehu na makongo gehu."
40008018	Phahi Jesu ariphoona kukala kundi kulu ra atu rikamzunguluka, waambira anafundzie avuke ng'ambo ya ziya.
40008019	Saa iyo-iyo mwalimu mmwenga wa Shariya waphiya kpwa Jesu achendamuamba, "Mwalimu, mino n'ndakulunga kokosi ndikophiya."
40008020	Jesu wamuamba, "Makala gaishi winani, na nyama a mapha ana nyumba zao, lakini mimi, Mutu Yela Mlunguni, sina phatu pha kuika mbavu."
40008021	Mwanafundzi wanjina achimuamba, "Bwana, niricha kpwandza nkazike baba ndipho nedze nikulunge."
40008022	Ela Jesu achimuamba, "Nilunga na ariche atu ambao taamkuluphira Mlungu adzishugulishe na mambo dza higo."
40008023	Phahi Jesu ariphoinjira dauni, anafundzie amlunga.
40008024	Ariphokala anaphiya, kpwazuka phuto kali sana hiko ziyani, hata maimbi gachiandza kufwinika dau. Lakini wakati ganahendeka, Jesu kala arere.
40008025	Anafundzie akpwendamlamusa, kuno anaamba, "Bwana, hutivye, hunahoha!"
40008026	Naye achiaambira, "Mwi atu msioamini, mbona mu aoga?" Phahi waunuka na achidemurira rira phuto na go maimbi, nako kuchihurira hu.
40008027	Hara atu achiangalala, achiuzana, "Ni mutu wa viphi yuno ambaye anasikizwa hata ni phuto na maimbi?"
40008028	Ariphofika ng'ambo ya ziya, uphande wa jimbo ra Gadara, Jesu wakutana na atu airi ariotuluka kula vikurani. Atu hinyo ka akapagaliwa ni pepho na kala anatisha hata taphana ariyekubali kutsupira njira hiyo.
40008029	Nao achikota likululu achiamba, "Hukakukosani we Mwana wa Mlungu? Dze, ukedzahutesa kabla ya wakati kufika?"
40008030	Phephi na phapho kala phana chaa cha nguluwe anji chinarisa.
40008031	Phahi hara pepho am'voya ruhusa Jesu achimuamba, "Ichikala undahulavya mirini mwa hinya atu, huinjize mura nguluweni."
40008032	Jesu achiaambira, "Haya phiyani." Hara pepho atuluka achendainjira hara nguluwe. Chaa chosi chatserera fuli mteremukoni, chichiinjira ziyani, na nguluwe osi achihoha.
40008033	Hara arisa a nguluwe ariphoona hivyo azola kuphiya mudzini, achendasema gosi chigohendeka na gara goaphaha hara atu okala akapagaliwa ni pepho.
40008034	Phahi atu a mudzi wosi akpwedza kpwa Jesu, na ariphomuona am'voya auke tsi yao.
40009001	Phahi Jesu wapanda dau achivuka ziya achiuya kpwao Kaperinaumu.
40009002	Hipho atu amreha mutu yekala akaphola mwiri mzima, akamlaza chitandani. Naye Jesu ariphoona hara atu vira amuaminivyo, wamuamba yuya mkpwongo, "Usiogophe mwanangu! Mana ukasamehewa dambizo."
40009003	Na alimu anjina a Shariya adziuza, "Mutu hiyu anakufuru Mlungu."
40009004	Lakini Jesu wamanya maazo gao, achiauza, "Ni kpwa utu wani mnaaza mai mwenu mioyoni?
40009005	Ni riphi ra rahisi, ni kumuamba mutu, 'Ukasamehewa dambizo,' hebu ni kuamba, 'Unuka unyendeke?'
40009006	Ela nalonda nikuonyeseni kukala mimi, Mutu Yela Mlunguni, nina uwezo himu duniani wa kusamehe dambi." Chisha achimuamba yuya mkpwongo, "Unuka, hala chitandacho uphiye kpwako kaya."
40009007	Hiye mkpwongo waunuka, achiphiya kaya.
40009008	Hara atu ariphoona gara, aangalala na achitishirwa. Achimtogola Mlungu yemupha mwanadamu uwezo dza hinyo.
40009009	Jesu ariphokala anaphiya vyakpwe wamuona karani wa kodi aihwaye Mathayo, asegere phakpwe ofisini, achimuamba, "Nilunga." Mathayo waunuka achimlunga.
40009010	Badaye, Jesu na anafundzie aphiya nyumbani kpwa Mathayo, kpwendarya. Na ariphokala asegere anarya, makarani ga kodi na atu anjina anji ariokala achiharirwa kukala ni achina-dambi akpwedzarya phamwenga nao.
40009011	Mafarisayo ariphoona hivyo, achiauza anafundzie, "Mbona mwalimu wenu anarya phamwenga na makarani ga kodi na achina-dambi anjina?"
40009012	Lakini Jesu ariphosikira, waamba, "Azima taana haja ya mganga, ela akongo ndio ario na haja ya mganga.
40009013	Haya dzibazeni mafundzo higa ga Mlungu gaambago, 'Nilondacho ni atu akale na mbazi wala si kunipha sadaka bahi.' Mana siyakpwedzaiha atu adzionao ana haki, ela nákpwedzaiha achina-dambi."
40009014	Alafu anafundzi anjina a Johana akpwedza kpwa Jesu, achimuamba, "Sisi na Mafarisayo hukufunga, kpwa utu wani anafundzio taafunga?"
40009015	Jesu achiamba, "Dze, ajeni a harusini nkukala na sonono wakati bwana arusi a phamwenga nao? Hata! Ela wakati uredza ambapho bwana arusi andauswa asikale phamwenga nao. Hinyo ndio wakati ndiphofunga.
40009016	Tsona, takuna ariyeshona chiraka chiphya nguwo ya kare, mana hicho chiraka chichiandza kuuyirana, hiyo nguwo ya kare indazidi kuahuka.
40009017	Wala uchi muphya tauweza kutiywa viriba vya kare; mana hivyo viriba vindaahuka, uchi umwagike na vyo viriba vindakala tavina mana. Ela uchi muphya utiywa viriba viphya ili uchi na viriba visibanangike."
40009018	Jesu ariphokala acheregomba nao, phatsoloka chilongozi mmwenga wa sinagogi achilavya ishima mbereze, achimuamba, "Mwanangu mchetu akadosa roho visambi-sambi, ela uchedzam'bandikira mkpwonoo, andafufuka."
40009019	Phahi Jesu waunuka achiphiya naye, nao anafundzie achimlunga.
40009020	Ariphokala charoni, mchetu mmwenga, ambaye kala ni mkpwongo wa mruwo kpwa miaka kumi na miiri, wamlunga Jesu nyuma achiguta mutse wa nguwoye.
40009021	Mana kala akagomba mwakpwe moyoni, "Nichiguta nguwoye tu, n'ndaphola."
40009022	Phahi ariphoguta o mutse wa nguwo, Jesu wagaluka, na ariphomuona yuya mchetu wamuamba, "Dziphe moyo, mayo, kpwa sababu ya kunikuluphira, ukaphola." Mchetu hiye achiphola saa iyo-iyo.
40009023	Alafu Jesu wafika kaya kpwa yuya chilongozi wa Chiyahudi achiinjira nyumbani. Ariphoona apigadzi ngoma za hanga na atu anji anarira kpwa sonono,
40009024	achiaamba, "Ukani hipha! Mana hiyu msichana kafwere, arere tu." Lakini hara atu achimtseka.
40009025	Phahi atu osi ariphotuluzwa kondze, Jesu wainjira ndani, achendamgbwira mkpwono yuya msichana, naye achiunuka.
40009026	Nazo habari hizi zagota lalo zima.
40009027	Jesu waphiya vyakpwe na himo njirani walungbwa-lungbwa ni vipofu airi ariokala anakota likululu kumuamba, "Mwana wa Daudi, huonere mbazi!"
40009028	Jesu ariphoinjira nyumbani, hara vipofu airi amlunga ko ndani, naye Jesu achiauza, "Dze, mnaamini kukala nina uwezo wa kukuphozani?" Nao achiamba, "Ehe, Bwana."
40009029	Ndipho Jesu achiaguta matso, kuno anaamba, "Navikale kulengana na kuamini kpwenu."
40009030	Matso gao gavuguka achiona. Jesu waakahaza kpwa usiru, "Msimuambire mutu yeyesi dzambo hiri!"
40009031	Lakini o auka na achendagoteza habari za Jesu tsi ndzima.
40009032	Hara atu airi ariphokala anauka, atu anjina amreha mutu yekala bwibwi mana kala akapagaliwa ni pepho.
40009033	Phahi Jesu wamtuluza yuya pepho, naye yuya bwibwi achiandza kugomba. Atu anji aangalala, achiamba, "Dzambo dza hiri tahudzangbweriona kuku Iziraeli."
40009034	Ela Mafarisayo achiamba, "Anatuluza pepho kpwa uwezo wa mkpwulu wa pepho."
40009035	Jesu wanyendeka midzi na vidzidzi vyosi vya seemu hiyo. Wakala achifundza ndani ya sinagogi na kutangaza habari ndzuri kuhusu utawala wa Mlungu, kuno anaphoza chila aina ya makongo na unyonje.
40009036	Phahi ariphoona atu makundi makundi, waaonera mbazi kpwa sababu kala ana wasi-wasi na kala taana mutu wa kuaterya dza mang'ondzi gasigo na mrisa.
40009037	Chisha achiaambira anafundzie, "Mavuno ni manji ela avunadzi ni achache.
40009038	Phahi, m'voyeni Mlungu, Bwana mchina-munda, ahume ahendadzi-kazi zaidi edze avune mwakpwe mndani."
40010001	Jesu waiha anafundzie kumi na airi achiapha uwezo wa kutuluza pepho, na kuphoza chila aina ya makongo na unyonje.
40010002	Higa ndigo madzina ga hara mitume kumi na airi. Kpwandza ni Simoni, ambaye dzina ranjina ni Petero, na nduguye Anderea; Jakobo mwanangbwa wa Zebedayo, na nduguye Johana;
40010003	Filipu na Batholomayo; Tomasi na Mathayo yekala karani wa kodi; Jakobo mwana wa Alfayo, na Thadayo;
40010004	Simoni ambaye piya ka achiihwa "Mpiganiadzi Uhuru", na Juda Iskarioti ambaye mwisho wamsalata Jesu.
40010005	Jesu waahuma hara anafundzie kumi na airi, achialagiza achiamba, "Msiphiye majimbo ga atu asiokala Ayahudi, wala msiinjire midzi ya Asamariya,
40010006	ela phiyani kpwa atu a Iziraeli, arioangamika dza mang'ondzi.
40010007	Mphiyapho tangazirani atu hivi, 'Mfalume yela kpwa Mlungu a phephi kpwedzatawala atue.'
40010008	Kaphozeni akongo a mahana na akongo anjina, kafufuleni ariofwa, na kutuluza pepho. Mwahewa bure kpwa hivyo kalavyeni bure.
40010009	Wakati mnaphiya msihale pesa yoyosi,
40010010	mkoba, nguwo yanjina, virahu vyanjina wala bakora. Mana mhendadzi-kazi n'lazima ahewe poshoye.
40010011	Chila muinjirapho mudzi ama chidzidzi, endzani ndiyekukaribishani msagale naye hadi ndiphouka.
40010012	Muinjirapho nyumbani mwa enyezi enu, alamuseni.
40010013	Na ichikala achina-nyumba hiyo anafwaha, phahi amani yenu naikale phamwenga nao. Ela ichikala taafwaha, phahi amani yenu mndauka nayo.
40010014	Mchikosa mutu wa kukukaribishani hebu wa kukusikizani, tulukani nyumba au mudzi hinyo. Wakati mnatuluka, kukutani vumbi ra mwenu maguluni kuaonyesa kala akahenda makosa kpwa kusakusikizani.
40010015	Nakuambirani kpweli kukala, siku ya hukumu atu a mudzi hinyo andatiywa adabu kali kuriko hira ndiyophaha atu a midzi ya Sodoma na Gomora."
40010016	"Sikizani! Nakuhumani mphiye, namwi mndakala dza mang'odzi gaphiyago kahi ya mabawa. Kpwa hivyo kalani erevu dza tsungula na apole dza njiya.
40010017	Dzimanyirireni na atu dza hinyo, mana andakuphirikani mkashitakiwe mbere ya vilongozi a chidini, na andakuchapani viboko ndani ya masinagogi gao.
40010018	Namwi mndagbwirwa mphirikpwe mbere za atawala na afalume kpwa sababu yangu, ili mphahe kunishuhudiya kpwa atu hinyo na atu asio Ayahudi.
40010019	Na mnaphogbwirwa na kuphirikpwa mbere zao, msitange-tange ra kpwendagomba wala ndivyogomba. Gosi ga kugomba mndahewa wakati uchifika.
40010020	Kpwa sababu si mwimwi mndiogomba, ela Roho wa Sowe yenu ariye mwenu mioyoni.
40010021	Mutu andafyakatsira nduguye aolagbwe, baba andamfyakatsira mwanawe, nao ana andaagalukira avyazi ao aafyakatsire ili aolagbwe.
40010022	Atu osi andakuzirani kpwa sababu yangu. Lakini ndiyevumirira hadi mwisho andaokolwa.
40010023	Mchiteswa ni atu a mudzi mmwenga, ukani mphiye mudzi wanjina. Mana nakuambirani kpweli tamndamala midzi yosi ya Iziraeli kabla ya mimi, Mutu Yela Mlunguni, kuuya.
40010024	Mwanafundzi kashinda mwalimuwe, wala mtumishi kushinda tajiriwe.
40010025	Phahi mwanafundzi naatosheke kukala dza mwalimuwe, na mtumishi dza tajiriwe. Ichikala mkpwulu wa nyumba anaihwa Belizebuli, dze hara atue, taandaihwa na madzina mai zaidi?"
40010026	"Kpwa hivyo msiaogophe atu, mana takuna chochosi chofwitsika ambacho tachindamanyikana wazi, wala takuna dzambo ra siri ambaro tarindamanyikana.
40010027	Mambo ninagokuambirani jizani gagombeni mutsi, na muambirwago pokopoko gatangazeni mbere za atu.
40010028	Msiogophe atu, kpwa sababu atu nkuolaga mwiri bahi lakini taaweza kuolaga roho. Baha kumuogopha Mlungu awezaye kubananga mwiri phamwenga na roho mohoni.
40010029	Mnamanya kala mberya airi anaguzwa pesa chache. Ela takuna hata mberya mmwenga awezaye kufwa bila ya ruhusa ya Sowe yenu.
40010030	-
40010031	Hata nyere zenu za vitswani zosi Mlungu anazimanya isabuye. Phahi, msiogophe, mana mwimwi mna samani zaidi kuriko mberya anji!
40010032	Yeyesi ndiyedzimanyisa wazi mbere za atu kala ni mfuasi wangu, nami piya n'ndamkubali mbere za Baba ariye mlunguni.
40010033	Lakini ndiyenitsamalala mbere za atu, nami piya n'ndamtsamalala mbere za Baba ariye mlunguni.
40010034	Msione kukala nákpwedzahenda atu aelewane himu duniani. Sedzerereha maelewano, ela nákpwedzareha kondo.
40010035	Mana nákpwedzatanya mutu na ise, mwana mchetu na nine, na mkpwaza-mwana na nine vyala.
40010036	Atu a mwako nyumbani andakala maaduigo.
40010037	Mutu amendzaye ise ama nine zaidi kuriko mimi kafwaha kukala mwanafundzi wangu. Amendzaye mwanawe zaidi kuriko mimi kafwaha kukala mwanafundzi wangu.
40010038	Tsona asiyekala tayari kugaya na kunilunga, kafwaha kukala mfuasi wangu.
40010039	Mutu amendzaye maishage himu duniani andaangamiza maishage ga milele, ela aangamizaye maishage ga himu duniani kpwa sababu yangu, andagaokola."
40010040	"Ndiyekuphokerani ananiphokera mimi, na aniphokeraye, anamphokera hiye ariyenihuma.
40010041	Aphokeraye nabii kpwa kukala anamanya mjeni hiye ni nabii, andaphokera tuzo ra nabii. Aphokeraye mutu wa haki kpwa kukala anammanya ni mutu wa haki, andaphokera tuzo ra mutu wa haki.
40010042	Mutu ndiyemupha angaa chikombe cha madzi ga kunwa mmwengawapho wa afuasi hinya ambao si muhimu, ela kpwa sababu ni mfuasi wangu, nakuambirani kpweli andatuzwa."
40011001	Jesu ariphomala kulagiza anafundzie kumi na airi, wauka achendafundza na kutangazira atu a midzi yanjina ya Galilaya ujumbewe.
40011002	Phahi, wakati hinyo Johana kala a jela. Ariphosikira mambo gahendwago ni Jesu, wahuma anafundzie
40011003	akamuuze, "Dze, we ndiwe hiye Muokoli ugodzerwaye, hebu hugodze mutu wanjina?"
40011004	Na Jesu achiaamba, "Phiyani mkamsemurire Johana mchigogasikira na kugaona:
40011005	Vipofu anaona, viswere ananyendeka, akongo a mahana anaphozwa, masito anasikira, atu a kufwa anafufulwa, na achiya anasemurirwa habari ndzuri kula kpwa Mlungu.
40011006	Tsona muambireni kukala mutu yeyesi asiye na wasi-wasi nami waajaliwa."
40011007	Anafundzi a Johana ariphokala anauka, Jesu wagomba na rira kundi ra atu kuhusu Johana, achiamba, "Mriphophiya weruni kpwendamsikiza Johana, mwaona myaonani? Dze, mwakpwendalola nyasi zifwihavyo na phuto?
40011008	Ichikala si hivyo, sambi ka mchalolani? Hebu ka mchalola mutu wa kuvwala nguwo ndzuri? Hata! Atu avwalao nguwo nono akala madzumba ga chifalume.
40011009	Haya niambirani, kala mchalolani? Kala mchalola nabii? Ehe! Ni kpweli kabisa, tsona nakuambirani iye ni zaidi ya nabii.
40011010	Hiye ndiye ambaye neno ra Mlungu raandikpwa kumhusu, Mlungu phoamba, 'N'ndatanguliza mhumwa wangu mberezo, ambaye andakutengezera njirayo.'
40011011	Nakuambirani kpweli kukala, takudzangbwetsembuka mutu kahi ya anadamu osi ariye muhimu kuriko Johana M'batizadzi. Lakini mutu yeyesi ariye mfuasi wangu, hata yuya wa tsini kabisa, ni muhimu zaidi kuriko Johana.
40011012	Hangu Johana M'batizadzi aandze kusemurira neno ra Mlungu na kubatiza atu hadi sambi, ujumbe kuhusu utawala wa Mlungu unapingbwa sana na hinyo apindzani anahenda bidii ya kuwaangamiza.
40011013	Mana kabla ya Johana kpwedza, manabii osi na Shariya za Musa zatabiri kuhusu wakati hinyu.
40011014	Na ichikala mndakubali, phahi Johana ndiye Elija yetabiriwa ni manabii kukala andauya.
40011015	Ariye na masikiro, naasikire!
40011016	Lakini n'ndaafananisha na chitu chani atu a siku hizi? Aho ni dza anache asegereo cheteni analaumu kundi ranjina:
40011017	'Hwakupigirani ngoma za arusi, lakini tamfwihire. Huchikupigirani ngoma ya chifudu, ela tamyasononeka.'
40011018	Johana ariphokpwedza, wafunga na kanwere uchi, na atu kala achimuamba, 'Pepho zamtiya koma.'
40011019	Nriphokpwedza mimi, Mutu Yela Mlunguni, narya na kunwa, nao atu ananiamba, 'Mloleni, hiye mroho na mlevi, msena wa makarani ga kodi na achina-dambi anjina!' Lakini ikima ya Mlungu nkuhakikishwa kala ni kpweli kpwa mahendo ga atue."
40011020	Phahi Jesu waandza kulaumu atu a midzi ambayo wahenda vilinje vinji, kpwa sababu taayatubu dambi zao.
40011021	Achiamba, "Shaka hiro, mwi atu a midzi ya Korazini na Bethisaida! Mana kala vilinje vyohendwa kpwenu, vyahenderwa atu a midzi ya Tiro na Sidoni, atue angekala atubu chitambo, akavwala magunia na kudzipaka ivu kuonyesa akatubu.
40011022	Ela nakuambirani kukala siku ya hukumu mwimwi mndaphaha hukumu kali kuriko ya atu a Tiro na Sidoni.
40011023	Na mwimwi atu a Kaperinaumu, dze mndadzikarya hadi mfike mlunguni? Hata! Mndatserezwa hadi kuzimu, mana kalapho vilinje vyohenderwa mwimwi vyahendwa mudzi wa Sodoma, phahi mudzi hinyo ungekala uchereko.
40011024	Lakini nakuambirani kukala siku ya hukumu Mlungu andaatiya adabu kali zaidi kuriko atu a Sodoma."
40011025	Wakati hinyo Jesu waamba, "Baba Mlungu, Bwana wa dzulu mlunguni na duniani, nakushukuru kpwa sababu waafwitsa atu a ilimu na marifwa mambo higa na uchiang'azira atu akuluphirao dza anache.
40011026	Eeh, ni sawa Baba, mana hivyo ndivyo vyokuhamira.
40011027	Baba wanipha uwezo wa mambo gosi. Takuna animanyaye mimi Mwana isiphokala Baba, wala takuna ammanyaye Baba Mlungu isiphokala Mwana na mutu yeyesi ambaye Mwana nkutsambula kumfwenurira.
40011028	Ndzoni kpwangu mwimwi mosi mgayao na kuremererwa ni mizigo miziho, nami n'ndakuoyezani.
40011029	Gbwirani mzigo wangu na mdzifundze kula kpwangu; mana mimi ni mpole na wa mbazi, namwi roho zenu zindaoya.
40011030	Mana mafundzo gangu ga rahisi, na mzigo wangu tauremera."
40012001	Wakati uho, Jesu na anafundzie atsapira minda ya nganu Siku ya Kuoya. Phahi hara anafundzie kala ana ndzala na achikala anakata masuche ga nganu, achigaphulula na kurya.
40012002	Lakini Mafarisayo ariphoona gara gahendekago amuamba Jesu, "Lola! Anafundzio anahenda dzambo ambaro si shariya kpwehu sisi Ayahudi kuhenda Siku ya Kuoya."
40012003	Jesu achiauza, "Kale tamdzangbwesoma arivyohenda Mfalume Daudi na ayae ariphosikira ndzala?
40012004	Wainjira hema ra kumuabudu Mlungu achendarya mabofulo gotengbwa kpwa kazi ya Mlungu. Chishariya, iye na ayae kala taaruhusiwa kugarya isiphokala alavyadzi-sadaka bahi.
40012005	Hebu tamdzangbwesoma kukala alavyadzi-sadaka nkuhenda kazi ndani ya Nyumba ya Kuvoya Mlungu Siku ya Kuoya? Wakati anahenda hivyo nkukala anavundza shariya, ela taayaisabiwa kukala na makosa.
40012006	Phahi nakuambirani kukala hipha phana mkpwulu kuriko Nyumba ya Kuvoya Mlungu.
40012007	Kala mnamanya mana ya Maandiko higa gaambago, 'Nilondacho ni atu akale na mbazi wala si kunipha sadaka bahi,' msingeahukumu asio na makosa.
40012008	Mana mimi, Mutu Yela Mlunguni, nina uwezo wa mambo gosi ga Siku ya Kuoya."
40012009	Chisha Jesu wauka hipho na achendainjira sinagogi ra nyo Mafarisayo.
40012010	Himo ndani kala mna mutu wa kufuwa mkpwono. Na kpwakukala hara Mafarisayo kala anaendza chizigbwa cha kumshitakira Jesu, amuuza, "Dze, ni shariya kuphoza mutu Siku ya Kuoya?"
40012011	Ela Jesu achiauza, "Ni ani kahi yenu ambaye ng'ondzire richigbwa dibwani Siku ya Kuoya karituluza?
40012012	Sambi ni yuphi ariye na mana zaidi, mutu hebu ng'ondzi? Phahi ni shariya kumhendera mutu mambo manono Siku ya Kuoya."
40012013	Chisha wamuamba yuya mutu, "Golosa mkpwonoo." Naye achiugolosa uchikala mzima dza hura wanjina.
40012014	Hipho Mafarisayo atuluka kondze na achendapanga njama ya kumuolaga.
40012015	Ela ye wamanya mipango yao na achiuka hipho. Atu anji amlunga-lunga naye achiphoza atu osi ariokala akongo;
40012016	chisha achiaonya asimuambire mutu yeyesi kumhusu.
40012017	Phahi wahenda hivi ili ritimie rira neno ra Mlungu rogombwa ni nabii Isaya:
40012018	"Lolani mtumishi wangu yemtsambula, nammendza sana na moyo wangu unahamirwa kpweli-kpweli. Naye n'ndamupha Roho wangu, na andatangaza hukumu ya haki kpwa mataifa gosi.
40012019	Kandalumbana na mutu wala kuakotera likululu, tsona kandatangaza na hoyo barabarani.
40012020	Kandaavundza mioyo anyonje au asio na nguvu, hadi ndiphohenda haki itawale;
40012021	na atu asio Ayahudi andamkuluphira."
40012022	Phahi, Jesu wareherwa mutu yekala na pepho zomhenda chipofu na bwibwi. Achimphoza hata achiandza kugomba na kuona.
40012023	Atu osi okala hipho aangalala, achiamba, "Dze, akale yuno ndiye Mwana wa Daudi?"
40012024	Ela Mafarisayo ariphosikira swali hiro, aamba, "Mutu hiyu anatuluza pepho kpwa uwezo wa Shetani, mkpwulu wa pepho."
40012025	Jesu wamanya maazo gao, ndipho achiaambira, "Tsi yoyosi ambayo vilongozie anapingana, tsi hiyo taindadumu, tsona mudzi wowosi ama nyumba iganyanayo makundi kupingana, nkutsamuka.
40012026	Ichikala Shetani anadzituluza mwenye, hino inaonyesa kukala ufalumewe unadziganya. Phahi kpwa kpweli ufalume hinyo taundaweza kudumu.
40012027	Sambi mino ichikala ninatuluza pepho kpwa uwezo wa Shetani, mkpwulu wa pepho osi, dze afuasi enu nkutuluza pepho kpwa uwezo wa ani? Phahi afuasi enu anakuonani kala mna makosa.
40012028	Lakini kpwa kukala ninatuluza pepho kpwa uwezo wa Roho wa Mlungu, phahi manyani kukala mtawala wa ufalume wa Mlungu akedza kpwenu.
40012029	Hebu, mutu anawezadze kuinjira nyumba ya mutu wa mkpwotse ili amfute malize, bila ya kumfunga mikowa kpwandza? Mana hipho ndipho ndophaha nafwasi ya kumfuta malize.
40012030	Yuya ambaye ka uphande wangu, manyani ananipinga; na hiye ambaye tahukusanya phamwenga, manyani anatsamula.
40012031	Kpwa hivyo nakuambirani, atu andasamehewa chila dambi na kufuru, lakini yeyesi ndiyekufuru Roho wa Mlungu kandasamehewa bii!
40012032	Piya, yeyesi ndiyegomba maneno kunipinga mimi, Mutu Yela Mlunguni, andasamehewa; ela ndiyegomba maneno kumpinga Roho wa Mlungu kandasamehewa, hipha sambi na wakati wedzao."
40012033	Jesu achienderera kugomba, achiamba, "Mchiroroma muhi vinono mndaphaha matunda manono, ela msiphouroroma vinono, mndaphaha matunda mai. Mana muhi nkumanyikana kpwa matundage.
40012034	Mwi ana a nyoka! Mnawezadze kugomba manono ichikala mwi enye mu ayi? Mana mutu nkugomba gachigoodzala mwakpwe moyoni.
40012035	Mutu mnono nkutuluza manono kula kpwa akibaye nono na mutu mui nkutuluza mai kula kpwa akibaye mbii.
40012036	Phahi nakuambirani kukala siku ya hukumu atu andalazimika kueleza kuhusu chila neno risirofwaha arirogomba.
40012037	Mana manenogo manono gandakuhenda uhukumiwe kukala wa haki, na manenogo mai gandakuhenda uhukumiwe kala una makosa."
40012038	Chisha alimu anjina a Shariya na Mafarisayo anjina amuamba Jesu, "Mwalimu hunalonda huone dalili ya chilinje kula kpwako kuonyesa uwezoo."
40012039	Lakini achiaambira, "Mwi chivyazi cha atu ayi msiokala aaminifu! Mnalonda dalili! Hata! Tamndaonyeswa isiphokala iratu yohenderwa nabii Jona.
40012040	Mana viratu Jona arivyokala siku tahu, usiku na mutsi, ndani ya uhumbo wa dzing'onda kulu; ndivyo piya mimi, Mutu Yela Mlunguni, n'ndakala kuzimu siku tahu.
40012041	Siku ya hukumu atu a Ninawi andaima phamwenga na atu a chivyazi hichi, nao andachishitaki kpwa makosa gao. Mana atu a Ninawi atubu dambi zao kpwa sababu ya mahubiri ga Jona, lakini sambi, mimi n'riye hipha ni mkpwulu kuriko Jona.
40012042	Vivyo hivyo siku hiyo, malikia wa kula tsi ya Mwakani andaima phamwenga na atu a chivyazi hichi, naye andachishitaki kpwa makosa gao. Mana wala mwisho wa dunia kpwedzasikiza maneno ga marifwa ga Selemani, lakini sambi, mimi n'riye hipha ni mkpwulu kuriko Selemani, namwi tamnisikiza."
40012043	Jesu waenderera kugomba achiamba, "Pepho achimtuluka mutu, nkuphiya weruni achaendza phahali pha kuoya. Ela asiphophaha,
40012044	nkudziamba, 'N'ndauya kpwangu nyumbani kpwa kare n'rikokala.' Phahi achedzakuta phara phatu ni phahuphu, phaphyerwa na chila chitu chaikpwato,
40012045	chisha nkuphiya achahala pepho ayae sabaa ayi zaidi kuriko iye, na achamuinjira yuya mutu na akaishi himo. Hipho, hali ya yuya mutu nkukala mbii zaidi kuriko hira ya mwandzo. Na hivyo ndivyo ndivyokala atu a chivyazi hichi chii."
40012046	Na ariphokala acheregomba na hara atu, nine na nduguze a chilume akpwedzaima kondze, mana kala analonda kubisha naye.
40012047	Phahi mutu fulani ariyekala hipho wamuamba Jesu, "Bwana! Mayoo na enenu aimire kondze analonda kubisha nawe."
40012048	Lakini wamuamba yuya mutu, "Mayo ni ani? Na enehu ni aphi?"
40012049	Phahi waoloha anafundzie, na achiamba, "Lolani, hinya ndio mayo na enehu!
40012050	Mana yeyesi ahendaye alondago Baba ariye mlunguni, ndiye mwenehu na mayo."
40013001	Siku hiyo hiyo, Jesu watuluka himo nyumbani na achiphiya ufuwo wa ziya ra Galilaya, ambako wakpwendasagala achifundza atu.
40013002	Sambi kpwa vira umati mkpwulu kala ukamzunguluka, wapanda dauni achisagala. Nao atu osi achiima ufuwo wa ziya.
40013003	Naye achiaambira mambo manji kpwa kuhumira ndarira. "Sikizani! Mkurima mmwenga waphiya kpwakpwe mndani kpwendakumbira mbeyuze.
40013004	Ariphokala anakumbira, mbeyu zanjina zagbwa njirani, zichitsotwa ni nyama a mapha.
40013005	Mbeyu zanjina zagbwa dzulu ya mawe kokala na mtsanga mchache. Zichimera upesi, kpwa sababu mtsanga kala sio munji.
40013006	Lakini kuriphokala na dzuwa kali, hira mimea yanyala, ichifwa kpwa vira miziye kala i dzulu-dzulu.
40013007	Mbeyu zanjina zagbwa zichimera phamwenga na mbeyu za miya. Phokala zinakula, miya nayo yakula, hipho, hira mimea ichilingbwa-lingbwa ni hira miya.
40013008	Zanjina zagbwa mtsanga wa nguvu, zichikulato na zichivyala masuche ga tembe salasini, ganjina ga tembe sitini na ganjina hata ga tembe gana."
40013009	Chimarigizo Jesu waamba, "Ariye na masikiro, naasikire!"
40013010	Chisha anafundzi aphiya kpwa Jesu na achendamuuza, "Kpwa utu wani uchigomba na atu hinyo unahumira ndarira?"
40013011	Achiaambira, "Mwimwi mwaajaliwa kumanya siri za ufalume ambao Mlungu wanipha, lakini hano ayawenu taayaajaliwa.
40013012	Mana yeyesi asikiraye ujumbe kuhusu ufalume wangu na aukubali, Mlungu andamjaliya zaidi; ela asikiraye ujumbe huno na aureme, andaangamiza chila chitu, hata cho chidide aricho nacho.
40013013	Ndiyo mana nagomba nao na ndarira, kpwa sababu ana matso lakini taaona, ana masikiro ela taasikira, wala taaelewa.
40013014	Nao utabiri wa nabii Isaya unatimia, uambao: 'Atu hano andakala anasikiza, lakini taandaelewa, na andakala analola lakini taandaona.
40013015	Mana achili zao tazigbwira mafundzo, aziba masikiro na achifwinya matso gao. Asingehenda hivyo angekala aona na matso, angesikira na masikiro gao, angeelewa na achili zao na kunigalukira, phahi nami ningeaphoza.'
40013016	Lakini matso na masikiro genu gaajaliwa, mana ganaona na kusikira.
40013017	Nakuambirani kpweli kukala manabii anji na atu a haki anji aaza kuona mgaonago mwimwi lakini taagaonere, piya achiaza kusikira higa msikirago mwimwi ela taayagasikira."
40013018	"Phahi, sikizani mana ya ndarira ya mkurima.
40013019	Mutu asikirapho ujumbe kunihusu na asiuelewe, ni kukala Shetani akedza akahala chira chichophandwa mwakpwe moyoni; hinyu ni mfwano wa mbeyu yogbwa njirani.
40013020	Mbeyu iriyogbwa dzulu ya mawe kokala na mtsanga mchache ni dza mutu asikiraye ujumbe na mara mwenga akauphokera na raha.
40013021	Lakini neno hiro tarimenya ndani, mana mutu hiyu nkurigbwira kpwa muda tu. Tabu na mateso ganaphozuka kpwa sababu ya hiro neno, nkuricha kuamini mara mwenga.
40013022	Zira mbeyu zirizogbwa kpwenye miya ni mfwano wa mutu asikiraye neno, lakini mambo ga dunia, na tamaa za mali nkpwedzalinga-linga rira neno hata rikakala tarivyala.
40013023	Zira mbeyu zogbwa mtsanga wa nguvu, ni mfwano wa mutu asikiraye neno chisha akarielewa. Naye nkuvyala matunda, dza viratu mbeyu vyovyala masuche ga tembe gana, ganjina tembe sitini na ganjina salasini."
40013024	Jesu waambira atu ndarira yanjina, achiamba, "Ufalume ambao Mlungu wanipha unaelezwa ni ndarira hino. Mutu mmwenga waphanda mbeyu nono mwakpwe mndani.
40013025	Usiku mmwenga, wakati chila mmwenga kala arere, kpwakpwedza adui wa yuya mutu achedzaphanda mbondo mo murimo na nganu na achiphiya vyakpwe.
40013026	Phahi nganu iriphokula na kuandza kulavya masuche, mbondo nazo zaandza kuonekana.
40013027	Atumwa a yuya mchina-munda aphiya kpwakpwe, achendamuamba, 'Bwana, hwakuphandira mbeyu nono mura mndani, vino zira mbondo zalaphi?'
40013028	Yuya mchina-munda achiamba, 'Hiye yehenda hivyo ni adui.' Alafu hara atumwa achimuamba, 'Dze, hukazing'ole?'
40013029	Naye achiaambira, 'Hata, msihende hivyo, mana mng'olapho mbondo mnaweza kung'ola nganu piya.
40013030	Ziricheni zikule phamwenga na nganu hadi wakati wa kuvuna. Alafu n'ndaambira ahendadzi-kazi akusanye mbondo azifunge mabutsa mabutsa na azitiye moho, ndipho ahale hira nganu ayiike chitsagani mwangu.' "
40013031	Jesu waambira atu ndarira yanjina, achiamba, "Ufalume ambao Mlungu wanipha ni dza tembe ya mgandi, ambayo mutu mmwenga waitsupha mwakpwe mndani.
40013032	Hata dzagbwe tembe yenye ni ndide kuriko mbeyu zosi, lakini ichimera inakala muhi mkpwulu sana, hata nyama a mapha akadzenga nyumba zao dzulu ya zira pandaze."
40013033	Jesu piya wahumira ndarira hino kuambira atu kukala, "Ufalume ambao Mlungu wanipha ni dza amira chache ambayo mchetu waitiya ungani, na unga wosi pishi tahu uchiumuka."
40013034	Jesu wagomba na umati wa atu mambo higa gosi kpwa kuhumira ndarira. Nako takuna neno hata mwenga arirogomba bila kuhumira ndarira.
40013035	Higa gahendesa Maandiko gatimie gaambago: "N'ndagomba namwi kpwa kuhumira ndarira. N'ndaeleza mambo garigofwitswa hangu dunia iriphoumbwa."
40013036	Jesu ariphorichana na rira kundi ra atu, wainjira nyumbani. Chisha anafundzie achedzamuamba, "Tafadhali huambire mana ya mbondo himo mndani."
40013037	Phahi Jesu waambira, "Mkurima yephanda zira mbeyu nono ni mimi, Mutu Yela Mlunguni.
40013038	Nao munda ni dunia, nazo zira mbeyu nono ni hara amkuluphirao Muokoli yela kpwa Mlungu; mbondo nazo ni hara alongozwao ni Shetani.
40013039	Yuya adui ariyephanda mbondo ni Shetani. Mavuno ni wakati wa mwisho wa dunia, nao avunadzi ni malaika.
40013040	Viratu mbondo ikusanywavyo na kutiywa moho, ndivyo ndokala siku ya mwisho.
40013041	Mimi, Mutu Yela Mlunguni, ndiphouya kutawala dza mfalume n'ndahuma malaika angu, akusanye kula ufalume wangu osi ariohenda dambi na osi ariosababisha anjina kuhenda dambi.
40013042	Nao andatsuphiwa ziya ra moho, ambako andarira na kusaga meno.
40013043	Ela hinyo a haki andang'ala dza dzuwa katika ufalume wa Ise yao. Ariye na masikiro, naasikire!"
40013044	"N'ndakuelezani vira ambavyo mutu anaweza kukubali ukpweli kunihusu na kukala mmwenga katika ufalume ambao Mlungu wanipha. Mutu mmwenga waona amana yokala ikafwitswa mndani, na achiona baha aifwitse zaidi. Na kpwa raha ariyokala nayo wakpwendaguza chila chitu arichokala nacho, achedzagula hura munda.
40013045	Tsona, utawala wa Mlungu unafananishwa na mutu mmwenga yekala anahenda bishara ya mawe ga samani.
40013046	Siku mwenga wakpwendaona dziwe ra samani kulu sana. Phahi, wauya achendaguza chila chitu arichokala nacho, achedzarigula rira dziwe!"
40013047	"Chisha, ufalume ambao Mlungu wanipha unaelezwa ni ndarira hino. Avuvi akpwendahega chimia madzini na achigbwira ng'onda a aina zosi.
40013048	Chira chimia chiriphoodzala ng'onda, avuvi achivweha kondze na achiandza kutsambula ng'onda anono, achiatiya tengani, na hara asiofwaha achiatsupha.
40013049	Phahi, hivyo ndivyo ndokala siku ya mwisho. Malaika andakpwedza atenge atu ayi kanda na a haki,
40013050	andatsupha atu ayi ndani ya ziya ra moho. Na mumo, andarira na kusaga meno.
40013051	Dze, mambo gano gosi mnagaelewa?" Nao achiamba, "Oho."
40013052	Chisha Jesu achienjereza kuamba, "Kpwa hivyo, yeyesi amanyaye Shariya za Musa, na ambaye akamkuluphira Muokoli yela kpwa Mlungu ni dza mchina-nyumba alavyaye vitu vya kare na viphya kula chumbani aikamo vituvye vya samani."
40013053	Jesu ariphomala kugomba ndarira hizi, wauka
40013054	achiuya kpwao Nazareti, mudzi arikorerwa. Phahi ariphofika hiko, wainjira sinagogini na achiandza kufundza, na nyo atu ariphosikira mafundzoge, aangalala achiamba, "Waphahaphi marifwa gano na uwezo wa kuhenda vilinje?
40013055	Dze, yuno si mwana wa yuya fundi wa mbao? Dze, nine si Maryamu, na nduguze alume si Jakobo, Yusufu, Simoni na Juda?
40013056	Si nduguze achetu osi husagala nao? Sambi, mambo gosi gano yuno mwanache wagaphahaphi?"
40013057	Phahi taayafwahirwa, achimrema. Chisha Jesu achiaambira, "Nabii nkutogolwa chila phahali, isiphokala phao laloni na phao kaya."
40013058	Jesu wahenda vilinje vichache phahali hipho, kpwa sababu ya kusakuluphira kpwao.
40014001	Phahi siku zizo hizo, Herode mtawala wa jimbo ra Galilaya, wasikira sifwa za Jesu
40014002	na achiaambira atumishie, "Hiye n'lazima akale ni Johana M'batizadzi! Akafufuka ndiyo sababu anaweza kuhenda vilinje vinji."
40014003	-
40014004	Hipho mwandzo Herode kala akalagiza Johana agbwirwe na afungbwe jela, kpwa sababu Johana kala achimuambira Herode kala chishariya ni makosa sana kumlóla Herodiya ambaye kala ni mkpwaza nduguye Filipu.
40014005	Herode kala analonda kumuolaga Johana, lakini achiogopha atu, mana kala anaamini kukala ni nabii.
40014006	Lakini wakati wa kusherekea kumbukumbu ya kuvyalwa kpwa Herode, mwana mchetu wa Herodiya wafwiha vinono mbere za ajeni osi. Naye Herode piya achihamirwa
40014007	hata achimuahidi yuya msichana kpwa kulapha kumupha chochosi ndichovoya.
40014008	Yuya msichana bada ya kuambirwa ni nine, waamba, "Nalonda uniphe chitswa cha Johana M'batizadzi ndani ya chano."
40014009	Mfalume ariphosikira hivyo wasononeka, lakini kpwa vira kala akalapha mbere za ajeni, walagiza areherwe.
40014010	Phahi achihuma asikari akamkate chitswa Johana hiko jela.
40014011	Nacho chitswa chichireherwa yuya msichana ndani ya chano, naye achimphirikira nine.
40014012	Anafundzi a Johana akpwedzahala mwiriwe na achendauzika; chisha achendamuambira Jesu.
40014013	Jesu ariphosikira habari hizo, wapanda dau achiphiya phahali phokala taphana atu ili akakale macheye. Lakini makundi ga atu kula vidzidzi vinji ariphomanya kura ariko, anyendeka achimlunga kuko.
40014014	Jesu ariphotuluka dauni waona rira kundi kulu ra atu. Naye waonera mbazi na achiphoza atu osi ariokala akongo.
40014015	Dziloni iriphofika anafundzie akpwendamuamba, "Mwalimu, hipha ni kure na midzi na jiza rinaanda. Aambire hinya atu aphiye midzini ili akagule chakurya."
40014016	Lakini Jesu achiamba, "Si lazima aphiye; ariseni mwimwi."
40014017	Nao achimjibu, "Huna mabofulo matsano na ng'onda airi bahi!"
40014018	Jesu achiamba, "Hebu nireherani."
40014019	Chisha waambira hara atu asagale nyasini. Alafu achihala gara mabofulo matsano na hara ng'onda airi, achilola dzulu mlunguni achimshukuru Mlungu. Ariphomala kuvoya, wamega-mega gara mabofulo achiapha anafundzie aaganyire hara atu.
40014020	Atu osi arya kumvuna. Chisha anafundzie achitsola-tsola masaza goodzaza kaphu kumi na mbiri.
40014021	Na hara ariorya kala ni kama alume elufu tsano bila ya kuolanga achetu na anache.
40014022	Bada ya higa tu, Jesu waambira anafundzie apande dau amtanguliye kuvuka ng'ambo. Lakini ye mwenye achibaki ko nyuma kuaambira atu auye makpwao.
40014023	Bada ya kulagana na hara atu, waphiya gambani macheye kpwendavoya Mlungu. Iriphofika dziloni, Jesu wakala kuko macheye hadi usiku.
40014024	Wakati hinyo dau kala rikafika kure sana, naro kala rinasukpwa-sukpwa ni maimbi mana phuto kala rinapiga kula ko kala anaphiya.
40014025	Wakati wa dzogolo kuika, Jesu waalunga anafundzie kuno ananyendeka dzulu dzulu ya madzi.
40014026	Nao ariphomuona, achikota likululu kpwa wuoga, achiamba, "Ni tsunusi!"
40014027	Lakini saa iyo-iyo Jesu achiaambira, "Msikakame, ni mimi! Msitishirwe!"
40014028	Alafu Petero wamuiha achiamba, "Bwana, ichikala ni uwe kpweli, niamba ninyendeke dzulu ya madzi kpwedza kuko uriko."
40014029	Achiambwa, "Haya, ndzoo!" Phahi Petero watuluka mura dauni na achinyendeka dzulu dzulu ya madzi kuphiya kura kpwa Jesu.
40014030	Lakini ariphoona zira tsulu za maimbi, watishirwa na achiandza kuhoha. Phahi wakota likululu achiamba, "Bwana nitivya!"
40014031	Jesu wagolosa mkpwono mara mwenga achimgbwira, chisha achimuamba, "Mutu usiyeamini, we! Kpwa utu wani ukakala na wasi-wasi?"
40014032	Nao ariphopanda dauni, rira phuto rahurira.
40014033	Chisha atu osi mura dauni amuabudu na achiamba, "Kpwa kpweli uwe u Mwana wa Mlungu!"
40014034	Bada ya kuvuka ziya, atuluka tsi kavu seemu za Genesareti.
40014035	Atu a seemu hiyo ariphomtambukira kala ni Jesu, aeneza habari hiyo seemu yosi ya phephi, na achimrehera atu osi ariokala akongo.
40014036	Jesu wavoywa aruhusu akongo agute hata dzagbwe ni pindo ra nguwoye ili aphozwe, nao osi arioriguta aphola.
40015001	Siku mwenga, Mafarisayo na alimu a Shariya anjina akpwedza kula Jerusalemu kumuuza Jesu,
40015002	"Anafundzio nkuvundza mila hurizorichirwa ni akare ehu. Mana wakati anarya taatsukutsa mikono yao kama mila ziambavyo. Mbona nkuhenda hivyo?"
40015003	Jesu achiaamba, "Mbona mwi mnavundza shariya ya Mlungu kpwa kulunga mila zenu?
40015004	Mana Mlungu walavya shariya achilagiza, 'Ogopha sowe na mayoo,' na chisha achiamba, 'Yeyesi alaphizaye ise au nine, n'lazima aolagbwe.'
40015005	Lakini mwi mnaamba kukala mutu achimuamba ise au nine, 'Cho n'richo nacho kpwa kukuteryani nkachilavya sadaka kpwa Mlungu,' phahi kana lazima tsona ya kumterya ise.
40015006	Phahi, kpwa sababu ya mila zenu, mnazarau malagizo ga Mlungu.
40015007	Mbavi mu anafiki mwi! Nabii Isaya wagomba kpweli kukuhusuni ariphotabiri ujumbe hinyu kula kpwa Mlungu:
40015008	'Atu hinya nkuniogopha na maneno bahi, ela mioyo yao i kure nami.
40015009	Kuniabudu kpwao takuna mana, mana anafundza atu alunge mafundzo ga chibinadamu tu badala ya Shariya za Mlungu.' "
40015010	Jesu ariphomala kugomba na hara Mafarisayo, waaiha rira kundi ra atu achiaambira, "Hebu niphundzani na mmanye ninagokuambirani!
40015011	Chimtiyacho mutu najisi sicho chira aryacho. Ela ni chira chilacho mwakpwe kanwani, hicho ndicho chimtiyacho mutu najisi."
40015012	Chisha anafundzie amlunga achendamuamba, "Dze, unamanya kukala hara Mafarisayo achiphosikira manenogo akatsukirwa?"
40015013	Lakini naye achiamba, "Baba ariye mlunguni andang'ola chila mmea ambao kauphandire.
40015014	Msidzishugulishe na hinyo vilongozi vipofu. Chipofu achilongoza chipofu myawe, osi airi andavoromoka dibwani."
40015015	Alafu Petero wamuamba Jesu, "Hueleze mana ga hira ndarira ya mutu atiywavyo najisi."
40015016	Jesu achiauza, "Hata mwimwi piya bado tamuelewa?
40015017	Kpwani tammanya kukala chochosi chiinjiracho kanwani nkutsupira ndanini na badaye chikanyewa!
40015018	Lakini maneno mai galago kula kanwani, asiliye ni moyoni, nago ndigo gamhendesago mutu kukala najisi.
40015019	Mana moyoni mwa mutu, ndimo asili ya maazo mai, gamhendago akaolaga, akahenda uzembe, udiya, wivi, ushahidi wa handzo, na lisengenyo.
40015020	Higa ndigo gamtiyago mutu najisi. Lakini kurya chakurya bila kutsukutsa mikono kama mila ziambavyo takumtiya mutu najisi."
40015021	Jesu ariphouka hiko Galilaya, waphiya seemu za midzi ya Tiro na Sidoni.
40015022	Phahi, mchetu mmwenga wa Chikanani wa tsi hiyo wakpwedza kpwa Jesu, achipiga kululu achiamba, "Bwana, Mwana wa Daudi, nionera mbazi! Mwanangu mchetu ana pepho m'baya."
40015023	Lakini Jesu kayamgombekeza neno rorosi. Anafundzie achedzamuamba, "Muambire aphiye vyakpwe, kpwa sababu anahulunga-lunga na kuhupigira kululu."
40015024	Phahi Jesu waamba, "Mino siyahumwa kpwa atu asiokala Aiziraeli lakini náhumwa kpwa atu osi a Iziraeli arioangamika dza mang'ondzi."
40015025	Lakini yuya mchetu wakpwedzachita mavwindi mbere za Jesu achimuamba, "Bwana, niterya!"
40015026	Naye Jesu achimuamba, "Si vinono kuhala chakurya cha anache na kuchitsuphira madiya."
40015027	Lakini yuya mchetu achimuamba, "Ni kpweli Bwana, ela amba madiya nkurya pukupuku zigbwazo kula mezani pha matajiri gao."
40015028	Hipho Jesu wamuamba, "Mayo, kuluphiroro ni kulu, navikale vyo ulondavyo." Saa iyo-iyo, mwanawe achiphola.
40015029	Jesu wauka hipho achiphiya na kanda-kanda ya ziya ra Galilaya. Chisha achiphiya gambani, achendasagala kuko.
40015030	Kundi kulu ra atu ramlunga richimphirikira virema, viswere, vipofu, mabwibwi na akongo anjina anji. Akongo osi aikpwa mbere za maguluge, naye achiaphoza.
40015031	Atu aangalala ariphoona mabwibwi ganagomba, virema akauyato, viswere ananyendeka na vipofu anaona. Nao achimtogola Mlungu wa Iziraeli.
40015032	Phahi Jesu waiha anafundzie, achiaambira, "Naaonera mbazi atu hinya mana nkakala nao siku tahu, na sambi taana chakurya. Simendze niause na ndzala asedze achahirika njirani."
40015033	Anafundzie achimuamba, "Phano weruni hundaphahaphi chakurya cha kutosha cha kurisa kundi rosi hiri?"
40015034	Jesu achiauza, "Kpwani mna mabofulo mangaphi?" Nao achiamba, "Huna mabofulo sabaa na ng'onda achache."
40015035	Phahi Jesu waambira atu osi asagale.
40015036	Chisha achihala gara mabofulo sabaa na hara ng'onda na achimshukuru Mlungu. Achigamega-mega, alafu achiapha anafundzie, nao achiaganyira atu.
40015037	Atu osi achirya kumvuna. Bada ya kurya anafundzie achitsola-tsola masaza goodzaza mabweko sabaa.
40015038	Na jumula ya atu ariorya kala ni alume elufu ne bila ya kuolanga achetu na anache.
40015039	Bada ya Jesu kulagana na hara atu, wapanda dauni achiphiya seemu za Magadani.
40016001	Siku mwenga, Mafarisayo na Masadukayo aphiya kpwa Jesu kpwendamhega achili, achimuamba aahendere dalili ya chilinje kuonyesa kala uwezowe ula mlunguni.
40016002	Naye achiaamba, "Ichifika dziloni mkuamba, 'Hali ya hewa indakala nono muhondo mana mlunguni ku kundu!'
40016003	Na ichifika ligundzu mkuamba, 'Kundakala na phuto rero mana mlunguni ku kundu na maingu manji.' Phahi mwimwi mkumanya hali ya hewa kpwa kulola mlunguni kurivyo, lakini kuna mambo ambago ganahendeka hivi sambi wala tammanya manage.
40016004	Mwimwi chivyazi cha atu ayi msiokala aaminifu! Mnalonda dalili! Hata! Tamndaonyeswa isiphokala iratu yohenderwa Jona." Phahi Jesu waaricha hara atu achiphiya vyakpwe.
40016005	Phahi ariphomala gago Jesu na anafundzie apanda dauni achivuka ng'ambo ya phiri ya ro ziya ra Galilaya. Nao anafundzi kala akayala kutsukula mabofulo.
40016006	Jesu achiaambira, "Dzimanyirireni na unafiki wa Mafarisayo na Masadukayo, ambao ni dza amira."
40016007	Lakini o abisha enye kpwa enye achiamba, "Anagomba higo kpwa sababu tahutsukurire mabofulo."
40016008	Ela Jesu waamanya agombago, achiaambira, "Mwi atu mrio na imani chache, mbona mnabisha kuhusu kusakala na mabofulo?
40016009	Dze, tamdzangbweelewa? Si mnatambukira gara mabofulo matsano hurigoapha atu elufu tsano. Badaye, mwatsola-tsola kaphu ngaphi za masaza?
40016010	Na gara mabofulo sabaa goapha atu elufu ne, mwatsola-tsola mabweko mangaphi ga masaza?
40016011	Pho sambi mbona tamuelewa kukala sigombere kuhusu mabofulo? Phahi nakuambirani mdzimanyirire na amira ya Mafarisayo na Masadukayo!"
40016012	Ndipho nao achielewa kukala akaambira adzimanyirire si amira itiywayo mabofuloni, ela ni kuhusu mafundzo ga Mafarisayo na Masadukayo.
40016013	Jesu ariphofika phephi na mudzi wa Kaisaria Filipi, wauza anafundzie, "Atu nkuamba mino, Mutu yela Mlunguni, ni ani?"
40016014	Nao achimuamba, "Anjina nkuamba u Johana M'batizadzi, anjina nkuamba u nabii Elija, anjina nkuamba u nabii Jeremia au mmwenga wa manabii."
40016015	Jesu achiauza, "Dze, mwino, mnaamba mino ni ani?"
40016016	Simoni Petero achimuamba, "Uwe ndiwe Masihi, Mwana wa Mlungu ariye moyo."
40016017	Naye Jesu achimuamba, "Waajaliwa Simoni mwana wa Jona, mana higo ugombago si mwanadamu achiyekumanyisa, ela ni Baba ariye mlunguni.
40016018	Nami nakuamba, n'ndakuiha Petero. Atu ndionikuluphira, n'ndaahenda akale atu angu, nawe undakala ndiwe dziwe ra msingi. Na hata nguvu za kuzimu taziweza kuvundza kanisa rangu.
40016019	N'ndakupha uwezo wa kutawala atu a ufalume ambao Mlungu wanipha. Chochosi ndichokahaza himu duniani chindakala chikakahazwa hiko mlunguni, na chochosi ndichokubali himu duniani chindakala chikakubaliwa hata hiko dzulu mlunguni."
40016020	Chisha waakahaza sana anafundzie asimuambire mutu yeyesi kukala iye ndiye Masihi.
40016021	Kula wakati hinyo Jesu waandza kubisha na anafundzie wazi-wazi, achiamba, "N'lazima niphiye Jerusalemu ili nikateswe ni akulu a alavyadzi-sadaka, alimu a Shariya, na vilongozi anjina a Chiyahudi. N'ndaolagbwa lakini siku ya hahu n'ndafufulwa."
40016022	Phahi Petero wamhala Jesu kanda achimdemurira achimuamba, "Bwana dzambo hiri tarindakuphaha."
40016023	Lakini Jesu achimgalukira Petero, achimuamba, "Hebu niukira, Shetani wee! Unanizuwiya nisihende nilondwago nihende, mana maazogo ni ga chibinadamu bahi, sigo ga chimlungu."
40016024	Chisha Jesu achiaambira anafundzie, "Yeyesi amendzaye kukala mwanafundzi wangu n'lazima ariche njiraze mwenye, akale tayari kugaya kpwa kutsukula msalabawe, na anilunge.
40016025	Mana yeyesi ndiyelonda kuokola maishage himu duniani andaangamiza maishage ga milele; ela aangamizaye maishage ga himu duniani kpwa sababu yangu, andagaokola.
40016026	Lakini indaafwahani mutu achiphaha utajiri wosi wa dunia ndzima, ela asiphahe uzima? Ama mutu anaweza kulavya chitu chani chikale badili ya uzima?
40016027	Mana mimi, Mutu Yela Mlunguni, n'ndakpwedza phamwenga na malaika angu. N'ndakpwedza na utukufu ulao kpwa Baba. Na hipho ndipho ndiphomripha chila mmwenga kulengana na mahendoge.
40016028	Nakuambirani kpweli kukala, phapha phana anjina ambao taandafwa hadi anione mimi, Mutu Yela Mlunguni, nkedza dza Mfalume."
40017001	Bada ya siku sita Jesu wauka na Petero, Jakobo na Johana ndugungbwa wa Jakobo, achiambuka nao mwango mure achendakala machiyao.
40017002	Ariphokala hiko, Jesu wagaluka mbere za anafundzie; usowe wang'ala dza dzuwa, nazo nguwoze zichikala nyereru za kung'ala-ng'ala.
40017003	Gafula Musa na Elija atsembuka na achibisha naye.
40017004	Chisha Petero achimuamba Jesu, "Bwana, ni vinono sisi kukala hipha. Uchimendza n'ndadzenga vibanda vihahu; chimwenga chako, cha phiri cha Musa, na cha hahu cha Elija."
40017005	Wakati acheregomba, kpwatserera ingu dzereru richiafwinika na kuchituluka sauti kula mo inguni ichiamba, "Hiyu ni mwanangu; nammendza naye ananihamira sana. Msikizeni!"
40017006	Hara anafundzi ariphosikira hivyo, atishirwa sana hata achigbwa chimabumabu.
40017007	Lakini Jesu wakpwedza phara kala aripho achiaguta na achiamba, "Unukani, msiogophe!"
40017008	Na ariphounula uso, taonere mutu wanjina yeyesi ela Jesu macheye.
40017009	Wakati kala anatserera kula mwangoni, Jesu waakahaza hara anafundzi achiamba, "Mambo higa mchigogaona, msigaambire mutu hadi mimi, Mutu Yela Mlunguni, ndiphofufulwa."
40017010	Chisha anafundzie achimuuza, "Mbona alimu a Shariya anaamba ati n'lazima Elija edze kabla ya Mutu Yela Mlunguni?"
40017011	Jesu achiaambira, "Ni kpweli Elija n'lazima edze atayarishe mambo gosi.
40017012	Lakini nakuambirani kukala Elija wakpwedza kare, nao taayamtambukira, ela atu achimtesa vira arivyolonda. Na kpwa njira hiyo andanigayisa mimi, Mutu Yela Mlunguni."
40017013	Ndipho anafundzi achimanya kukala Jesu kala anagomba kuhusu Johana M'batizadzi.
40017014	Jesu na anafundzie ariphofika ko kurikokala ro kundi ra atu, mutu mmwenga waphiya achendamchitira mavwindi mbereze.
40017015	Achiamba, "Bwana, muonere mbazi mwanangu wa chilume mana ana chifwafwa, tsona anagaya sana. Mara nyinji nkugbwa mohoni au madzini.
40017016	Nami nkamrehera anafundzio lakini taakaweza kumphoza."
40017017	Jesu ariphosikira waamba, "Aa! Mwi atu msiolunga manono na kusamkuluphira Mlungu! N'ndakala namwi hadi rini? N'ndakuvumirirani hadi rini? Hebu mreheni hipha ye mvulana."
40017018	Chisha Jesu wamdemurira yuya pepho achituluka, naye mwanache achiphola saa iyo-iyo.
40017019	Badaye hara anafundzi amlunga Jesu wakati kala a macheye, achendamuuza, "Kpwa utu wani sino tahukaweza kumtuluza yuya pepho?"
40017020	Achiaambira, "Ni kpwa sababu tamyaamini. Nakuambirani kpweli kalapho mna imani, hata dzagbwe ni ndide dza tembe ya mgandi, mngeweza kuuambira hinyu mwango, 'Ng'oka hipha uphiye kura,' nao ukang'oka ukaphiya. Takuna sichowezekana kpwenu. [
40017021	Lakini aina hino ya pepho katuluka isiphokala kpwa kufunga na kuvoya bahi."]
40017022	Anafundzie ariphokala akakusanyika phamwenga hiko Galilaya, Jesu waambira, "Wakati ukafika mimi, Mutu Yela Mlunguni, niyalaviwa kpwa anadamu
40017023	ambao andaniolaga. Lakini siku ya hahu bada ya kuolagbwa n'ndafufulwa." Anafundzi ariphosikira higo asononeka sana.
40017024	Jesu na anafundzie ariphofika Kaperinaumu, makarani ga kodi ya Nyumba ya Kuvoya Mlungu amlunga Petero achendamuuza, "Samba yuno mwalimu wenu, nkuripha kodi ya Nyumba ya Kuvoya Mlungu?"
40017025	Petero achiamba, "Eeh, nkuripha." Phahi Petero ariphoinjira mura nyumbani, kabla kadzangbwegomba neno, Jesu wamuuza, "Simoni, we uonadze? Afalume a dunia nkukusanya maripho au kodi kula kpwa ano ani? Kula kpwa arisi ao hebu kula kpwa anjina?"
40017026	Petero achiamba, "Kula kpwa anjina." Phahi Jesu wamuamba, "Kpwa hivyo arisi taahusika.
40017027	Hata hivyo nahusiakosere, phiya ziyani ukalowe. Na ng'onda wa kpwandza ndiyemgbwira, mfwenule kanwa, undaona feza. Ihale ukariphe kodiyo na yangu."
40018001	Wakati hinyo anafundzi amlunga Jesu, achendamuuza, "Kahi ya osi ariokubali kukala atu a Mlungu, ni ani mkpwulu zaidi?"
40018002	Phahi Jesu wamuiha mwanache mdide, achimuimisa mbere zao,
40018003	na achiamba, "Nakuambirani kpweli, mwimwi msiphogaluka na kunikuluphira dza anache adide tamndakala atu angu katika ufalume ambao Mlungu wanipha.
40018004	Yeyesi ndiyenyenyekea dza hiyu mwanache, hiye ndiye mkpwulu kahi za atu angu.
40018005	Na yeyesi ndiyemkaribisha mwanache dza hiyu kpwa sababu yangu, ananikaribisha mimi.
40018006	Lakini shakare yeyesi ndiyehenda mmwenga wa hinya adide anikuluphirao kuhenda dambi; mutu hiye baha afungbwe lala kulu singoni na akatsuphiwe chivwa cha bahari."
40018007	"Shaka rani ro ra atu ahendesao ayawao akahenda dambi! Majaribu dza higo n'lazima gakale, lakini shakare hiye ndiyegareha.
40018008	Na mkpwonoo ama chigulucho chichikuhenda uhende dambi, chikate uchitsuphe. Ni baha kuinjira uzima wa milele na mkpwono mmwenga au chigulu chimwenga, kuriko kukala na mikonoyo na magulugo mairi na kutsuphiwa mohoni, moho uakao milele.
40018009	Na dzitsoro richikuhenda uhende dambi, ring'ole uritsuphe. Ni baha kuinjira uzima wa milele na tsongo, kuriko kukala na matsogo mairi na kutsuphiwa mohoni, moho uakao milele."
40018010	"Dzimanyirireni! Msizarau hinya adide, hata mmwenga. Nakuambirani kukala siku zosi malaika ao a mbere za Baba hiko dzulu mlunguni. [
40018011	Mana mimi, Mutu Yela Mlunguni, nákpwedza kuokola arioangamika.]
40018012	Dze mnaonadze? Mutu achikala na mang'ondzi gana, alafu mwenga riangamike, andahendadze? Si andaricha gara tisaini na tisiya hiko marisani, na akaendze rira chiroangamika?
40018013	Nakuambirani kpweli hiro ng'ondzi achiriphaha, rindamhenda ahererwe zaidi kuriko gara tisaini na tisiya ambago tagaangamikire.
40018014	Vivyo hivyo Sowe yenu ariye mlunguni kamendze hata mmwenga wa hano adide aangamike."
40018015	"Mfuasi myao achikukosera, mlunge ukamuambire makosage ichikala ni uwe na iye bahi. Achikusikira mndakala mkaphahana, tsona undakala ukamuuyiza njira ya sawa.
40018016	Asiphokusikira, hala mutu mmwenga au airi ukale phamwenga nao, ili 'chila kosa rihakikishwe ni mashahidi airi au ahahu.'
40018017	Achirema kuasikiza, naambirwe afuasi ayae. Achikubali ni vinono, achirema kuasikiza, phahi mtsukurireni dza mutu ambaye si mmwenga wa atu a Mlungu.
40018018	Nakuambirani kpweli kukala chochosi ndichokahaza himu duniani, chindakala chikakahazwa hiko mlunguni, na chochosi ndichokubali himu duniani, chindakala chikakubaliwa hata hiko dzulu mlunguni.
40018019	Tsona nakuambirani kukala airi ama zaidi hipha duniani achiphahana na kuvoya kuhusu dzambo rorosi, phahi Baba ariye mlunguni andakuhenderani.
40018020	Kpwa mana atu airi ama zaidi achikala phamwenga kpwa sababu ni afuasi angu, nami n'ndakala phamwenga nao."
40018021	Chisha Petero wamlunga Jesu achendamuamba, "Bwana, mfuasi myangu anikosere mara ngaphi ndipho nisimsamehe? Dze hata mara sabaa?"
40018022	Jesu achiamba, "Siamba mara sabaa bahi, ela sabini mara sabaa.
40018023	Ndarira hino inaeleza afuasi angu alondwavyo kusameheana. Mfalume mmwenga wakata shauri kumanya isabu ya pesaze arizoapha atumishie.
40018024	Ariphoandza kuhenda isabu, wareherwa mutu yekala na deni ra maelufu ga pesa.
40018025	Kpwa vira kala kaweza kuripha rira deni, tajiriwe walagiza aguzwe ye mwenye, mchewe, anae na vitu vyosi arivyokala navyo ili ariphe rira deni.
40018026	Phahi yuya mtumishi wamgbwerera maguluni tajiriwe na achimuamba, 'Bwana, nivumirira nami n'ndakuripha deniro rosi.'
40018027	Ndipho yuya tajiri achimuonera mbazi yuya mtumishiwe achimsamehe rira deni, chisha achimricha achiphiya vyakpwe.
40018028	Lakini yuyatu mtumishi ariyesamehewa deni, ariphouka, wakutana na mtumishi myawe ambaye kala anamdai pesa chache. Phahi wamgbwira umiro na achimuamba, 'Niripha deni rangu!'
40018029	Hiye mtumishi myawe wagbwa chimabumabu, achimuamba, 'Nivumirira nami n'ndakuripha!'
40018030	Lakini ye warema, achendamtiya jela myawe hadi ndiphoripha rira denire.
40018031	Phahi hinyo atumishi anjina ariphoona mambo higo, asononeka sana, na achendasema na tajiri wao.
40018032	Yuya tajiri wamwiha yuya mtumishi na achimuamba, 'Uwe u mtumishi mui sana! Wanivoya nikusamehe, nami nchikusamehe deniro rosi.
40018033	Dze, che si sawa kumuonera mbazi mtumishi myao dza nrivyokuonera mbazi?'
40018034	Phahi yuya mfalume watsukirwa sana, achimlavya kpwa asikari a jela akatiwe adabu hadi ndiphoripha denire rosi."
40018035	Chimarigizo Jesu waamba, "Naye Baba ariye mlunguni andakuhenderani vivyo chila mmwenga ambaye kandamsamehe mfuasi myawe moyo kutsuka."
40019001	Jesu ariphomala kugomba higo, wauka seemu ya Galilaya, achiphiya seemu ya Judea, ng'ambo ya Muho wa Joridani.
40019002	Atu makundi makundi amlunga kuko, naye achiaphozera akongo ao.
40019003	Mafarisayo anjina akpwendamuuza ili kumhega achili, achiamba, "Dze, shariya inamruhusu mutu kumricha mchewe kpwa kosa rorosi?"
40019004	Jesu achiaambira, "Dze, tamdzangbwesoma Maandikoni kukala iye ariyeumba atu hipho mwandzo waumba mlume na mchetu,
40019005	na achiamba, 'Kpwa sababu hiyo mlume andaricha ise na nine, agbwirane na mchewe, nao osi airi andakala mwiri mmwenga.'
40019006	Phahi atu hinyo si airi tsona ela ni mwiri mmwenga. Kpwa hivyo ariounganishwa ni Mlungu, mwanadamu asiatenganishe."
40019007	Lakini hara Mafarisayo achimuuza, "Sambi kpwa utu wani Musa walagiza kukala mlume amuphe mchewe cheti cha talaka na amriche?"
40019008	Jesu achiamba, "Musa wakuruhusuni kuricha achetu enu kpwa sababu ya mioyo yenu mifu. Ela taiyakala hivyo kula mwandzo.
40019009	Lakini nakuambirani, mlume yeyesi ndiyericha mchewe, isiphokala kpwa sababu ya uzembe, phahi achilóla mchetu wanjina anazinga."
40019010	Anafundzie achimuamba, "Ichikala mambo ga mutu na mchewe ga hivyo, phahi baha kusalóla kamare!"
40019011	Lakini Jesu achiaambira, "Mnafikiri chila mutu anaweza kusala bila ya kulóla? Hata chidide, ni hara ambao Mlungu waakubaliya kusalóla ndio anaweza.
40019012	Mana kuna anjina ambao taalóla kpwa sababu avyalwa taaokola, anjina ahenda tulwa ni anadamu ayawao, na kuna anjina nkurema kulóla ili amuhumikire Mlungu bahi. Awezaye kugbwira fundzo hiri naarigbwire."
40019013	Chisha atu amrehera Jesu anache adide ili aaikire mikono na kuavoyera. Anafundzie achiademurira hara atu,
40019014	lakini Jesu achiaamba, "Aricheni hinyo anache adide edze kpwangu, wala msiazuwiye, mana atu ambao n'ndahewa ni Mlungu kuatawala ni dza hinya anache."
40019015	Naye achiabandikira mikono kpwa kuajaliya, chisha achiuka.
40019016	Barobaro mmwenga wakpwedza kpwa Jesu achimuuza, "Mwalimu, nihende chitu chani chinono ili Mlungu aniphe uzima wa milele?"
40019017	Jesu achimuamba, "Mbona unaniuza kuhusu chitu chinono? Kuna Mmwenga bahi ariye mnono. Ela uchilonda kuinjira uzimani, gbwira malagizo ga Shariya."
40019018	Yuya barobaro achiuza, "Ni malagizo gaphi?" Jesu achiamba, "Usiolage mutu, usizini, usiiye, usizige myao na dzambo ra handzo,
40019019	muogophe sowe na mayoo na mmendze myao dza vyo udzimendzavyo mwenye."
40019020	Yuya barobaro achimuamba, "Higo gosi nágalunga. Dze, nihendeni zaidi?"
40019021	Jesu achimuamba, "Uchilonda kukala bila lawama, phiya ukaguze malizo na pesaze ukaziganyire achiya, nawe undakala na akiba hiko mlunguni. Chisha ndzo unilunge."
40019022	Yuya barobaro ariphosikira higo, waphiya vyakpwe na kureya, mana kala ana mali nyinji.
40019023	Phahi Jesu waambira anafundzie, "Nakuambirani kpweli kukala ni vigumu sana tajiri kukala mmwenga katika ufalume ambao Mlungu wanipha.
40019024	Tsona nakuambirani kukala ni rahisi zaidi ngamia kutsapira na tundu ya sindano kuriko tajiri kukala mmwenga katika ufalume wangu."
40019025	Hara anafundzi ariphosikira hivyo aangalala sana, achimuuza Jesu, "Pho sambi ni ano ani ambao anaweza kuokolwa?"
40019026	Lakini Jesu waalolato na achiamba, "Dzambo hiri tariwezekana kpwa anadamu, ela kpwa Mlungu chila chitu chinawezekana."
40019027	Chisha Petero achiamba, "Dze sino? Kpwani hwaricha vitu vyehu vyosi huchikulunga hukale anafundzio! Vino hundaphahani?"
40019028	Jesu achiamba, "Nakuambirani kpweli, wakati mimi, Mutu Yela Mlunguni, ndiphosagarira chihi cha endzi cha utukufu, mwimwi mrionilunga mndasagarira vihi kumi na viiri vya chifalume kutawala mbari kumi na mbiri za Iziraeli.
40019029	Na yeyesi arichaye mudziwe ama ndugu alume na achetu, ise ama nine, anae ama minda, kpwa ajili ya dzina rangu, andaphaha mara gana zaidi, na Mlungu andamupha uzima wa milele.
40019030	Lakini anji ambao ni a kpwandza andakala a mwisho, na anji a mwisho andakala a kpwandza."
40020001	"Phahi ufalume ambao Mlungu wanipha unaelezwa ni ndarira hino. Mchina-munda mmwenga warauka chiti achendaendza atu a vibaruwa.
40020002	Ariphopatana na hara vibaruwa kuaripha maripho ga kutwa, waaphirika akarime mundawe wa mizabibu.
40020003	Yuya mchina-munda wauka tsona achiphiya cheteni kama saa tahu za ligundzu, achendaona atu anjina aimire bila ya kazi yoyosi.
40020004	Achiaambira, 'Mwimwi piya phiyani mkahende kazi munda wa mizabibu, nami n'ndakuriphani haki yenu.'
40020005	Phahi hinyo atu aphiya. Yuya mchina-munda waphiya tsona cheteni kpwendalola vibaruwa anjina wakati wa saa sita na saa tisiya.
40020006	Wauya tsona muda wa saa kumi na mwenga achiona atu anjina aimire hipho cheteni. Na achiauza, 'Mbona muimire hipha kutwa ndzima bila ya kazi?'
40020007	Nao achimuamba, 'Kpwa sababu tahuphahire mutu wa kuhupha chibaruwa.' Yuya mchina-munda achiaambira, 'Haya, phiyani mkahende kazi munda wangu wa mizabibu.'
40020008	Dziloni, yuya mchina-munda wa mizabibu wamuiha mwiiki wa pesa na achimuamba, 'Iha vibaruwa osi uariphe haki yao, kuandzira hara a mwisho na umarigize na hara a mwandzo.'
40020009	Phahi akpwedza hara kala akahewa kazi saa kumi na mwenga, nao achiriphiwa maripho ga kutwa chila mmwenga.
40020010	Hara arioandza kazi mwandzo ariphokpwedzariphiwa haki yao, aona andahewa zaidi, lakini nao piya ariphiwa maripho ga kutwa chila mmwenga.
40020011	Ariphophokera pesa zao, aandza kumnung'unikira yuya mchina-munda.
40020012	Amuamba, 'Hinya vibaruwa uchioareha mwisho, akahenda kazi saa mwenga bahi. Mbona ukaaripha sawa na sisi huchiohenda kazi ngumu ya kutwa ndzima na dzuwa kali?'
40020013	Lakini achimuamba yuya mmwenga, 'Msena wangu, sikakuzulumu hata chidide! Kpwani tahukapatana maripho ga kutwa?
40020014	Hala hakiyo uuke. Nkamendza kumupha hiyu wa mwisho sawa na uwe.
40020015	Dze, nikale sina haki ya kuhenda nilondavyo na pesa zangu? Dze, uzuri wangu unawonera chidzitso?' "
40020016	Chimarigizo Jesu waamba, "Phahi a mwisho andakala a kpwandza na a kpwandza andakala a mwisho."
40020017	Jesu ariphokala anaphiya Jerusalemu, himo njirani, wahala hara anafundzi kumi na airi achiphiya nao njama, achiaambira,
40020018	"Sikizani, vivi hunaphiya Jerusalemu, ambako mimi, Mutu Yela Mlunguni, n'ndalaviwa kpwa akulu a alavyadzi-sadaka na alimu a Shariya, nao andanihukumu nikaolagbwe.
40020019	Chisha andanilavya kpwa atu asio Ayahudi. Nao andanizemerera, andanichapa viboko na anikote msalabani. Lakini siku ya hahu n'ndafufuka."
40020020	Bada ya muda, mkpwaza Zebedayo waphiya kpwa Jesu phamwenga na anae, achendachita mavwindi mbereze amvoye chitu.
40020021	Jesu achimuuza, "Unalondani?" Hiye mchetu achiamba, "Niahidi kukala ndiphoandza kutawala dza Mfalume ariyetsambulwa ni Mlungu, hinya anangu airi, mmwenga asagale uphandeo wa kulume na wanjina uphandeo wa kumotso."
40020022	Lakini achiaambira, "Tammanya m'voyaro. Dze, mnaweza kugaya dza vivyo ndivyogaya mimi?" Nao achimuamba, "Hunaweza."
40020023	Jesu achiaambira, "Mndagaya dza vivyo ndivyogaya, lakini kusagala uphande wangu wa kulume au wa kumotso siyo kazi yangu kupanga. Dzambo hiro andahewa hara ambao aikirwa ni Baba ariye mlunguni."
40020024	Hara anafundzi kumi anjina ariphosikira hivyo, aareyera hara ndugu airi.
40020025	Lakini Jesu waiha anafundzie osi phamwenga na achiaambira, "Mnamanya kukala atawala a himu duniani nkutawala atu ao chinguvu-nguvu, na hinyo vilongozi nkuatawala atu ao na uwezo wao.
40020026	Lakini kpwenu mwimwi taindakala hivyo. Amendzaye kukala mkpwulu n'lazima akale mtumishi wa ayae,
40020027	na amendzaye kukala wa kpwandza n'lazima akale mtumwa wa ayae.
40020028	Vivyo hivyo mimi, Mutu Yela Mlunguni, sedzere kuhenderwa, ela nákpwedza kuhendera na kulavya maisha gangu ili gakale maripho ga kukombola atu anji."
40020029	Jesu na anafundzie ariphokala anauka mudzi wa Jeriko, kundi kulu ra atu ramlunga-lunga.
40020030	Phakala na vipofu airi asegere kanda-kanda ya barabara. Na ariphosikira kukala Jesu anatsapa na phapho, aandza kukota likululu kuno anaamba, "Bwana, Mwana wa Daudi, huonere mbazi!"
40020031	Rira kundi ra atu richiademurira richiaambira anyamale, lakini azidi kukota likululu, "Bwana, Mwana wa Daudi, huonere mbazi!"
40020032	Phahi Jesu waima, achiaiha na kuauza, "Mnalonda nikuhendereni utu wani?"
40020033	Nao achiamba, "Bwana, hunalonda huuvugule matso huone."
40020034	Phahi Jesu waaonera mbazi, achiaguta matso, na saa iyo-iyo achiona, nao achimlunga-lunga.
40021001	Jesu na anafundzie ariphofika phephi na Jerusalemu afika Bethifage, hiko Mwango wa Mizeituni. Chisha Jesu achihuma anafundzie airi
40021002	achiaambira, "Phiyani hadi mudzi wa hipho mbere na saa iyo-iyo mndaona punda akafungbwa na mwanawe. Avuguleni mnirehere.
40021003	Na mutu achikuuzani chochosi, muambeni, 'Bwana ana haja nao,' naye andakurichirani mara mwenga."
40021004	Dzambo hiri rahendeka ili ritimie rira neno ra Mlungu rogombwa ni nabii, roamba,
40021005	"Aambireni atu a Jerusalemu: 'Lolani, mfalume wenu aredza! Ni mpole na akapanda mwana-punda.' "
40021006	Hara anafundzi aphiya achendahenda viratu achivyolagizwa ni Jesu.
40021007	Achimrehera yuya punda na mwanawe, achihandika nguwo zao dzulu ya yuya mwana-punda naye Jesu achipanda achisagala.
40021008	Kundi kulu sana ra atu rahandika nguwo zao barabarani, anjina avundza makalala ga mitende achigahandika barabarani.
40021009	Makundi gosi ga atu, kundi rokala mbere na rira ririrokala nyuma, gakota likululu gachiamba: "Naatogolwe Mwana wa Daudi!" "Naajaliwe iye edzaye kpwa dzina ra Mwenyezi Mlungu!" "Mlungu ariye dzulu mlunguni naatogolwe!"
40021010	Jesu ariphokala anainjira Jerusalemu, mudzi wosi wadedemuka. Atu achikala anauzana, "Yuno ni ani?"
40021011	Rira kundi richiamba, "Hiyu ni Jesu, nabii kula Nazareti mudzi wa Galilaya."
40021012	Badaye Jesu wainjira Nyumba ya Kuvoya Mlungu, achizoresa atu ariokala anahenda bishara himo ndani. Achipendula-pendula meza za hara okala anabadilisha pesa na vihi vya hara okala anaguza njiya.
40021013	Achiaambira, "Maneno ga Mlungu gaandikpwa, 'Nyumba yangu indaihwa nyumba ya mavoyo.' Lakini mwino mnaihenda kukala mwamdzifwitso wa aivi!"
40021014	Vipofu na viswere anji amlunga hiko ndani ya Nyumba ya Kuvoya Mlungu, naye achiaphoza.
40021015	Nao akulu a alavyadzi-sadaka na alimu a Shariya aona vilinje virivyohendwa ni Jesu. Piya achisikira kululu za anache himo ndani ya Nyumba ya Kuvoya Mlungu ambao kala anaamba, "Naatogolwe Mwana wa Daudi!" Kpwa hivyo achitsukirwa,
40021016	nao achimuuza Jesu, "Dze, ukale kusikira gano gagombwago ni hano anache?" Ela Jesu achiamba, "Ehe, nagasikira! Dze, tamdzangbwesoma Maandiko kuhusu mambo higo? 'Wahumira anache adide na atsanga ili udziphahire nguma kamili.' "
40021017	Phahi Jesu waaricha hara atu achituluka kondze ya mudzi na achiphiya Bethania ambako wakpwendalala.
40021018	Ligundzu chiti Jesu ariphokala anauya Jerusalemu, wasikira ndzala.
40021019	Waona muhi uihwao mtini kanda-kanda ya njira, achiaphuka kpwendalola tini, lakini kayakuta chochosi ela makodza mahuphu. Alafu waulani hura muhi achiamba, "Kundavyala tsona bii!" Na phapho hipho hinyo muhi wanyala uchiuma.
40021020	Anafundzie ariphoona higo, aangalala achiamba, "Ni kpwa utu wani huno muhi ukauma gafula?"
40021021	Naye Jesu achiaambira, "Nakuambirani kpweli, mchimkuluphira Mlungu bila wasi-wasi, mnaweza kuhenda hivyo. Tsona mnaweza hata kuwambira mwango hinyu, 'Ng'oka ukadzitiye baharini,' na kpweli gakahendeka.
40021022	Namwi mchiamini, mndaphokera chochosi ndichom'voya Mlungu."
40021023	Jesu wauya Nyumba ya Kuvoya Mlungu, nao akulu a alavyadzi-sadaka na vilongozi anjina a Chiyahudi amlunga wakati kala anafundza, achimuuza, "We, gano unagogahenda, unahenda kpwa uwezo wa ani? Ni ani yekupha uwezo huno?"
40021024	Achiaambira, "Mimi piya n'ndakuuzani swali, na mchinijibu, nami n'ndakuambirani nahenda mambo higa kpwa uwezo wa ani.
40021025	Uwezo wa Johana wa kubatiza walaphi? Dze, wala kpwa Mlungu hebu wala kpwa atu?" Phahi, aphiya njama, achendabisha enye kpwa enye, "Huchiamba, 'Wala mlunguni,' andahuamba, 'Sambi mbona tamyamkuluphira?'
40021026	Na huchiamba, 'Wala kpwa atu,' hundaphaha tabu mana atu osi anakubali kukala Johana kala ni nabii."
40021027	Phahi amuamba Jesu, "Tahumanya." Naye achiaambira, "Wala nami sindakuambirani nahenda mambo higa kpwa uwezo wa ani."
40021028	Jesu waenderera kugomba achiamba, "Hebu mnaonadze? Kpwakala na mutu yekala na ana airi a chilume. Walunga mwanawe mvyere achendamuamba, 'Mwanangu, rero phiya ukahende kazi ko munda wa mizabibu.'
40021029	Yuya mwana achimuamba ise, 'Sindaphiya!' Lakini badaye achigaluza nia, achendahenda kazi.
40021030	Halafu baba achimuamba mwanawe mdide vivyo, naye achimuamba, 'Haya Baba nkasikira!' Lakini kayakpwendahenda hira kazi.
40021031	Dze, ni ani kahi ya hara ana airi yehenda vira alondavyo ise?" Nao achimuamba, "Yuya mwanawe mvyere." Phahi, Jesu achiaambira, "Nakuambirani kpweli kukala, makarani ga kodi na malaya anatubu na kukala atu a Mlungu badala ya mwimwi.
40021032	Mana Johana wakpwedza kpwenu ili akuonyeseni kusagala vira Mlungu alondavyo, wala tamyamuamini. Ela makarani ga kodi na malaya (atu ambao anaharirwa ni achina-dambi) aamuamini, na hata bada ya kuona gosi higo, mwi tamyatubu na kumuamini."
40021033	Jesu achiamba, "Sikizani ndarira yanjina. Kpwakala na mutu mmwenga yephanda mizabibu mwakpwe mndani. Achiizungulusira lichigo, achitsimba phahali pha kuminyira zabibu, na piya achidzenga uringo. Chisha hura munda achiukodishira akurima, naye mwenye achiphiya tsi yanjina.
40021034	Wakati wa kuvuna zabibu uriphofika, yuya mchina-munda wahuma atumishie aphiye kpwa hara akurima ariokodisha mundawe, ili akahewe fungure ra mavuno.
40021035	Lakini hara akurima aagbwira hara atumwa; mmwenga achimpiga, wanjina achimuolaga, na wanjina achimpiga mawe.
40021036	Alafu wahuma atumwa anjina anji kuriko hara a kpwandza, na hara akurima achiahenda dza viratu hara a kpwandza.
40021037	Mwisho waahumira mwanawe mwenye, achifikiri achiamba, 'Hakika hiyu andamuogopha, mana ni mwanangu.'
40021038	Ela hara akurima ariphomuona hiye mwanawe aambirana, 'Hiyu ni mwanawe ndiyemrisi. Nahumuolageni ili huale urisiwe!'
40021039	Phahi amgbwira, achimtuluza kondze ya hura munda wa mizabibu, na achendamuolaga.
40021040	Dze! Ye mchina-munda achedza, andaahendadze hara akurima ariokodisha hura munda?"
40021041	Hara atu achimuamba, "Andaaolaga hara atu ayi, na hinyo munda aukodishe akurima anjina ambao andamupha fungure wakati wa kuvuna."
40021042	Hipho Jesu waambira, "Hakika mnamanya Maandiko higa ga Mlungu gaambago: 'Dziwe roremewa ni adzengi, ndipho rikakala dziwe kulu ra msingi. Mwenyezi Mlungu ndiye yehenda dzambo hiri, naro rinahuangalaza!'
40021043	Kpwa hivyo nakuambirani kukala Mlungu andajaliya atu anjina kukala atue, mana hinyo andahenda vira Mlungu alondavyo. [
40021044	Ndiyegbwa dzulu ya dziwe hiro andavundzika-vundzika, na ndiyegbwererwa ni hiro dziwe andasagbwa-sagbwa.]"
40021045	Mafarisayo na akulu a alavyadzi-sadaka, ariphosikira hizo ndariraze, amanya kukala anagomba kuhusu aho,
40021046	phahi alonda kumgbwira Jesu kpwa nguvu ili amtiye jela. Lakini achiogopha atu mana aho kala anaamini kukala iye ni nabii.
40022001	Jesu waenderera kugomba nao kuhumira ndarira, achiamba,
40022002	"Njira ya Mlungu kutsambula atue inaelezwa ni ndarira hino. Mfalume mmwenga wamhendera mwanawe karamu ya arusi.
40022003	Achihuma atumishie akaihe atu arioalikpwa edze arusini. Lakini hinyo arioalikpwa arema kpwedza.
40022004	Hipho wahuma atumishi anjina, achiaambira, 'Aambireni hara arioalikpwa: Sambi karamu i tayari, nátsindza ndzau na ndama za kunona; chila chitu chi tayari. Ndzoni arusini!'
40022005	Lakini hara arioalikpwa agapuza, chila mmwenga walunga shugulize. Mmwenga waphiya kpwakpwe mndani na wanjina achiphiya kpwakpwe dukani.
40022006	Anjina achiagbwira hara atumishi achiatesa, na chisha achiaolaga.
40022007	Mfalume ariphosikira hivyo, watsukirwa sana. Achihuma asikarie akaolage hara atu ayi na kuocha mudzi wao.
40022008	Chisha achiaambira atumishie, 'Chakurya cha arusi chi tayari, lakini arioalikpwa kala taafwaha.
40022009	Sambi phiyani hiko mdzini na yeyesi ndiyemuona barabarani muambireni edze arusini.'
40022010	Hara atumishi aphiya chila njira, achiareha atu osi, anono na ayi. Nyumba ya arusi ichiodzala ajeni.
40022011	Lakini mfalume ariphoinjira kulola hara ajeni, waona mutu mmwenga ambaye kala kavwarire nguwo ya arusi.
40022012	Phahi achimuuza, 'Msena wangu, ukainjiradze muno bila nguwo ya arusi?' Lakini yuya mutu kayagomba chitu.
40022013	Chisha mfalume waambira atumishie, 'Mfungeni mikono na magulu mkamtsuphe kondze jizani, ambako andarira na kusaga meno.' "
40022014	Chimarigizo Jesu waamba, "Mana atu anji nkualikpwa, ela atsambulwao ni achache."
40022015	Chisha Mafarisayo aphiya njama, achendapanga njira ya kumgbwira Jesu kpwa sababu ya manenoge.
40022016	Phahi ahuma afuasi ao na hara a chikundi cha Herode, nao achendamuamba, "Mwalimu, hunamanya kukala uwe u mutu muaminifu, na unafundza kpweli kuhusu Mlungu alagizago, nawe kulunga maoni ga atu mana cheo si chochosi kpwako.
40022017	Hebu huambire unaonadze. Dze, shariya zehu zinahuruhusu kuripha kodi kpwa Kaisari, Mtawala wa Chirumi? Huriphe hebu husiriphe?"
40022018	Lakini Jesu wamanya maazo gao mai, achiaambira, "Mwi anafiki, mbona mnanipima achili?
40022019	Nionyesani hira pesa ya kuriphira kodi." Nao achimrehera hira pesa.
40022020	Ariphoihewa achiauza, "Sura hino na dzinare ni ra ani?"
40022021	Nao achimuamba, "Ni ya Kaisari." Ndipho achiaambira, "Phahi, vya Kaisari mupheni Kaisari, na vya Mlungu, mupheni Mlungu."
40022022	Ariphosikira hivyo, aangalala. Phahi achimricha, na achiphiya vyao.
40022023	Siku hiyo hiyo Jesu watsolokerwa ni Masadukayo anjina. Nao Masadukayo ni kundi ra Ayahudi asioamini kukala atu achifwa andafufulwa.
40022024	Agomba achimuamba, "Mwalimu, Musa waamba mutu achilóla alafu achifwa bila ya kuphaha ana, nduguye n'lazima ahale ufwa hiye gungu, na amvyarire ana yuya mufwa.
40022025	Phahi kpwakala na ndugu sabaa ambao hwaishi nao. Wa mwandzo walóla mchetu, achifwa bila ya kuvyala naye ana. Hiye gungu achihalwa ufwa ni ndugungbwa wa yuya mufwa.
40022026	Phahi hiye wa phiri wafwa kabla ya kuphaha mwana. Wa hahu naye dza vivyo, hadi achisira osi sabaa.
40022027	Mwisho, yuya mchetu naye piya wafwa.
40022028	Dze, siku ya kufufulwa atu, yuya mchetu andakala mkpwaza ani? Mana ndugu osi amlóla."
40022029	Lakini Jesu waambira, "Mwimwi Masadukayo mnakosera mana tammanya Maandiko wala uwezo wa Mlungu.
40022030	Mana siku ya kufufulwa, atu andakala dza malaika hiko mlunguni ambao taalóla wala taalólwa.
40022031	Na kuhusu atu kufufulwa, dze, tamdzangbwesoma gara ambago muambirwa ni Mlungu? Iye waamba,
40022032	'Mimi ni Mlungu wa Brahimu, Isaka na Jakobo.' Kpwa hivyo, iye si Mlungu wa atu ariofwa, lakini ni Mlungu wa ario moyo."
40022033	Na atu osi ariphosikira higo, aangalazwa ni mafundzoge.
40022034	Mafarisayo ariphosikira kukala Jesu waahendesa Masadukayo anyamale, akutana.
40022035	Mmwenga wao, yekala ni mwanashariya, wamuuza Jesu swali kumhega achili.
40022036	Waamba, "Mwalimu, ndani ya Shariya za Musa ni shariya iphi iriyo muhimu sana?"
40022037	Naye Jesu achiamba, " 'Mmendze Bwana Mlunguo chikpweli-kpweli na moyoo wosi, na rohoro rosi, na achilizo zosi.'
40022038	Hiyo ndiyo shariya ya kpwandza na ya muhimu sana.
40022039	Na ya phiri yoigana na hiyo ya kpwandza, ni hino yaambayo, 'Mmendze myao dza vyo udzimendzavyo mwenye.'
40022040	Shariya zosi za Musa na mafundzo ga manabii zinategemea shariya hizi mbiri."
40022041	Mafarisayo ariphokala achere phamwenga, Jesu waauza,
40022042	"Kpwani mwino mnamanyani kuhusu Masihi? Ni chivyazi cha ani?" Nao achimuamba, "Ni chivyazi cha Mfalume Daudi."
40022043	Jesu achiaambira, "Sambi inawezekanadze Daudi wagomba kpwa uwezo wa Roho wa Mlungu achimuiha, 'Bwana?' Mana wagomba achiamba:
40022044	'Mwenyezi Mlungu wamuamba Bwana wangu, Sagala uphande wangu wa kulume, phatu pha ishima kulu sana, hadi nihende maaduigo gakugbwerere maguluni.'
40022045	Ichikala Daudi anamuiha hiye mutu, 'Bwana wangu,' vinakaladze akale ni chivyaziche?"
40022046	Taphana ariyeweza kumjibu neno. Na hangu siku hiyo atu osi aogopha kumuuza maswali zaidi.
40023001	Chisha Jesu wagomba na hura umati wa atu phamwenga na anafundzie, achiamba,
40023002	"Mnaona, alimu a Shariya, na Mafarisayo ndio ohala nafwasi ya Musa. Kazi yao ni kukufundzani na kukuelezani shariya ziambavyo.
40023003	Phahi gbwirani na mhende chochosi ndichokuambirani. Ela msilunge gara ahendago, mana taahenda gara agombago.
40023004	Atu hinya nkufunga mizigo miziho ya Shariya ambazo ni vigumu kuzilunga, na akaahika ayawao. Lakini o enye taamendze kugolosa hata chala kuterya atu kuitsukula.
40023005	Ela nkuhenda mahendo gao gosi ili aonewe ni atu. Nkuvwala vibandiko vipana virivyo na maandishi ga Shariya chilanguni na mikononi, na nkuhenda pindo za kandzu zao nyire.
40023006	Atu hinya nkumendza kusagala vihi vya mbere-mbere karamuni na masinagogini.
40023007	Piya nkumendza kulamuswa na ishima mbere za atu, na kuihwa, 'Alimu' ni atu osi.
40023008	Msiruhusu atu anjina akpwiheni 'Alimu', mana mosi mu ndugu na mwalimu wenu ni Mmwenga bahi.
40023009	Wala msiihe mutu yeyesi hipha duniani 'Baba', mana Sowe yenu ni Mmwenga bahi, naye a mlunguni.
40023010	Wala msiaruhusu atu akuiheni 'Bwana', mana mna bwana mmwenga bahi, naye ndiye Yetsambulwa Kuokola Atu.
40023011	Ariye mkpwulu kuriko mosi mwenu kundini n'lazima akale mtumishi wa anjina.
40023012	Adzikpwezaye andatserezwa, na adzitserezaye andakpwezwa.
40023013	Shaka rani ro, mwi alimu a Shariya na Mafarisayo, anafiki mwi! Mnafungira ayawenu miryango ya mlunguni, mana mwimwi enye tamuinjira, wala tamuaruhusu ayawenu alondao kuinjira, ainjire. [
40023014	Shaka rani ro, mwi alimu a Shariya na Mafarisayo, anafiki mwi! Mkuzulumu magungu na kudzihenda kukala mu atu anono kpwa kuvoya mavoyo mare. Kpwa hivyo mndaphaha adabu kali sana.]
40023015	Shaka rani ro, mwi alimu a Shariya na Mafarisayo, anafiki mwi! Mkuhenda vyaro vya baharini na tsi za kure ili mphahe mutu mmwenga alunge dini yenu. Lakini mchimphaha, mkumhenda akale mui zaidi na kuinjirakpwe mohoni kukale mara mbiri ya mwimwi enye.
40023016	Shaka rani ro, mwi vilongozi vipofu! Mnadzichenga kukala mutu achilapha kuhadza Nyumba ya Kuvoya Mlungu hata asiphotimiza chilaganeche nkukala kana neno. Ela achilapha kuhadza zahabu iriyo ndani ya Nyumba ya Kuvoya Mlungu, ni asivundze chilagane arichochiika.
40023017	Vipofu apumbavu mwi! Ni chiphi cha mana zaidi: zahabu hebu Nyumba ya Kuvoya Mlungu ihendayo hiyo zahabu kukala takatifu?
40023018	Piya mkugomba mkaamba, mutu yeyesi ndiyelapha kuhadza phatu pha kulavira sadaka si chitu; ela achilapha kuhadza sadaka ichiyoikpwa dzuluye, ni asivundze cho chilaganeche arichochiika.
40023019	Mwi vipofu! Ni chiphi cha mana zaidi: hira sadaka, au phatu pha kulavira sadaka ambapho nkuhenda hira sadaka kukala takatifu?
40023020	Phahi yeyesi alaphaye kuhadza phatu pha kulavira sadaka nkulapha kpwa hipho phatu pha kulavira sadaka, na chochosi chirichoikpwa dzuluze.
40023021	Na alaphaye kuhadza Nyumba ya Kuvoya Mlungu nkulapha kpwa hiyo nyumba na Mlungu asagalaye himo ndani.
40023022	Na alaphaye kuhadza mlunguni nkulapha kuhadza chihi cha endzi cha Mlungu na iye achisagariraye.
40023023	Shaka rani ro, mwi alimu a Shariya na Mafarisayo, anafiki mwi! Mkulavya fungu ra kumi ra chikatsu, iliki, na bizari nyembamba ambavyo ni vilungo bahi, na kuno mnaricha haki, mbazi, na kuluphiro ambago ni mambo muhimu ga Shariya. Higo ndigo mlondwago kuhenda, bila ya kuzarau higo ganjina.
40023024	Vilongozi vipofu mwi! Mkutuluza indzi chikombeni, lakini mkamiza ngamia mzima!
40023025	Shaka rani ro, mwi alimu a Shariya na Mafarisayo, anafiki mwi! Mbona mnatsukutsa vikombe na sahani kondze macheye, na ndani mnakuricha kunaodzala unyang'anyi na uchoyo.
40023026	We Mfarisayo chipofu! Amba tsukutsa chikombe ndani kpwandza nako kondze piya kundakala safi.
40023027	Shaka rani ro, mwi alimu a Shariya na Mafarisayo, anafiki mwi! Mana mu dza mbira zopakpwa chokaa kondze na zinaonekana nono, ela ndani zikaodzala misoza na lovu.
40023028	Phahi namwi mnaonekana atu a haki, lakini ndani mkaodzala unafiki na uyi.
40023029	Shaka rani ro, mwi alimu a Shariya na Mafarisayo, anafiki mwi! Mnadzenga mbira za manabii ga kare na kupamba vikuta vya atu a haki,
40023030	kuno mnaamba, 'Kala sisi hwaishi wakati wa akare ehu, husingegbwirana nao kuolaga manabii!'
40023031	Kpwa hivyo mnadzishuhudiya kukala mu chivyazi cha atu arioolaga manabii.
40023032	Haya, marigizani mwi enye hira kazi yoandzwa ni atumia enu!
40023033	Nyoka a sumu mwi! Mndahepadze hukumu ya kutiywa mohoni?
40023034	N'ndakureherani manabii, atu okala na marifwa, na alimu; lakini anjina mndaaolaga na anjina kuakota misumari. Piya anjina mndaachapa viboko mwenu masinagogini na kuatesa chila mudzi.
40023035	Kpwa hivyo mndatiywa adabu kpwa sababu ya atu osi arioolagbwa ariokala bila lawama: kula Abeli ambaye kayakala na lawama hadi Zakariya mwana wa Barakiya, ambaye mwamuolaga mbere za Nyumba ya Kuvoya Mlungu, kahi-kahi ya hiyo nyumba na phatu pha kulavira sadaka.
40023036	Nakuambirani kpweli, chivyazi chichi tachindakosa kutiywa adabu hizo zosi."
40023037	Jesu waenderera kugomba, achiamba, "Eeh, mwi atu a Jerusalemu! Mkuolaga manabii na kuapiga mawe ariohumwa kpwenu. Mara nyinji náaza kukuikani phamwenga dza kolo ra kuku rifwinikavyo anae mwakpwe maphani, lakini mwi mwakahala!
40023038	Haya sikizani, mkarichirwa mudzi wenu enye na vivi ni muhuphu.
40023039	Nakuambirani kukala, tamndaniona tsona hadi wakati ndiphokpwedzaamba, 'Wajaliwa iye edzaye kpwa dzina ra Mwenyezi Mlungu.' "
40024001	Jesu watuluka Nyumba ya Kuvoya Mlungu, na ariphokala anaphiya vyakpwe, anafundzie amlunga achimuonyesa madzengo ga Nyumba ya Kuvoya Mlungu.
40024002	Lakini Jesu waamba, "Hebu lolani, mnaona madzengo gosi higa! Nakuambirani kpweli, taphana hata dziwe mwenga ndirosala dzulu ya ranjina; chila chitu chindabomolwa."
40024003	Jesu wakpwendasagala dzulu ya Mwango wa Mizeituni, na anafundzie amlunga achikala naye machiyao. Nao achimuuza, "Huambire mambo higo gandakala rini? Ni dalili yani ambayo indaonyesa kpwedzako na mwisho wa dunia?"
40024004	Naye Jesu achiaambira, "Dzimanyirireni msedze mkachengbwa.
40024005	Mana kundakpwedza anji ahumire dzina rangu, nao andachenga atu anji, aambe, 'Mimi ndiye hiye Yetsambulwa ni Mlungu!'
40024006	Mndasikira habari za viha na ndziye-ndziye za viha, lakini msitishirwe, mana higa n'lazima gakale, lakini mwisho wa dunia undakala taudzangbwe.
40024007	Tsi mwenga indapigana na tsi yanjina, mfalume mmwenga andapigana na mfalume wanjina. Kundakala na ndzala na dunia indasumba kpwatu kunji.
40024008	Mambo higa ni dza viratu mwandzo wa utsungu wa mayo alondaye kudzivugula.
40024009	Chisha andakuphirikani kpwa atu ambao andakutesani na kukuolagani. Atu osi asiomkuluphira Mlungu dunia ndzima andakuzirani kpwa sababu yangu.
40024010	Na anji andaricha kunikuluphira; andasalatana na andazirana.
40024011	Kundazuka manabii anji a handzo na andachenga atu anji.
40024012	Na kpwa sababu ya kuenjerezeka uyi, mendzwa ya atu anji indaphunguka.
40024013	Lakini ndiyevumirira hadi mwisho ndiye ndiyeokolwa.
40024014	Hiyo habari ndzuri kuhusu ufalume ambao Mlungu wanipha indatangazwa dunia ndzima, ili ikale ushuhuda kpwa atu osi. Na ndipho mwisho wa dunia undafika.
40024015	Kundakpwedza wakati muone 'Chitu cha najisi cha kubananga.' Chogombwa ni nabii Danieli chiimire pho phatu phatakatifu." (Msomadzi naamanye manage.)
40024016	"Wakati hinyo, ario Judea naachimbirire myangoni.
40024017	Ndiyekala kondze ya nyumba naasiuye mwakpwe nyumbani kuhala chitu.
40024018	Na ariye mndani naasiuye kaya kpwedzahala nguwoze.
40024019	Shaka rani ro achetu a mimba na amwisao siku hizo!
40024020	Voyani Mlungu ili siku ya kuchimbira kpwenu kusikale majira ga mnyevu wala Siku ya Kuoya!
40024021	Mana wakati hinyo kundakala na tabu kulu ambazo tazidzangbwekala kula mwandzo wa dunia hadi rero, wala tazindahendeka tsona.
40024022	Ela Mlungu wapanga kare kuphunguza siku za mateso kpwa ajili ya atu arioatsambula. Kala Mlungu kahendere hivyo, takungesala mutu."
40024023	Jesu waenderera kuamba, "Siku hizo mutu achikuambirani, 'Lolani, Yetsambulwa ni Mlungu hiyu hipha!' au, 'Hiye hiko!' msimsikize.
40024024	Mana kundazuka manabii ga handzo na atu ambao andadziamba ni hiye Yetsambulwa ni Mlungu. Andahenda vilinje na maajabu ili aachenge atu na hata ichiwezekana piya aangamize atu ariotsambulwa ni Mlungu kukala afuasi angu.
40024025	Sikizani, nakuambirani chimbere mambo higa kabla tagadzangbwe kuhendeka.
40024026	Phahi atu achikuambirani, 'Lolani, akaonewa hiko weruni,' msiphiye; na achikuambirani, 'Lolani, akadzifwitsa chumbani,' wala msiaamini bii.
40024027	Mana mimi, Mutu Yela Mlunguni, kuuya kpwangu kundakala dza viratu limeme ring'alavyo kula mlairo wa dzuwa hadi mtswerero wa dzuwa.
40024028	Sababu pho phosi pharipho na lufu, ndipho phagbwapho nderi.
40024029	Phahi bada ya mateso ga siku kusira tu, dzuwa rindakala jiza, na mwezi taundang'ala; nyenyezi zindagbwa kula dzulu, na nguvu za dzulu mlunguni zindasumbiswa.
40024030	Chisha dalili ya Mutu Yela Mlunguni indaonewa mlunguni, na hipho makabila gosi ga dunia ndzima gandarira kuno anaona mimi, Mutu Yela Mlunguni, niredza na maingu kula mlunguni na nguvu na utukufu munji.
40024031	Nami n'ndahuma malaika angu na gunda ra sauti kulu sana, nao andakusanya ariotsambulwa kula chila phahali duniani, pembe hadi pembe.
40024032	Dzifundzeni kula kpwa mfwano hinyu wa mtini: Panda za mtini zinaphotula, mkumanya wakati wa kuvuna u phephi.
40024033	Namwi mchiona mambo higa gosi ganahendeka, manyani kukala mimi, Mutu Yela Mlunguni, ni phephi na kuuya.
40024034	Nami nakuambirani kpweli, chivyazi hichi tachindasira kabla ya mambo higa gosi kuhendeka.
40024035	Dzulu mlunguni na dunia kundasika, lakini maneno gangu gandakalako milele na milele."
40024036	Jesu waenderera kuaambira, "Lakini takuna mutu amanyaye siku wala saa indakala rini hata akale malaika a mlunguni wala Mwana. Baba macheye ndiye amanyaye.
40024037	Vivyo vyokala wakati wa Nuhu, ndivyo ndivyokala wakati mimi, Mutu Yela Mlunguni, ndiphouya.
40024038	Mana wakati hinyo kabla ya mafuriko makulu, atu kala achirya na kunwa, kala achilóla na kulólwa, hadi siku Nuhu ariphoinjira ndani ya hira safina.
40024039	Nao taamanyire kala kundahendekani hadi mafuriko gariphokala, gachiaolaga osi bu. Vivi ndivyo ndivyokala wakati mimi, Mutu Yela Mlunguni, ndiphouya.
40024040	Wakati hinyo alume airi andakala mndani, mmwenga andahalwa na wanjina andarichwa.
40024041	Achetu airi andakala anasaga phamwenga, mmwenga andahalwa na wanjina andarichwa.
40024042	Phahi, dzimanyirireni mana tammanya siku ndiyouya Bwana wenu.
40024043	Lakini mmanye: Kalapho mchina-nyumba anamanya saa ngaphi za usiku edzerayo muivi, angechesa kurinda na asingekubali nyumbaye ivundzwe.
40024044	Kpwa hivyo mwimwi piya n'lazima mkale tayari, kpwa sababu tammanya saa ndizokpwedzera mimi, Mutu Yela Mlunguni."
40024045	Jesu achienderera kuamba, "Kalani dza mtumishi muaminifu na wa marifwa, ambaye tajiriwe nkumupha kazi ya kuimirira nyumbaye na kuapha atumishi ayae chakurya wakati unaofwaha.
40024046	Ni baha hiye mtumishi ambaye siku tajiriwe achedza, andakutwa anahenda hivyo.
40024047	Phahi nakuambirani kpweli, tajiriwe andamhenda mwimirizi wa malize zosi.
40024048	Lakini mtumishi mui achiamba, 'Tajiri wangu andakaa kuuya,'
40024049	naye aandze kuapiga atumishi ayae, na kurya na kunwa phamwenga na alevi.
40024050	Phahi yuya tajiriwe ndiphouya siku asiyomtarajiya na saa asiyoimanya,
40024051	andamtiya adabu kali sana, na andamuika kundi mwenga na anafiki, ambako atu andarira na kusaga meno."
40025001	Jesu waamba, "Wakati mimi, Mutu Yela Mlunguni, ndiphouya kutawala ufalume ambao Mlungu wanipha, undaelezwa na ndarira hino. Siku mwenga, vyandama kumi ahala taa zao, achendamchinjira bwana arusi.
40025002	Kahi-kahi yao, atsano akala azuzu na atsano achikala alachu.
40025003	Mana hara vyandama azuzu ahala taa zao, lakini taayatsukula mafuha,
40025004	lakini hara alachu atsukula taa zao na tupa za mafuha.
40025005	Kpwa vira bwana arusi wachelewa kpwedza, hara vyandama asenukira na achilala.
40025006	Lakini usiku wa manane kpwakala na hoyo rosikirwa kuamba, 'Hiye bwana arusi aredza; phiyani mkamchinjire.'
40025007	Phahi hara vyandama kumi alamuka achitayarisha taa zao.
40025008	Nao hara azuzu achiaambira hara alachu, 'Hupheni mafuha genu sababu taa zehu zinafwa.'
40025009	Lakini hara alachu achiaambira, 'Hata! Tagandatosha sisi na mwimwi; ni baha mphiye dukani mkagule genu.'
40025010	Phahi hara vyandama azuzu ariphouka kpwendagula mafuha, bwana arusi wakpwedza. Hara ambao kala a tayari ainjira phamwenga naye dzumba ra arusi, chisha mryango uchifungbwa.
40025011	Badaye hara vyandama anjina piya auya achedzaamba, 'Bwana, bwana, huvugurire!'
40025012	Lakini naye achiaamba, 'Nakuambirani kpweli kukala sikumanyani.' "
40025013	Chimarigizo Jesu waamba, "Phahi chesani, mana tammanya siku wala saa ambayo mimi, Mutu Yela Mlunguni, n'ndauya."
40025014	Jesu achienderera kugomba, achiamba, "Kuuya kpwangu kundakala dza hivi. Mutu mmwenga wapanga kuphiya charo. Phahi waiha atumishie achiapha madaraka ga kuimirira malize,
40025015	naye achimupha chila mmwenga kulengana na uwezowe. Mmwenga wamupha mifuko mitsano ya zahabu, wanjina achimupha mifuko miiri ya zahabu, wanjina achimupha mfuko mmwenga wa zahabu. Chisha achiphiya charoche.
40025016	Mara mwenga yuya yephokera mifuko mitsano waandza bishara nayo, naye achiphaha mifuko mitsano zaidi.
40025017	Vivyo hivyo yuya wa mifuko miiri waphaha fwaida ya mifuko miiri zaidi.
40025018	Lakini yuya ariyehewa mfuko mmwenga wakpwendatsimba dibwa, achiufwitsa.
40025019	Bada ya muda mure, yuya bwana wauya, achedzahenda isabu ya mahumizi na mapato phamwenga na atumishie.
40025020	Phahi yuya kala akaphaha mifuko mitsano ya zahabu wakpwedza kuno akatsukula mifuko mitsano zaidi, achiamba, 'Bwana, wanipha mifuko mitsano ya zahabu, lakini nkakurehera mifuko mitsano zaidi, ndiyo fwaida nriyophaha.'
40025021	Yuya bwana achimuamba, 'Wahendato! U mtumishi mnono tsona muaminifu. Kpwa sababu wakala muaminifu wa mambo madide, n'ndakupha garigo makulu. Ndzo husherekee phamwenga.'
40025022	Naye yuya yehewa mifuko miiri piya wakpwedza, achiamba, 'Bwana, wanipha mifuko miiri ya zahabu vino hala mifuko miiri zaidi ndiyo fwaida nriyophaha.'
40025023	Yuya mutu achimuamba, 'Wahendato! U mtumishi mnono tsona muaminifu. Kpwa sababu wakala muaminifu wa mambo madide, n'ndakupha garigo makulu. Ndzo husherekee phamwenga.'
40025024	Chisha yuya kala akahewa mfuko mmwenga wa zahabu wakpwedza, achiamba, 'Bwana, namanya kukala uwe u mutu mufu, ukuvuna ambapho kuphandire, na ukukusanya phahali ambapho mutu wanjina wakumbira.
40025025	Kpwa hivyo náogopha, nchifwitsa mfukoo dibwani. Phahi, hala mfukoo wa zahabu.'
40025026	Lakini yuya bwana achimuamba, 'We mtumishi mui na mvivu! Unamanya kukala nkuvuna phahali ambapho siphandire, na nkukusanya phahali ambapho siyakumbira.
40025027	Phahi uwe kala waika zahabu yangu bengi, nami nriphouya ningeiphaha na fwaida.
40025028	Kpwa hivyo halani hinyo mfuko wa zahabu ario nao mumuphe hiye ariye na mifuko kumi ya zahabu.
40025029	Mana ariye na chitu na kuchihumira andaenjerezwa akale na vinji. Lakini asiyehumira chitu chidide aricho nacho, hata chicho chindahalwa.
40025030	Na kuhusu mtumishi hiyu asiye na fwaida, mhaleni mukamtsuphe kondze jizani ambako andarira na kusaga meno.' "
40025031	Jesu waenderera kugomba achiamba, "Wakati mimi, Mutu Yela Mlunguni, ndiphouya na utukufu phamwenga na malaika osi, hipho ndipho ndiphosagarira chihi changu cha endzi cha utukufu.
40025032	Atu a mataifa gosi andakusanyika mbere zangu nami n'ndaatanya dza viratu mrisa atanyavyo mang'ondzi na mbuzi.
40025033	N'ndaika atu a haki uphande wangu wa kulume, na hara atu ayi uphande wa kumotso.
40025034	Chisha n'ndaambira hara atu ario uphande wa mkpwono wa kulume, 'Ndzoni mosi mrioajaliwa ni Baba, phokerani majaliwa mrigotengezerwa hangu kuumbwa kpwa dunia.
40025035	Mana nákala na ndzala, namwi mchinipha chakurya, nákala na chiru, namwi mchinipha madzi ga kunwa, nákala mjeni namwi mchinikaribisha.
40025036	Tsona nákala sina nguwo, namwi mchinivwika, nákala mkpwongo, namwi mchedza mchinilola, nákala jela, namwi mchedzanilamusa.'
40025037	Hipho hara atu a haki andaniamba, 'Bwana, ni rini huriphokuona una ndzala huchikupha chakurya, ama ni rini huriphokuona una chiru naswi huchikupha madzi ga kunwa?
40025038	Ni rini huriphokuona u mjeni huchikukaribisha, hebu ni rini huriphokuona kuna nguwo naswi huchikuvwika?
40025039	Ni rini huriphokuona mkpwongo ama busu naswi huchedza kulola?'
40025040	Nami n'ndaambira, 'Nakuambirani kpweli, chila chitu mrichomhendera mmwenga wa hinya enehu adide, mwanihendera mimi.'
40025041	Chisha n'ndaambira hara ario uphande wa kumotso, 'Ukani mbere zangu mwimwi mriolaniwa! Phiyani moho wa milele uriotengezerwa Shetani na malaikae.
40025042	Mana nákala na ndzala, namwi tamyanipha chakurya, nákala na chiru, namwi tamniphere madzi,
40025043	nákala mjeni, namwi tamyanikaribisha. Tsona nákala sina nguwo, namwi tamyanivwika, nákala mkpwongo, namwi tamyanirarisa na nákala jela, namwi taphana yekpwedzanilola.'
40025044	Hipho nao andaniamba, 'Bwana, ni rini huriphokuona una ndzala au chiru, u mjeni au bila nguwo, phokala mkpwongo au busu, naswi huchikuricha bila ya kukuterya?'
40025045	Nami n'ndaambira, 'Nakuambirani kpweli, chila chitu mrichorema kuhendera mmwenga wa hinya adide, mwarema kunihendera mimi.'
40025046	Alafu atu ayi andainjira mateso ga milele, ela hara a haki andainjira uzima wa milele."
40026001	Jesu ariphomala kufundza mambo higa gosi, waambira anafundzie,
40026002	"Mnamanya kukala bada ya siku mbiri hundakala na Sukukuu ya Pasaka, na mimi, Mutu Yela Mlunguni, n'ndalaviwa ili nikakotwe misumari msalabani."
40026003	Phahi akulu a alavyadzi-sadaka na vilongozi a Chiyahudi akutana dzumbani mwa Kayafa, yekala Mlavyadzi-sadaka Mkpwulu.
40026004	Akpwendahenda njama ya kumgbwira Jesu chiwerevu ili amuolage.
40026005	Lakini asikizana kukala dzambo hiro risihendeke wakati wa sukukuu, sedze atu akahenda fujo.
40026006	Jesu ariphokala hiko chidzidzi cha Bethania, wainjira nyumbani mwa Simoni, yekala na mahana.
40026007	Wakati Jesu kala asegere anarya chakurya, phakpwedza mchetu yekala akatsukula tupa ya marashi ga samani kulu, achimmwagira chitswani.
40026008	Anafundzie ariphoona vira, atsukirwa sana na achiamba, "Hasara hino n'yani?
40026009	Marashi higa che ganaweza kuguzwa pesa nyinji na hizo pesa zikahewa agayi!"
40026010	Jesu ariphogamanya go kala anagagomba, achiaambira, "Kpwa utu wani mnamyuga yuno mchetu? Akanihendera dzambo ra mana sana.
40026011	Mana siku zosi, agayi mndakala nao, lakini mino sindakala namwi siku zosi.
40026012	Hiyu mchetu akaumwagira mwiri wangu marashi kuutayarisha kpwa mazishi gangu.
40026013	Nakuambirani kpweli kukala kokosi dunia ndzima ndikotangazwa hiyo habari ndzuri, dzambo hiri achirohenda hiyu mchetu rindahadzwa kpwa kumtambukira."
40026014	Chisha, Juda Iskarioti, ambaye piya ka ni mwanafundzi wa Jesu, waphiya kpwa akulu a alavyadzi-sadaka,
40026015	achendaauza, "Nchikuphani Jesu, mndaniphani?" Nao achimhesabira vipande salasini vya feza achimupha.
40026016	Na kula wakati hinyo Juda waandza kuendza nafwasi ya kumsalata Jesu.
40026017	Siku ya kpwandza ya Sukukuu ya mikahe isiyotiywa amira, anafundzi amlunga Jesu achimuuza, "Unalonda hukakutayarishire chakurya cha Pasaka kuphi?"
40026018	Naye achiaambira, "Phiyani hiko mudzini mndamuona mutu fulani, mumuambe, 'Mwalimu anaamba, wakati wangu u phephi; n'ndarya Pasaka phamwenga na anafundzi angu mwako nyumbani.' "
40026019	Phahi hara anafundzi ahenda vyo arivyolagizwa, na achendatayarisha chakurya cha Pasaka.
40026020	Kuriphofika dziloni, Jesu wasagala arye chakurya phamwenga na anafundzie kumi na airi.
40026021	Na ariphokala anarya, Jesu waamba, "Nakuambirani kpweli, mmwenga wenu andanisalata."
40026022	Anafundzie ariphosikira hivyo, asononeka sana, na achiandza kumuuza mmwenga mmwenga, "Dze! Bwana, ikale ni mimi?"
40026023	Jesu achiamba, "Atsotsaye mkahe bakuli mwenga nami ndiye ndiyenisalata.
40026024	Mimi, Mutu Yela Mlunguni, n'ndafwa kama Maandiko gaambavyo, lakini shaka hiro hiye ndiyenisalata! Baha kala mutu hiye kavyarirwe."
40026025	Juda, yemsalata, achimuuza, "Dze! Mwalimu, ikale ni mimi?" Jesu achimjibu, "Ehe, ni uwe."
40026026	Jesu ariphokala anarya na anafundzie, wahala mkahe na achimshukuru Mlungu. Chisha achiumega-mega na achiapha anafundzie, achiamba, "Halani murye; hinyu ni mwiri wangu."
40026027	-
40026028	Tsona wahala chikombe cha uchi wa zabibu, achimshukuru Mlungu, na achiapha, achiamba, "Hinyu ni mlatso wangu ambao unaika chilagane cha Mlungu na atue, nao unamwagbwa kpwa fwaida ya atu anji ili asamehewe dambi. Nwani mosi.
40026029	Nakuambirani, sindanwa tsona uchi wa zabibu hadi siku hiyo ndiphounwa luphya phamwenga namwi ndiphokpwedzatawala dza Mfalume yetsambulwa ni Baba."
40026030	Bada ya kuimba wira wa kumtogola Mlungu, auka achiphiya Mwango wa Mizeituni.
40026031	Chisha Jesu waambira anafundzie, "Usiku hinyu wa rero mwimwi mosi mndakala na wasi-wasi nami na kuniricha, mana Mlungu anaamba katika Maandikoge, 'N'ndampiga mrisa, nago mang'ondzi gandatsamukana.'
40026032	Lakini bada ya kufufulwa, n'ndakutanguliyani kuphiya Galilaya."
40026033	Ela Petero achimuamba, "Hata osi achikala na wasi-wasi nawe na kukuricha, mino sindakuricha bii!"
40026034	Naye Jesu achimuamba, "Nakuambira kpweli kukala usiku hinyu wa rero, kabla ya dzogolo kuika, undanitsamalala mara tahu."
40026035	Petero achimuamba, "Hata ichikala ni kufwa, nahufwe hosi, lakini sindakutsamalala bii!" Chisha hara anafundzi osi achigomba dza vivyo.
40026036	Chisha Jesu wauka phamwenga na anafundzie hadi phahali phaihwapho Gethesemane, achiaambira, "Sagalani hipha nami naphiya phara mbere nkavoye."
40026037	Achimhala Petero na anangbwa airi a Zebedayo. Hipho waandza kusononeka,
40026038	achiaambira, "Yo sonono nriyo nayo, naona indanirya! Phahi kalani hipha hucheseni phamwenga."
40026039	Na ariphosengera mbere chidide, wagbwa chimabumabu, chisha achivoya, "Baba, nakuvoya ichiwezekana, uniusire mateso chigonilenga; lakini sio nimendzavyo mimi, ela ulondavyo uwe."
40026040	Alafu achiauyira hara anafundzi ahahu na achiakuta arere. Achimlamusa Petero achimuamba, "Kpwani tamuweza kukala matso phamwenga nami hata dzagbwe ni dzisaa dzimwenga?
40026041	Chesani kuvoya ili Shetani asedze akakutiyani dambini, mana roho inamendza kuhendato, lakini mwiri tauweza."
40026042	Jesu wauka tsona mara ya phiri kpwendavoya, achiamba, "Baba, ichikala mateso tagaweza kuuswa kpwa ganiphahe, phahi ulondago nagakale."
40026043	Ariphouya tsona achiakuta arere, mana kala akashindwa ni usingizi.
40026044	Phahi waaricha na achendavoya mara ya hahu achigomba maneno garatu gara.
40026045	Chisha achiauyira hara anafundzie, na achialamusa kuno anaamba, "Mbona mchererere na kuoya? Sikizani! Saa ikafika, na mimi, Mutu Yela Mlunguni, ni phephi na kulaviwa kpwa atu a dambi.
40026046	Unukani, huphiyeni vyehu. Lolani, mutu ndiyenisalata aredza."
40026047	Jesu ariphokala acheregomba, Juda, mmwenga wa hara anafundzie kumi na airi, wakpwedza na kundi kulu ra atu okala akatsukula panga na marungu. Atu hinyo kala akahumwa ni akulu a alavyadzi-sadaka na vilongozi a Chiyahudi.
40026048	Hiye yelonda kumsalata Jesu kala akaapha dalili achiamba, "Ye ndiyemdonera kumlamusa ndiye iye; mgbwireni."
40026049	Phahi Juda mara mwenga wamsengerera Jesu, achimuamba, "Uonadze, Mwalimu?" Chisha achimdonera.
40026050	Jesu achimuamba, "Msena wangu, timiza uchirorilunga." Hipho hara atu achedza achimgbwira Jesu.
40026051	Mmwenga wa hara ariokala na Jesu, watsomola upanga achimkata sikiro mtumwa wa Mlavyadzi-sadaka Mkpwulu.
40026052	Chisha Jesu achimuamba, "Hai! Hai! Uyiza upangao chowani, mana yeyesi ahumiraye upanga, andaolagbwa na panga.
40026053	Mkale tammanya kukala naweza kum'voya Baba na sambi akanirehera zaidi ya asikari elufu kumi na mbiri a malaika?
40026054	Lakini nchihenda hivyo gara Maandiko ambago ganaamba higa ni gahendeke, gandatimiadze."
40026055	Wakati hinyo hinyo Jesu wauza rira kundi ra atu ambao kala akedzamgbwira, "Mbona mkedza na panga na marungu avi mkedzagbwira muivi? Kala nchisagala na kufundza ndani ya Nyumba ya Kuvoya Mlungu chila siku, mbona tamuyanigbwira?
40026056	Lakini gosi higa gahendeka ili ritimie rira neno ra Mlungu rogombwa ni manabii." Hipho anafundzie osi amricha achichimbira.
40026057	Phahi hara ariomgbwira Jesu amphirika kaya kpwa Kayafa, yekala Mlavyadzi-sadaka Mkpwulu, ambako kala kukakutana alimu a Shariya na vilongozi a Chiyahudi.
40026058	Naye Petero wamlunga kpwa kure hadi muhala wa nyumba ya Mlavyadzi-sadaka Mkpwulu. Ariphoinjira ndani, wasagala phamwenga na arindzi ili aone mambo ndigokala.
40026059	Phahi akulu a alavyadzi-sadaka na ngambi yosi yaendza mashitaka ga handzo ga kumshitakira Jesu ili aphahe kumuolaga.
40026060	Hata dzagbwe mashahidi manji ga handzo gadzilavya, lakini taayaphaha. Mwisho akpwedza mashahidi airi,
40026061	nao achiamba, "Mutu hiyu waamba kukala anaweza kubomola Nyumba ya Kuvoya Mlungu na akaidzenga tsona kpwa siku tahu."
40026062	Phahi Mlavyadzi-sadaka Mkpwulu waima, na achimuuza Jesu, "Ikale kuna ra kudzihehera kuhusu mashitaka ga hinya atu?"
40026063	Ela Jesu wanyamala zi. Mlavyadzi-sadaka Mkpwulu achimuamba, "Nakulagiza kpwa Mlungu ariye hai ugombe kpweli, huambire ichikala uwe ndiwe Masihi, yani Mwana wa Mlungu!"
40026064	Jesu achimuamba, "Kama uchivyogomba. Tsona nakuhakikishirani mosi kukala hangu sambi mndaniona mimi, Mutu Yela Mlunguni, nisegere mkpwono wa kulume wa Mwenyezi Mlungu, phatu pha ishima kulu sana, na chisha mndaniona nichedza dzulu ya maingu."
40026065	Hipho, Mlavyadzi-sadaka Mkpwulu wakpwanyula nguwoze, na achiamba, "Akakufuru! Kuna haja yani ya mashahidi zaidi? Samba mkasikira enye achivyogomba!
40026066	Hebu mnaonadze?" Nao achimuamba, "Hiye ni wa kuolagbwa!"
40026067	Alafu amtsitsira mahe ga uso kuno anampiga, na anjina achimuwanga makofi,
40026068	na kumuuza, "We Masihi, ichikala u nabii kpweli, huambire achiyekupiga ni ani?"
40026069	Petero kala asegere kondze mhalani. Phahi mtumishi wa chichetu wamlunga Petero achendamuamba, "Hata uwe wakala phamwenga na Jesu wa Galilaya."
40026070	Lakini warema mbere za atu osi, achiamba, "Simanya unaambadze."
40026071	Alafu Petero ariphokala anatuluka bomani, waonewa ni mtumishi wa chichetu wanjina hipho mryangoni, naye achiaambira atu ariokala hipho, "Mutu hiyu akakala phamwenga na Jesu wa Nazareti."
40026072	Phahi wamtsamalala tsona na achihendalapha, achiamba, "Mutu hiye simmanya bii."
40026073	Bada ya muda, atu ariokala aimire hipho amlunga Petero achendamuamba, "Hakika uwe piya u myawao, mana magombigo ganaonyesa."
40026074	Phahi waandza kudzilani na kulapha achiamba, "Mutu hiye simmanya tse-tse-tse!" Mara mwenga dzogolo richiika.
40026075	Naye Petero achitambukira maneno goambirwa ni Jesu, kukala, "Kabla dzogolo kuika, undanitsamalala mara tahu." Phahi watuluka kondze, achendarira kpwa sonono.
40027001	Chiti kuriphocha, akulu osi a alavyadzi-sadaka na vilongozi a Chiyahudi akata shauri ya kumuolaga Jesu.
40027002	Amfunga mikowa, achimphirika kpwa Pilato, mkpwulu wa jimbo ra Chirumi.
40027003	Juda, ambaye kala akamsalata Jesu, ariphoona akahukumiwa kunyongbwa, wajuta na achiuyiza vira vipande salasini vya feza kpwa akulu a alavyadzi-sadaka na vilongozi a Chiyahudi.
40027004	Achiamba, "Nákosa kpwa kulavya mlatso wa mutu asiye na makosa." Lakini nyo achiamba, "Ganahuhusuni go? Hiyo ni shauriyo."
40027005	Juda wazitsupha zira pesa ndani ya Nyumba ya Kuvoya Mlungu, achituluka achendadzifunga lugbwe.
40027006	Akulu a alavyadzi-sadaka ahala zira pesa, achiamba, "Si shariya kuika pesa hizi mfuko wa Nyumba ya Kuvoya Mlungu, kpwa vira zariphiwa kpwa kumwaga mlatso."
40027007	Phahi apanga azihumire kugula munda wa mfinyangi ili phakale phahali pha kuzikira ajeni.
40027008	Ndiyo mana munda hinyo uihwa Munda wa Mlatso hadi rero.
40027009	Chisha maneno arigogomba Mlungu kutsupira nabii Jeremia gatimia goamba, "Ahala vipande salasini vya feza, samani ya yuya ambaye atu a Iziraeli akampigira bei,
40027010	achizihumira kugula munda wa mfinyangi, dza Mlungu arivyonilagiza."
40027011	Jesu waimiswa mbere za mkpwulu wa jimbo, naye achimuuza, "We ndiwe Mfalume wa Ayahudi?" Jesu achimuamba, "Kama uchivyogomba."
40027012	Lakini akulu a alavyadzi-sadaka na vilongozi ariphokala anamshitaki, kagombere neno.
40027013	Chisha Pilato achimuuza, "Ukale kusikira go mashitaka manji anagokushitakira?"
40027014	Lakini ye kayajibu neno; phahi hiye mkpwulu wa jimbo achiangalala sana.
40027015	Kawaida chila Sukukuu ya Pasaka mkpwulu wa jimbo kala nkuavugurira mfungbwa mmwenga yetsambulwa ni atu.
40027016	Wakati hinyo kpwakala na mfungbwa mmwenga yemanyikana sana, na dzinare ni Baraba.
40027017	Phahi kundi ra atu ririphokala rikakutana, Pilato waambira, "Nikuvugurireni yuphi? Mnataka Baraba hebu Jesu aihwaye Muokoli?"
40027018	Wagomba hivyo mana kala akamanya kukala akamreha Jesu kpwakpwe kpwa sababu ya chidzitso.
40027019	Pilato ariphokala asegere chihi cha hukumu, mchewe wahuma ujumbe achiamba, "Usidziinjize katika mambo ga mutu hiye wa haki, mana nkagaya sana ndosoni kpwa sababuye."
40027020	Lakini wakati hinyo akulu a alavyadzi-sadaka na vilongozi a Chiyahudi achiabembeleza atu avoye kuvugurirwa Baraba, lakini Jesu anyongbwe.
40027021	Mkpwulu wa jimbo wauza tsona, "Kahi ya hinya airi, ni ani mtakaye nikuvugurireni?" Nao achimuamba, "Baraba!"
40027022	Pilato achiauza, "Sambi, yuno Jesu aihwaye Muokoli, nimhendedze?" Nao osi achiamba, "Naakotwe msalabani!"
40027023	Ela Pilato achiauza, "Kpwa utu wani? Kpwani wahenda uyi wani?" Lakini nyo achizidi kukota likululu, achiamba, "Naakotwe msalabani!"
40027024	Phahi, Pilato ariphoona hata akahendadze kandasikirwa na kpwa vira fujo kala rikaandza, wahala madzi achitsukutsa mikono mbere za rira kundi ra atu, achiamba, "Mino sina lawama dzulu ya mlatso wa mutu hiyu asiye na kosa; shauri yenu enye."
40027025	Atu osi achiamba, "Mlatsowe nauwiswe sisi na ana ehu!"
40027026	Hipho Pilato waavugurira Baraba, lakini achilagiza Jesu achapwe viboko sana, chisha achimlavya akakotwe msalabani.
40027027	Chisha asikari a mkpwulu wa jimbo amuinjiza Jesu ndani ya dzumba ra mkpwulu wa jimbo ra Chirumi, nao achiiha ayawao osi achimzunguluka.
40027028	Achimvula nguwo, achimvika kandzu ya kundu, rangi ya chifalume.
40027029	Tsona achisuka chiremba cha miya, achimvwika chitswani, na achimuikira mlawa mkpwonowe wa kulume. Achichita mavwindi mbereze, achimnyetera achimuamba, "Mfalume wa Ayahudi! Kala na maisha mare!"
40027030	Amtsitsira mahe, chisha achimfuta hura mlawa achimchapa nao chitswani.
40027031	Bada ya kumnyetera, amvula hira kandzu, achimvwika nguwoze. Chisha achimphirika kpwendakotwa msalabani.
40027032	Hara asikari ariphokala anamphirika Jesu akakotwe msalabani, himo njirani akutana na mutu mmwenga yeihwa Simoni. Mutu hiye kala ni mwenyezi wa mudzi wa Kirene. Phahi amlazimisha hiye mutu atsukule msalaba wa Jesu
40027033	hadi phahali phaihwapho Gologotha, manage ni "Zekeya ra Chitswa."
40027034	Hipho atu ajaribu kumupha mtsanganyiko wa uchi wa zabibu na dawa ya kuusa mavune, lakini Jesu ariphotata achirema kuunwa.
40027035	Na bada ya kumkota misumari msalabani, achipiga kura kuganya nguwoze ili amanye ni ani ndiyephaha.
40027036	Alafu asagala phapho kumrinda.
40027037	Dzulu ya chitswache phaikpwa chibao cha shitakare ambacho kala chikaandikpwa Hiyu ni Jesu, Mfalume wa Ayahudi.
40027038	Phamwenga naye, akora airi akotwa misalabani, mmwenga uphandewe wa kulume na wanjina uphande wa kumotso.
40027039	Atu okala anatsupa phahali hipho amlaphiza na kusuka-suka vitswa
40027040	na kuamba, "We wadzikarya vya kukala unaweza kubomola Nyumba ya Kuvoya Mlungu na kuidzenga tsona kpwa siku tahu. Sambi amba dzitivye. Ichikala u Mwana wa Mlungu, amba tserera kula msalabani!"
40027041	Vivyo hivyo akulu a alavyadzi-sadaka, phamwenga na alimu a Shariya na vilongozi anjina nao amnyetera achiamba,
40027042	"Waokola anjina, lakini kaweza kudziokola mwenye! Hangbwe ni Mfalume wa Iziraeli! Phahi, naatserere kula msalabani naswi humuamini.
40027043	Anamkuluphira Mlungu; haya, Mlungu naamtivye ichikala anammendza. Mana waamba ati, 'Mlungu wanitsambula nikale Mwanawe.' "
40027044	Hata hara aivi ariokotwa phamwenga naye, piya nao amlaphiza.
40027045	Kpwakala na jiza tsi ndzima kula saa sita za mutsi hadi saa tisiya.
40027046	Iriphofika kama saa tisiya, Jesu warira likululu, achiamba, "Eloi, Eloi, lema sabakthani?" Manage ni, "Mlungu wangu, Mlungu wangu, mbona ukaniricha?"
40027047	Atu anjina ariokala akaima phephi ariphosikira hivyo aamba, "Mutu hiyu anamuiha Elija."
40027048	Mmwenga wao wazola achendahala demu achirivwika ndani ya uchi wa ngbwadu, achirigbwadzika mgongoni. Chisha achimupha Jesu afyondze.
40027049	Ela anjina achiamba, "Mriche, hulole ichikala Elija andakpwedza amtivye."
40027050	Phahi Jesu warira tsona kpwa sauti kulu, achikata roho.
40027051	Wakati hinyo hinyo paziya ya Nyumba ya Kuvoya Mlungu yaahuka manungu mairi, kula dzulu hadi photsi. Tsi ndzima ichisumba, miamba ichiahuka,
40027052	mbira zichifwenuka, na atu anji a Mlungu ariofwa achifufulwa.
40027053	Na bada ya Jesu kufufuka, atu hinyo atuluka mbirani achiphiya mudzi mtakatifu wa Jerusalemu, na achiatsembukira atu anji.
40027054	Phahi, asikari okala anarinda Jesu na mkpwulu wa hara asikari, ariphoona tsi irivyosumba na gara mambo gachivyohendeka, atishirwa sana achiamba, "Hakika mutu hiyu ni Mwana wa Mlungu!"
40027055	Piya kala phana achetu anji ambao kala achimlunga-lunga Jesu na kumhumikira hangu ariphokala Galilaya. Achetu hinyo kala aimire kure chidide analola,
40027056	ambao anjina kala ni Maryamu kula Magidala, Maryamu ninengbwa wa Jakobo na Yusufu, phamwenga na mkpwaza Zebedayo.
40027057	Iriphofika dziloni, watsoloka tajiri mmwenga yeihwa Yusufu. Tajiri hiye kpwao kala ni mudzi wa Arimathaya, naye piya kala ni mwanafundzi wa Jesu.
40027058	Waphiya kpwa Pilato achendavoya ruhusa ahewe mwiri wa Jesu, naye Pilato achilagiza ahewe.
40027059	Yusufu achihala hura mwiri achiulinga shanda safi,
40027060	achiuzika ndani ya mbiraye nyiphya ambayo kala akaitsonga mwambani. Chisha achibwiningiza mryango wa mbira na dziwe kulu, na badaye achiphiya vyakpwe.
40027061	Maryamu kula Magidala na yuya Maryamu wanjina kala asegere kulola kura mbirani.
40027062	Siku ya phiriye, ambayo kala ni Siku ya Kuoya, akulu a alavyadzi-sadaka na Mafarisayo amlunga Pilato,
40027063	achendamuamba, "Muishimiwa, hunatambukira kukala yuya wa handzo kabla ya kufwa waamba, 'Bada ya siku tahu n'ndafufuka.'
40027064	Kpwa hivyo lagiza asikari akarinde hira mbira hadi siku ya hahu, ili anafundzie asedze akamuiya, akaambira atu, 'Akafufuka.' Hiri handzo ra mwisho rindakala iyi zaidi kuriko rira ra kpwandza."
40027065	Pilato achiaambira, "Halani asikari; mkahakikishe hiyo mbiraye inarindwato."
40027066	Phahi, aphiya achendatiya alama dzulu ya rira dziwe na achiricha asikari arinde.
40028001	Bada ya Siku ya Kuoya, wakati kala kuchere chimirimiri cha siku ya Jumapili, Maryamu kula Magidala na yuya Maryamu wanjina aphiya kpwendalola hira mbira.
40028002	Gafula tsi yasumba sana, mana malaika wa Mlungu watserera kula mlunguni, achendapingilisa rira dziwe, achirisagarira.
40028003	Hiye malaika waonekana dza limeme na mavwazige kala ni mereru dza bafuta.
40028004	Arindzi a hira mbira akakama kpwa wuoga na achigbwa achikala avi akafwa.
40028005	Lakini yuya malaika waambira hara achetu, "Msiogophe! Ninamanya kukala mnamuendza Jesu ariyekotwa misumari msalabani.
40028006	Hipha kapho, mana akafufuka dza viratu arivyogomba. Ndzoni mlole phahali phokala akalazwa.
40028007	Namwi phiyani upesi mkaambire anafundzie kukala akafufuka, na hivi sambi akakutanguliyani kuphiya Galilaya ambako mndamuona. Msiyale nchivyokuambirani."
40028008	Phahi auka upesi phara mbirani na wuoga kuno akahererwa sana, achizola kpwendaambira anafundzie.
40028009	Mara mwenga Jesu achikutana nao, na achiaambira, "Mkalamukadze, ano mayo?" Hara achetu amlunga, achimgbwira maguluge achimuabudu.
40028010	Chisha Jesu achiaamba, "Msiogophe! Phiyani mkaambire enehu aphiye Galilaya, na andaniona kuko."
40028011	Hara achetu ariphokala anaphiya vyao, arindzi anjina a mbira aphiya mudzini kpwendalavya habari kpwa akulu a alavyadzi-sadaka kuhusu mambo gosi gohendeka mbirani.
40028012	Phahi, hinyo akulu a alavyadzi-sadaka akutana na vilongozi anjina a Chiyahudi. Bada ya kubisha nao, achiahonga pesa nyinji hara asikari,
40028013	achiaambira, "Mwimwi mndaamba, 'Anafundzie akedza usiku na akamuiya wakati sino che hurere.'
40028014	Na mkpwulu wa jimbo achigasikira higa, sino hundagomba naye hata akubali kukala tamuna makosa."
40028015	Phahi hara asikari ahala zira pesa, na achihenda viratu arivyolagizwa. Habari hizi zaenea hiko kpwa Ayahudi hadi rero.
40028016	Hara anafundzi kumi na mmwenga aphiya Galilaya hiko gambani ambako kala akalagizirwa ni Jesu.
40028017	Ariphomuona, amuabudu, dzagbwe kala ana wasi-wasi taamini kukala ni iye.
40028018	Chisha Jesu waasengerera phara kala aripho, achiaambira, "Náhewa uwezo wosi dzulu mlunguni na duniani.
40028019	Kpwa hivyo phiyani mkahende makabila gosi ganilunge. Muabatize kpwa dzina ra Baba, ra Mwana, na ra Roho wa Mlungu,
40028020	mkaafundze alunge chila chitu nrichokulagizani. Hakika nami n'ndakala phamwenga namwi siku zosi, hadi mwisho wa dunia."
41001001	Hino ni Injili kuhusu Jesu Masihi, Mwana wa Mlungu. Habarize zaandza,
41001002	viratu irivyoandikpwa ni manabii, Mlungu phoamba: "N'ndatanguliza mhumwa wangu mberezo, ambaye andakutengezera njirayo.
41001003	Mutu hiye anakota likululu hiko weruni kuaambira atu: 'Tayarishani njira ya Mwenyezi Mlungu na muigolose.' "
41001004	Phahi kpwakpwedza Johana M'batizadzi hiko weruni naye kala anahubiri na kuambira atu abatizwe achiamba, "Tubuni dambi m'batizwe, ili Mlungu akusameheni."
41001005	Atu anji kula jimbo ra Juda na mudzi wa Jerusalemu amlunga Johana ili asikize mahubirige. Ariphotubu dambi zao, waabatiza muho wa Joridani.
41001006	Johana kala achivwala vwazi rotengezwa na nyoya za ngamia na kala achidzifunga mkanda wa chingo chununi. Chakuryache chakala ndzije na asali.
41001007	Kala achiatangazira atu kukala, "Ye edzaye bada ya mimi ana uwezo zaidi yangu, ambaye mimi sifwaha hata kuvula virahuvye.
41001008	Mino nakubatizani na madzi; lakini iye andakubatizani na Roho wa Mlungu."
41001009	Wakati hinyo Jesu wakpwedza kula Nazareti, mudzi wa jimbo ra Galilaya, na Johana achim'batiza muho wa Joridani.
41001010	Saa iyo-iyo Jesu ariphotuluka mura madzini, waona mlunguni kukafwenuka, na Roho wa Mlungu anatserera na mfwano dza wa njiya, achedzagbwa dzuluye.
41001011	Chisha kpwatuluka sauti kula mlunguni ichiamba, "Uwe ndiwe mwanangu nikumendzaye, nawe unanihamira sana."
41001012	Saa iyo-iyo Jesu walongozwa ni Roho wa Mlungu kuphiya hiko weruni.
41001013	Phahi wakala hiko siku arubaini, iye na nyama a weruni bahi. Wakati wosi uho, Jesu wajezwa ni Shetani, lakini malaika achedzamterya.
41001014	Sambi bada ya Johana kutiywa jela, Jesu waphiya jimbo ra Galilaya achendatangaza habari ndzuri kula kpwa Mlungu.
41001015	Waamba, "Wakati ukafika, na Mfalume yela kpwa Mlungu a phephi kpwedzatawala atue. Tubuni na muamini hizo habari ndzuri."
41001016	Siku mwenga Jesu ariphokala anatsupa na kanda-kanda ya Ziya ra Galilaya, waona atu airi, Simoni na nduguye Anderea. Atu hinya kala anatsupha chimia ziyani mana kala ni avuvi.
41001017	Phahi waambira, "Nilungani! N'ndakuhendani avuvi a atu."
41001018	Na saa iyo-iyo aricha vimia vyao achimlunga.
41001019	Jesu ariphosengera mbere chidide, waona Jakobo na nduguye Johana, anangbwa a Zebedayo. Kala a dauni anashona vimia vyao.
41001020	Saa iyo-iyo Jesu waaiha, achimrichira ise yao ro dau phamwenga na ahendadzi-kazi na achimlunga Jesu.
41001021	Jesu na hara arioatsambula aphiya hadi mudzi wa Kaperinaumu na Siku ya Kuoya iriphofika Jesu wainjira sinagogini achiandza kufundza.
41001022	Atu aangalazwa ni mafundzoge, mana wafundza dza mutu ariye na uwezo, wala si dza alimu a Shariya.
41001023	Saa iyo-iyo mumo Sinagogini kala mna mutu wa pepho.
41001024	Wakota likululu achiamba, "Unamini wee, Jesu wa Nazareti? Ukedzahumarigiza? Nakumanya! Uwe u Mutu wa Haki yela kpwa Mlungu."
41001025	Lakini Jesu wamdemurira yuya pepho, achimuamba, "Nyamala, na utuluke!"
41001026	Phahi yuya pepho wamkakamisa yuya mutu, achikota likululu ndipho achituluka.
41001027	Atu osi aangalala na achiuzana enye kpwa enye, achiamba, "Ni utu wani huno? Hebu, ni mafundzo maphya ga uwezo! Hata anademurira pepho nao anamsikira!"
41001028	Hipho nguma ya Jesu yaenea jimbo rosi ra Galilaya.
41001029	Saa iyo-iyo Jesu na anafundzie ariphotuluka mura sinagogini, Jesu, Jakobo, na Johana, aphiya phamwenga na Simoni na Anderea kpwao kaya.
41001030	Hiko kaya, mtsedza mchetu wa Simoni kala akadziambalaza kpwa sababu kala ana homa kali. Naye Jesu ariphofika phara kaya achiambirwa.
41001031	Phahi wamgbwira mkpwono yuya mchetu, naye achiunuka. Saa iyo-iyo homa richiphola achiandza kuahumikira.
41001032	Dziloniye, Siku ya Kuoya kala ikasira naro jiza rinaanda, atu amrehera Jesu akongo osi na hara ambao ka ana pepho.
41001033	Atu osi, mudzi mzima akpwedza pho mhalani,
41001034	na Jesu achiphoza anji ariokala na makongo ga aina nyinji. Piya watuluza pepho, lakini kayaziricha zikagomba, mana kala zinamanya iye ni ani.
41001035	Muhondoye, chimirimiri kabla ya atu kulamuka, Jesu watuluka achiphiya phahali kanda macheye achendavoya.
41001036	Lakini Simoni na ayae akpwendamuendza,
41001037	na ariphomuona amuamba, "Atu osi anakuendza."
41001038	Ela Jesu achiaambira, "Nahuphiyeni midzi yanjina ili nikatangaze ujumbe wangu hiko nako, mana nakpwedza kpwa gago."
41001039	Phahi wanyendeka Galilaya yosi, achitangaza ujumbe kula kpwa Mlungu masinagogini mwao na kutuluza pepho.
41001040	Mutu mmwenga ambaye kala ana mahana wakpwedzachita mavwindi mbere za Jesu achiamba, "Uchimendza unaweza kunitakasa."
41001041	Jesu wamuonera mbazi sana, achigolosa mkpwonowe achimguta yuya mutu wa mahana, achimuamba, "Ehe! Nalonda, takasika."
41001042	Na saa iyo-iyo hura ukongo wa mahana uchiphola, mwiriwe uchikala mzuri.
41001043	Kabla ya kulagiza yuya mutu kuphiya vyakpwe, Jesu wamsisitizira sana achimuamba,
41001044	"Usimuambire mutu yeyesi! Ela phiya ukadzionyese kpwa Mlavyadzi-sadaka na ulavye sadaka kama vyo shariya za Musa vyolagiza, ili ukale ushahidi kpwa atu kala ukaphola kpweli."
41001045	Lakini yuya mutu wamuambira chila mutu yemuona kala akaphozwa ni Jesu, na habari zichienea hata ichikala Jesu kaweza tsona kuinjira midzini wazi-wazi, ela wakala ko kanda-kanda kusiko na atu. Hata hivyo atu amlunga vivyo kula chila phahali.
41002001	Jumwa na chisiku Jesu wauya Kaperinaumu, na atu achisikira kukala wakpwedza asegere ko asagalako.
41002002	Hipho umati mkpwulu wa atu wakpwedza uchiodzala mpaka atu achikala taaweza kusengerera mryango, naye Jesu achieleza atu mambo ga Mlungu.
41002003	Chisha kpwakpwedza atu ane ambao kala akatsukula mkpwongo wa kuphola vilungo kumreha kpwa Jesu.
41002004	Lakini kpwa sababu ya hura umati wa atu, hara okala akatsukula mkpwongo, taayaweza kumfisa phara ariphokala Jesu. Phahi apanda dzulu ya hira nyumba, achielekeza phara ariphokala Jesu, achiphahenda mwanya, chisha achimtsereza yuya mkpwongo na chitandache.
41002005	Jesu ariphoona hara atu vira amkuluphiravyo, wamuamba yuya mkpwongo, "Mwanangu, ukasamehewa dambizo."
41002006	Phahi alimu anjina a Shariya ariokala asegere hipho adziuza mwao mioyoni,
41002007	"Kpwa utu wani yuno anagomba vino? Anakufuru Mlungu ati! Takuna mutu awezaye kusamehe dambi siphokala Mlungu macheye."
41002008	Saa iyo-iyo Jesu wamanya maazo gao, na achiauza, "Kpwa utu wani mnaaza hivyo mwenu mioyoni?
41002009	Ni riphi ra rahisi, ni kumuamba hiyu mutu wa kuphola vilungo, 'Ukasamehewa dambizo,' hebu ni kumuamba, 'Unuka, hala tandikoro uphiye vyako?'
41002010	Ela n'ndakuhendani mmanye kukala mimi, Mutu Yela Mlunguni, nina uwezo wa kusamehe dambi himu duniani." Chisha achimuamba yuya mkpwongo,
41002011	"Nakuamba, unuka uhale tandikoro uphiye kaya."
41002012	Saa iyo-iyo achiunuka, achihala chitandache na achiuka kuno atu osi anamlola. Na osi aangalala na achimtogola Mlungu, achiamba, "Mambo higa! Tahudzangbwegaona bii."
41002013	Jesu waphiya tsona kanda ya ziya ra Galilaya. Kundi kulu ra atu richimlunga naye achiandza kuafundza.
41002014	Ariphokala anaphiya vyakpwe wamuona karani wa kodi aihwaye Lawi, mwana wa Alfayo, asegere phakpwe ofisini. Achimuamba, "Nilunga," naye Lawi waunuka achimlunga.
41002015	Badaye, Jesu na anafundzie akpwendarya chakurya nyumbani kpwa Lawi. Na ariphokala asegere anarya, makarani ga kodi na atu anjina ariokala achiharirwa kala ni achina-dambi akpwedzarya phamwenga naye.
41002016	Alimu a Shariya okala ni a kundi ra Mafarisayo amuona Jesu anarya na atu hinya. Phahi achiauza anafundzie, "Mbona yuno anarya phamwenga na makarani ga kodi na achina-dambi anjina?"
41002017	Jesu ariphosikira waambira, "Azima taana haja ya mganga, ela hara akongo ndio ario na haja ya mganga. Mino siyakpwedzaiha atu adzionao ana haki, ela nákpwedza kpwa achina-dambi."
41002018	Wakati mmwenga ambapho Mafarisayo na anafundzi a Johana kala akafunga, atu anjina akpwedzamuuza Jesu, "Mbona anafundzi a Johana na a Mafarisayo anafunga ela ako taafunga?"
41002019	Jesu achiamba, "Hangu rini ajeni a harusini akafunga, naye bwana arusi achere phamwenga nao? Taaweza kufunga wakati bwana arusi achere phamwenga nao.
41002020	Ela kuredza wakati ambapho bwana arusi andauswa. Hinyo ndio wakati ndiphofunga.
41002021	Tsona takuna ashonaye chiraka chiphya nguwo ya kare; mana achihenda hivyo chira chiraka chindakpwanyuka, chiphya chirichane na cha kare, na hipho nguwo ya kare indazidi kpwaahuka.
41002022	Wala takuna atiyaye uchi muphya viriba vya kare; mana achihenda hivyo hura uchi undaahula zira chingo, zibanangike nao umwagike. Uchi muphya utiywa viriba viphya."
41002023	Wakati mmwenga kala ni Siku ya Kuoya, Jesu na anafundzie atsapira minda ya nganu. Ariphokala anatsupa, anafundzie aandza kukata na kuphulula masuche ga nganu achirya.
41002024	Mafarisayo ariphoona vira, amuuza Jesu, "Mbona anafundzio anahenda kazi Siku ya Kuoya? Lola! Anahenda dzambo ambaro si shariya kpwehu sisi Ayahudi kuhendwa Siku ya Kuoya."
41002025	Jesu achiaambira, "Hebu tamdzangbwesoma arivyohenda Mfalume Daudi na ayae ariphosikira ndzala?
41002026	Wakati Abiathari kala ndiye Mlavyadzi-sadaka Mkpwulu, Daudi wamenya hema ra kumuabudu Mlungu, achirya mabofulo gotengbwa kpwa kazi ya Mlungu. Chishariya, alavyadzi-sadaka bahi ndio kala anaruhusiwa kugarya, ela Daudi warya, tsona achiapha ayae."
41002027	Alafu Jesu achiaambira, "Siku ya Kuoya yaikirwa atu, wala siyo kukala atu aumbwa kpwa sababu ya Siku ya Kuoya.
41002028	Kpwa hivyo, mimi, Mutu Yela Mlunguni, nina uwezo wa mambo gosi ga Siku ya Kuoya."
41003001	Siku yanjina Jesu wainjira sinagogini, namo kala muna mutu yefuwa mkpwono.
41003002	Piya kala mna atu ambao kala anaendza chizigbwa cha kumshitakira Jesu. Atu hinyo amrorera aone ichikala andamphoza yuya mutu Siku ya Kuoya.
41003003	Jesu achimuamba yuya mutu wa kufuwa mkpwono, "Ndzo hiku."
41003004	Chisha achiauza hara ariokala phara, "Ni riphi ra shariya kuhenda Siku ya Kuoya? Ni mutu kuhenda manono hebu kuhenda mai? Ni kutivya mutu hebu kuolaga?" Lakini osi achinyamala.
41003005	Hipho Jesu waatong'orera matso kpwa utsungu, achisononeka kpwa sababu ya kukosa mbazi kpwao. Alafu achimuamba yuya mutu, "Golosa mkpwonoo," naye achiugolosa na uchikala mzima.
41003006	Saa iyo-iyo Mafarisayo atuluka kondze achiungana na atu a chikundi cha Herode kuhenda njama ya kumuolaga.
41003007	Jesu na anafundzie auka achiphiya kanda-kanda ya ziya ra Galilaya, na kundi kulu ra atu kula Galilaya richimlunga.
41003008	Piya kpwakpwedza atu anji kula mudzi wa Jerusalemu, Jimbo ra Judea na jimbo ra Idumea, ng'ambo ya muho wa Joridani, na phephi na midzi ya Tiro na Sidoni. Hano osi akpwedza mana kala akasikira gara ahendago Jesu.
41003009	-
41003010	Kpwa vira Jesu kala akaphoza atu anji, akongo osi kala analonda amgute. Phahi Jesu ariphoona hura umati, waambira anafundzie amsengezere dau akale andasagala asedze akafyehwa ni atu.
41003011	Na atu a pepho ariphomuona, adzibwaga photsi mbereze na hinyo pepho achikota likululu achiamba, "Uwe u Mwana wa Mlungu!"
41003012	Ela Jesu waaonya sana asimuambire mutu yeyesi kumhusu.
41003013	Alafu Jesu waphiya gambani na achiiha hara kala anaalonda, nao achimlunga.
41003014	Watsambula kumi na airi, achiaiha "mitume." Waatsambula ili akale phamwenga naye, aahume kpwendatangaza ujumbewe,
41003015	na akale na uwezo wa kutuluza pepho.
41003016	Phahi hara kumi na airi kala ni: Simoni (ariyemwiha Petero),
41003017	Jakobo na Johana, ana a Zebedayo, (waaiha Boanerige, yani manage ni ana a Chiguruguru),
41003018	Anderea, Filipu, Batholomayo, Mathayo, Tomasi, Jakobo mwana wa Alfayo, Thadayo, Simoni (ambaye piya ka achiihwa Mpiganiadzi Uhuru),
41003019	na Juda Iskarioti, ambaye mwisho wamsalata Jesu.
41003020	Badaye Jesu wakpwendainjira nyumba fulani, na kundi ra atu richedza tsona hata ichikala Jesu na anafundzie taana nafwasi ya kurya.
41003021	Atu a kpwao kaya ariphosikira, aphiya kpwendamhala mana atu kala anaamba, "Ana koma!"
41003022	Piya alimu a Shariya ariphokpwedza kula Jerusalemu, aamba, "Analongozwa ni Shetani, mkpwulu wa pepho. Anatuluza pepho kpwa uwezowe."
41003023	Hipho Jesu waaiha, achibisha nao kuhumira ndarira, "Dze Shetani anawezadze kutuluza Shetani?
41003024	Tsi yoyosi ambayo vilongozie anapingana taiweza kudumu,
41003025	tsona nyumba iganyanayo makundi kupingana, nkutsamuka.
41003026	Phahi ichikala kundi mwenga ra pepho rinapinga utawala wa Shetani, inaonyesa kukala ufalume hinyo unaganyana, nao tauweza kuenderera, mana mwishowe uphephi.
41003027	Wala takuna mutu awezaye kuinjira nyumba ya mutu wa mkpwotse ili amfute malize, isiphokala kpwandza, amfunge mikowa yuya mutu wa mkpwotse ndipho amfute malize.
41003028	Nakuambirani kpweli kukala atu andasamehewa chila dambi na kufuru,
41003029	lakini yeyesi ndiyekufuru Roho wa Mlungu kandasamehewa bii; andakala ana dambi ya milele."
41003030	Jesu wagomba hivyo mana hara atu kala anaamba, "Hiyu ana pepho."
41003031	Saa iyo-iyo, nine na ndugu a chilume a Jesu akpwedza. Achiima kondze, achilagiza Jesu aihwe.
41003032	Kundi ra atu kala risegere kumzunguluka; achimuamba, "Bwana! Mayoo na enenu a pho phondze anakulonda."
41003033	Jesu achiauza, "Mayo na enehu ni ano ani?"
41003034	Alafu walola hara ariokala asegere kumzunguluka na achiamba, "Lolani, hinya ndio mayo na enehu!
41003035	Yeyesi ahendaye alondago Mlungu, ndiye mwenehu na mayo."
41004001	Siku yanjina Jesu waphiya tsona kanda ya Ziya ra Galilaya achiandza kufundza. Sambi kpwa vira umati mkpwulu kala ukamzunguluka, wapanda dau ambaro kala rinaelea madzini achisagala. Nao atu osi amphundza pho kanda-kanda ya madzi.
41004002	Wahumira ndarira kuafundza mambo manji, na kahi ya mafundzoge achiamba,
41004003	"Sikizani! Mkurima mmwenga waphiya kpwakpwe mndani kpwendakumbira mbeyuze.
41004004	Ariphokala anakumbira, mbeyu zanjina zagbwa njirani, zichitsotwa ni nyama a mapha.
41004005	Mbeyu zanjina zagbwa dzulu ya mawe kokala na mtsanga mchache. Zichimera upesi, kpwa sababu mtsanga kala sio munji.
41004006	Lakini kuriphokala na dzuwa kali, hira mimea yanyala, ichifwa kpwa vira miziye kala i dzulu-dzulu.
41004007	Mbeyu zanjina zagbwa zichimera phamwenga na mbeyu za miya. Phokala zinakula, miya nayo yakula, hipho, hira mimea ichilingbwa-lingbwa ni hira miya hata taivyarire.
41004008	Zanjina nazo zagbwa mtsanga wa nguvu, zichimera na zichikula. Hizi zavyala masuche ga tembe salasini, ganjina ga tembe sitini na hata masuche ganjina gachivyala tembe gana."
41004009	Chisha achiamba, "Ariye na masikiro, naasikire!"
41004010	Jesu ariphokala macheye, hara kumi na airi na anjina ambao kala akasikiza mahubirige amlunga, achendamuuza mana ya ndariraze.
41004011	Achiaambira, "Mwimwi mkaajaliwa kumanya siri za ufalume ambao Mlungu wanipha, ela nyo asioamini andatsuphirwa zo ndarira bahi
41004012	ili: 'Alole lakini asione, asikize lakini asielewe; asedze akagaluka, akamuuyira Mlungu na akasamehewa.' "
41004013	Alafu Jesu achiauza, "Kpwani ndarira hino tamuielewa? Sambi mndaelewadze hizo ndarira zanjina?"
41004014	Ndipho naye achiaambira, "Mkurima ni dza mutu atangazaye neno ra Mlungu.
41004015	Mbeyu zanjina phokala zinaphandwa zagbwa njirani na zichiriwa ni nyama a mapha. Hivyo ni dza atu asikirao neno, na saa iyo-iyo Shetani akedzarihala ro neno richirophandwa mwao mioyoni.
41004016	Nazo mbeyu zanjina zagbwa maweni zichimera upesi lakini kpwa vira mizi ka i dzulu-dzulu zafwa. Hivyo ni dza atu asikirao neno na mara mwenga akariphokera na raha,
41004017	lakini tarimenya ndani, nao nkuenderera kurigbwira kpwa muda tu. Kpwa hivyo kuchizuka tabu na mateso gogosi kpwa sababu ya kulunga rira neno, atu hinyo nkuriricha mara mwenga.
41004018	Mbeyu zanjina zagbwa miyani zichilingbwa-lingbwa hata zichikosa kuvyala. Hivi ni dza atu asikirao neno,
41004019	lakini mambo ga dunia, na tamaa za mali na mambo ganjina nkpwedzalinga-linga rira neno hata rikakala tarivyala.
41004020	Ela mbeyu zogbwa mtsanga wa nguvu, ni mfwano wa atu asikirao neno chisha akariphokera. Nao nkuvyala matunda, dza viratu mbeyu vyovyala masuche ga tembe salasini, ganjina sitini, na hata ganjina gana."
41004021	Jesu waenderera kubisha achiamba, "Dze, mutu nkuasa taa akaifwinika bakuli au akayiika mvunguririni? Hata! Nkuyiika phahali pha dzulu.
41004022	Mana gara gafwitswago manage ni gedze gaonekane wazi, yaani gosi garigo ga siri manage ni gedze gamanyikane.
41004023	Ichikala mutu yeyesi ana masikiro naasikire."
41004024	Piya achiaambira, "Phundzani vinono gara msikirago! Chipimo mupimiracho ayawenu, ndicho ndichopimirwa mwimwi, na hata muenjerezwe zaidi.
41004025	Mana yeyesi ariye na chitu na kuchihumira andaenjerezwa. Ela asiyehumira chitu chidide aricho nacho, hata chicho chindahalwa."
41004026	Jesu achienderera kuamba, "Hino ni ndarira ya kuhusu ufalume ambao Mlungu wanipha ndivyokala. Mutu nkukumbira mbeyu,
41004027	alafu achaenderera na shugulize. Usiku na mutsi, dzagbwe mutu arere hebu a matso, mbeyu nkumera na kukula bila iye kumanya higo gahendekadze.
41004028	Mana mtsanga nkuhenda mbeyu ikamera, ikatuluza chikodza kpwandza, alafuye ikakula, ikatuluza suche, chisha mwisho suche rikahenda tembe.
41004029	Mavuno gachiphera, ye mkurima nkuphiya na rumure achatsenga mana mavuno ga tayari."
41004030	Tsona Jesu achiamba, "Huambe ufalume ambao Mlungu wanipha ni dza utu wani? Hebu, huhumire ndarira hiphi kueleza?
41004031	Hinyo ni dza tembe ya mgandi, ambayo ni ndide kuriko zosi.
41004032	Tembe hino ichiphandwa nkumera, ikakala muhi mkpwulu sana, hata nyama a mapha akedzadzenga nyumba zao dzulu ya pandaze ambapho taphafika dzuwa."
41004033	Phahi Jesu wahumira ndarira nyinji dza hino kufundza hura umati; achisemurira chiasi ambacho angeweza kuelewa.
41004034	Wakati wosi ariphogomba nao wahumira ndarira; ela ariphokala kanda na anafundzie wagomba wazi na kuaeleza chila chitu.
41004035	Dziloniye, Jesu waambira anafundzie, "Nahuvukeni ng'ambo."
41004036	Phahi aricha rira kundi ra atu, achimenya dauni arimokala Jesu na achiphiya naye. Na piya kala phana madau ganjina.
41004037	Gafula kpwazuka phuto kali, maimbi gachiandza kpwedza dzulu hata dau richikala rinainjira madzi.
41004038	Lakini Jesu ye ta kala arere, akaejemeza chitswache mutoni nyuma ya dau. Anafundzie achimlamusa, achimuamba, "Mwalimu, unaona si chitu sino kuhoha?"
41004039	Saa iyo-iyo walamuka na achidemurira rira phuto na achiambira maimbi, "Hurira!" Hipho phuto raricha na kuchihurira hu.
41004040	Alafu Jesu achiauza anafundzie, "Mnaogophani? Dze tamnikuluphira?"
41004041	Lakini nyo atishirwa sana, achiuzana, "Yuno akale ni ani ambaye hata phuto na maimbi ganamsikiza?"
41005001	Phahi Jesu na anafundzie avuka Ziya ra Galilaya achifika jimbo ra Gadara.
41005002	Ariphotuluka dauni, Jesu wakutana na mutu yekala na pepho, ambaye kala ala vikurani.
41005003	Mutu hiyu kala achiishi vikurani, wala takuna yeyesi ariyeweza kumfunga hata na singenge.
41005004	Mana mara nyinji kala achifungbwa mikono na magulu, ela chila wakati anadosa zira singenge. Phahi, kpwa sababu ya nguvuze, takuna yeyesi ariyeweza kumzuwiya.
41005005	Usiku na mutsi mutu hiyu kala achinyendeka ko vikurani na gambani kuno anakota likululu na kudzikata-kata na mawe.
41005006	Ariphomuona Jesu aredza kpwa kure, wazola achendamgbwerera maguluni.
41005007	Chisha pepho ariyekala ndani ya yuya mutu wakota likululu achiamba, "Jesu, Mwana wa Mwenyezi Mlungu, unamini? Lapha kukala kundanitesa!"
41005008	Ye pepho wagomba hivi kpwa kukala Jesu kala akaamba, "We pepho mui, mtuluke hiyu mutu!"
41005009	Alafu Jesu achimuuza, "Uihwadze?" Naye achiamba, "Naihwa Kundi; mana huanji!"
41005010	Achim'bembeleza sana Jesu asiazole tsi hiyo.
41005011	Sambi kala kuna chaa cha nguluwe anji chinarisa kanda-kanda ya gamba.
41005012	Hara pepho achim'voya Jesu achimuamba, "Hulagize hukainjire hara nguluwe."
41005013	Jesu achikubali, na pepho achituluka yuya mutu, achendainjira hara nguluwe. Chaa chosi cha nguluwe elufu mbiri, chatserera fuli mteremukoni, chichiinjira ziyani, na nguluwe osi achihoha.
41005014	Arisa a hara nguluwe azola achendasema hiko mudzini na mindani gachigohendeka. Atu achedzalola,
41005015	na ariphofika phara pha Jesu amuona yuya mutu yekala akatuluzwa kundi ra pepho asegere akavwala nguwo na ana achilize, nao achitishirwa.
41005016	Hara ambao agaona gahendekavyo asemurira ayawao. Aambira vira yuya mutu arivyotuluzwa pepho ni Jesu na gara goaphaha hara nguluwe.
41005017	Ndipho atu a jimbo rira achiandza kum'voya Jesu auke tsi yao.
41005018	Jesu ariphokala anainjira dauni, yuya mutu ambaye kala akatuluzwa pepho wam'voya ruhusa aphiye naye.
41005019	Lakini Jesu achirema, achimuamba, "Phiya kaya na ukaambire atuo mambo gosi Mlungu achigokuhendera na vira achivyokuonera mbazi."
41005020	Phahi yuya mutu wanyendeka kuko tsi ya Dekapoli achendatangaza arigohenderwa ni Jesu, na osi ariogasikira achiangalala.
41005021	Jesu ariphola jimbo ra Gadara, wavuka tsona na dau hadi ng'ambo ya phiri ya ziya. Waima kanda-kanda ya ziya, na kundi kulu ra atu richedza richimzunguluka.
41005022	Alafu phakpwedza chilongozi wa sinagogi aihwaye Jairo. Ariphomuona Jesu wamgbwerera maguluni,
41005023	achim'bembeleza achiamba, "Mwanangu mchetu anafwa. Tafadhali kambandikire mkpwono aphole na akale mzima."
41005024	Hipho Jesu achiuka naye, na atu anji achimlunga-lunga hata achikala anamfyeha.
41005025	Mo kundini, kala mna mchetu mmwenga, ambaye ka ni mkpwongo wa mruwo miaka kumi na miiri.
41005026	Mchetu hiyu kala akagaya sana. Wamala aganga, na kuhumira malize zosi, lakini badala ya kuhenda baha, ukongo wazidi.
41005027	-
41005028	Ariphosikira habari za Jesu, waaza mwakpwe moyoni achiamba, "Nchiguta yo nguwoye tu, n'ndaphola." Ndipho achedza pho kundini, nyuma ya Jesu achiguta nguwoye.
41005029	Ariphoiguta tu, mruwo uchituma na achidzisikira akaphola.
41005030	Saa iyo-iyo Jesu achimanya kala nguvuze zikaphoza mutu, achigalukira rira kundi ra atu achiauza, "Ni ani chiyeguta nguwo yangu?"
41005031	Anafundzie achimuamba, "Uwe unaona atu akakuzunguluka, tsona unauza, 'Ni ani chiyeniguta?' "
41005032	Lakini Jesu achienderera kuendza achiyeguta nguwoye.
41005033	Hipho yuya mchetu, kpwa vira kala akamanya chigomphaha, wakpwedzamgbwerera maguluni kuno anakakama kpwa wuoga, achisemurira chila chitu.
41005034	Jesu achimuamba, "Mayo, kpwa sababu ya kunikuluphira ukaphola. Phiya salama mana kundagaya tsona."
41005035	Ariphokala acheregomba gaga, kpwakpwedza atu kula kaya ya yuya chilongozi, achiamba Jairo, "Pore, ela ye mwanao msichana akafwa, kpwa hivyo takuna haja ya kumyuga mwalimu tsona."
41005036	Lakini Jesu kayagatiya nazi gara gobishwa ni hara atu, ela achimuamba Jairo, "Gasikuondose higo, kuluphira tu."
41005037	Phahi Jesu kayaruhusu mutu yeyesi kumlunga isiphokala Petero, Jakobo na mwanáo Johana.
41005038	Ariphofika kaya pha yuya chilongozi wa sinagogi, Jesu wakuta atu anapiga kululu na kurira.
41005039	Wainjira ndani achiaambira hara atu, "Mbona mnarira na kusononeka? Hiyu mwanache kafwere, ela arere tu!"
41005040	Atu achimtseka, ela ye achiatuluza kondze osi. Chisha achihala ise na nine a yuya mwanache na hara ariokala naye, achiinjira chumbani mokala akalazwa.
41005041	Jesu achimgbwira mkpwono achigomba chikpwao achiamba, " Talitha kumi." Manage ni, "Mwanangu mchetu, lamuka."
41005042	Saa iyo-iyo yuya mwanache waunuka. Achiandza kunyendeka, na atu ariphomuona aangalala sana. Naye kala ni msichana wa miaka kumi na miiri.
41005043	Hipho, Jesu waakahaza asimuambire mutu yeyesi dzambo hiro. Chisha achilagiza yuya mwanache ahewe chakurya.
41006001	Jesu wauka hipho phamwenga na anafundzie, achiphiya mudzi arikorerwa.
41006002	-
41006003	Iriphofika Siku ya Kuoya, waandza kufundza sinagogini na anji ariosikira aangalala. Achiuzana, "Yuno, si ni yuyatu fundi wa mbao, mwana wa Maryamu, na ambaye nduguze ni Jakobo, Jose, Juda na Simoni. Na nduguze a chichetu hunaishi nao phapha. Ni marifwa gani arigohewa? Vyo kpweli, yuno ana uwezo wa kuhenda vilinje hivyo?" Phahi nyo atu taayafwahirwa na achimrema tse-tse-tse.
41006004	Alafu Jesu achiaambira, "Nabii nkutogolwa chila phahali, isiphokala phao laloni pharipho na mbarize, na phao kaya pharipho na atue mwenye."
41006005	Jesu kayaweza kuhenda vilinje isiphokala waabandikira mikono akongo achache achiaphoza.
41006006	Phahi Jesu waangalazwa ni hara atu kpwa sababu ya kusakuluphira. Jesu waphiya chidzidzi hadi chidzidzi kuno anafundza.
41006007	Chisha achiiha anafundzie kumi na airi phamwenga, achiapha uwezo wa kutuluza pepho na achiandza kuahuma airi airi kpwendahubiri.
41006008	Ndipho achialagiza achiamba, "Tsukulani bakora bahi, ela msihale chakurya, mkoba ama pesa bindoni.
41006009	Vwalani virahu lakini msihale nguwo zanjina.
41006010	Mchiinjira chidzidzi chochosi, kalani ajeni a nyumba mwenga hadi ndiphouka.
41006011	Phophosi ambapho atu andarema kukukaribishani ama kukusikizani phaukeni, na ichikala mnauka kukutani vumbi ra mwenu maguluni, kuaonyesa kala akahenda makosa kpwa kusakusikizani."
41006012	Phahi anafundzi akpwendahubiriya atu kuno anaambira atubu dambi zao.
41006013	Achituluza pepho anji, na achiapaka mafuha akongo anji na achiphola.
41006014	Herode, mfalume wa jimbo ra Galilaya, wasikira mambo higa gosi, kpwa vira dzina ra Jesu kala rikaenea chila phahali. Atu anjina kala achiamba, "Johana M'batizadzi akafufuka! Ndiyo mana anaweza kuhenda vilinje vinji."
41006015	Anjina kala achiamba, "Mutu hiyu ni Elija." Anjina nao achiamba, "Hiyu ni nabii dza viratu manabii anjina a kare."
41006016	Lakini Herode ariphosikira kuhusu Jesu, waamba, "Hiye ni Johana nriyemkata chitswa, akafufuka."
41006017	-
41006018	Hipho awali Herode walagiza Johana agbwirwe na afungbwe jela. Wahenda hivyo kpwa mana Johana kala akamuambira kala chishariya ni makosa sana kumlóla Herodiya, ambaye kala ni mkpwaza nduguye Filipu.
41006019	Phahi, Herodiya wamzira sana Johana achilonda kumuolaga. Ela washindwa kuhenda hivyo
41006020	kpwa sababu Herode kala anamrinda. Herode wamuogopha Johana kpwa mana wamanya kukala ni mutu wa haki na asiye na lawama. Herode wamendza kumsikiza, dzagbwe kala anayugika mwakpwe moyoni.
41006021	Ela wakati wa kusherekea kumbukumbu ya kuvyalwa kpwa Herode, Herodiya waphaha nafwasi. Siku hiyo Herode waatayarishira karamu azehe a ngambiye, akulu a viha, na vilongozi a Galilaya.
41006022	Naye mwana mchetu wa Herodiya wakpwedzafwiha vinono mbere za hara atu, hata Herode na ajenie achihamirwa. Ndipho mfalume achimuamba yuya msichana, "Voya chochosi ulondacho nami n'ndakupha."
41006023	Chisha achihendalapha achiamba, "N'ndakupha chochosi ndichovoya, hata ikale ni nusu ya ufalume wangu!"
41006024	Hipho yuya msichana watuluka achendamuuza nine, "Mayo, nkavoyeni?" Nine achimuamba, "Kavoye chitswa cha Johana M'batizadzi."
41006025	Ndipho yuya msichana achiuya kpwa mfalume upesi achendamuamba, "Nalonda uniphe chitswa cha Johana M'batizadzi ndani ya chano vivi sambi."
41006026	Mfalume ariphosikira hivyo wasononeka sana, lakini kpwa vira kala akalapha mbere za ajenie, kayamendza kumkahaza.
41006027	Saa iyo-iyo achihuma asikari arehe chitswa cha Johana, naye asikari achendamkata chitswa mumo jela.
41006028	Chisha achireha chira chitswa ndani ya chano, achimupha yuya msichana, naye achimphirikira nine.
41006029	Anafundzi a Johana ariphosikira habari hizo, akpwedzahala mwiriwe na achendauzika.
41006030	Hara mitume ariphouya kula charo chao cha kpwendahubiri, akutana phamwenga achimsemurira Jesu gosi arigohenda na kuhubiri.
41006031	Phahi kpwa vira kala phana atu anji, edzao na aukao, akala taana nafwasi ya hata kurya. Hipho Jesu waambira anafundzie, "Nahuukeni hukakale machiyehu, ili huoye kpwa muda."
41006032	Phahi auka na dau achiphiya kpwahali kusikokala na atu, ili akakale machiyao.
41006033	Lakini Jesu ariphokala anauka waonewa, nao atu anji kula midzi minji azola na kanda-kanda ya ziya hata Jesu na anafundzie ariphofika, nyo a kuko kare.
41006034	Jesu ariphotuluka dauni waona rira kundi kulu ra atu. Naye achiaonera mbazi mana kala ni dza mang'ondzi gasigo na mrisa. Phahi achiafundza mambo manji.
41006035	Kuriphokala dziloni anafundzie akpwendamuamba, "Mwalimu, hipha ni kure na midzi, na jiza rinaanda.
41006036	Baha uambire, aphiye mitaa na vidzidzi vya phephi, akagule chakurya."
41006037	Lakini Jesu achiaambira, "Ariseni mwimwi." Nao achimuamba, "Huyaphahaphi chakurya cha maelufu ga pesa ili chitoshe atu hinya?"
41006038	Jesu achiauza, "Kpwani mna mabofulo mangaphi? Phiyani mkalole." Ariphokpwendalola, achimuamba, "Huna mabofulo matsano, na ng'onda airi."
41006039	Phahi Jesu waambira atu asagale nyasini makundi makundi.
41006040	Nao achisagala makundi ga atu hamsini hamsini, na ga gana gana.
41006041	Jesu wahala gara mabofulo matsano na hara ng'onda airi, achilola dzulu mlunguni achimshukuru Mlungu. Ariphomala kuvoya, wamega-mega gara mabofulo na hara ng'onda achiapha anafundzie aaganyire atu.
41006042	Atu osi arya kumvuna.
41006043	Chisha anafundzie achitsola-tsola masaza ga mabofulo na ng'onda goodzaza kaphu kumi na mbiri.
41006044	Na hara ariorya mabofulo kala ni alume elufu tsano.
41006045	Saa iyo-iyo Jesu waambira anafundzie apande dau avuke ng'ambo aphiye Bethisaida. Lakini ye mwenye achibaki ko nyuma kuaambira atu auye makpwao.
41006046	Bada ya kulagana na hara atu, waphiya gambani kpwendavoya Mlungu.
41006047	Dziloni, dau ririphokala rikafika kahi-kahi ya ziya, naye Jesu kala a macheye tsi kavu.
41006048	Phahi waona anafundzie kpwa kure agayavyo na phuto kali rohenda dau rao risiphiye mbere. Na iriphofika wakati wa dzogolo ra kpwandza kuika, waalunga anafundzie kuno ananyendeka dzulu ya madzi, achihenda avi anaatsupa.
41006049	Lakini anafundzie ariphomuona ananyendeka dzulu ya madzi, aona ni tsunusi. Nao achikota likululu kpwa wuoga,
41006050	mana atishirwa ariphomuona. Lakini saa iyo-iyo Jesu waambira, "Msikakame, ni mimi! Msitishirwe!"
41006051	Chisha achipanda nao mo dauni, naro phuto richihurira. Hinyo anafundzie aangalazwa sana ni gara arigogaona.
41006052	Taayaelewa uwezo wa Jesu wa kurisa atu na mabofulo machache kala ulaphi, mana kala ni visoto na kala taamini.
41006053	Bada ya kuvuka ziya, atuluka tsi kavu seemu za Genesareti, achitiya nanga.
41006054	Jesu na anafundzie ariphotuluka dauni, saa iyo-iyo atu amtambukira.
41006055	Phahi atu azunguluka tsi yosi, achitsukula akongo ambao akalazwa michekani mwao, achiaphirika chila phahali ariphosikira Jesu akaphiya.
41006056	Na kokosi Jesu arikophiya, vidzidzini, midzini ama mindani, atu asagika akongo cheteni. Nao achim'voya aaruhusu akongo agute hata dzagbwe ni pindo ra nguwoye ili aphozwe, nao osi arioriguta aphola.
41007001	Siku mwenga Mafarisayo na alimu a Shariya anjina ambao kala ala Jerusalemu, akpwedzakusanyana mbere za Jesu.
41007002	Phapho aona anafundzi a Jesu anarya bila ya kutsukutsa mikono.
41007003	Mana Mafarisayo na Ayahudi anjina osi nkulunga mila za akare ao; taarya chitu bila ya kutsukutsa mikono vinono.
41007004	Tsona, achiuya kula cheteni taarya chochosi bila kutawaza. Piya kuna mila zanjina ambazo azirisi kula kpwa akare ao kama vira atsukutsavyo vyombo vya kuririra na kujitira.
41007005	Phahi, Mafarisayo na alimu a Shariya amuuza Jesu, "Kpwa utu wani anafundzio anavundza mila hurizorichirwa ni akare ehu? Mana nyo nkurya bila kutsukutsa mikono."
41007006	Jesu achiaambira, "Mbavi mu anafiki mwi! Nabii Isaya wagomba kpweli kukuhusuni ariphotabiri ujumbe hinyu kula kpwa Mlungu: 'Atu hinya nkuniogopha na maneno bahi, ela mioyo yao i kure nami.
41007007	Kuniabudu kpwao takuna mana, mana anafundza atu alunge mafundzo ga chibinadamu tu badala ya Shariya za Mlungu.'
41007008	Mwimwi mkuricha shariya za Mlungu na kugbwiririra mila za atu."
41007009	Jesu achienderera kuaambira, "Mwimwi mnamanya kuricha shariya ya Mlungu chiwerevu ili mlunge mila zenu!
41007010	Mana nabii Musa walavya shariya achilagiza, 'Ogopha sowe na mayoo.' Na chisha achiamba, 'Yeyesi alaphizaye ise na nine, n'lazima aolagbwe.'
41007011	Lakini mwi mnaruhusu mutu kuricha avyazie, kpwa kuambira, 'Cho n'richo nacho kpwa kukusaidiyani nkachilavya sadaka kpwa Mlungu.'
41007012	Kpwa hivyo karuhusiwa kuterya ise au nine tsona.
41007013	Kpwa kulunga mila zenu mrizophokera kula kpwa akare enu na kuzifundza, mnazarau malagizo ga Mlungu. Namwi mnahenda mambo manji ga kuigana na higo."
41007014	Jesu waiha tsona rira kundi ra atu achiaambira, "Hebu niphundzani vinono mosi, na mmanye ninagokuambirani!
41007015	Takuna chitu chochosi chiinjiracho ndani ya mutu kula kondze chinachoweza kumtiya najisi. Lakini chilacho ndani ndicho chimtiyacho najisi. [
41007016	Ariye na masikiro, naasikire!"]
41007017	Bada ya kurichana na hara atu, Jesu wainjira ndani ya nyumba. Himo nyumbani, anafundzie amuuza mana ya maneno arigogomba.
41007018	Naye achiauza, "Hata mwimwi piya tamuelewa? Kpwani tammanya kukala chitu chimuinjiracho mutu kula kondze, tachiweza kumtiya najisi?
41007019	Mana tachimuinjira moyoni, ela chinainjira ndanini na badaye ayachinya." (Kpwa kugomba hivyo, Jesu wahalalisha vyakurya vyosi.)
41007020	Achienderera kuamba, "Maneno mai galago ndani ya mutu ndigo gamtiyago najisi.
41007021	Mana kula ndani, moyoni mwa mutu, ndimo asili ya uyi wosi, kpwa mfwano maazo mai, udiya, wivi, kuolaga,
41007022	uzembe, uroho, kuhenda mai, lihandzo, tamaa mbaya, chidzitso, lisengenyo, ngulu, na uzuzu.
41007023	Uyi wosi hinyu ula moyoni mwa mutu, nao ndio umtiyao najisi."
41007024	Jesu ariphouka hiko Galilaya, waphiya seemu ya mudzi wa Tiro. Hiko wamenya nyumba mwenga achitaka asimanywe ni atu, lakini kayaweza kudzifwitsa.
41007025	-
41007026	Kpwakpwedza mchetu mmwenga asiyekala Myahudi. Mchetu hiye kala ni Mgiriki, mwenyezi wa phapho lalo ra Foinike, jimbo ra Siria. Mwanawe mchetu kala ana pepho, phahi ariphosikira habari za Jesu wakpwedzamgbwerera maguluni, na achim'voya amtuluze pepho mwanawe.
41007027	Jesu achimuamba, "Richa anache amvune kpwandza; mana si vinono kuhala chakurya cha anache na kuchitsuphira madiya."
41007028	Lakini yuya mchetu achimuamba, "Ni kpweli Bwana, ela amba madiya nkurya pukupuku zigbwazo kula mezani pha matajiri gao."
41007029	Alafu Jesu achimuamba, "Kpwa sababu ya maneno uchigogomba, phiya kaya. Pepho akamtuluka mwanao!"
41007030	Phahi, waphiya kaya, ariphofika kaya wakpwendamkuta mwanawe arere chitandani, pepho kala akamtuluka kare.
41007031	Chisha Jesu wauka seemu za midzi ya Tiro na Sidoni, achiphiya avi anauya seemu za ziya ra Galilaya, hadi achifika tsi ya Dekapoli.
41007032	Phahi atu amreha mutu ambaye kala ni bwibwi na masito, achim'voya Jesu amwiikire mikono ili aphole.
41007033	Jesu wamhala achiphiya naye kanda, kure na rira kundi ra atu. Achendamtiya mala ga masikiro, chisha achitsitsa mahe malani, achimguta lilimi.
41007034	Chisha achilola dzulu mlunguni, achiuyiza mseho, achimuamba, "Efatha," manage ni "Vuguka."
41007035	Saa iyo-iyo yuya mutu achiandza kusikira na kugomba.
41007036	Jesu achiaambira hara ariokala hipho asiseme na mutu yeyesi. Lakini chila arivyozidi kuakahaza, ndivyo arivyozidi kutangaza sana.
41007037	Atu aangalala sana, achiamba, "Mambo achigohenda ni manono sana, mana akahenda asioweza kusikira asikire, na mabwibwi agombe!"
41008001	Siku yanjina, kundi kulu ra atu rakusanyika phahali tsona, lakini achikala taana chakurya. Hipho Jesu waiha anafundzie, achiamba,
41008002	"Naaonera mbazi hinya atu, mana nkakala nao siku tahu, na hivi sambi taana chakurya.
41008003	Nchiaricha aphiye vyao na ndzala, anaweza kpwendahirika mo njirani, mana anjina ao ala kure."
41008004	Nao achimuamba, "Phano weruni hundaphahaphi chakurya cha kutosha cha kurisa atu osi hano?"
41008005	Achiauza, "Kpwani mna mabofulo mangaphi?" Nao achiamba, "Sabaa."
41008006	Phahi Jesu waambira atu osi asagale. Chisha achihala gara mabofulo sabaa na achimshukuru Mlungu. Achigamega-mega, alafu achiapha anafundzie, nao achiaganyira atu.
41008007	Piya akala na ng'onda achache. Phahi Jesu waajaliya, achilagiza aganyirwe atu piya.
41008008	Atu osi arya kumvuna. Bada ya kurya anafundzie achitsola-tsola masaza goodzaza mabweko sabaa.
41008009	Nao atu ariorya kala ni kama elufu ne. Bada ya higo Jesu walagana nao, achiuka.
41008010	Saa iyo-iyo wapanda dau phamwenga na anafundzie, achiphiya seemu za Dalmanutha.
41008011	Badaye Mafarisayo akpwedzalumbana na Jesu kumhega achili, achimuamba "Uhendere dalili ya chilinje kuonyesa kala uwezoo ula mlunguni."
41008012	Lakini Jesu achiuyiza mseho kpwa sonono, achiamba, "Mbona atu a chivyazi hichi analonda dalili? Nakuambirani kpweli kukala atu a chivyazi hichi taandaonyeswa dalili yoyosi."
41008013	Phahi, waaricha hara atu achipanda dauni tsona, achivuka ng'ambo ya rira ziya.
41008014	Anafundzi kala akayala kutsukula chakurya, ela himo dauni achikala na bofulo mwenga tu.
41008015	Jesu achiaonya anafundzie, "Dzimanyirireni na unafiki wa Mafarisayo na wa Herode, ambao ni dza amira."
41008016	Lakini nyo abisha enye kpwa enye achiamba, "Anagomba hivyo kpwa kukala tahuna mabofulo."
41008017	Ela Jesu waamanya agombago, achiaambira, "Mbona mnabisha kuhusu kusakala na mabofulo? Kpwani bado tamdzangbweelewa? Mbona mna mioyo mifu?
41008018	Hangbwe mna matso na masikiro, ela tamuona wala kusikira! Kpwani tamtambukira,
41008019	wakati nriphomega-mega gara mabofulo matsano na kuaganyira atu elufu tsano? Mwaodzaza kaphu ngaphi za masaza?" Nao achimuamba, "Kumi na mbiri."
41008020	Jesu achiauza tsona, "Na nriphomega-mega gara mabofulo sabaa goapha atu elufu ne, mwaodzaza mabweko mangaphi ga masaza?" Nao achimuamba, "Sabaa."
41008021	Phahi achiaambira, "Na tamdzangbweelewa?"
41008022	Jesu wafika Bethisaida phamwenga na anafundzie. Atu a hiko amrehera chipofu achim'voya Jesu amgute, ili aone.
41008023	Jesu wamgbwira mkpwono yuya chipofu, achimphirika kondze ya chidzidzi. Achimtsitsira mahe matsoni, achimuikira mikono, chisha achimuuza, "Dze, unaweza kuona chitu?"
41008024	Yuya mutu achilola, achiamba, "Naona atu vurungu-vurungu, avi mihi inanyendeka."
41008025	Chisha Jesu wauyira kumuikira mikono matsoni. Naye achikodola matso na uwezowe wa kuona uchimuuyira, achikala anaona chila chitu sawa-sawa.
41008026	Jesu wamuamba aphiye kpwakpwe kaya mwenga kpwa mwenga, na achimkahaza asiphiye achazunguluka chidzidzini.
41008027	Chisha Jesu waphiya phamwenga na anafundzie vidzidzi virivyo phephi na mudzi wa Kaisaria Filipi. Mo njirani, wauza anafundzie, "Atu nkuamba mino ni ani?"
41008028	Nao achimuamba, "Anjina nkuamba u Johana M'batizadzi, anjina nkuamba u Elija na anjina nkuamba u mmwenga wa manabii."
41008029	Jesu achiauza, "Dze, mwino, mnaamba mino ni ani?" Petero achimuamba, "Uwe ndiwe Masihi."
41008030	Phahi Jesu waakahaza sana asimuambire mutu yeyesi kuhusu habarize.
41008031	Jesu achiandza kuafundza anafundzie, waamba, "N'lazima mimi, Mutu Yela Mlunguni, niteswe sana na nikahalwe ni akulu a alavyadzi-sadaka, alimu a Shariya na vilongozi anjina a Chiyahudi. N'ndaolagbwa lakini siku ya hahu n'ndafufulwa."
41008032	Waambira anafundzie mambo higa wazi-wazi. Hipho Petero wamhala Jesu kanda achendaandza kumdemurira.
41008033	Phahi Jesu achigaluka, achialola anafundzie, achimkanya Petero achiamba, "Hebu niukira, Shetani wee! Maazogo ni ga chibinadamu bahi, sigo ga chimlungu."
41008034	Chisha achiiha kundi ra atu na anafundzie, achiaambira, "Yeyesi amendzaye kukala mfuasi wangu n'lazima ariche njiraze, akale tayari kugaya kpwa kutsukula msalabawe, na anilunge.
41008035	Mana yeyesi ndiyelonda kuokola maishage himu duniani andaangamiza maishage ga milele, ela aangamizaye maishage ga himu duniani kpwa sababu yangu na kpwa sababu ya kutangazira atu habari zangu, andagaokola.
41008036	Dze, kuna fwaida yani mutu kuphaha utajiri wosi wa dunia ndzima, ela asiphahe uzima?
41008037	Ama mutu anaweza kulavya chitu chani chikale badili ya uzima?
41008038	Sikizani mwimwi atu ayi a chivyazi hichi msiokala aaminifu. Mmanye kukala mimi, Mutu Yela Mlunguni, n'ndakpwedza phamwenga na malaika, na utukufu ulao kpwa Baba. Mutu yeyesi ndiyenionera waibu, na kuonera haya maneno gangu wakati hinyu, nami n'ndamuonera haya wakati ndiphokpwedza."
41009001	Jesu waenderera kuaambira anafundzie, "Nakuambirani kpweli phapha phana anjina ambao taandafwa hadi anione naphokera uwezo mkpwulu kula kpwa Mlungu wa kutawala dza Mfalume."
41009002	Bada ya siku sita, Jesu wauka na Petero, Jakobo na Johana, achiambuka nao mwango mure ili akakale machiyao. Ariphokala hiko mwangoni, mwiri wa Jesu wagaluka mbere yao.
41009003	Nguwoze zang'ala sana zichikala nyereru hali ya kukala takuna mutu awezaye kuzifula dza hivyo.
41009004	Saa iyo-iyo achitsembuka Elija na Musa, achibisha na Jesu.
41009005	Chisha Petero achimuamba, "Mwalimu, ni vinono sisi kukala hipha. Phahi baha hudzenge vibanda vihahu; chimwenga chako, cha phiri cha Musa, na cha hahu cha Elija."
41009006	Petero achikala kana ra kugomba mana iye na hara ayae atishirwa sana.
41009007	Chisha phatserera ingu richiabwiningiza, na kuchituluka sauti kula himo inguni ichiamba, "Hiyu ni mwanangu nimmendzaye sana. Msikizeni!"
41009008	Saa iyo-iyo hara anafundzi aphelephesa chila phahali, lakini taonere mutu wanjina yeyesi ela Jesu macheye.
41009009	Na wakati kala anatserera kula mwangoni, Jesu waakahaza asimuambire mutu yeyesi mambo arigogaona, hadi iye, Mutu Yela Mlunguni, ndiphofufuka.
41009010	Phahi, agbwira lagizo hiro, lakini achikala anadziuza, "Mana ya kufufuka ni ni?"
41009011	Nao achimuuza, "Mbona alimu a Shariya anaamba ati n'lazima Elija edze kabla ya Muokoli?"
41009012	Naye achiamba, "Ni kpweli Elija n'lazima edze kpwandza atayarishe mambo gosi. Hata hivyo kpwa utu wani yaandikpwa kukala n'lazima mimi, Mutu Yela Mlunguni, niteswe sana na kuzarauliwa?
41009013	Lakini nakuambirani kukala Elija hakika wakpwedza, na atu achimtesa vira arivyolonda, kama vyoandikpwa kumhusu."
41009014	Jesu na hara anafundzi ahahu ariphofika kura kala kuna anafundzi ayawao, aona kundi kulu ra atu hipho. Na alimu anjina a Shariya akala analumbana nao.
41009015	Rira kundi ra atu ririphomuona Jesu, atu osi atezeka, chisha achimzorera kpwendamlamusa.
41009016	Jesu achiauza, "Mnalumbana nao chisa ni ni?"
41009017	Mutu mmwenga kula mo kundini wamuamba, "Mwalimu, nkakurehera mwanangu barobaro, ana pepho yemhenda bwibwi.
41009018	Chila achigbwirwa ni hiye pepho, nkum'bwaga akatuluka povu ra mromo, akasaga meno na kudina mwiri mzima. Nkaambira anafundzio amtuluze hiyu pepho lakini akashindwa."
41009019	Jesu ariphosikira hivyo, waamba, "Mwi atu msiomkuluphira Mlungu! N'ndakala namwi hadi rini? N'ndakuvumirirani hadi rini? Hebu mreheni ye mvulana."
41009020	Phahi amphirika yuya mwanache kpwa Jesu. Na saa iyo-iyo pepho ariphomuona wam'bwaga yuya mwanache na achimtiya chifwafwa. Yuya mwanache wagbwa achigalagala na achituluka povu ra mromo.
41009021	Jesu achiuza ise wa yuya mwanache, "Mambo gano gamuandza rini?" Naye achiamba, "Hangu wanachewe.
41009022	Mara nyinji hiye pepho nkum'bwaga mohoni au madzini ili amuolage. Phahi ichikala unaweza kuhenda chochosi, huonere mbazi na huuterye!"
41009023	Achiamba, "Hangbwe ichikala ninaweza! Chila chitu chinawezekana kpwa mutu aaminiye."
41009024	Phapho hipho yuya ise wa mwanache wakota likululu achiamba, "Naamini! Lakini niterya niamini zaidi."
41009025	Jesu ariphoona kundi kulu ra atu rinaenjerezeka zaidi, wamdemurira yuya pepho, achiamba, "Uwe pepho yemhenda bwibwi na masito hiyu mwanache, nakulagiza umtuluke na usimuuyire tsona!"
41009026	Hipho yuya pepho wakota likululu, achim'bwaga yuya mwanache na achimhenda afurukute sana alafu achimtuluka. Yuya mwanache achizimiya, hata anji ao achiamba, "Akafwa."
41009027	Lakini Jesu achimgbwira mkpwono achimuunula, naye yuya mwanache achiima.
41009028	Phahi, Jesu ariphoinjira nyumbani, anafundzie achimuuza wakati kala a machiyao, "Kpwa utu wani sino tahuwezere kumtuluza yuya pepho?"
41009029	Naye achiamba, "Aina hino ya pepho taiweza kutuluka isiphokala kpwa kufunga na kuvoya bahi."
41009030	Jesu na anafundzie auka hipho, na ariphokala anaphiya, atsupira seemu za Galilaya. Jesu kayamendza atu amanye kura ariko,
41009031	kpwa mana kala anafundza anafundzie bahi. Achiaambira, "Wakati ukafika mimi, Mutu Yela Mlunguni, niyalaviwa kpwa anadamu ambao andaniolaga. Lakini siku ya hahu bada ya kuolagbwa n'ndafufuka."
41009032	Ela hara anafundzie taaelewere mana ya mambo higo, na achiogopha kumuuza.
41009033	Phahi aphiya Kaperinaumu. Na Jesu ariphokala akainjira nyumbani, waauza anafundzie, "Che mnalumbana nani kura njirani?"
41009034	Lakini nyo achinyamala, mana himo njirani kala analumbana kuhusu ndiye kala mkpwulu kuriko osi.
41009035	Phahi bada ya Jesu kusagala, waiha hara anafundzi kumi na airi achiaambira, "Mutu achilonda kukala wa kpwandza n'lazima akale wa mwisho na akale mtumishi wa osi."
41009036	Chisha achigbwira mkpwono mwanache mdide, achimuimisa mbere zao. Achimuika chifuwani alafu achiaambira,
41009037	"Mutu yeyesi ndiyemkaribisha mwanache dza hiyu kpwa sababu yangu, ananikaribisha mimi. Na kanikaribisha mimi bahi, ela anamkaribisha hiye ariyenihuma."
41009038	Johana achimuamba, "Mwalimu, hwamuona mutu anahumira dzinaro kutuluza pepho, naswi huchimkahaza kpwa kukala siye myawehu."
41009039	Lakini Jesu achiaambira, "Msimzuwiye, mana takuna awezaye kuhenda vilinje kpwa uwezo wangu, chisha phapho akagomba mai kunihusu.
41009040	Mana mutu ambaye kahupinga, manyani ni myawehu.
41009041	Mutu yeyesi ndiyekuphani chikombe cha madzi ga kunwa kpwa sababu mu atu angu nakuambirani kpweli andatuzwa."
41009042	Jesu waenderera kugomba achiamba, "Shakare yeyesi ndiyehenda mmwenga wa hano adide anikuluphirao kuhenda dambi; mutu hiye baha afungbwe lala kulu singoni akatsuphiwe ndani ya bahari.
41009043	Na mkpwonoo uchikuhenda uhende dambi, ukate. Mana ni baha uinjire uzima wa milele na mkpwono mmwenga, kuriko kukala na mikonoyo miiri na utsuphiwe moho wa milele usiozimika.
41009045	Na chigulucho chichikuhenda uhende dambi, chikate. Mana ni baha uinjire uzima wa milele na chigulu chimwenga, kuriko kukala na magulugo mairi chisha utsuphiwe moho wa milele.
41009047	Na dzitsoro richikuhenda uhende dambi, ring'ole! Ni baha kuinjira uzima wa milele na tsongo, kuriko kukala na matsogo mairi na utsuphiwe moho wa milele.
41009048	Hiko atu andariwa ni mabulu ambago tagafwa, na andaochwa ni moho usiofwa.
41009049	Chila mmwenga andasafishwa na moho, dza viratu chakurya chitiywavyo munyu.
41009050	Munyu ni mzuri, lakini uchibanangika taufwaha na tauweza kuhendwa ukafwaha tsona. Kpwa hivyo kundi renu rikale dza munyu, yani mdinise kuishi vinono na ayawenu."
41010001	Alafu Jesu wauka achiphiya seemu ya Judea, ng'ambo ya Muho wa Joridani. Atu makundi makundi amlunga tsona, naye achiafundza kama vyokala tabiyaye.
41010002	Hipho, Mafarisayo anjina akpwendamuuza ili kumhega achili, achiamba, "Dze, shariya inamruhusu mutu kuricha mchewe?"
41010003	Naye achiamba, "Kpwani Shariya za Musa zinaambadze?"
41010004	Nao achiamba, "Musa waruhusu mlume amuphe mchewe cheti cha talaka na amriche."
41010005	Jesu achiaambira, "Musa wakuandikirani shariya hiyo kpwa sababu ya mioyo yenu mifu.
41010006	Lakini kula dunia kuumbwa, 'Mlungu waumba mlume na mchetu.'
41010007	'Kpwa sababu hiyo mlume andaricha ise na nine, agbwirane na mchewe,
41010008	nao osi airi andakala mwiri mmwenga.' Phahi atu hinyo si airi tsona ela ni mwiri mmwenga.
41010009	Kpwa hivyo ariounganishwa ni Mlungu, mwanadamu asiatenganishe."
41010010	Badaye, ariphokala ndani ya nyumba, anafundzie amuuza tsona dzulu ya dzambo hiri.
41010011	Naye achiaambira, "Mutu arichaye mchewe akalóla mchetu wanjina, anazinga.
41010012	Na mchetu arichaye mlumewe na akalólwa ni mutu wanjina, piya anazinga."
41010013	Atu amrehera Jesu anache adide ili aagute na kuajaliya, lakini anafundzie achiademurira hara atu.
41010014	Ariphoona hivyo, wareya sana achiaambira, "Aricheni hinyo anache adide edze kpwangu, wala msiazuwie, mana atu ambao n'ndahewa ni Mlungu kuatawala ni dza hinya anache.
41010015	Nakuambirani kpweli, mutu asiyenikuluphira dza mwanache akuluphiravyo ise, kandakala mmwenga katika ufalume wangu."
41010016	Chisha waakusanya phakpwe chifuwani, achiabandikira mikono kpwa kuajaliya.
41010017	Jesu ariphokala anaandza kuuka, mutu mmwenga wamtsolokera mairo achimgbwerera maguluni, achimuuza, "Mwalimu mnono, nihendedze mino ili Mlungu aniphe uzima wa milele?"
41010018	Jesu achimuamba, "Kpwa utu wani unaniiha mnono? Takuna ariye mnono isiphokala Mlungu macheye.
41010019	Samba unamanya malagizo ga Mlungu: 'Usiolage mutu, usizini, usiiye, usizige myao na dzambo ra handzo, usichenge, tsona muogophe sowe na mayoo.' "
41010020	Yuya tajiri achimuamba, "Mwalimu, higo gosi nágalunga hangu wanache wangu."
41010021	Jesu achimlola na achimmendza. Chisha achiamba, "Ukaphungukirwa ni chitu chimwenga tu. Phiya ukaguze chila chitu uricho nacho, na pesaze ukaziganyire achiya, nawe undakala na akiba hiko mlunguni. Chisha ndzo unilunge."
41010022	Yuya tajiri ariphosikira higo wasononeka, achiphiya vyakpwe na kureya, mana kala ana mali nyinji.
41010023	Jesu waalolato hara anafundzie osi, chisha achiamba, "Ni vigumu sana tajiri kukala mmwenga katika ufalume ambao Mlungu wanipha."
41010024	Nao anafundzie aangalazwa ni manenoge. Achiaambira tsona, "Anangu, ni vigumu sana kukala mmwenga katika ufalume wangu!
41010025	Ni rahisi zaidi ngamia kutsapira na tundu ya sindano kuriko tajiri kukala mmwenga katika ufalume wangu."
41010026	Anafundzie achiangalala achiuzana, "Pho sambi ni ano ani ambao anaweza kuokolwa?"
41010027	Lakini Jesu waalolato na achiamba, "Dzambo hiri tariwezekana kpwa anadamu, ela kpwa Mlungu ni chitu chidide. Kpwa Mlungu chila chitu chinawezekana."
41010028	Petero achimuamba, "Dze sino? Kpwani hwaricha vitu vyehu vyosi huchikulunga hukale anafundzio!"
41010029	Jesu achiamba, "Nakuambirani kpweli, mutu yeyesi arichaye mudziwe ama ndugu alume na achetu, ise ama nine, anae, ama minda kpwa sababu yangu na kpwa sababu ya kutangazira atu habari zangu,
41010030	andaphaha mara gana zaidi. Himu duniani andaphaha midzi, ndugu alume na achetu, mayo, ana na minda. Ela andateswa piya. Na wakati wedzao andaphaha uzima wa milele.
41010031	Lakini anji ambao ni a kpwandza andakala a mwisho, na anji a mwisho andakala a kpwandza."
41010032	Phahi, aenderera na charo chao cha kuphiya Jerusalemu, na Jesu wakala mbere anaalongoza. Hara anafundzi achitezeka na atu ariomlunga-lunga achitishirwa. Tsona Jesu wahala hara anafundzi kumi na airi achiphiya nao njama, na kuaambira gara ambago andahenderwa.
41010033	"Sikizani, vivi hunaphiya Jerusalemu, ambako mimi, Mutu Yela Mlunguni, n'ndalaviwa kpwa akulu a alavyadzi-sadaka na alimu a Shariya, nao andanihukumu kuolagbwa. Chisha andanilavya kpwa atu asio Ayahudi.
41010034	Nao andanizemerera, andanitsitsira mahe, andanichapa viboko na kuniolaga. Lakini bada ya siku tahu n'ndafufuka."
41010035	Jakobo na Johana anangbwa a Zebedayo, amlunga Jesu achendamuamba, "Mwalimu, hunalonda huuhendere chitu chochosi ndichokuvoya."
41010036	Naye achiauza, "Mnalonda nikuhendereni utu wani?"
41010037	Nao achimuamba, "Wakati uchitawala, hunakuvoya mmwenga asagale uphandeo wa kulume na wanjina uphandeo wa kumotso."
41010038	Lakini achiaambira, "Tammanya m'voyaro. Dze, mnaweza kuvumirira mateso ambago gandaniphaha? Hebu mnaweza kugaya dza vivyo ndivyogaya mimi?"
41010039	Nao achimuamba, "Hunaweza." Achiaambira, "Mateso ndigophaha, namwi mndagaphaha, na mndagaya dza vivyo ndivyogaya.
41010040	Lakini kusagala uphande wangu wa kulume au wa kumotso siyo kazi yangu kupanga. Dzambo hiro andahewa hara ambao aikirwa kare."
41010041	Hara anafundzi anjina kumi ariphosikira hivyo, aandzakureyera Jakobo na Johana.
41010042	Lakini Jesu waiha anafundzie na achiaambira, "Mnamanya kukala atawala a himu duniani nkutawala atu ao chinguvu-nguvu, na hinyo vilongozi nkuatawala atu ao na uwezo wao.
41010043	Lakini kpwenu mwimwi taindakala hivyo. Amendzaye kukala mkpwulu n'lazima akale mtumishi wa ayae,
41010044	na amendzaye kukala wa kpwandza n'lazima akale mtumwa wa osi.
41010045	Mana mimi, Mutu Yela Mlunguni, sedzere kuhenderwa, ela nákpwedza kuhendera na kulavya maisha gangu ili gakale maripho ga kukombola atu anji."
41010046	Jesu na anafundzie atsupira mudzi wa Jeriko. Ariphokala anauka mudzi hinyo phamwenga na kundi kulu ra atu, chipofu, yeihwa Batimayo (manage ni mwana wa Timayo), kala asegere kanda-kanda ya barabara anavoya pesa.
41010047	Phahi hiye Batimayo, ariphosikira kukala Jesu wa Nazareti a pho phephi, waandza kukota likululu achiamba, "Jesu, Mwana wa Daudi, nionera mbazi!"
41010048	Atu anji amdemurira anyamale, lakini ye achizidi kukota likululu kuamba, "Jesu, Mwana wa Daudi, nionera mbazi!"
41010049	Jesu ariphosikira waima achiamba, "Muiheni." Phahi, atu amuiha yuya chipofu, achimuamba, "Dziphe moyo! Unuka, anakuiha."
41010050	Naye wabwaga nguwoye ya tadzi, aching'oka, achiphiya kpwa Jesu.
41010051	Jesu achimuuza, "Unalonda nikuhendereni?" Yuya chipofu achimuamba, "Mwalimu, navoya nione."
41010052	Jesu achimuamba, "Kpwa sababu ya kunikuluphira ukaphola, kpwa hivyo phiya salama." Saa iyo-iyo yuya chipofu achikala anaona, na achimlunga-lunga Jesu.
41011001	Jesu na anafundzie ariphofika phephi na Jerusalemu afika Bethifage na Bethania, hiko Mwango wa Mizeituni. Midzi hiyo kala iphephi na Jerusalemu. Hipho Jesu wahuma anafundzie airi,
41011002	achiaambira, "Phiyani hinyo mudzi wa hipho mbere na mchiinjira tu, mndamkuta mwana-punda akafungbwa, naye kadzangbwepandwa ni mutu. Mvuguleni mumrehe.
41011003	Na mutu ndiyekuuzani, 'Mnayeni ye mwana-punda, mbona mnamvugula?' Muambeni, 'Bwana ana haja naye na achimala andamuuyiza mara mwenga.' "
41011004	Phahi aphiya na achendakuta mwana-punda akafungbwa mryangoni phahali phereru. Ariphokala anamvugula,
41011005	atu ariokala aimire phephi aauza, "Mnahendadze! Mbona mnamvugula ye mwana-punda?"
41011006	Nao achigomba viratu arivyolagizwa ni Jesu; na atu achiaricha aphiye vyao.
41011007	Ariphomrehera Jesu yuya mwana-punda, ahandika nguwo zao dzuluye, naye achipanda achisagala.
41011008	Atu anji ahandika nguwo zao barabarani, na anjina achihandika makalala ga mitende ambago kala akagavundza mindani.
41011009	Phahi ariokala mbere na ariokala nyuma osi akota likululu achiamba: "Mlungu naatogolwe!" "Naajaliwe iye edzaye kpwa dzina ra Mwenyezi Mlungu!"
41011010	"Naujaliwe ufalume wedzao wa baba Daudi!" "Mlungu ariye dzulu mlunguni naatogolwe!"
41011011	Jesu ariphofika Jerusalemu, wakpwendamenya Nyumba ya Kuvoya Mlungu. Bada ya kulola chila chitu, kpwa vira kala kukatswa waphiya vyakpwe Bethania phamwenga na anafundzie kumi na airi.
41011012	Muhondoye, Jesu ariphokala anauya kula Bethania, kala ana ndzala.
41011013	Waona muhi uihwao mtini kure chidide, uriokala na makodza, achiusengerera kulola ichikala wavyala. Lakini ariphofika hipho wakuta makodza mahuphu, mana kala sio wakati wa kuvyala.
41011014	Alafu waulani hura muhi achiamba, "Atu taandarya matundago tsona bii!" Na anafundzie achisikira gara maneno.
41011015	Jesu ariphofika Jerusalemu, wamenya Nyumba ya Kuvoya Mlungu na achiandza kuzoresa atu ariokala anahenda bishara himo ndani. Achipendula-pendula meza za hara okala anabadilisha pesa na vihi vya hara okala anaguza njiya,
41011016	wala kayamruhusu mutu yeyesi kutikanya na chitu cha kuguza mura ndani.
41011017	Alafu achiafundza hara atu, "Maneno ga Mlungu gaandikpwa, 'Nyumba yangu indaihwa nyumba ya mavoyo kpwa atu a makabila gosi.' Lakini mwino mnaihenda kukala mwamdzifwitso wa aivi!"
41011018	Akulu a alavyadzi-sadaka na alimu a Shariya ariphosikira higo aendza njira ya kumuolaga. Mana amuogopha, kpwa sababu kundi kulu ra atu kala rikaangalazwa ni mafundzoge.
41011019	Dziloniye, Jesu na anafundzie auka mudzi hinyo.
41011020	Ligundzure Jesu na anafundzie ariphokala anaphiya Jerusalemu aona hura muhi wa mtini ukanyala wosi mpaka mizi.
41011021	Petero achitambukira, achimuamba, "Mwalimu, lola! Hura mtini urioulani dzana, ukanyala."
41011022	Jesu achiaambira anafundzie, "Mkuluphireni Mlungu.
41011023	Nakuambirani kpweli, mutu anaweza kuwambira mwango hinyu, 'Ng'oka ukadzitiye baharini.' Mutu hiye achikuluphira bila wasi-wasi kukala go agombago gandakala, naye Mlungu andamhendera.
41011024	Kpwa hivyo, nakuambirani chochosi ndichom'voya Mlungu, aminini mkaphokera, namwi mndahewa.
41011025	Na muimapho kuvoya, na phana mutu yeyesi ariyekukoserani, msameheni kpwandza, ili Sowe yenu ariye mlunguni piya akusameheni makosa genu."
41011027	Jesu na anafundzie auya tsona Jerusalemu, na achendainjira Nyumba ya Kuvoya Mlungu. Jesu ariphokala ananyendeka himo, akulu a alavyadzi-sadaka, alimu a Shariya, na vilongozi anjina a Chiyahudi amlunga,
41011028	achendamuuza, "We, gano unagogahenda, unahenda kpwa uwezo wa ani? Ni ani yekupha uwezo wa kuhenda mambo higa?"
41011029	Achiaambira, "N'ndakuuzani swali, mchinijibu, nami n'ndakuambirani nahenda mambo higa kpwa uwezo wa ani.
41011030	Niambirani, uwezo wa Johana wa kubatiza, wala kpwa Mlungu hebu wala kpwa atu?"
41011031	Phahi aphiya njama, achendabisha enye kpwa enye, achiamba, "Huchiamba, 'Wala mlunguni,' andahuamba, 'Sambi mbona tamyamkuluphira?'
41011032	Na tahuweza kuamba, 'Wala kpwa atu.' " (Agomba hivyo kpwa sababu aogopha kuphaha tabu, mana atu osi akubali kukala Johana kala ni nabii kpweli.)
41011033	Phahi amuamba Jesu, "Tahumanya." Naye achiaambira, "Wala nami sindakuambirani nahenda mambo higa kpwa uwezo wa ani."
41012001	Chisha Jesu wahumira ndarira kugomba na hara vilongozi a Chiyahudi. Achiaamba, "Kpwakala na mutu mmwenga yephanda mizabibu mwakpwe mndani. Achiizungulusira lichigo, achitsimba phatu pha kuminyira zabibu, na piya achidzenga uringo. Chisha hura munda achiukodishira akurima, naye mwenye achiphiya tsi yanjina.
41012002	Wakati wa kuvuna zabibu uriphofika, yuya mchina-munda wahuma mtumishiwe aphiye kpwa hara akurima ariokodisha mundawe, ili akahewe fungure ra mavuno.
41012003	Hara ariokodi achimgbwira yuya mtumishi, achimpiga, na achimuuyiza mikono mihuphu.
41012004	Alafu mchina-munda wahuma mtumishi wanjina. Nao hara ariokodisha hura munda, ampiga, achimlumiza chitswa na achimhenda mambo ga waibu.
41012005	Chisha, mchina-munda wahuma mtumishi wanjina ambaye amuolaga, na tsona achiatesa anjina dza vivyo, kuapiga na anjina kuaolaga.
41012006	Sambi wasala na mutu mmwenga bahi; mutu hiye kala ni mwanawe ammendzaye sana. Phahi wamuhuma kpwa hara akurima, achifikiri achiamba, 'Hakika hiyu andamuogopha, mana ni mwanangu.'
41012007	Lakini hara akurima aambirana, 'Hiyu ni mwanawe ndiyemrisi, phahi nahumuolageni ili huno munda ukale wehu.'
41012008	Phahi amgbwira, achimuolaga, na achimtsupha kondze ya hura munda wa mizabibu.
41012009	Dze! Ye mchina-munda achedza, andahendadze? Andakpwedzaaolage hara akurima, na hura munda aukodishe akurima anjina.
41012010	Hakika mnamanya Maandiko higa ga Mlungu gaambago: 'Dziwe roremewa ni adzengi, ndipho rikakala dziwe kulu ra msingi.
41012011	Mwenyezi Mlungu ndiye yehenda dzambo hiri, naro rinahuangalaza.' "
41012012	Phahi hara vilongozi a Chiyahudi amanya kukala akagomba ndarira hiyo kuonyesa kala aho ndio akurima ayi ariokodisha hura munda. Kpwa hivyo alonda kumgbwira Jesu kpwa nguvu ili amtiye jela. Lakini amricha, nao achiphiya vyao, mana aogopha rira kundi ra atu.
41012013	Mafarisayo anjina, na atu a chikundi cha Herode, ahumwa ni vilongozi a Chiyahudi akamuuze Jesu maswali kumhega achili.
41012014	Amuuza, "Mwalimu, hunamanya kukala uwe u mutu muaminifu, kulunga maoni ga atu mana cheo si chochosi kpwako. Tsona unafundza kpweli kuhusu Mlungu alagizago. Dze, shariya zehu zinahuruhusu kuripha kodi kpwa Kaisari, Mtawala wa Chirumi? Huriphe hebu husiriphe?"
41012015	Lakini Jesu wamanya lengo rao ra kpweli, achiamba, "Mbona mnanipima achili? Hebu, nireherani pesa ya Chirumi, nami n'ndakuambirani."
41012016	Ariphomupha hira pesa, Jesu achiuza, "Sura hino na dzinare ni ra ani?" Nao achimuamba, "Ni ya Kaisari."
41012017	Ndipho achiaambira, "Phahi, vya Kaisari mupheni Kaisari, na vya Mlungu, mupheni Mlungu." Jibu hiri raangalaza hara atu.
41012018	Siku mwenga Jesu watsolokerwa ni Masadukayo anjina. Nao Masadukayo ni kundi ra Ayahudi asioamini kukala atu achifwa andafufuka. Phahi achimuamba,
41012019	"Mwalimu, Musa wahuandikira katika Shariya kukala, mutu achifwa na achikala karichire mwana, nduguye n'lazima ahale ufwa hiye gungu, na amvyarire ana yuya mufwa.
41012020	Hipho kare kpwahenda ndugu sabaa. Wa mwandzo walóla mchetu, na ariphofwa karichire ana.
41012021	Mdidewe achihala ufwa yuya gungu, naye achifwa bila kuricha ana. Dzambo hiro rakala vivyo na ndugu wa hahu.
41012022	Osi sabaa alóla hiyu gungu lakini afwa osi bila kuricha mwana. Mwisho, yuya mchetu naye piya wafwa.
41012023	Dze, siku ya kufufulwa atu, yuya mchetu andakala mkpwaza ani? Mana ndugu osi sabaa amlóla."
41012024	Lakini Jesu waambira, "Makosa genu nkukala tammanya Maandiko wala uwezo wa Mlungu.
41012025	Atu ndiphofufuka andakala dza malaika hiko mlunguni ambao taalóla wala taalólwa.
41012026	Mwasoma vitabu vya Musa lakini tamdzangbwemanya kukala atu andafufulwa! Seemu ihusuyo chira chitsaka chokala chinaaka moho, Mlungu wamuamba Musa, 'Mimi ni Mlungu wa Brahimu, Isaka na Jakobo.'
41012027	Kpwa hivyo, iye ni Mlungu wa atu hinyo dzagbwe afwa kare. Higa ganaonyesa kukala afwadzi kpwakpwe achere moyo. Mwimwi Masadukayo munakosera sana."
41012028	Mwalimu mmwenga wa Shariya watsoloka na achisikira Jesu na Masadukayo anashindana kuhusu mambo ga kufufulwa. Ariphoona Jesu akaajibu vinono, wadzituluza, achimuuza, "Kulengana na shariya zosi za Mlungu ni iphi ya muhimu kuriko zosi?"
41012029	Jesu achiamba, "Ya muhimu zaidi ni hino: 'Sikizani mwimwi Aiziraeli! Mwenyezi Mlungu wehu, ndiye Mlungu macheye.
41012030	Mmendze Bwana Mlunguo chikpweli-kpweli na moyoo wosi, na rohoro rosi, na achilizo zosi na kpwa nguvuzo zosi.'
41012031	Na ya phiri inaamba, 'Mmendze myao dza vyo udzimendzavyo mwenye.' Takuna shariya muhimu zaidi kuriko hizi."
41012032	Yuya mwalimu wa Shariya wamuamba Jesu, "Mwalimu u sawa, ukagomba kpweli kuamba Mlungu ni mmwenga, wala takuna wanjina.
41012033	Kpwa kpweli n'lazima mutu amendze Mlungu na moyowe wosi, na achilize zosi, na nguvuze zosi, na amendze myawe dza vyo adzimendzavyo ye mwenye. Na kulunga mambo higa ni muhimu zaidi kuriko kulavya sadaka zosi za nyama na za kuocha nyama mzima kama hutakpwavyo ni Shariya."
41012034	Jesu ariphoona kukala hiyu mutu akagombato, wamuamba, "Uwe ku-kure na ufalume ambao Mlungu wanipha." Bada ya higo atu osi aogopha kumuuza swali rorosi.
41012035	Jesu ariphokala anafundza muhalani, muhala wa Nyumba ya Kuvoya Mlungu, wauza, "Kpwani alimu a Shariya a sawa achiamba Masihi ni chivyazi cha Mfalume Daudi?
41012036	Ambapho Daudi mwenye walongozwa ni Roho wa Mlungu achiamba: 'Mwenyezi Mlungu wamuamba Bwana wangu, Sagala uphande wangu wa kulume, phatu pha ishima kulu sana, hadi nihende maaduigo gakugbwerere maguluni.'
41012037	Ichikala Daudi anamuiha hiye mutu, 'Bwana wangu,' vinakaladze akale ni chivyaziche?" Naro kundi kulu ra atu ramsikizato sana.
41012038	Wakati Jesu kala anafundza waamba, "Dzimanyirireni na alimu a Shariya! Mana nkumendza kuvwala kandzu nyire na kutsupa-tsupa hiko cheteni ili alamuswe na ishima mbere za atu.
41012039	Piya anamendza kusagala vihi vya mbere-mbere masinagogini na karamuni.
41012040	Lakini nkuzulumu magungu, na kudzihenda kala ni atu anono kpwa kuvoya mavoyo mare! Siku ya mwisho atu dza hinyo andaphaha adabu kali sana."
41012041	Jesu ariphokala ndani ya Nyumba ya Kuvoya Mlungu, wasagala phephi na sanduku ra kuikira pesa za sadaka. Achikala analola kundi kulu ra atu atiyavyo pesa mura sandukuni. Matajiri anji alavya pesa nyinji.
41012042	Chisha phachedza mayo mmwenga gungu mgayi, achilavya mapeni mairi.
41012043	Phahi Jesu achiaambira anafundzie, "Lolani hiyu mayo. Nakuambirani kpweli, hiyu gungu mchiya akatiya pesa nyinji kuriko anjina osi.
41012044	Mana anjina osi akatiya kulengana na fwaida ya mali arizo nazo. Lakini hiyu mayo, dzagbwe ni mchiya, akalavya pesa zosi achizokala nazo, hata vivi kana chitu cha kumterya kuishi."
41013001	Jesu ariphokala anatuluka kula Nyumba ya Kuvoya Mlungu, mwanafundziwe mmwenga wamuamba, "Mwalimu, lola vira higa mawe garivyo manono na dzengo ririvyo nono ra ajabu!"
41013002	Naye achimuamba, "Dze, unagaona gara madzengo makulu? Taphana hata dziwe mwenga ndirosala dzulu ya ranjina; chila chitu chindabomolwa."
41013003	Badaye aphiya Mwango wa Mizeituni, ambao unalolana na Nyumba ya Kuvoya Mlungu. Wakati Jesu kala asegere hiko, Petero, Jakobo, Johana na Anderea amlunga achikala naye machiyao, achimuuza,
41013004	"Huambire mambo higo gandakala rini? Ni dalili yani ndiyoonyesa kukala mambo higa gosi ga phephi gahendeke?"
41013005	Naye Jesu achiaambira, "Dzimanyirireni msedze mkachengbwa.
41013006	Mana kundakpwedza anji ahumire dzina rangu, nao andachenga atu anji, na kuamba, 'Mimi ndiye hiye Yetsambulwa ni Mlungu!'
41013007	Na mchisikira habari za viha na ndziye-ndziye za viha, msitishirwe. Mana mambo higa n'lazima gakale, lakini mwisho wa dunia undakala taudzangbwe.
41013008	Tsi mwenga indapigana na tsi yanjina, mfalume mmwenga andapigana na mfalume wanjina. Dunia indakala ichisumba kpwatu kunji na kundakala na ndzala. Mambo higa ni dza viratu mwandzo wa utsungu wa mayo alondaye kudzivugula.
41013009	Lakini mwimwi dzimanyirireni. Mana atu andakuphirikani mkashitakiwe mbere ya vilongozi vya chidini, na andakuchapani viboko ndani ya masinagogi. Chisha mndagbwirwa mphirikpwe mbere za atawala na afalume kpwa sababu yangu. Hino indakala nafwasi yenu ya kunishuhudiya mbere zao.
41013010	Na kabla dunia kuangamizwa, n'lazima habari ndzuri kunihusu itangazwe kpwa atu a mataifa gosi.
41013011	Na wakati achikugbwirani na kukushitakini, msitange-tange ra kugomba kabla tamdzangbweshitakiwa. Ela gombani rorosi ndirohewa ni Mlungu; mana si mwimwi ndiogomba, ela Roho wa Mlungu.
41013012	Mutu andafyakatsira nduguye na amlavye aolagbwe, baba andamfyakatsira mwanawe, nao ana andaagalukira avyazi ao aafyakatsire ili aolagbwe.
41013013	Atu osi andakuzirani kpwa sababu yangu. Lakini ndiyevumirira hadi mwisho, andaokolwa.
41013014	Kundakpwedza wakati muone 'Chitu cha najisi cha kubananga' chi phahali phasiphokala phakpwe. (Msomadzi naamanye manage.) Wakati hinyo, ario Judea naachimbirire myangoni.
41013015	Ndiyekala kondze ya nyumba naasiuye mwakpwe nyumbani kuhala chitu.
41013016	Na ariye mndani naasiuye kaya kpwedzahala nguwoze.
41013017	Shaka rani ro achetu a mimba na amwisao siku hizo!
41013018	Tsona voyani Mlungu ili mambo higa gasikale wakati wa mnyevu.
41013019	Mana wakati hinyo kundakala na tabu kulu ambazo tazidzangbwekalako kula Mlungu aumbe dunia hadi rero, wala tazindahendeka tsona.
41013020	Ela Mlungu wapanga kare kuphunguza siku za mateso kpwa ajili ya atu arioatsambula. Kala Mlungu kahendere hivyo, takungesala mutu.
41013021	Jesu waenderera kugomba achiamba, Siku hizo mutu achikuambirani, 'Lolani, Yetsambulwa ni Mlungu hiyu hipha!' Au, 'Hiye hiko!' Msimsikize.
41013022	Mana kundazuka manabii ga handzo na atu ambao andadziamba ni hiye Yetsambulwa ni Mlungu. Andahenda vilinje na maajabu ili aachenge atu na hata ichiwezekana piya aangamize ariotsambulwa ni Mlungu kukala afuasi angu.
41013023	Phahi dzimanyirireni. Nakuambirani chimbere mambo higa gosi kabla tagadzangbwe kuhendeka."
41013024	"Phahi siku hizo, bada ya tabu hizo, dzuwa rindakala jiza, na mwezi taundang'ala;
41013025	nyenyezi zindagbwa kula dzulu, na nguvu za dzulu mlunguni zindasumbiswa.
41013026	Ndipho atu ndiphoniona mimi, Mutu Yela Mlunguni, nchitsembuka mainguni kpwedza na nguvu na utukufu munji.
41013027	Chisha n'ndahuma malaika angu ili akusanye ariotsambulwa kula chila phahali duniani na mlunguni, pembe hadi pembe.
41013028	Dzifundzeni kula kpwa mfwano hinyu wa mtini: Panda za mtini zinaphotula, mkumanya wakati wa kuvuna u phephi.
41013029	Namwi mchiona mambo higa ganahendeka, manyani kukala mimi, Mutu Yela Mlunguni, ni phephi na kuuya.
41013030	Nami nakuambirani kpweli, chivyazi hichi tachindasira kufwa kabla ya mambo higa gosi kuhendeka.
41013031	Dzulu mlunguni na dunia kundasika, lakini maneno gangu gandakalako milele na milele."
41013032	Jesu waenderea kuaambira, "Lakini takuna mutu amanyaye siku wala saa indakala rini; akale malaika a mlunguni, wala Mwana. Baba macheye ndiye amanyaye.
41013033	Dzimanyirireni na mkale matso, mana tammanya wakati mimi ndiphouya.
41013034	Kuuya kpwangu kundakala dza hivi. Mutu mmwenga wapanga kuphiya charo. Phahi warichira atumishie madaraka, chila mmwenga na kaziye, na badaye achimuamba mrindzi wa mryango akale matso.
41013035	Atumishi taamanya mchina-nyumba andauya rini. Inawezekana andauya dziloni, usiku wa manane, pepho za kucha au ligundzu. Phahi kalani matso!
41013036	Kalani matso ili nichedza gafula nisedze nkakukutani murere.
41013037	Kpwa hivyo, gago ambago nakuambirani, ninagaambira chila mmwenga: Kalani matso!"
41014001	Phokala bado siku mbiri kabla ya Sukukuu ya Pasaka na Sukukuu ya Mikahe Isiyotiywa Amira. Akulu a alavyadzi-sadaka na alimu a Shariya akala anaendza njira ya kumgbwira Jesu chisiri ili amuolage.
41014002	Lakini asikizana kukala dzambo hiro risihendeke wakati wa sukukuu, sedze atu akahenda fujo.
41014003	Jesu ariphokala hiko chidzidzi cha Bethania, wainjira nyumba ya Simoni, yekala na mahana. Wakati Jesu kala asegere anarya chakurya, phainjira mchetu mmwenga yekala akatsukula tupa ya marashi ga samani kulu. Yuya mchetu wavundza hira tupa achimmwagira Jesu chitswani.
41014004	Atu anjina ariokalapho atsukirwa sana, achiuzana, "Hasara hino ya marashi n'yani?
41014005	Marashi higa che ganaweza kuguzwa pesa nyinji kama mshahara wa mwaka mzima, na pesaze zikahewa agayi!" Nao achimlaumu sana yuya mchetu.
41014006	Lakini Jesu achiamba, "Kpwa utu wani mnamyuga yuno mchetu? Mricheni, mana akanihendera dzambo ra mana sana.
41014007	Mana siku zosi, agayi mndakala nao, namwi mnaweza kuaterya wakati wowosi mmendzao. Lakini mino sindakala namwi siku zosi.
41014008	Hiyu mayo akahenda awezavyo, akaumwagira mwiri wangu marashi kuutayarisha kpwa mazishi gangu.
41014009	Nakuambirani kpweli kukala kokosi dunia ndzima ndikotangazwa habari ndzuri kunihusu, dzambo hiri achirohenda hiyu mchetu rindahadzwa kpwa kumtambukira."
41014010	Phahi Juda Iskarioti, ambaye piya ka ni mwanafundzi wa Jesu, waphiya kpwa akulu a alavyadzi-sadaka akamsalate Jesu.
41014011	Nao ariphosikira habari hizo ahererwa sana, achilaga kumupha pesa. Phahi Juda waandza kuendza nafwasi ya kumsalata Jesu.
41014012	Siku ya kpwandza ya Sukukuu ya mikahe isiyotiywa amira, wakati ambao Mwana-ng'ondzi wa Pasaka nkutsindzwa kpwa sadaka, Jesu wauzwa ni anafundzie, "Unalonda huphiyephi hukakutayarishire chakurya cha Pasaka?"
41014013	Phahi Jesu wahuma anafundzie airi achiaambira, "Phiyani mudzi wa Jerusalemu, namwi mndakutana na mlume achiyedzihika nyungu ya madzi. Mlungeni-lungeni
41014014	hadi nyumba ndiyoinjira, mkamuambe mchina-nyumba, 'Mwalimu anauza kukala, chumba ambacho n'ndarya chakurya cha Pasaka phamwenga na anafundzi angu nchiphi?'
41014015	Naye andakuonyesani chumba chikulu dzulu ya gorofa ambacho chikatayarishwa kare. Huandalieni chakurya himo."
41014016	Phahi hara anafundzi airi auka kuphiya mudzini, na achendakuta viratu Jesu arivyoaambira. Achitayarisha chakurya cha Pasaka himo.
41014017	Dziloniye, Jesu wafika phamwenga na anafundzie.
41014018	Nao ariphokala anarya chakurya, waamba, "Nakuambirani kpweli, mmwenga wenu ambaye narya naye, andanisalata."
41014019	Hipho anafundzie asononeka sana, na achiandza kumuuza, mmwenga mmwenga, "Dze! Ikale ni mimi?"
41014020	Jesu achiaambira, "Iye ni myawenu, naye anatsotsa mkahe bakuli mwenga nami.
41014021	Mana mimi, Mutu Yela Mlunguni, n'ndafwa kama Maandiko gaambavyo, lakini shaka hiro hiye ndiyenisalata! Baha kala mutu hiye kavyarirwe."
41014022	Ariphokala anarya na anafundzie, wahala mkahe na achimshukuru Mlungu. Chisha achiumega-mega na achiapha anafundzie, achiamba, "Halani murye; hinyu ni mwiri wangu."
41014023	Tsona achihala chikombe cha uchi wa zabibu, achimshukuru Mlungu. Alafu achiapha, nao achinwa osi.
41014024	Ndipho Jesu achiaambira, "Hinyu ni mlatso wangu ambao unaika chilagane cha Mlungu na atue, nao unamwagbwa kpwa fwaida ya atu anji.
41014025	Nakuambirani kpweli, sindanwa tsona uchi wa zabibu hadi siku hiyo ndiphounwa luphya ndiphokpwedzatawala dza Mfalume yetsambulwa ni Mlungu."
41014026	Bada ya kuimba wira wa kumtogola Mlungu, auka achiphiya Mwango wa Mizeituni.
41014027	Chisha Jesu achiaambira anafundzie, "Mwimwi mosi mndakala na wasi-wasi nami na kuniricha, mana Mlungu anaamba katika Maandikoge: 'N'ndampiga mrisa, nago mang'ondzi gandatsamukana.'
41014028	Lakini bada ya kufufulwa, n'ndakutanguliyani kuphiya Galilaya."
41014029	Ela Petero achimuamba, "Hata osi achikala andakuricha, mino sindahenda hivyo."
41014030	Naye Jesu achimuamba, "Nakuambira kpweli kukala usiku hinyu wa rero, kabla ya dzogolo kuika mara mbiri, undanitsamalala mara tahu."
41014031	Lakini Petero wahenda likani, achiamba, "Hata ichikala ni kufwa, nahufwe hosi, lakini sindakutsamalala bii!" Chisha hara anjina osi nao achigomba dza vivyo.
41014032	Chisha auka hadi phahali phaihwapho Gethesemane, na Jesu achiaambira anafundzie, "Sagalani hipha wakati ninavoya."
41014033	Achimhala Petero, Jakobo na Johana. Hipho waandza kusononeka sana,
41014034	achiaambira, "Yo sonono nriyo nayo, naona indanirya! Phahi chesani mnigodzere hipha."
41014035	Na ariphosengera mbere chidide, wagbwa chimabumabu, achivoya kukala ichiwezekana wakati hinyo wa mateso asiuphahe.
41014036	Achiamba, "Baba, mambo gosi kpwako ganawezekana. Niusira mateso chigonilenga; lakini isikale vira nimendzavyo mimi, ela ulondavyo uwe."
41014037	Ariphouya, wakuta Simioni Petero na ayae arere. Achimlamusa achimuamba, "Simoni, mbona urere? Kukaweza kukala matso hata dzagbwe ni dzisaa dzimwenga?
41014038	Chesani kuvoya ili Shetani asedze akakutiyani dambini, mana roho inamendza kuhendato, lakini mwiri tauweza."
41014039	Bada ya kugomba higo, wauka tsona achendavoya vivyo hivyo vya mwandzo.
41014040	Ariphouya tsona achiakuta arere, mana kala akashindwa ni usingizi. Nao achikala taana ra kugomba.
41014041	Chisha achiauyira hara anafundzie mara ya hahu, na achialamusa kuno anaamba, "Mbona mchererere na kuoya? Haya, lamukani mnisikize! Saa ikafika, nami, Mutu Yela Mlunguni, ni phephi na kulaviwa kpwa atu a dambi.
41014042	Unukani, huphiyeni vyehu. Lolani, hiye mutu ndiyenisalata akedza."
41014043	Jesu ariphokala acheregomba, Juda, ambaye piya kala ni mwanafundziwe, wakpwedza na kundi ra atu ario kala akatsukula panga na marungu. Atu hinyo kala akahumwa ni akulu a alavyadzi-sadaka, alimu a Shariya na vilongozi a Chiyahudi.
41014044	Juda kala akaapha dalili achiamba, "Ye ndiyemdonera kumlamusa ndiye iye; mgbwireni, muuke naye na mumrinde."
41014045	Phahi ariphofika wamsengerera Jesu, achimuamba, "Mwalimu!" Chisha achimdonera,
41014046	na hinyo atu achimgbwira.
41014047	Lakini mmwenga wa hara okala aimire na Jesu, watsomola upanga achimkata sikiro mtumwa wa Mlavyadzi-sadaka Mkpwulu.
41014048	Chisha Jesu achiaambira, "Mbona mkedza na panga na marungu avi mkedzagbwira muivi?
41014049	Hwakalani hosi ndani ya Nyumba ya Kuvoya Mlungu, na chila siku kala nchifundza. Mbona tamuyanigbwira? Lakini n'lazima Maandiko gatimie."
41014050	Hipho anafundzie osi amricha achichimbira.
41014051	Jesu aripholongozwa, barobaro mmwenga, yekala akavwala shuka bahi, wamlunga-lunga. Hinyo atu ariphojaribu kumgbwira,
41014052	yuya barobaro waahepa. Achiricha hira shuka, achichimbira chitsaha.
41014053	Phahi Jesu waphirikpwa kaya kpwa Mlavyadzi-sadaka Mkpwulu ambako akulu osi a alavyadzi-sadaka phamwenga na alimu a Shariya na vilongozi anjina a Chiyahudi kala akakutana.
41014054	Petero wamlunga kpwa kure, hadi achifika muhala wa nyumba ya Mlavyadzi-sadaka Mkpwulu. Wasagala phamwenga na arindzi achioha moho.
41014055	Phahi akulu a alavyadzi-sadaka na ngambi yosi yaendza mashitaka ga kumshitakira Jesu ili aphahe kumuolaga, lakini taaphahire.
41014056	Mana atu anji alavya ushahidi wa handzo kumhusu, lakini ushahidi wao tauyagbwirana.
41014057	Mwisho anjina aima achilavya ushahidi wa handzo achiamba,
41014058	"Hwamsikira anaamba, 'N'ndabomola hino Nyumba ya Kuvoya Mlungu yodzengbwa ni atu, na kpwa siku tahu n'ndadzenga yanjina isiyodzengbwa ni atu.' "
41014059	Lakini hata hivyo, ushahidi wao tauyagbwirana.
41014060	Phahi Mlavyadzi-sadaka Mkpwulu waima, achimuuza Jesu, "Ikale kuna ra kudzihehera kuhusu mashitaka ga hinya atu?"
41014061	Ela wanyamala zi. Mlavyadzi-sadaka Mkpwulu achimuuza swali ranjina, "We ndiwe Masihi, yani Mwana wa Mlungu?"
41014062	Jesu achiamba, "Ehe ndimi. Tsona mndaniona mimi, Mutu Yela Mlunguni, nisegere mkpwono wa kulume wa Mwenyezi Mlungu, phatu pha ishima kulu sana, na chisha mndaniona nichedza dzulu ya maingu."
41014063	Hipho Mlavyadzi-sadaka Mkpwulu wakpwanyula nguwoze, na achiamba, "Kuna haja yani ya mashahidi zaidi?
41014064	Mkasikira enye achivyokufuru! Hebu mnaonadze?" Osi achigomba chilimwenga kala anafwaha kuolagbwa.
41014065	Phahi anjina aandza kumtsitsira mahe, amfunga chigungu, achimpiga ngumi na kumuuza, "Huambire ni ani achiyekupiga." Nao arindzi amhala na achimuwanga makofi.
41014066	Petero ariphokala bado achere pho muhalani, mtumishi wa chichetu wa Mlavyadzi-sadaka Mkpwulu wakpwedza.
41014067	Ariphomuona Petero anaoha moho, wamlolato, achimuamba, "Hata uwe wakala phamwenga na yuya Jesu Mnazareti."
41014068	Lakini achirema, achiamba, "Simanya wala sielewa unaambadze." Chisha achiuka, na ariphofika mryangoni kuphiya kondze, dzogolo richiika.
41014069	Yuya mtumwa, ariphomuona tsona, waambira atu ariokala aimire hipho, "Mutu hiyu piya ni myawao."
41014070	Lakini Petero achienderera kumtsamalala. Bada ya muda, hara okala aimire phephi naye, amuamba Petero tsona, "Hakika uwe u myawao, mana hata uwe u mwenyezi wa Galilaya."
41014071	Phahi Petero waandza kudzilani na kulapha achiamba, "Mutu hiye mnayegomba habarize simmanya tse-tse-tse!"
41014072	Saa iyo-iyo dzogolo richiika mara ya phiri. Ndipho, naye Petero achitambukira maneno arigoambirwa ni Jesu, kukala, "Kabla ya dzogolo kuika mara ya phiri, undanitsamalala mara tahu." Phahi warira kpwa utsungu.
41015001	Chiti kuriphocha, akulu a alavyadzi-sadaka osi, phamwenga na alimu a Shariya na vilongozi anjina a Chiyahudi, yani angambi osi, akutana achibisha. Amfunga Jesu mikowa achimphirika kpwa Pilato, mkpwulu wa jimbo ra Chirumi.
41015002	Pilato achimuuza, "We ndiwe Mfalume wa Ayahudi?" Naye achimuamba, "Kama uchivyogomba."
41015003	Nao akulu a alavyadzi-sadaka amshitaki na mambo manji.
41015004	Phahi Pilato wamuuza tsona Jesu, "Sikira go mashitaka manji anagokushitakira. Dze, vino kundadzikanira?"
41015005	Lakini kayajibu neno, hata Pilato achiangalala.
41015006	Kawaida chila Sukukuu ya Pasaka, Pilato kala nkuavugurira Ayahudi mfungbwa mmwenga ariyemlonda.
41015007	Wakati hinyo, kpwakala na mutu mmwenga yeihwa Baraba, ambaye kala akafungbwa phamwenga na atu anjina. Atu hinyo kala akahenda fujo na kuolaga atu.
41015008	Kundi kulu ra atu ramlunga Pilato achendam'voya aahendere kama kawaidaye.
41015009	Pilato achiauza, "Mnalonda nikuvugurireni Mfalume wa Ayahudi?"
41015010	Pilato wagomba hivyo mana kala akamanya kukala, akulu a alavyadzi-sadaka kala akamreha Jesu kpwakpwe kpwa sababu ya chidzitso.
41015011	Lakini akulu a alavyadzi-sadaka afyakatsira atu amuambe Pilato aavugurire Baraba badala ya Jesu.
41015012	Pilato achiauza tsona, "Vino mnalonda nimhendedze yuno mumuihaye Mfalume wa Ayahudi?"
41015013	Atu achikota likululu chilimwenga achiamba tsona, "Naakotwe msalabani!"
41015014	Ela Pilato achiauza, "Kpwa utu wani? Kpwani wahenda uyi wani?" Lakini nyo achizidi kukota likululu, achiamba, "Naakotwe msalabani!"
41015015	Kpwa vira Pilato kala analonda kufurahisha rira kundi ra atu, waavugurira Baraba. Achilagiza Jesu achapwe viboko sana, chisha achimlavya akakotwe msalabani.
41015016	Asikari amphirika Jesu dzumba ra mkpwulu wa jimbo ra Chirumi, nao achiiha ayawao osi achimzunguluka.
41015017	Achimvwika kandzu ya zambarau, rangi ya chifalume, achisuka chiremba cha miya achimvwika chitswani.
41015018	-
41015019	Achiandza kumnyetera kuno anachita mavwindi mbereze, achiamba, "Mfalume wa Ayahudi! Kala na maisha mare!" Nao achienderera kumchapa milawa ya chitswa, na kumtsitsira mahe.
41015020	Bada ya kumnyetera, amvula hira kandzu ya zambarau, achimvwika nguwoze. Chisha achimphirika kpwendakotwa msalabani.
41015021	Ariphokala achere njirani, akutana na mutu mmwenga yeihwa Simoni. Mutu hiye kala ni isengbwa wa Isikanda na Rufo, mwenyezi wa mudzi wa Kirene. Wakati uho kala anainjira mudzi wa Jerusalemu kula vidzidzini. Phahi asikari amlazimisha atsukule msalaba wa Jesu.
41015022	Chisha achimphirika Jesu hadi phahali phaihwapho Gologotha, manage ni "Zekeya ra Chitswa."
41015023	Atu amupha uchi wa zabibu uriotsanganywa na dawa ya kuusa mavune, lakini kayaunwa.
41015024	Phahi asikari amkota Jesu msalabani. Chisha achipiga kura kuganya nguwoze ili amanye ni ani ndiyephaha.
41015025	Ariphomkota msalabani yakala saa tahu za ligundzu.
41015026	Dzulu ya msalaba kala phakakotwa chibao chikaandikpwa shitakare, Hiyu ni Mfalume wa Ayahudi.
41015027	Piya, asikari akota akora airi misalaba yanjina, mmwenga uphandewe wa kulume na wanjina uphande wa kumotso. [
41015028	Higa gatimiza Maandiko gaambago, "Amhenda avi ni mkora."]
41015029	Atu ario kala anatsupa na phahali hipho amlaphiza na kusuka-suka vitswa na kuamba, "Haya! We wadzikarya kukala unaweza kubomola Nyumba ya Kuvoya Mlungu na kuidzenga tsona bada ya siku tahu.
41015030	Sambi amba tserera pho msalabani udzitivye!"
41015031	Vivyo hivyo akulu a alavyadzi-sadaka na alimu a Shariya amnyetera, achiambirana, "Waokola anjina, lakini kaweza kudziokola mwenye!
41015032	Hangbwe iye ndiye Muokoli, ati Mfalume wa Iziraeli! Amba naatserere msalabani ili huone na kuamini." Hata hara aivi ariokotwa phamwenga naye, piya nao amlaphiza.
41015033	Kala ni kama saa sita za mutsi, na kpwakala na jiza tsi ndzima hadi saa tisiya.
41015034	Saa tisiya iriphofika, Jesu warira na likululu achiamba, "Eloi, Eloi, lema sabakthani?" Manage ni, "Mlungu wangu, Mlungu wangu, mbona ukaniricha?"
41015035	Atu anjina ariokala akaima phephi ariphosikira hivyo aamba, "Sikizani! Anamuiha Elija."
41015036	Mutu mmwenga wazola achendahala demu achirivwika uchi wa ngbwadu, achirigbwadzika mgongoni. Chisha achimupha Jesu afyondze, achiamba, "Godzani, hulole ichikala Elija andakpwedzamtsereza msalabani."
41015037	Jesu wakota likululu tsona, ndipho achikata roho.
41015038	Paziya ya Nyumba ya Kuvoya Mlungu yaahuka manungu mairi, kula dzulu hadi photsi.
41015039	Mkpwulu wa asikari yekala aimire kuelekezana naye wasikira chiriroche. Na ariphoona Jesu achivyofwa waamba, "Hakika mutu hiyu ni Mwana wa Mlungu!"
41015040	Piya phakala na achetu ambao kala aimire kure chidide kulola. Anjina ao kala ni Maryamu kula Magidala, Salome, phamwenga na Maryamu ninengbwa wa Jose na Jakobo mdide.
41015041	Hinya kala achimlunga-lunga Jesu ariphokala Galilaya ili amterye. Piya phakala na achetu anjina anji ambao kala akedza Jerusalemu phamwenga naye.
41015042	Siku hiyo kala ni Ijumaa, dzuwa kala ri phephi na kutswa, wakati wa kuandza Siku ya Kuoya.
41015043	Phahi phakpwedza Yusufu mwenyezi wa Arimathaya, ariyeishimiwa sana. Iye piya kala anagodzera kpwa hamu kuona wakati Mfalume kula kpwa Mlungu ndiphokpwedza. Phahi, wamlunga Pilato bila chiwewe, achivoya ahewe mwiri wa Jesu.
41015044	Pilato waangalala ariphosikira kukala Jesu kala akafwa kare. Phahi wamuiha mkpwulu wa asikari, achilonda kumanya ichikala ni kpweli.
41015045	Pilato ariphoambirwa ni hiye mkpwulu wa asikari kukala Jesu kala akafwa, wamruhusu Yusufu kuuhala hura mwiri.
41015046	Phahi Yusufu wagula shanda, achitsereza hura mwiri, achiulinga-linga hira shanda. Chisha achiwiika mbirani ambayo kala ikatsongbwa mwambani, achipingilisira dziwe phara mryangoni.
41015047	Nao Maryamu kula Magidala, na Maryamu nine wa Jose, aona phahali Jesu ariphozikpwa.
41016001	Dziloni bada ya Siku ya Kuoya kusira, Maryamu kula Magidala, Salome, na Maryamu nine wa Jakobo agula marashi ili akapake mwiri wa Jesu.
41016002	Siku ya Jumapili chiti, afika mbirani, dzuwa kala rinatuluka.
41016003	Nao achikala anaambirana, "Ni ani ndiyehupingilisira rira dziwe phara mryango wa mbira?"
41016004	Achikala anaambirana hivyo mana dziwe kala ni kulu sana. Ela ariphololato, aona dziwe rikapingiliswa kare.
41016005	Hara achetu amenya mbirani, nao achimuona barobaro yekala akavwala kandzu nyereru, asegere uphande wa kulume wa hira mbira. Nao achiangalala sana,
41016006	ela hiye barobaro waambira, "Msiangalale. Mnamuendza Jesu wa Nazareti, yekotwa msalabani. Phahi akafufuka, kapho hipha. Lolani! Hipha ndipho phahali ambapho kala akamlaza.
41016007	Phiyani mkaambire anafundzie phamwenga na Petero kukala akakutanguliyani kuphiya Galilaya. Mndamuona hiko kama arivyokuambirani."
41016008	Phahi auka phara mbirani mairo, mana akakama kpwa chiwewe na kuangalala. Tayaambira mutu yeyesi mana kala ni aoga.
41016009	Jesu ariphofufuka chiti cha siku ya Jumapili, kpwandza wadzionyesa kpwa Maryamu kula Magidala, ambaye ka akamtuluza pepho sabaa.
41016010	Maryamu waphiya achendaambira hara ariokala phamwenga na Jesu, na wakati uho akala ana hanga.
41016011	Lakini ariphosikira kukala Jesu a moyo tsona na kukala iye akamuona, taayaamini.
41016012	Badaye, Jesu waatsembukira anafundzie airi njirani, nao ka ala Jerusalemu. Ela tayamtambukira mana kala akagaluka chivyanjina.
41016013	Aho piya auya achendaambira ayawao, ela hata hivyo taayaamini.
41016014	Mwishowe Jesu waatsembukira anafundzie kumi na mmwenga wakati kala anarya. Achiademurira kpwa kusakuluphira kpwao na usoto wao, mana taayaamini hara kala akamuona bada ya kufufuka.
41016015	Ndipho achiaambira, "Phiyani chila phahali duniani mkatangaze habari ndzuri kunihusu kpwa chila mutu.
41016016	Yeyesi ndiyekuluphira na kubatizwa andaokolwa, naye asiyeamini andahukumiwa.
41016017	Na Mlungu andaapha hara anikuluphirao uwezo wa kuhenda dalili hizi. Andatuluza pepho kpwa uwezo wangu na andagomba kpwa luga ambazo taazimanya.
41016018	Andagbwira nyoka na mikono yao, na hata achinwa chochosi chiricho na sumu kali tachindaazuru. Piya andabandikira mikono akongo, nao andaphola."
41016019	Bwana Jesu ariphomala kugomba higo na anafundzie, wahalwa kuphiya mlunguni, ambako asegere mkpwono wa kulume wa Mlungu, phatu pha ishima kulu sana.
41016020	Anafundzie aphiya kpwendatangaza nenore chila phahali. Bwana Jesu achiaterya na vira vilinje arivyohenda vyaonyesa kala ujumbe wao ni wa kpweli.
42001001	Muishimiwa Teofilo: Atu anji aandika kare habari za mambo gohendeka ku kpwehu.
42001002	Ahumira maelezo ga hara arioona mambo higa na matso gao kula mwandzo na ambao atangaza habari hizo.
42001003	Muishimiwa Teofilo, bada ya kugachunguza gosi sawa-sawa kula mwandzo, nami náona inafwaha nikuandikire kpwa mpango,
42001004	ili nawe udzionere mwenye ukpweli wa mambo urigofundzwa.
42001005	Wakati Herode kala ni mfalume wa tsi ya Judea, kpwakala kuna Mlavyadzi-sadaka mmwenga yeihwa Zakariya. Mutu hiye wahenda kazi na chikundi cha Abiya. Mchewe kala ni Elizabeti, naye piya kala ni wa chivyazi cha Haruni.
42001006	Osi airi kala ni atu a kumuogopha Mlungu, alunga shariya za Mlungu na malagizoge gosi bila lawama tse.
42001007	Lakini kala taana mwana, mana Elizabeti kala ni mgumba, tsona osi airi kala ni atumia sana.
42001008	Siku mwenga, kala ni zuma ra chikundi cha Zakariya kulavya sadaka.
42001009	Mila yao kala ni kupiga kura kutsambula mmwenga kuinjira Nyumba ya Kuvoya Mlungu kufukiza ubani, na siku hiyo kura yamgbwerera Zakariya.
42001010	Wakati Zakariya kala anafukiza ubani himo ndani, kundi rosi ra atu kala rinavoya hiko kondze.
42001011	Phahi Malaika wa Mlungu wamtsembukira mo ndani, achiima mkpwono wa kulume wa phatu pha kufukizira ubani.
42001012	Zakariya ariphomuona yuya malaika wakala na wasi-wasi na achiogopha.
42001013	Lakini malaika achimuamba, "Usiogophe Zakariya! Mlungu wasikira mavoyogo na mcheo Elizabeti andavyala mwana mlume. Nawe undamuiha Johana.
42001014	Ni raha yadze yo ndiyokala nayo, na atu anji andahererwadze ndiphovyalwa ye mwana!
42001015	Mlungu andamuona mutu muhimu. Ni lazima asinwe uchi wala asihumire ulevi wa aina yoyosi, na andatawalwa ni Roho wa Mlungu hangu ndanini mwa nine.
42001016	Na andaaelekeza Aiziraeli anji kumuogopha Mlungu wao tsona.
42001017	Andamtanguliya Mlungu na nguvu na uwezo dza viratu nabii Elija. Andaapatanisha ano baba na ana ao; andaagaluza atu asiomuogopha Mlungu kukala na maazo ga kumuogopha Mlungu na andamtayarishira Mlungu atue."
42001018	Zakariya achimuuza yuya malaika, "N'ndamanyadze kala mambo higa gandahendeka kpweli? Mimi ni mtumia sana na mkpwazangu naye piya ni mtumia."
42001019	Malaika achimuamba, "Mimi ni Gabrieli, niimaye mbere za Mlungu kumhumikira, na nkahumwa nedze nikuambire higa mambo manono.
42001020	Sikiza, undakala bwibwi kpwa sababu kukaamini maneno gangu, ambago gandakala wakatiwe uchifika. Kundagomba hadi higo chigokuambira gahendeke."
42001021	Wakati hinyo, hara atu kura kondze kala anamgodzera Zakariya kuno akatezeka kpwadze anakaa mo ndani ya Nyumba ya Kuvoya Mlungu.
42001022	Ariphotuluka kondze, achikala kaweza kubisha nao. Ndipho hara atu achimanya kala Zakariya akaphaha ruwiya mo ndani ya Nyumba ya Kuvoya Mlungu. Kayaweza kugomba lakini kala anabisha nao na mikono.
42001023	Zakariya ariphomala zumare, waphiya kaya.
42001024	Badaye mchewe Elizabeti wagbwira mimba. Wadzifwitsa nyumbani miezi mitsano.
42001025	Waamba, "Sambi Mlungu akaniterya, akaniusira waibu okala nao kpwa atu."
42001026	Mwezi wa sita wa mimba ya Elizabeti, yuya malaika Gabrieli wahumwa ni Mlungu aphiye mudzi wa Nazareti tsi ya Galilaya,
42001027	kpwa msichana mmwenga mwanamwali aihwaye Maryamu. Hiye Maryamu kala ni mchumba wa mutu yeihwa Yusufu ambaye kala ni chivyazi cha Mfalume Daudi.
42001028	Malaika ariphofika kpwa Maryamu achimuamba, "Togola we umendzwaye sana! Mlungu wakujaliya."
42001029	Maryamu wayugika sana na maneno higa, na achidziuza mana ya mwadzo hinyo.
42001030	Malaika achimuamba, "Usiogophe Maryamu, mana Mlungu wakujaliya.
42001031	Sikiza, undagbwira mimba na undavyala mwana mlume na undamuiha Jesu.
42001032	Naye andakala mkpwulu na andaihwa mwana wa Mwenyezi Mlungu. Bwana Mlunguo andamhenda mfalume dza mkarewe Daudi.
42001033	Andatawala atu a Mlungu milele, na andakala mfalume wao hata kare na n'kareni."
42001034	Maryamu achimuuza yuya malaika, "Gandakaladze gano, na bado mino nchere mwanamwali?"
42001035	Achiambwa, "Undakpwedzerwa ni Roho wa Mlungu na nguvu za Mwenyezi Mlungu zindakufwinika. Kpwa hivyo ndiyevyalwa andaihwa Mtakatifu, Mwana wa Mlungu.
42001036	Piya umanye kala m'bario Elizabeti ana mimba ya mwana mlume, hata dzagbwe atu kala achiamba ni mgumba; phamwenga na utumiawe, huno ni mweziwe wa sita.
42001037	Mana kpwa Mlungu takuna rorosi risirowezekana."
42001038	Maryamu achiamba, "Mimi ni muja wa Mlungu, naikale kama uchivyoamba." Alafu yuya malaika achiuka.
42001039	Phahi, bada ya muda, Maryamu wahenda safari ya gafula kuphiya kpwa Elizabeti, mudzi wa gambani, tsi ya Judea.
42001040	Wamenya nyumbani mwa Zakariya na achendalamusa Elizabeti.
42001041	Elizabeti ariphosikira mwadzo wa Maryamu, yuya mwana mura ndanini wasumba. Chisha Elizabeti walongozwa ni Roho wa Mlungu,
42001042	achikota likululu achiamba, "Wajaliwa kuriko achetu osi na hiye ndiyemvyala piya wajaliwa!
42001043	Ni ajabu yadze yo, nine wa Bwana wangu kpwedza kpwangu kunijambosa!
42001044	Lola! Nchiphosikira mwadzoo tu, mwanangu himu ndanini akasumba-sumba kpwa raha.
42001045	Wajaliwa uwe yeamini kala gandahendeka gara ambago Mlungu wakuambira!"
42001046	Naye Maryamu achiamba: "Roho yangu inamtogola Mlungu,
42001047	na inahererwa kpwa sababu ya Mlungu Muokoli wangu.
42001048	Kpwa mana Mlungu wanionera mbazi mimi mtumishiwe mnyonje. Hangu sambi vivyazi vyosi vindaniiha yejaliwa.
42001049	Kpwa sababu Mlungu wa Uwezo Wosi wanihendera mambo makulu, naye dzinare ni takatifu.
42001050	Andaaonera mbazi atu amuogophao, vivyazi na vivyazi.
42001051	Wahenda mambo makulu na uwezowe; waatsamula atu a mioyo ya kudzikarya.
42001052	Waausira ufalume wao afalume akulu akulu, na achiahenda muhimu anyonje.
42001053	Waashibisha andzala na mambo manono manono, lakini achiausa matajiri mikono mihuphu.
42001054	Waaterya Aiziraeli atumishio, na achiaonera mbazi,
42001055	Brahimu na uvyaziwe hata milele, kama vyoalaga akare ehu."
42001056	Maryamu wasagala kama miezi mihahu na Elizabeti, ndipho achiuya kaya.
42001057	Wakati wa kuvyala uriphofika, Elizabeti wavyala mwana mlume.
42001058	Ndugu na majirani ga Elizabeti ariphosikira kala Mlungu akamjaliya mwana, ahererwa piya.
42001059	Mwana ariphokala akamala sabaa mwenga, akpwedza atu achimdeka, na atu kala analonda amuihe dzina ra Zakariya, dzina ra ise.
42001060	Lakini nine achiamba, "Hata! Kandaihwa hivyo, ela ni aihwe Johana."
42001061	Hara atu achimuamba, "Ni m'bario ani aihwaye Johana?"
42001062	Phahi, abisha kpwa mikono na ise wa yuya mwana ili amanye analonda kumuiha ani.
42001063	Hipho, Zakariya wavoya chibao cha kuandikira, achiandika hivi: "Dzinare ni Johana." Na atu osi achiona ajabu!
42001064	Saa iyo-iyo Zakariya achivugulwa kauli, achimtogola Mlungu.
42001065	Majirani osi aangalala na achiogopha. Mambo higo gaenea seemu za gambani za tsi yosi ya Judea.
42001066	Osi ariosikira mambo higo aaza-aza mwao mioyoni na achiamba, "Mwana yuno andakala mutu wa viphi?" Mana kala ni wazi kala Mlungu wamjaliya.
42001067	Alafu Zakariya ise wa Johana, walongozwa ni Roho wa Mlungu na achiaambira atu maneno ga Mlungu:
42001068	"Naatogolwe Bwana Mlungu wa Iziraeli, mana wakpwedza kuterya na kukombola atue.
42001069	Wahurehera muokoli wa uwezo mkpwulu, kula kpwa chivyazi cha mtumishiwe Daudi,
42001070	kama arivyolaga hipho kare, ariphohumira manabiige matakatifu,
42001071	kukala andahuokola kula kpwa maadui gehu na atu osi ariohuzira.
42001072	Mlungu waamba andaonera mbazi akare ehu, na andatimiza ahadiye takatifu.
42001073	Ahadiye yomlaga mkare wehu Brahimu:
42001074	Kukala andahutivya kula kpwa maadui gehu na andahujaliya ili humhumikireni bila wuoga,
42001075	piya hudzitenge kumhumikira Mlungu, na hulunge haki siku zosi za maisha gehu.
42001076	Nawe mwanangu, undaihwa nabii wa Mwenyezi Mlungu, mana undatanguliya Mlungu kumtayarishira njiraze,
42001077	kuatangazira atue kukala andaaokola, kpwa kusamehewa dambi zao.
42001078	Mlungu wehu ni mpole na wa mbazi; andahurehera mwanga wa dzuwa wa wokofu kula mlunguni.
42001079	Undaang'arira atu ario jizani, ambaro ni dalili ya chifo, na undahuelekeza maisha ga salama."
42001080	Phahi, yuya mwana wakula, naye achiphera chiroho. Naye wasagala weru weru hadi siku ariyotsembukira Aiziraeli wazi-wazi.
42002001	Siku hizo Kaisari Agusto, Mtawala wa Chirumi, walagiza atu osi akalao tsi zitawalwazo ni Arumi atalwe.
42002002	Hino yakala isabu ya atu ya kpwandza wakati Kirenio kala ndiye mkpwulu wa tsi ya Siria.
42002003	Phahi, chila mmwenga waphiya mudzi wa kpwao kpwendadziandikisha kutalwa.
42002004	Yusufu piya wauka kula mudzi wa Nazareti tsi ya Galilaya kuphiya Bethilehemu tsi ya Judea, kovyalwa Mfalume Daudi. Waphiya hiko kpwa sababu kala ni chivyazi cha Daudi.
42002005	Wakpwendadziandikisha phamwenga na mchumbawe Maryamu ambaye kala ana mimba.
42002006	Ariphokala hiko Bethilehemu, wakatiwe wa kudzivugula uchifika,
42002007	naye Maryamu wadzivugula mwanawe wa kpwandza, mwana mlume. Phahi wamhala ye mwana achimfunga-funga nguwo na achimlaza chidau cha kutiira mifugo chakurya. Vivi vyahendeka kpwa sababu zo nyumba za ajeni kala zikaodzala atu.
42002008	Uphande uho kala kuna arisa ambao kala anarinda mbuzi na mang'ondzi gao usiku ko weruni.
42002009	Malaika wa Mlungu waatsembukira na mwanga wa Mlungu uchiang'arira kosi, nao achitishirwa sana.
42002010	Lakini malaika achiaambira, "Msiogophe! Nkakureherani habari ndzuri za raha sana kpwa atu osi.
42002011	Mana rero, hiko mudzi wa Daudi, Muokoli wenu akavyalwa, naye ndiye Bwana Muokoli.
42002012	Na hivi hino ndiyo ndokala dalili ya kukumanyisani: Mndakuta mwana mtsanga akafungbwa-fungbwa nguwo, na akalazwa ndani ya chidau cha kutiira mifugo chakurya."
42002013	Gafula kundi kulu ra malaika a mlunguni akala phamwenga na yuya malaika wanjina na achimtogola Mlungu, achiamba:
42002014	"Naatogolwe Mlungu dzulu mlunguni, na atu ambao anamhamira Mlungu naakale salama duniani!"
42002015	Hara malaika ariphouka kuuya mlunguni, hara arisa abisha achiambirana, "Huphiyeni Bethilehemu hukarioneni rira chirohendeka na chiroambirwa ni Mlungu."
42002016	Phahi, auka upesi na achendamuona Maryamu na Yusufu na yuya mwana mtsanga akalazwa ndani ya chidau cha kutiira mifugo chakurya.
42002017	Ariphomuona yuya mwana, asemurira gara ambago aambirwa ni malaika kuhusu ye mwana.
42002018	Osi ariosikira habari hizo za arisa aangalala.
42002019	Lakini Maryamu wagaika rohoni mambo gosi higa, na achikala anagaririkana sana.
42002020	Hara arisa auya kpwao, kuno anamtogola Mlungu na kumshukuru kpwa gara gogasikira na kugaona, ambago gakala viratu vyoambirwa ni malaika.
42002021	Bada ya sabaa mwenga, kala ni wakati wa kumdeka yuya mwana na kumupha dzina; amuiha Jesu, dzina ambaro ralaviwa ni malaika hata kabla nine kadzangbwegbwira mimba.
42002022	Maryamu ariphomala arubaini kala ni wakati wa iye na Yusufu kutakaswa, kama vyolagiza Shariya za Musa. Phahi amphirika mwana wao Jerusalemu kumuonyesa Mlungu,
42002023	kama Shariya ya Mlungu vyoandikpwa: "Chila mwana mlume yevyalwa kpwandza ni atengbwe kpwa kazi ya Mlungu."
42002024	Piya alavya sadaka kulengana na Shariya ya Mlungu, ambayo inaamba, "Sadaka ya maninga mairi ama ana-njiya airi."
42002025	Wakati hinyo hiko Jerusalemu, kala kuna mutu mmwenga aihwaye Simioni, mutu wa haki ariyekala anamuogopha Mlungu. Naye kala anagodza wokofu wa Aiziraeli, na Roho wa Mlungu kala aphamwenga naye.
42002026	Roho wa Mlungu kala akamhakikishira kukala kandafwa hadi amuone yuya Masihi.
42002027	Simioni walongozwa ni Roho wa Mlungu na achiinjira Nyumba ya Kuvoya Mlungu. Avyazi a Jesu ariphomreha mwana wao himo ndani ili amhendere vira Shariya ilondavyo,
42002028	Simioni wamphokera achikala naye mikononi na achimtogola Mlungu achiamba:
42002029	"Sambi, Mlungu Mtawala wangu, ukanitimizira ahadiyo, niricha mtumishio nifwe pore.
42002030	Mana nkamuona Muokoli kula kpwako
42002031	ambaye wamtayarisha kpwa atu osi.
42002032	Ni mwanga ndiong'arira atu ambao sio Aiziraeli kuaonyesa mendzwayo, na ni mwanga wa kureha nguma kpwa atuo Aiziraeli."
42002033	Avyazi a Jesu aangalazwa ni maneno ga Simioni kuhusu mwana wao.
42002034	Alafu Simioni waajaliya, na achimuamba nine wa Jesu, "Mwana hiyu andakala sababu ya Aiziraeli anji kuangamika na anji kuokoka, na andakala dalili ndiyopingbwa ni atu.
42002035	Hivyo maazo ga atu anji gandakala wazi-wazi. Piya utsungu undakulumiza roho dza upanga udungavyo mwiri."
42002036	Mumo Nyumba ya Kuvoya Mlungu kala muna nabii wa chichetu mzehe sana, dzinare ka ndiye Ana, mwana wa Fanueli, kabila ra Asheri. Bada ya kulolwa waishi na mlume miaka sabaa,
42002037	alafu wakala gungu hadi wakati huno, ambapho kala ana miaka themanini na mine. Wakati wosi nabii Ana kala katuluka Nyumba ya Kuvoya Mlungu, kpwa kumuabudu usiku na mutsi, kufunga na kuvoya.
42002038	Wakati uratu ura, Ana wadzituluza mbere zao, achimshukuru Mlungu na achigomba na atu osi okala anagodza wakati Mlungu ndiphoikombola Jerusalemu. Phahi wagomba nao kuhusu yuya mwana.
42002039	Yusufu na Maryamu ariphomala mambo gosi ambago kala ni agahende kulengana na Shariya za Mlungu, auya kaya, mudzi wa Nazareti, jimbo ra Galilaya.
42002040	Yuya mwana wakula, achikala na nguvu na achili, na Mlungu achimjaliya.
42002041	Chila mwaka avyazi a Jesu kala achiphiya Jerusalemu wakati wa Sukukuu ya Pasaka.
42002042	Jesu ariphokala na miaka kumi na miiri, waphiya sukukuuni na avyazie, kama vyokala desturi.
42002043	Sukukuu iriphosira, avyazie aandza charo cha kuuya, lakini Jesu wasala Jerusalemu bila ya avyazie kumanya.
42002044	Aona mwana wao a mo kundini, nao achisafiri mwendo wa kutwa ndzima, ndipho achiandza kuuza-uza kpwa ndugu na asena.
42002045	Ariphokala taamuona, auya Jerusalemu kpwendamuendza.
42002046	Siku ya hahu amkuta ndani ya Nyumba ya Kuvoya Mlungu, asegere na alimu, anaasikiza na kuauza maswali.
42002047	Chila mmwenga yemsikira watezeka kpwa achiliye na majibuge.
42002048	Avyazie ariphomuona, aangalala. Alafu nine achimuamba, "Mwanangu, mbona ukahuhenda hivi? Mimi na sowe hukaangaika sana kukuendza."
42002049	Naye achiamba, "Kala mnaniendzerani? Tamyamanya kukala ni nikale nyumbani mwa Baba?"
42002050	Lakini aho taayamuelewa vira arivyoaambira.
42002051	Hipho, Jesu wauya kaya Nazareti na avyazie, na achikala anaaogopha. Lakini nine wagaika rohoni mambo gosi higa.
42002052	Phahi, Jesu waenderera kukula chimo na achili, achizidi kumhamira Mlungu na atu.
42003001	Mwaka wa kumi na tsano wa utawala wa Kaisari Tiberiyo, mfalume mkpwulu wa tsi zosi zotawalwa ni Arumi, Pontio Pilato kala anatawala jimbo ra Judea. Herode kala anatawala jimbo ra Galilaya, na nduguye Filipu kala anatawala majimbo ga Iturea na Tirakoniti, naye Lusania kala anatawala Abilene.
42003002	Anasi na Kayafa kala ni akulu a alavyadzi-sadaka. Wakati hinyo Johana mwana wa Zakariya kala a weruni na Mlungu achimlagiza aandze kazi ya kuhubiri.
42003003	Phahi, Johana waphiya seemu zosi zophakana na muho wa Joridani kuno anahubiri, kuamba, "Tubuni dambi m'batizwe ili Mlungu akusameheni."
42003004	Kala anahubiri kama vyoandikpwa ni nabii Isaya: "Kuna mutu anakota likululu hiko weruni kuaambira atu: 'Tayarishani njira ya Bwana na muigolose.
42003005	Chila dete narisirirwe, chila mwango na chidzango navihendwe herera, phariphobeta naphagoloswe, na njira mbaya zitengezwe zikale ndzuri.
42003006	Chila mutu andaona vira Mlungu ndivyookola atu.' "
42003007	Hipho, atu anji akpwedza ili abatizwe ni Johana, naye achiaamba, "Ehe, nyoka mwi! Mnataka kuchimbira adabu ya Mlungu yedzayo bila ya kutubu kpweli! Hiyo siyo sababu ndzuri ya kukala mnataka m'batizwe!
42003008	Haya vivi onyesani na mahendo genu kala kpweli mkatubu. Na msidzichenge mkaamba, 'Sino huna haki kpwa kukala hu ana a Brahimu.' Nakuambirani kpweli kala Mlungu anaweza kugaluza hata mawe higa gakakala ana a Brahimu.
42003009	Hata vivi sambi hukumu ya Mlungu i tayari, dza mbadzo iriyo tayari kubwaga muhi. Chila muhi usiovyala matunda manono undakatwa utsuphiwe mohoni."
42003010	Alafu hara atu amuuza Johana, "Sambi sino huendedze?"
42003011	Naye achiaambira, "Ariye na nguwo mbiri, naamuphe mwenga myawe asiye na nguwo, na ariye na chakurya naamganyire myawe ambaye kana."
42003012	Makarani a kodi piya nao akpwedza ili abatizwe, achimuuza, "Mwalimu, dze naswi huhendedze?"
42003013	Naye achiaambira, "Msitoze kodi zaidi ya chipimo choikpwa."
42003014	Na asikari nao achimuuza, "Dze, sino huhendedze?" Achiaambira, "Msihale pesa za atu kpwa nguvu wala msizige mutu. Toshekani na mishahara yenu."
42003015	Atu okala hipho ka ana dzuphi, na osi achidziuza rohoni kuhusu Johana, achiamba, "Mendzerepho hiyu ndiye Yetsambulwa ni Mlungu Kuokola Atu."
42003016	Ndipho Johana ariphogomba na atu osi, achiamba, "Mimi nakubatizani na madzi; lakini aredza mutu ambaye ana uwezo zaidi yangu, ambaye mimi sifwaha hata kuvula virahuvye. Naye andakubatizani na Roho wa Mlungu na moho.
42003017	Iye ana lungore mkpwononi, na a tayari kupheha nganu na aitiye chitsagani. Lakini maphephe andagatsupha mohoni, moho usiofwa."
42003018	Hipho, Johana watangaza habari ndzuri kula kpwa Mlungu; waaonya na achiakalata ahende mambo manono, naye wahumira mifwano minji tafwauti tafwauti.
42003019	Johana piya wamkanya mtawala Herode, mana ka akalóla Herodiya mkpwaza nduguye, na mambo ganjina mai manji ambago kala akahenda.
42003020	Chisha Herode wazidisha ubayawe kpwa kumtiya jela Johana.
42003021	Atu osi ariphokala anabatizwa, Jesu naye wabatizwa. Na phokala anavoya Mlungu, mlunguni kpwafwenulwa,
42003022	na Roho wa Mlungu achitserera dza mfwano wa njiya na achigbwerera Jesu mwirini. Chisha kpwatuluka sauti kula mlunguni ichiamba, "Uwe ndiwe mwanangu nikumendzaye, nawe unanihamira sana."
42003023	Jesu ariphoandza kaziye kala ana kama miaka salasini. Atu ka achiona ni mwana wa Yusufu, mdzukulu wa Heli.
42003024	(Madzina gosi chigohadzwa ni ga ana alume.) Heli kala ni mwana wa Mathati, naye Mathati kala ni mwana wa Lawi, naye Lawi kala ni mwana wa Melki. Melki kala ni mwana wa Janai, naye Janai kala ni mwana wa Yusufu, naye
42003025	Yusufu kala ni mwana wa Matathia. Matathia kala ni mwana wa Amosi, naye Amosi kala ni mwana wa Nahumu, naye Nahumu kala ni mwana wa Hesli. Hesli kala ni mwana wa Nagai, naye
42003026	Nagai kala ni mwana wa Maathi, naye Maathi kala ni mwana wa Matathia. Matathia kala ni mwana wa Semeni, naye Semeni kala ni mwana wa Joseki, naye Joseki kala ni mwana wa Joda.
42003027	Joda kala ni mwana wa Joanani, naye Joanani kala ni mwana wa Resa, naye Resa kala ni mwana wa Zerubabeli. Zerubabeli kala ni mwana wa Shealtieli, naye Shealtieli kala ni mwana wa Neri, naye
42003028	Neri kala ni mwana wa Melki. Melki kala ni mwana wa Adi, naye Adi kala ni mwana wa Kosamu, naye Kosamu kala ni mwana wa Elimadamu. Elimadamu kala ni mwana wa Eri, naye
42003029	Eri kala ni mwana wa Joshuwa, naye Joshuwa kala ni mwana wa Eliezeri. Eliezeri kala ni mwana wa Jorimu, naye Jorimu kala ni mwana wa Mathati, naye Mathati kala ni mwana wa Lawi.
42003030	Lawi kala ni mwana wa Simioni, naye Simioni kala ni mwana wa Juda, naye Juda kala ni mwana wa Yusufu. Yusufu kala ni mwana wa Jonamu, naye Jonamu kala ni mwana wa Eliakimu, naye
42003031	Eliakimu kala ni mwana wa Melea. Melea kala ni mwana wa Mena, naye Mena kala ni mwana wa Matatha, naye Matatha kala ni mwana wa Nathani. Nathani kala ni mwana wa Daudi, naye
42003032	Daudi kala ni mwana wa Jese, naye Jese kala ni mwana wa Obedi. Obedi kala ni mwana wa Boazi, naye Boazi kala ni mwana wa Salmoni, naye Salmoni kala ni mwana wa Nashoni.
42003033	Nashoni kala ni mwana wa Aminadabu, naye Aminadabu kala ni mwana wa Adimini, naye Adimini kala ni mwana wa Arini. Arini kala ni mwana wa Hezironi, naye Hezironi kala ni mwana wa Perezi, naye Perezi kala ni mwana wa Juda.
42003034	Juda kala ni mwana wa Jakobo, naye Jakobo kala ni mwana wa Isaka, naye Isaka kala ni mwana wa Brahimu. Brahimu kala ni mwana wa Tera, naye Tera kala ni mwana wa Nahori, naye
42003035	Nahori kala ni mwana wa Serugi. Serugi kala ni mwana wa Reu, naye Reu kala ni mwana wa Pelegi, naye Pelegi kala ni mwana wa Eberi. Eberi kala ni mwana wa Sala, naye
42003036	Sala kala ni mwana wa Kainani, naye Kainani kala ni mwana wa Aripakisadi. Aripakisadi kala ni mwana wa Shemu, naye Shemu kala ni mwana wa Nuhu, naye Nuhu kala ni mwana wa Lameki.
42003037	Lameki kala ni mwana wa Methusela, naye Methusela kala ni mwana wa Enoko, naye Enoko kala ni mwana wa Jaredi. Jaredi kala ni mwana wa Mahalaleli, naye Mahalaleli kala ni mwana wa Kainani, naye
42003038	Kainani kala ni mwana wa Enoshi. Enoshi kala ni mwana wa Sethi, naye Sethi kala ni mwana wa Adamu, naye Adamu kala ni mwana wa Mlungu.
42004001	Jesu wauya na uwezo mkpwulu wa Roho wa Mlungu kula muho wa Joridani, na achilongozwa ni Roho hadi weruni,
42004002	hiko Jesu wakala siku arubaini kuno anajezwa ni Shetani. Siku zosi hizo kayarya chitu, badaye wasikira ndzala.
42004003	Shetani achimuamba, "Ichikala kpweli u Mwana wa Mlungu, riambire hiri dziwe rigaluke mkahe."
42004004	Jesu achiamba, "Yaandikpwa, 'Atu taandaishi kpwa chakurya bahi.' "
42004005	Chisha Shetani achiphiya naye hadi dzulu, kufunga na kufumbuwa achimuonyesa falume zosi za dunia.
42004006	-
42004007	Alafu achimuamba, "Uchiniabudu, n'ndakupha uwezo wa kutawala falume zosi hizi na madzo gosi garigo himo, kpwa mana náhewa na naweza kumupha yeyesi nilondaye."
42004008	Jesu achimuamba, "Yaandikpwa, 'Muabudu Bwana Mlunguo bahi na umhumikire iye macheye.' "
42004009	Chisha Shetani wamhala achimphirika hadi Jerusalemu achendamuimisa chirere cha Nyumba ya Kuvoya Mlungu. Achimuamba, "Ichikala u Mwana wa Mlungu, tina ugbwe,
42004010	mana yaandikpwa, 'Mlungu andalagiza malaikawe akurinde sawa-sawa,
42004011	naye andakuunula, ili usedze ukakpwala dziwe.' "
42004012	Lakini Jesu achimuamba, "Neno ra Mlungu rinaamba, 'Usimjeze Bwana Mlunguo.' "
42004013	Phahi, Shetani wamala kumjeza Jesu, achiuka achimricha hadi muda wanjina.
42004014	Jesu wauya Galilaya kuno analongozwa ni uwezo wa Roho wa Mlungu. Habarize zichienea seemu zosi za jirani.
42004015	Wafundza masinagogini, na chila mmwenga achimtogola.
42004016	Jesu waphiya Nazareti, ambako ndiko korerwa, na Siku ya Kuoya wainjira sinagogini kama vyokala kawaidaye. Achiima ili asome.
42004017	Wahewa Chitabu cha nabii Isaya, achichivugula na achisoma phahali phoandikpwa kuhusu Masihi phoamba hivi:
42004018	"Roho wa Mlungu a nami, mana wanitsambula niarehere agayi habari ndzuri. Wanihuma niatangazire mabusu uhuru na niatangazire vipofu kala andaona, kuaika huru aonerwao,
42004019	na kutangaza kukala wakati wa Mlungu kuokola atue ukafika."
42004020	Ariphomala kuasomera, wafunga chitabu, achimuuyizira mtumishi na achisagala. Chila mmwenga mo sinagogini wamtong'orera matso.
42004021	Alafu Jesu achiamba, "Rero maneno higa gakatimia, kula wakati mchiphosikira nagasoma."
42004022	Atu osi amtogola, na achiangalazwa ni manenoge mazuri achigogomba. Chisha achiuzana, "Yuno siye yuya mwana wa Yusufu?"
42004023	Naye achiaambira, "Namanya mndaniamba msemo huno: 'Ichikala u mganga dzilagule mwenye!' Piya mndaniamba, 'Mbona phano phenu mtaani kuhenda mambo dza higo hurigosikira hiko Kaperinaumu?'
42004024	Lakini nakuambirani kpweli kala nabii kakubaliwa kpwao.
42004025	Nakuhakikishirani kala, zamani za nabii Elija, Iziraeli kala kuna magungu anji, kuriphokosekana mvula miaka mihahu na nusu na kuchikala na ndzala kali tsi ndzima.
42004026	Lakini nabii Elija kayahumwa kpwa yeyesi hiko, ela kpwa gungu yesagala Sareputa, tsi ya Sidoni.
42004027	Tsona wakati wa nabii Elisha, Iziraeli ka kuna akongo anji a mahana, lakini takuna hata mmwenga yephozwa isiphokala Namani kula tsi ya Siria."
42004028	Jesu phogomba hivyo, atu osi okala himo sinagogini areya sana.
42004029	Aunuka achimtuluza kondze ya mudzi, aphiya naye hadi kanda-kanda ya mwango odzengbwa mudzi wao, ili amsukume ko tsini mavoromokoni.
42004030	Lakini achitsapa na pho kahi-kahi za atu achiphiya vyakpwe.
42004031	Alafu Jesu waphiya Kaperinaumu, mudzi wa Galilaya, na Siku ya Kuoya kala achifundza sinagogini.
42004032	Atu aangalazwa ni mafundzoge, mana manenoge kala gana uwezo.
42004033	Mo sinagogini kala mna mutu yepagalwa ni pepho, na achikala anakota likululu,
42004034	anaamba, "Unamini wee, Jesu wa Nazareti? Ukedzahumarigiza? Nakumanya! Uwe u Mutu wa Haki yela kpwa Mlungu."
42004035	Lakini Jesu wamdemurira yuya pepho, achimuamba, "Nyamala na utuluke!" Alafu yuya pepho wam'bwaga yuya mutu pho mbere za atu, chisha achituluka bila ya kumlumiza.
42004036	Atu osi aangalala na achibisha enye kpwa enye, achiamba, "Ni mafundzo gadze gano? Kpwa mana anademurira pepho kpwa uwezo na nguvu nao anatuluka!"
42004037	Habarize zaenea chila phahali seemu hiyo.
42004038	Jesu wauka sinagogini na achiphiya kaya kpwa Simoni. Mtsedza wa chichetu wa Simoni kala ana homa kali, atu achimuamba Jesu amphoze.
42004039	Phahi, waima phephi naye na achiridemurira rira homa riuke, na richiuka achiphola. Yuya mchetu waunuka na saa iyo-iyo achiandza kuahumikira.
42004040	Dzuwa phokala rinatswa, osi ariokala na akongo a chila aina, amrehera Jesu, naye achiabandikira mikono osi achiaphoza.
42004041	Piya pepho atuluka atu anji, kuno anapiga kululu, anaamba, "Uwe ndiwe Mwana wa Mlungu!" Lakini Jesu ka achiademurira, na ka kaaricha akagomba, mana kala anamanya kukala ndiye Yetsambulwa ni Mlungu Kuokola Atu.
42004042	Muhondoye chiti, Jesu wauka achiphiya phahali kanda macheye. Atu achikala anamuendza na ariphomuona ajeza kumzuwiya asiuke.
42004043	Lakini achiaambira, "N'lazima piya nikatangaze midzi yanjina habari ndzuri kukala Mfalume kula kpwa Mlungu akedza, mana hiyo ndiyo sababu yohumirwa."
42004044	Phahi, waenderera kutangaza ujumbe kula kpwa Mlungu masinagogi ga Judea ndzima.
42005001	Siku mwenga, Jesu kala aimire kanda-kanda ya ziya ra Genesareti na phachikala pha tele atu anji anasukumana hata Jesu mwenye achikala anafyehwa. Nao ka akedzasikiza mafundzo ga Jesu kula kpwa Mlungu.
42005002	Waona madau mairi pho kanda-kanda ya ziya, enye kala akatuluka anatsukutsa nyavu zao.
42005003	Dau mwenga rakala ni ra Simoni; Jesu wapanda dau hiro ra Simoni na achimuamba arisengeze madzi manji chidide. Wasagala himo dauni na achifundza nyo atu.
42005004	Ariphomala kufundza, wamuamba Simoni, "Phirika dau chinani, mkabwage nyavu zenu mvuwe ng'onda."
42005005	Simoni achimuamba, "Bwana, usiku kucha hukahenda chadi cha kuvuwa, wala tahukaphaha chitu. Lakini kpwa kukala ukaamba, hundabwaga nyavu huvuwe."
42005006	Phahi ariphoandza kuvuwa, agbwira ng'onda anji hata nyavu zao zichiandza kudoka.
42005007	Ariphoona hivyo, aatsuphira mikono ayawao okala dau ranjina ili edze aaterye. Nao ariphokpwedza aodzaza ng'onda madau gosi mairi, hata phadide gahohe.
42005008	Simoni Petero ariphoona hivyo, wamgbwerera Jesu maguluni, na achimuamba, "Bwana, tafadhali uka hipha, mana mino ni mutu wa dambi, sifwaha kukala na uwe!"
42005009	Simoni na ayae aangalazwa ni vira achivyogbwira ng'onda anji,
42005010	nao Jakobo na Johana, ana a Zebedayo, ambao kala ni avuvi ayae piya aangalala. Alafu Jesu wamuamba Simoni, "Usiogophe! Hangu sambi na kuenderera undavuwa atu."
42005011	Phahi, ariphotuluza madau gao kondze, aricha chila chitu na achimlunga Jesu.
42005012	Siku mwenga Jesu ariphokala mudzi fulani, kpwakpwedza mutu ana mahana mwiri mzima. Ariphomuona Jesu, wadzibwaga photsi chimabumabu mbereze na achimuamba, "Bwana, uchimendza unaweza kunitakasa."
42005013	Jesu wagolosa mkpwonowe achimguta yuya mutu wa mahana, achimuamba, "Ehe! Nalonda, takasika." Saa iyo-iyo mahana gachiyaya.
42005014	Chisha achimkahaza achimuamba, "Usimuambire mutu yeyesi! Ela phiya ukadzionyese kpwa Mlavyadzi-sadaka na ulavye sadaka ya kutakaswa kama vyolagiza Musa, ili ukale ushahidi kpwa atu kala ukaphola kpweli."
42005015	Lakini habari za Jesu zazidi kuenea, hata atu anji achedzamsikiza na kuphozwa makongo gao.
42005016	Mara kpwa mara Jesu kala nkuphiya phatu kanda macheye achavoya Mlungu.
42005017	Siku mwenga, wakati Jesu ka anafundza, kpwakpwedza Mafarisayo na alimu a Shariya kula chila mtaa wa Galilaya, na kula Judea na mudzi wa Jerusalemu. Jesu kala ana uwezo wa Mlungu wa kuphoza akongo,
42005018	phahi phakpwedza atu akatsukula mutu wa kuphola vilungo mzega-mzega chitandani. Ajeza kumuinjiza ndani amphirikire Jesu,
42005019	ela kpwa sababu ya hura umati wa atu uriokala hipho akosa njira ya kuinjirira mo ndani. Phahi, apanda naye dzulu ya nyumba, achiusa vigae vichache na achimtsereza na chitandache mpaka mbere za Jesu.
42005020	Jesu ariphoona hara atu vira amkuluphiravyo, wamuamba yuya mkpwongo, "Msena wangu, ukasamehewa dambizo."
42005021	Hara Mafarisayo na alimu a Shariya achiandza kudziuza chimoyo-moyo, achiamba, "Ni ani yuno ambaye anagomba kufuru? Takuna mutu awezaye kusamehe dambi siphokala Mlungu macheye!"
42005022	Jesu wamanya aazago, achiauza, "Kpwa utu wani mnaaza hivyo mwenu mioyoni?
42005023	Niriphi ra rahisi, ni kumuambira mutu, 'Ukasamehewa dambizo,' hebu ni kuamba, 'Unuka uphiye vyako?'
42005024	Lakini ili kukuhakikishirani kala mimi Mutu Yela Mlunguni nina uwezo wa kusamehe dambi duniani, ninamuamba hiyu mkpwongo, 'Unuka, hala chitandacho uphiye kpwako kaya.' "
42005025	Mara mwenga yuya mkpwongo achiunuka, achiima pho mbere za atu, achihala tandikore achiphiya kaya kuno anamtogola Mlungu.
42005026	Chila mmwenga waangalala sana na achimtogola Mlungu. Atishirwa sana na achiamba, "Rero hukaangirwa."
42005027	Badaye, Jesu watuluka kondze ya mudzi, achimuona karani mmwenga wa kodi aihwaye Lawi, asegere phakpwe ofisini. Achimuamba, "Nilunga."
42005028	Naye Lawi waunuka, achiricha kaziye na achimlunga.
42005029	Alafu Lawi wamhendera Jesu karamu kulu phakpwe kaya, na kundi kulu ra makarani ga kodi na atu anjina kala achiharirwa kala ni achina-dambi akpwedzarya phamwenga naye.
42005030	Phahi, Mafarisayo anjina na alimu a Shariya okala kundi mwenga, anung'unika kuauza anafundzi a Jesu, "Mbona mnarya na kunwa na makarani ga kodi na achina-dambi anjina?"
42005031	Jesu achiaambira, "Azima taana haja ya mganga, ela hara akongo ndio ario na haja ya mganga.
42005032	Siyakpwedzaiha atu adzionao ana haki, ela nákpwedza kuaambira achina-dambi atubu dambi zao."
42005033	Alafu atu anjina amuuza Jesu, "Anafundzi a Johana mara kpwa mara kala achifunga na kuvoya Mlungu, na hata anafundzi a Mafarisayo piya. Lakini mbona anafundzio kazi yao ni kurya na kunwa bahi?"
42005034	Jesu waambira, "Mchiaalika ajeni harusini, kpwa kpweli tamuweza kuahenda afunge na kuno bwana arusi a phamwenga nao.
42005035	Ela kundakpwedza wakati ambapho andausirwa bwana arusi, wakati hinyo ndipho andafunga."
42005036	Chisha achiaambira mfwano hinyu: "Takuna mutu akataye chipande cha nguwo nyiphya akachitiya chiraka nguwo ya kare. Kpwa mana uchihenda hivyo undabananga hira nguwo nyiphya, na hicho chiraka tachindagbwa sawa na hiyo nguwo ya kare.
42005037	Wala takuna atiyaye uchi muphya viriba vya kare; mana achihenda hivyo vira viriba vindafutuka na viahuke, chisha uchi undamwagika na vyo viriba vindakala tavina mana.
42005038	Lakini uchi muphya n'lazima utiywe viriba viphya!
42005039	Tsona phahi, takuna mutu anwaye uchi wa kare akaaza muphya, mana andaamba, 'Hura wa kare ndio mnono.' "
42006001	Siku mwenga, kala ni Siku ya Kuoya, Jesu na anafundzie atsapira minda ya nganu. Anafundzie achikala anakata masuche ga nganu, achigaphulula na kurya.
42006002	Mafarisayo anjina achiauza, "Mbona mnahenda dzambo ambaro si shariya kpwehu sisi Ayahudi kurihenda Siku ya Kuoya?"
42006003	Jesu achiaambira, "Kale tamdzangbwesoma arivyohenda Mfalume Daudi na ayae ariphosikira ndzala?
42006004	Daudi wamenya hema ra kumuabudu Mlungu, achihala mikahe yotengbwa kpwa kazi ya Mlungu na achiirya. Hiyo mikahe kala chishariya iriwa ni alavyadzi-sadaka bahi. Piya waapha ayae achirya."
42006005	Chimarigizo achiaambira, "Mimi Mutu Yela Mlunguni, nina uwezo wa mambo gosi ga Siku ya Kuoya."
42006006	Siku yanjina ya Kuoya, Jesu wainjira sinagogini kufundza, na kala muna mutu ambaye mkpwonowe wa kulume wafuwa.
42006007	Alimu a Shariya na Mafarisayo kala anaendza chizigbwa cha kumshitakira Jesu, hipho, amrorera ichikala andamphoza hiye mutu Siku ya Kuoya.
42006008	Lakini Jesu wamanya maazo gao, na achimuamba yuya mutu wa kufuwa mkpwono, "Ng'oka wedze uime hipha." Yuya mutu wang'oka na achendaima hipho.
42006009	Alafu Jesu achiaambira, "Nakuuzani, ni riphi ra shariya kuhenda Siku ya Kuoya? Ni mutu kuhenda manono hebu kuhenda mai? Ni kutivya mutu hebu kuolaga?"
42006010	Waatong'orera matso atu osi, chisha achimuamba yuya mkpwongo, "Golosa mkpwonoo." Yuya mkpwongo achiugolosa, na uchikala mzima.
42006011	Lakini aho areya sana achibisha o enye kpwa enye achiamba, "Humhendedze yuno Jesu?"
42006012	Siku mwenga Jesu waphiya gambani kpwendavoya Mlungu; wakala kuko usiku kucha kuvoya.
42006013	Ligundzure kuriphocha, waiha afuasie, na kahi yao achitsambula kumi na airi ambao waaiha "mitume."
42006014	Nao kala ni: Simoni (ambaye piya ka achimuiha Petero) na nduguye Anderea, Jakobo, Johana, Filipu, Batholomayo,
42006015	Mathayo, Tomasi, Jakobo mwana wa Alfayo, Simoni (ambaye piya ka achiihwa Mpiganiadzi Uhuru.)
42006016	Juda wa Jakobo na Juda Iskarioti, ambaye mwisho wamsalata Jesu.
42006017	Jesu wala gambani na hara mitume, achedzaima hererani. Kala phana kundi kulu ra afuasie na kundi kulu ra atu anjina. Hinyo kala ala Jerusalemu na seemu zanjina zosi za Judea, na kula seemu za pwani ya midzi ya Tiro na Sidoni.
42006018	Nao kala akedzasikiza mafundzo na kuphozwa makongo gao. Piya Jesu waphoza atu ariokala anayugbwa ni pepho.
42006019	Atu osi kala achiaza kumguta, mana nguvu kala zichimtuluka zikaaphoza osi.
42006020	Jesu walola afuasie, na achiamba: "Baha mwi agayi a chiroho, mana Mlungu andakuhendani mkale atue.
42006021	Baha mwimwi mhirikao na ndzala sambi, mana Mlungu andakumvunisani! Baha mwimwi mrirao sambi, mana mndatseka!
42006022	Baha atu achikuzirani, achikuhendani nyunga na kukulaphizani, na achikuocherani ngulu kpwa sababu ya mimi Mutu Yela Mlunguni.
42006023	Phahi, siku mambo higo gachikuphahani, hererwani na mruke-ruke na raha, mana Mlungu wakuikirani zawadi kulu hiko mlunguni. Mana ndivyo akare ao arivyoahendera manabii pho kare.
42006024	Lakini shaka rani hiro mwi matajiri, mana mndakala mwarya raha yenu kare.
42006025	Shaka rani hiro mwi mmvunao sambi, mana badaye mndahirika! Shaka rani hiro mwi mtsekao sambi, mana badaye mndarira!
42006026	Shaka rani hiro atu achikulikani, mana piya akare ao atogola manabii ga handzo."
42006027	Chisha Jesu achiamba, "Lakini mino nakuambirani mwimwi msikizao kukala, amendzeni aviha enu. Ahendereni manono anaokuzirani.
42006028	Ajaliyeni anaokuvoyera mai, avoyereni Mlungu anaokuhenderani vibaya.
42006029	Mutu achikupiga ndzeya hino mgaluzire yanjina nayo apige. Mutu achikufuta kandzuyo, mrichire na shatiro piya.
42006030	Akuvoyaye chitu muphe, na ndiyekufuta chitucho mrichire wala usimuise.
42006031	Ahendereni ayawenu viratu ambavyo namwi mngelonda akuhendereni.
42006032	Kpwani ichikala mnamendza akumendzanio bahi, mndaphaha zawadi yani? Mana hata atu a dambi nao anamendza asena ao!
42006033	Na ichikala mnahenderato hara anaokuhenderani manono bahi, mndaphaha zawadi yani? Mana hata atu a dambi nao nkuhenderana manono.
42006034	Na mndaphahani mchiaaphasa pesa atu ambao mnaona anaweza kukuriphani? Mana hata atu a dambi nao nkuaaphasa ayawao na nkutaka ariphiwe pesa zosi.
42006035	Lakini amendzeni aviha enu na ahendereni manono. Aaphaseni wala msikale na tamaa ya kuriphiwa. Namwi mndatuzwa vinono na mndakala ana a Mlungu wa Uwezo wosi. Mana Mlungu nkuaonera mbazi atu asioshukuru na ayi.
42006036	Phahi, kalani na mbazi dza Sowe yenu ariye mlunguni arivyo."
42006037	Tsona Jesu waamba, "Msihukumu ayawenu, namwi tamndahukumiwa ni Mlungu. Msilaumu ayawenu, namwi tamndalaumiwa. Sameheni ayawenu, namwi mndasamehewa vivyo.
42006038	Apheni ayawenu, naye Mlungu andakuphani. Mndahewa tele ya kusindirirwa na kusukpwa-sukpwa hata kufwasa. Mana chipimo mpimiracho ayawenu, ndicho ndichopimirwa mwimwi."
42006039	Alafu Jesu waapha mfwano, waamba, "Dze chipofu anaweza kumlongoza njira chipofu myawe? Hata! Kaweza, mana osi airi andagbwa dibwani.
42006040	Mwanafundzi kashinda mwalimuwe, lakini mwanafundzi achimala masomoge vinono, andakala dza mwalimuwe.
42006041	Kpwa utu wani unalola chifusi dzitsoni mwa myao, lakini kuona gongo zima ririro mwako dzitsoni?
42006042	Unawezadze kumuamba myao, 'Hebu msena wangu, nikuuse chifusi mwako dzitsoni,' ela kuona gongo zima mwako dzitsoni? Mnafiki we! Andza kutuluza gongo ririro mwako dzitsoni, ndipho undaona vinono hata utuluze chifusi chiricho dzitsoni mwa myao."
42006043	Jesu achienderera kugomba achiamba, "Muhi mnono tauvyala matunda mai, wala muhi mui tauvyala matunda manono.
42006044	Mana chila muhi nkumanyikana kpwa gara matunda uvyalago. Kuweza kuphaha zabibu kula muhi wa miya, wala mngololi tauvyala tende.
42006045	Mutu mnono nkutuluza manono kula kpwa akibaye nono iriyo mwakpwe moyoni. Naye mutu mui nkutuluza mai kula kpwa akibaye mbii. Kpwa mana mutu nkugomba gachigoodzala mwakpwe moyoni."
42006046	Jesu waenderera kuaambira atu, "Phahi, mbona mnaniiha 'Bwana, Bwana,' lakini tamhenda nilondago?
42006047	Nami nakuambirani mutu asikiraye maneno gangu na kugalunga garivyo:
42006048	Hiye ni dza mutu yedzenga nyumba, achitsimba msingi wa ndani na achidzenga dzulu ya mwamba. Mafuriko gariphokpwedza, gapiga nyumba lakini taiyagbwa, mana kala ikadzengbwa vinono.
42006049	Lakini yuya asikiraye maneno gangu na akagapuza, ni dza mutu yedzenga nyumba dzulu ya mtsanga bila ya kutsimba msingi. Mafuriko gariphokpwedza gapiga hira nyumba, na mara nyumba ichigbwa na kubomokakpwe kpwakala kukulu sana."
42007001	Jesu ariphomala kuaambira atu mambo higo, wainjira mudzi wa Kaperinaumu.
42007002	Kuko kpwakala na mkpwulu wa jeshi ra Chirumi, yekala na mtumishi ambaye kala anammendza sana. Hiye mtumishi wakala mkpwongo hata kayamanyikana kutiya.
42007003	Mkpwulu wa jeshi ariphosikira habari za Jesu, wahuma vilongozi a Chiyahudi achiaambira, "Kamuambireni Jesu edze amphoze mtumishi wangu."
42007004	Nao ariphofika kpwa Jesu, amtaka sana amsaidiye, amuamba, "Mutu hiye anafwaha kusaidiwa,
42007005	mana anamendza atu ehu na wahudzengera sinagogi."
42007006	Phahi, Jesu waphiya nao. Lakini ariphofika phephi na hipho, yuya mkpwulu wa jeshi ra Chirumi wahuma asenae akamuambe, "Bwana, usidziyuge kpwedza hadi kpwangu, mana sifwaha kukukaribisha mwangu nyumbani.
42007007	Ndiyo mana sedzere kpwako mimi mwenye. Nakuvoya ugombe neno tu, na mtumishi wangu andaphola.
42007008	Mana hata mimi ni tsini ya akulu angu, nami nina asikari ambao a tsini yangu. Nchimuamba mmwenga, 'Phiya phatu fulani!' Anaphiya; na wanjina nchimuamba, 'Ndzoo!' Aredza. Piya nchimuamba mtumishi wangu, 'Henda utu fulani!' Naye anahenda."
42007009	Jesu ariphosikira hivyo, waangalala sana; achiugalukira hura umati wa atu okala anamlunga-lunga, achiaambira, "Nakuambirani kukala sidzangbweona mutu ariye na imani kulu dza ihi mumu tsi ya Iziraeli."
42007010	Phahi, hara ahumwa auya kaya kpwa mkpwulu wa jeshi na ariphofika mura nyumbani akuta yuya mtumishi akaphola.
42007011	Siku ya phiri Jesu waphiya mudzi uihwao Naini phamwenga na anafundzie na umati mkpwulu wa atu.
42007012	Ariphofika phephi na ryango ra mudzi, wakuta atu anatuluka kula mudzi hinyo, akatsukula maiti ya mutu ambaye kala ni mwana wa macheye kpwa nine, tsona nine kala ni gungu. Atu anji kula mudzi hinyo kala a phamwenga na yuya gungu.
42007013	Jesu ariphomuona yuya nine wa mufwa, wamuonera mbazi, na achimuamba, "Usirire mayo."
42007014	Warisengerera rira jeneza achiriguta na hara okala anaritsukula achiima. Alafu achiamba, "We mvulana, nakuamba unuka!"
42007015	Yuya mufwa wang'oka achisagala na achiandza kubisha. Chisha Jesu achimlavya kpwa nine.
42007016	Atu osi ariokala hipho atezeka na achiogopha sana, na achimtogola Mlungu, achiamba, "Kpwazuka nabii mkpwulu kpwehu siku hizi. Mlungu wakpwedzasaidiya atue!"
42007017	Habari hizo zaenea tsi ndzima ya Judea na seemu zosi za jirani.
42007018	Johana M'batizadzi ariphoambirwa ni anafundzie habari za mambo gosi higo, waiha anafundzie airi,
42007019	achiahuma kpwa Jesu akamuuze, "We ndiwe Muokoli ugodzerwaye, hebu hugodze mutu wanjina?"
42007020	Phahi, hara ahumwa ariphofika kpwa Jesu, amuamba, "Johana M'batizadzi akauhuma wedze hukuuze, 'Dze, we ndiwe hiye Muokoli ugodzerwaye, hebu hugodze mutu wanjina?' "
42007021	Wakati hinyo hinyo Jesu kala anaphoza atu anji makongo na ayugbwao ni pepho, piya waphoza vipofu anji.
42007022	Phahi, waambira hara ahumwa, "Phiyani mkamsemurire Johana gara mchigogaona na kugasikira: Vipofu anaona, viswere ananyendeka, akongo a mahana anaphozwa, masito anasikira, atu a kufwa anafufulwa na achiya anasemurirwa habari ndzuri kula kpwa Mlungu.
42007023	Tsona muambireni kukala mutu yeyesi asiye na wasi-wasi nami waajaliwa."
42007024	Ahumwa a Johana ariphokala anauka, Jesu wagomba na rira kundi ra atu kuhusu Johana, achiamba, "Mriphophiya weruni kpwendamsikiza Johana, mwaona myaonani? Dze, mwakpwendalola nyasi zifwihavyo na phuto?
42007025	Ichikala sio hivyo, sambi kala mchalolani? Hebu ka mchalola mutu wa kuvwala nguwo ndzuri? Hata! Atu avwalao nguwo maridadi na kuishi maisha mazuri akala madzumba ga chifalume.
42007026	Haya niambirani, kala mchalolani? Kala mchalola nabii? Ehe! Ni kpweli kabisa, tsona nakuambirani iye ni zaidi ya nabii.
42007027	Hiye ndiye ambaye neno ra Mlungu raandikpwa kumhusu, Mlungu phoamba, 'N'ndatanguliza mhumwa wangu mberezo, ambaye andakutengezera njirayo.'
42007028	Nakuambirani, kahi ya anadamu osi takuna mutu muhimu kuriko Johana, lakini mutu yeyesi ndiyekubali Muokoli yela kpwa Mlungu, hata yuya wa tsini kabisa, ni muhimu zaidi kuriko Johana."
42007029	Na atu osi phamwenga na makarani ga kodi amsikiza Johana, achimtogola Mlungu, nao achibatizwa ni Johana.
42007030	Lakini Mafarisayo na alimu a Shariya arema kubatizwa ni Johana, hipho achikala akarema mpango wa Mlungu.
42007031	Jesu waenderera kuamba, "Sambi n'ndakuambirani atu a rero arivyo.
42007032	Ni dza anache avumbao cheteni, kundi mwenga rinaambira ranjina: 'Hukakupigirani ngoma ya arusi, lakini tamkafwiha! Hukakupigirani ngoma ya chifudu, wala tamkarira!'
42007033	Kpwa mana Johana M'batizadzi kala achifunga na kanwere uchi, ela mwi mchiamba, 'Pepho zamtiya koma.'
42007034	Nriphokpwedza mimi Mutu Yela Mlunguni, narya na kunwa uchi, vino mnaamba, 'Mloleni hiye mroho na mlevi, tsona ni msena wa makarani ga kodi na achina-dambi!'
42007035	Lakini phahi, ikima ya Mlungu nkuhakikishwa kala ni kpweli ni atu osi aikubalio na kuilunga."
42007036	Mfarisayo mmwenga wamualika Jesu akarye naye kpwakpwe kaya. Alafu Jesu waphiya achendasagala chakuryani.
42007037	Phahi, mudzi hinyo kala kuna mchetu mmwenga malaya. Hiye mchetu ariphosikira Jesu anarya nyumbani mwa Mfarisayo, wahala tupa ya marashi ga samani na achedza nago mura nyumbani.
42007038	Waima phephi na Jesu, achiandza kurira na matsozige gachitwena maguluni pha Jesu. Chisha achigaphangusa na nyereze, achimdonera magulu alafu achigapaka higo marashi.
42007039	Yuya Mfarisayo yemualika Jesu ariphoona vira, wagomba na rohore, achiamba, "Kala mutu hiyu ni nabii, angemanya ni ani na ni mchetu wa aina yani amgutaye, mana ni mchina-dambi!"
42007040	Ndipho Jesu achimuamba yuya Mfarisayo, "Simoni, nina maneno nataka nikuambire." Simoni achiamba, "Haya mwalimu, niambira."
42007041	Phahi, Jesu waamba, "Kpwahenda mutu mmwenga achiaphasa pesa atu airi: Mmwenga wamuaphasa shilingi elufu hamsini na wanjina achimuaphasa shilingi elufu tsano.
42007042	Osi airi ashindwa kuripha, hipho yuya mutu yeaphasa pesa achiasamehe. Sambi, unafikiri ni yuphi ndiyeshukuru zaidi?"
42007043	Simoni achimuamba, "Naona ni yuya yesamehewa deni kulu." Jesu achimuamba, "Ni sawa, ukagomba kpweli."
42007044	Alafu wagaluka achimlola yuya mchetu na achimuamba Simoni, "Unamuona yuno mchetu? Nchiphoinjira himu mwako nyumbani, kukanipha madzi ga kusinga magulu, lakini yuno mchetu akanisinga magulu na matsozige na akaniphangusa na nyereze.
42007045	Kukanipha mwadzo wa kunidonera, lakini hiyu mchetu akanidonera magulu hangu nchiphokpwedza.
42007046	Tsona kukanipaka mafuha chitswani kama desturi, lakini iye akanipaka marashi ga magulu.
42007047	Phahi, nakuamba, mahaba manji achigonihendera hiyu mayo ganaonyesa akasamehewa dambize nyinji. Lakini mutu asamehewaye chidide andamendza chidide."
42007048	Ela Jesu achimuamba yuya mchetu, "Mayo, ukasamehewa dambizo."
42007049	Ndipho hara atu anjina okala anarya naye achiuzana, "Ni ani yuno, ambaye anasamehe hata dambi?"
42007050	Ela Jesu achimuamba yuya mchetu, "Kuluphiroro rikakuokola, phiya salama."
42008001	Bada ya higo, Jesu wazunguluka midzi na vidzidzi achitangaza na kusemurira habari ndzuri kuhusu ufalume ambao Mlungu wamupha. Piya kala achiphiya na hara anafundzie kumi na airi.
42008002	Achetu anjina ambao ka akatuluzwa pepho na kuphozwa makongo ka achiphiya naye. Achetu hinyo kala ni Maryamu (mwenyezi wa Magidala), naye ka akatuluzwa pepho sabaa,
42008003	Joana, mkpwaza Kuza (hiye Kuza kala ni mwimirizi wa nyumba ya Mfalume Herode), Susana na achetu anjina anji. Achetu hinyo ka achitsanga mali zao kumterya Jesu na anafundzie.
42008004	Siku mwenga, umati wa atu waphiya kpwa Jesu na anjina achikala bado acherephiya kula chila mudzi, phahi waatsuphira ndarira, achiamba:
42008005	"Mkurima mmwenga waphiya kpwakpwe mndani kpwendakumbira mbeyuze. Ariphokala anamwaga-mwaga zira mbeyu, zanjina zagbwa njirani, zichivyogbwa-vyogbwa na zichitsotwa ni nyama a mapha.
42008006	Zanjina zagbwa seemu za mawe, na ziriphoandza kumera zichinyala, mana kala taphana mtsanga wa haja wa kuika chinemi.
42008007	Zanjina zagbwa zichimera phamwenga na mbeyu za miya. Phokala zinakula, miya nayo yakula, hipho, hira mimea ichilingbwa-lingbwa ni hira miya.
42008008	Zanjina nazo zichigbwa mtsanga wa nguvu, zichikulato na kuvyala masuche ga tembe gana." Chimarigizo Jesu wapiga likululu, achiamba, "Ariye na masikiro, naasikire!"
42008009	Anafundzie amuuza, "Ndarira hiyo manaye ni ni?"
42008010	Naye achiaambira, "Mwimwi mwaajaliwa kumanya siri za ufalume ambao Mlungu wanipha, lakini kpwa atu anjina nagomba nao na ndarira tu, 'ili alole ela asione, na asikire ela asielewe.'
42008011	Mana ya ndarira hino ni hivi: Zira mbeyu ni ujumbe wa Mlungu.
42008012	Mbeyu zogbwa njirani na zichiriwa ni nyama a mapha, ni dza atu asikirao neno, alafu Shetani akariusa mwao mioyoni, ili asedze akaamini na kuokoka.
42008013	Mbeyu zogbwa seemu za mawe zichimera upesi lakini kpwa vira mizi ka i dzulu-dzulu zafwa. Hizi ni dza atu asikirao neno akariphokera na raha, lakini tarimenya mwao ndani. Nkuriamini kpwa muda tu, lakini Shetani achiajeza nkuriricha.
42008014	Mbeyu zogbwa miyani zichilingbwa-lingbwa hata zichikosa kuvyala. Hizi ni dza atu asikirao neno, lakini anavyoenderera kuishi, badaye nkulingbwa-lingbwa ni mambo ga dunia, tamaa za mali na raha za maisha, hipho, imani zao taziphera.
42008015	Ela mbeyu zogbwa mtsanga wa nguvu zichivyalato. Hizi ni dza viratu atu asikirao neno ra Mlungu, akarigbwira moyo kutsuka, nao kpwa kuvumirira nkuenderera kuhenda mambo manono."
42008016	Alafu Jesu waamba, "Takuna mutu aasaye taa akaifwinika daba ama akayiika mvunguririni. Lakini mutu achiasa taa, nkuyiika dzulu, ili chila ainjiraye aone mwanga.
42008017	Mambo gosi gofwitsika gandaonekana wazi na maneno gosi ga siri gandamanyikana wazi.
42008018	Phahi sikizanito neno ra Mlungu, kpwa mana yeyesi ndiyesikizato andaenjerezwa, lakini asiyesikiza vinono, hata higo machache ambago anaona anamanya, andafutwa."
42008019	Siku mwenga, nine na ndugu za chilume a Jesu akpwedzamlola, lakini taayaweza kumfikira kpwa sababu ya umati wa atu uriokala hipho.
42008020	Mutu mmwenga wamuamba Jesu, "Mayoo na enenu aimire kondze analonda kukuona."
42008021	Lakini Jesu achiaambira atu, "Mayo na enehu ni hara asikizao neno ra Mlungu na akarigbwira."
42008022	Siku mwenga, Jesu na anafundzie ainjira dauni, achiaambira, "Nahuvukeni ng'ambo ya ziya." Phahi achiandza charo chao.
42008023	Ariphokala anavuka, Jesu wagbwirwa ni usingizi achilala mo dauni. Alafu kpwapiga phuto kali ziyani, na dau richikala rinainjira madzi, phadide ahohe.
42008024	Hara anafundzie akpwendamlamusa, achimuamba, "Bwana, Bwana, hunahoha!" Jesu walamuka na achiridemurira rira phuto na maimbi; rira phuto rahurira, na kuchikala kuhurire.
42008025	Alafu achiaambira anafundzie, "Kuluphiro renu ri kuphi?" Lakini aho aangalala na achiona wuoga, na achiuzana, "Yuno ni mutu wa viphi ambaye anaweza kudemurira hata phuto na maimbi, gakamsikiza?"
42008026	Badaye Jesu na anafundzie aenderera na charo chao na achifika tsi ya Gadara, ambayo ni kuvuka ng'ambo ya ziya kula Galilaya.
42008027	Jesu ariphotuluka dauni, wakutana na mutu kula mudzi uho yepagaliwa ni pepho. Siku nyinji mutu hiye kala kavwala nguwo wala kala kaishi kaya, lakini kala achiishi vikurani.
42008028	Ariphomuona Jesu, wapiga kululu na achidzibwaga maguluni, achigomba na hoyo, achiamba, "Jesu, Mwana wa Mwenyezi Mlungu, unamini? Nakuvoya usinitese!"
42008029	Mana Jesu kala akaademurira hara pepho atuluke mura mwa yuya mutu. (Mara nyinji pepho kala achidedemuka hiye mutu; kala nkufungbwa singenge za mikono na magulu na akarindwa, lakini kala achizidosa na akaphirikpwa weruni ni pepho.)
42008030	Jesu achimuuza, "Uihwadze?" Naye achiamba, "Ndimi Jeshi." Wagomba hivyo mana ka ana pepho anji.
42008031	Hara pepho am'bembeleza sana Jesu asiatsuphe kuzimu.
42008032	Sambi kala kuna chaa cha nguluwe anji chinarisa kanda-kanda ya gamba. Pepho am'voya ruhusa Jesu akainjire hara nguluwe, naye achikubali.
42008033	Hipho, hara pepho atuluka yuya mutu na achendainjira rira kundi ra nguluwe, nacho chira chaa chosi chatserera fuli mteremukoni, chichiinjira ziyani, na nguluwe osi achihoha.
42008034	Arisa a hara nguluwe phoona vira, azola achendasema habari hizo ko midzini na mindani.
42008035	Atu akpwedzalola mambo gachigohendeka. Ariphofika kpwa Jesu, amuona yuya mutu kala akatuluzwa pepho asegere maguluni pha Jesu, akavwala nguwo na ana achilize, nao achitishirwa.
42008036	Hara ambao agaona garivyoohendeka asemurira ayawao. Aambira vira yuya mutu wa pepho achivyophozwa.
42008037	Alafu enyezi osi a tsi ya Gadara am'voya Jesu auke, mana ka anatishirwa sana. Phahi, wapanda dauni na achiuka.
42008038	Kabla Jesu kadzangbweuka, yuya mutu yekala akatuluzwa pepho wam'voya ruhusa Jesu aphiye naye. Lakini wamkahaza, achimuamba,
42008039	"Phiya kaya na ukaambire atu mambo gosi Mlungu achigokuhendera." Phahi, yuya mutu wauka na achendatangazira atu mudzi mzima mambo gosi achigohenderwa ni Jesu.
42008040	Jesu ariphouya ng'ambo yanjina, kundi ra atu ambaro kala rinamgodzera ramkaribisha.
42008041	Alafu kpwakpwedza chilongozi wa sinagogi yeihwa Jairo, achimgbwerera Jesu maguluni na achim'bembeleza aphiye naye kpwakpwe kaya.
42008042	Mana kala ana mwanawe wa chichetu, wa kama miaka kumi na miiri, na kala ndiye mwana macheye, naye kala ni mkpwongo hata wa kutsungurira kaburi. Phahi, Jesu phokala anaphiya kpwa Jairo, kala anafyehwa sana chila uphande.
42008043	Mo kundini, kala mna mchetu mmwenga, ambaye ka ni mkpwongo wa mruwo miaka kumi na miiri. Naye wamala aganga na malize zosi wala takuna yemphoza.
42008044	Phahi, hiye mchetu waphiya nyuma ya Jesu, achiguta mutse wa nguwoye. Mara mwenga hura mruwo uchituma.
42008045	Ndipho Jesu wauza, "Ni ani chiyeniguta?" Phahi, chila mmwenga ariphorema kala akamguta, Petero wamuamba, "Bwana, umati wosi huno uchiokuzunguluka na vyo atu afyehanavyo, unauza chekuguta!"
42008046	Lakini Jesu achiamba, "Mmwenga akaniguta, mana nkasikira nguvu zangu zikaphoza mutu."
42008047	Phahi, yuya mchetu ariphoona akamanyikana, wadzituluza kuno anakakama, achimgbwerera maguluni, na achimuambira sababu ya kumguta pho mbere za atu osi, na vira achivyophola mara mwenga.
42008048	Phahi Jesu wamuamba yuya mchetu, "Mayo, kpwa sababu ya kunikuluphira ukaphola. Phiya salama."
42008049	Phokala acherebisha na yuya mchetu, kpwakpwedza mhumwa kula kaya ya yuya chilongozi, achimuamba Jairo, "Pore, ela ye mwanao msichana akafwa, kpwa hivyo takuna haja ya kumyuga mwalimu tsona."
42008050	Lakini Jesu ariphosikira higo, wamuamba Jairo, "Gasikuondose higo, kuluphira tu."
42008051	Jesu ariphofika phara kaya, kayamruhusu mutu yeyesi kuinjira naye mura nyumbani, siphokala Petero, Johana na Jakobo, na avyazi a ye mufwa.
42008052	Wakati na hinyo, atu osi himo nyumbani kala anapiga kululu na kurira kpwa sonono. Lakini Jesu achiaambira, "Nyamalani, msirire! Mana hiyu mwanache kafwere, ela arere tu!"
42008053	Atu amtseka, mana kala anamanya yuya mwanache akafwa.
42008054	Lakini Jesu wamgbwira mkpwono yuya msichana, na achiamba, "Mwanangu, unuka!"
42008055	Yuya mwanache achiuyiza, na mara mwenga achiima. Alafu Jesu achilagiza ahewe chakurya.
42008056	Avyazie aangalala sana. Lakini Jesu waambira asimuambire mutu yeyesi higo chigohendeka.
42009001	Badaye Jesu wakusanya anafundzie kumi na airi, achiapha nguvu na uwezo wa kutuluza pepho osi na kuphoza makongo.
42009002	Chisha waahuma akasemurire atu kuhusu ufalume ambao Mlungu wamupha na kuphoza akongo.
42009003	Waambira, "Msitsukule chitu chochosi: bakora, wala mkoba, wala chakurya, wala pesa; wala mutu naasitsukule nguwo yanjina.
42009004	Nyumba ndiyokaribishwa, kalani hiyo hiyo mpaka ndiphouka mudzi hinyo.
42009005	Atu achirema kukukaribishani, ukani mudzi hinyo, na ichikala mnauka kukutani vumbi ra mwenu maguluni kuaonyesa kala akahenda makosa kpwa kusakusikizani."
42009006	Phahi, hara anafundzi auka, achiphiya chidzidzi hadi chidzidzi kutangaza habari ndzuri na kuphoza akongo chila phahali.
42009007	Herode, mtawala wa jimbo ra Galilaya, ariphosikira habari za higo mambo gahendwago ni Jesu, wahenda wasi-wasi sana, mana anjina ka anaamba, "Johana M'batizadzi akafufuka!"
42009008	Na anjina ka anaamba, "Elija wazembuka," na anjina nao ka anaamba, "Nabii mmwenga wa kare wafufuka."
42009009	Phahi, Herode waamba, "Johana námkata chitswa; sambi ye nisikiraye habarize, akale ni ani?" Hipho, wahenda bidii akutane naye.
42009010	Anafundzi a Jesu auya, achimsemurira chila chitu arichohenda. Alafu Jesu na hara anafundzie auka machiyao achiphiya mudzi wa Bethisaida.
42009011	Hura umati wa atu uriphomanya achikophiya, wamlunga kuko. Jesu waakaribisha na achiafundza kuhusu ufalume ambao Mlungu wamupha, na achiphoza akongo.
42009012	Dzuwa riphokala rinatswa, hara anafundzie kumi na airi akpwendamuamba, "Mwalimu, aambire hano atu aphiye mitaa na midzi ya phephi ili akaendze chakurya na malazi; mana hiku huriko ni weruni."
42009013	Lakini Jesu achiaambira, "Ariseni mwimwi." Nao achimuamba, "Huna mabofulo matsano na ng'onda airi tu. Tavitosha kurisa atu osi hinya, labuda hukaagurire."
42009014	(Kala phana alume kama elufu tsano.) Phahi, waambira anafundzie, "Aambireni asagale makundi makundi, kama atu hamsini hamsini."
42009015	Anafundzie ahenda hivyo, chila mmwenga achisagala.
42009016	Alafu Jesu wahala gara mabofulo matsano na ng'onda airi, achilola dzulu mlunguni na achimshukuru Mlungu, alafu achigamega-mega, na achiapha anafundzie aandazire atu.
42009017	Atu osi arya kumvuna. Chisha anafundzie achitsola-tsola masaza na achiodzaza kaphu kumi na mbiri.
42009018	Siku mwenga, Jesu kala anavoya Mlungu macheye. Anafundzie amlunga pho phephi, naye achiauza, "Atu nkuamba mino ni ani?"
42009019	Nao achimuamba, "Anjina nkuamba uwe u Johana M'batizadzi; anjina nkuamba u Elija; anjina nao nkuamba u nabii fulani wa kare ambaye wafufuka."
42009020	Chisha achiauza, "Dze, mwino, mnaamba mino ni ani?" Petero achimuamba, "Uwe ndiwe Masihi."
42009021	Jesu achiakahaza sana asimuambire mutu yeyesi dzambo hiri.
42009022	Alafu Jesu achiamba, "N'lazima mimi Mutu Yela Mlunguni niteswe sana na nikahalwe ni akulu a alavyadzi-sadaka, alimu a Shariya na vilongozi anjina. N'ndaolagbwa, lakini siku ya hahu n'ndafufulwa."
42009023	Alafu Jesu wagomba na atu osi, achiaambira, "Yeyesi amendzaye kukala mfuasi wangu n'lazima ariche njiraze, akale tayari kugaya chila siku kpwa kutsukula msalabawe, na anilunge.
42009024	Mana yeyesi ndiyelonda kuokola maishage himu duniani andaangamiza maishage ga milele; ela aangamizaye maishage ga himu duniani kpwa sababu yangu, andagaokola.
42009025	Dze, mutu andaphaha fwaida yani achiphaha utajiri wosi wa dunia ndzima lakini akose maisha ga milele?
42009026	Mmanye kukala mimi, Mutu Yela Mlunguni, n'ndakpwedza na utukufu, phamwenga na wa malaika, na utukufu wa Baba. Mutu yeyesi ndiyenionera waibu, na kuonera haya maneno gangu, nami n'ndamuonera haya wakati ndiphokpwedza.
42009027	Tsona nakuambirani kpweli, phapha phana anjina ambao taandafwa mpaka anione naphokera uwezo kula kpwa Mlungu wa kutawala kama Mfalume."
42009028	Iriphotsapa kama wiki bada ya kugomba maneno higa, Jesu wamhala Petero, Johana na Jakobo kpwendavoya Mlungu gambani.
42009029	Ariphokala anavoya Mlungu, suraye yagaluka, na nguwoze zichikala nyereru za kung'ala-ng'ala.
42009030	-
42009031	Gafula phachitsembuka atu airi, nao piya kala anang'ala sana. Hinyo, kala ni Musa na Elija, na achikala anabisha na Jesu kuhusu mwisho wa kaziye na chifoche ambacho ka chindakala Jerusalemu.
42009032	Wakati hinyo Petero na ayae kala anasenukira, ela ariphong'aza matso, aona Jesu anang'ala ajabu, naye kala aimire na hara airi.
42009033	Badaye, Musa na Elija aandza kuuka. Ariphokala anauka, Petero wamuamba Jesu, "Bwana, ni vinono sisi kukala hipha. Nahudzengeni vibanda vihahu; chimwenga chako, cha phiri cha Musa, na cha hahu cha Elija." (Lakini Petero kala kamanya agombaro.)
42009034	Petero phokala acheregomba, kpwakpwedza ingu na chira chivurivuriche chichiafwinika. Hara anafundzi atishirwa ariphokala ndani ya rira ingu.
42009035	Alafu kpwatuluka sauti kula mo inguni, ichiamba, "Hiyu ni mwanangu, yemtsambula. Mphundzeni!"
42009036	Bada ya hiyo sauti kutsupa, anafundzie amuona Jesu akasala macheye, na taayamuambira mutu yeyesi mambo higo arigogaona kpwa muda.
42009037	Muhondoye, Jesu na hara anafundzie ahahu ariphokala akatserera kula gambani, umati wa atu wakpwedza kukutana na Jesu.
42009038	Mutu mmwenga mo kundini wapiga hoyo achiamba, "Mwalimu, nakuvoya umsaidiye mwanangu, ambaye ni yuyu mmwenga tu.
42009039	Pepho nkumgbwira akapiga hoyo gafula; nkumhenda akafurukuta na kutuluka povu ra mromo. Nkuenderera kumtesa sana na nkumrichira kpwa tabu.
42009040	Nkavoya anafundzio amtuluze hiyu pepho, lakini akashindwa."
42009041	Jesu achiamba, "Aa! Mwi atu msiolunga manono na kusamkuluphira Mlungu! N'ndakala namwi hadi rini? N'ndakuvumirirani hadi rini?" Chisha achimuamba ise wa yuya mwanache, "Mrehe hipha ye mwanao."
42009042	Wakati yuya mvulana ka anarehwa, yuya pepho achim'bwaga photsi na achifurukuta. Lakini Jesu achimdemurira amtuluke, na achimphoza yuya mwanache, chisha achimlavya kpwa ise.
42009043	Atu osi aangalazwa ni uwezo mkpwulu wa Mlungu. Wakati atu osi kala achereangalazwa ni mambo gahendwago ni Jesu, Jesu waambira anafundzie,
42009044	"Niphundzani sawa-sawa higo ndigokuambirani: Wakati ukafika mimi, Mutu Yela Mlunguni, niyalaviwa kpwa anadamu."
42009045	Lakini taaelewere mana ya maneno higo. Manage kala gakafwitswa ili asielewe, nao achiogopha kumuuza kuhusu mambo higo.
42009046	Anafundzi a Jesu aandza kulumbana kuhusu ni ani ndiye kala mkpwulu zaidi.
42009047	Lakini wamanya anafundzie aazago, hipho, wahala mwanache mdide na achimuimisa phephi naye.
42009048	Alafu achiaambira, "Mutu yeyesi ndiyemkaribisha hiyu mwanache kpwa sababu yangu, ananikaribisha mimi. Na hiye ndiyenikaribisha mimi, anamkaribisha hiye ariyenihuma. Kpwa mana yuya ndiyekubali kuhumikira ayae, ndiye mkpwulu kuriko mosi."
42009049	Alafu Johana achimuamba, "Bwana, hwamuona mutu anahumira dzinaro kutuluza pepho, naswi huchimkahaza kpwa kukala siye wa kundi rehu."
42009050	Jesu achiamba, "Msimzuwiye, mana mutu ambaye kakupingani, manyani a uphande wenu."
42009051	Phokala Jesu sikuze za kuhalwa kuphiya mlunguni zi phephi, wakata shauri kuphiya Jerusalemu.
42009052	Phahi, walavya ahumwa amtanguliye, ambao akpwendainjira mtaa mmwenga wa Asamariya ili amtayarishire phahali.
42009053	Lakini enyezi a mtaa hinyo arema kumkaribisha Jesu, mana kala anatsapa kuphiya Jerusalemu.
42009054	Phahi, anafundzie airi, Johana na Jakobo ariphoona vira, amuamba, "Bwana, unataka huihe moho kula mlunguni wedze uaangamize?"
42009055	Lakini Jesu wagaluka na achiademurira.
42009056	Alafu Jesu na anafundzie aphiya mtaa wanjina.
42009057	Phahi, ariphokala anaphiya vyao, akutana na mutu mmwenga mo njirani, achimuamba Jesu, "Mwalimu, mino n'ndakulunga kokosi ndikophiya."
42009058	Naye Jesu achimuamba, "Makala gaishi winani na nyama a mapha ana nyumba zao, lakini mimi Mutu Yela Mlunguni sina phatu pha kuika mbavu."
42009059	Wakati wanjina wakutana na mutu wanjina achimuamba, "Nilunga." Lakini yuya mutu achimuamba, "Bwana, niricha kpwandza nkazike baba ndipho nedze nikulunge."
42009060	Ela Jesu achimuamba, "Ariche atu ambao taamkuluphira Mlungu adzishugulishe na mambo dza higo, lakini uwe ni muhimu zaidi ukatangazire atu kukala Mfalume yela kpwa Mlungu a phephi kpwedzatawala atue."
42009061	Alafu mutu wanjina wamuamba, "Bwana, n'ndakulunga, lakini niricha mwandzo nkalage enehu."
42009062	Lakini Jesu achimuamba, "Mutu yeyesi achiandza kumhumikira Mlungu alafu achiaza kuuyira mamboge ga kare, kafwaha kukala mtumishi wa Mlungu."
42010001	Bada ya higo, Jesu watsambula afuasi anjina sabini na airi, achialavya airi airi amtanguliye kuphiya chila mudzi na kpwahali ambako kala akapanga kuphiya.
42010002	Achiaambira, "Mavuno ni manji ela avunadzi ni achache. Phahi, m'voyeni Mlungu, Bwana mchina-munda, ahume ahendadzi-kazi zaidi edze avune mwakpwe mndani.
42010003	Sikizani! Nakuhumani mphiye, namwi mndakala dza ana-ng'ondzi aphiyao kahi ya mabawa.
42010004	Msihale pochi, wala mkoba, wala virahu vya akiba; na wala msilamusane na yeyesi njirani.
42010005	Nyumba yoyosi ndiyoinjira, kpwandza ambani, 'Mlungu naakupheni amani.'
42010006	Ichikala muna mutu wa kumendza amani, phahi, andaphaha amani. Lakini ichikala tamuna, mavoyo genu ni ga bure.
42010007	Kalani nyumba hiyo, murye na munwe ndichohewa, kpwa mana mhendadzi-kazi anafwaha kuriphiwa mshaharawe. Msitsame-tsame kuphiya nyumba hadi nyumba.
42010008	Mchiinjira mudzi wowosi na mchikaribishwa, ryani hicho ndichoandazirwa.
42010009	Phozani akongo a mudzi hinyo na muambire atu, 'Mfalume yela kpwa Mlungu a phephi kpwedzatawala atue.'
42010010	Lakini mchiinjira mudzi wowosi na enyezi achirema kukukaribishani, phiyani barabara za mudzi hinyo na muambe,
42010011	'Kpwa kukala mkarema kuhukaribisha mkasikira maneno ga Mlungu, tahutaki kugbwirana namwi hata chidide. Hata vumbi ra mudzi wenu chirogbwira mwehu maguluni, hunarikukuta, kuonyesa tahu phamwenga. Ela mmanye kukala hwataka kukuambirani kukala Mfalume yela kpwa Mlungu a phephi kpwedzatawala atue.'
42010012	Nakuhakikishirani kala, siku ya mwisho mudzi hinyo hukumuye indakala mbaya sana hata kuriko ya Sodoma."
42010013	Jesu waamba, "Shaka hiro, mwi atu a midzi ya Korazini na Bethisaida! Mana kala vilinje vyohendwa kpwenu, vyahenderwa atu a midzi ya Tiro na Sidoni, atue angekala atubu chitambo, akasagala photsi kuno akavwala magunia na kudzisaka ivu kuonyesa akatubu.
42010014	Lakini siku ya mwisho, mwimwi mndaphaha hukumu kali kuriko ya atu a Tiro na Sidoni.
42010015	Namwi atu a Kaperinaumu, dze mndadzikarya hadi mfike mlunguni? Hata! Mndatserezwa hadi mohoni."
42010016	Jesu waambira afuasie, "Mutu ndiyekusikizani ananisikiza mimi, na ndiyekukahalani ananikahala mimi; na ndiyenikahala mimi anamkahala hiye ariyenihuma."
42010017	Badaye, hara afuasi sabini na airi auya kpwa Jesu na raha, achimuamba, "Bwana, hata pepho atuluka huriphozidemurira kpwa dzinaro!"
42010018	Jesu achiaambira, "Námuona Shetani anagbwa kula mlunguni dza limeme.
42010019	Sikizani! Nákuphani uwezo wa kuvyoga nyoka na visuse, na uwezo wa kushinda nguvu za adui Shetani. Takuna chochosi ndichokulumizani.
42010020	Lakini, msihererwe kpwa kukala mwatuluza pepho, ela hererwani kpwa kukala mkakubaliwa ni Mlungu kukala atue milele."
42010021	Wakati hinyo hinyo, Roho wa Mlungu wamhenda Jesu akale na raha sana, naye achiamba, "Baba Mlungu, Bwana wa dzulu mlunguni na duniani, nakushukuru kpwa sababu waafwitsa atu a ilimu na marifwa mambo higa na uchiang'azira atu akuluphirao dza anache. Ehe, ni sawa Baba, mana hivyo ndivyo vyokuhamira.
42010022	Baba wanipha uwezo wa mambo gosi. Takuna mutu animanyaye mimi Mwana isiphokala Baba, wala takuna ammanyaye Baba Mlungu isiphokala Mwana na mutu yeyesi ambaye Mwana nkumtsambula kumfwenurira."
42010023	Alafu wagalukira anafundzie ariphokala machiyao, achiaambira, "Baha mwimwi muonao mambo higa mgaonago!
42010024	Nakuambirani kukala manabii anji na afalume anji aaza kuona mgaonago mwimwi lakini taagaonere, piya achiaza kusikira higa msikirago mwimwi ela taayagasikira."
42010025	Sikuye, mwalimu mmwenga wa shariya wakpwedza kpwa Jesu kumhega achili, wamuamba, "Mwalimu, nihendedze hata niphahe uzima wa milele?"
42010026	Jesu achimuamba, "Shariya za Mlungu zinaambadze?"
42010027	Yuya mwalimu achiamba, "Zinaamba, mmendze Bwana Mlunguo chikpweli-kpweli na moyoo wosi, na rohoro rosi, na kpwa nguvuzo zosi na achilizo zosi, na mmendze myao dza vyo udzimendzavyo mwenye."
42010028	Jesu achimuamba, "Ukagomba sawa-sawa. Nawe henda vivyo na undaphaha uzima wa milele."
42010029	Lakini yuya mwalimu wataka kuonyesa kala swalire achiroriuza mwandzo ni ra mana, hipho wamuuza Jesu, "Ye myangu ambaye ni nimmendze ni yuphi?"
42010030	Phahi, Jesu wamtsuphira ndarira, achimuamba, "Myahudi mmwenga ka ala Jerusalemu anaphiya Jeriko. Mo njirani achivwamukirwa ni akora. Achimpiga, achimvula nguwo na achimfuta malize zosi, chisha achim'bwaga pho njirani kadzimanya.
42010031	Kpwa bahati, Mlavyadzi-sadaka mmwenga wa dini ya Chiyahudi wagbwira njira hiyo. Ariphomuona yuya mutu achiyevwamukirwa ni akora, watsega-tsega na kanda, achimricha phapho.
42010032	Alafu Myahudi wanjina, msaidizi wa Mlavyadzi-sadaka, naye wahenda vivyo. Ariphomuona yuya mutu chiyevwamukirwa ni akora, watsega-tsega na kanda, naye achimricha phapho.
42010033	Ela Msamariya mmwenga yekala ana vyarovye, watsapa na phapho. Na ariphomuona yuya mutu chiyevwamukirwa ni akora, wamuonera mbazi.
42010034	Achimsengerera, achendamfuta-futa virondavye na uchi kama dawa na mafuha chisha achimfunga bendeji. Yuya Msamariya kala ana pundawe, wamhala yuya mutu achimpandiza pundani, achimtsukula hadi hotelini, ambako wakpwendamtundza.
42010035	Muhondoye, yuya Msamariya walavya pesa achimupha mchina-hoteli, achimuamba, 'Mrorome hiyu mkpwongo wangu, na chochosi ndichozidi n'ndakpwedza nikuriphe, siku nchiuya.' "
42010036	Chimarigizo Jesu wamuamba yuya mwalimu wa Shariya, "Sambi unaonadze, hara atu ahahu, ni yuphi ambaye waonyesa kukala ni myawe wa kpweli wa yuya mutu yevwamukirwa ni akora?"
42010037	Yuya mwalimu wa Shariya achiamba, "Ni yuya yemuonera mbazi." Jesu achimuamba, "Phahi, nawe kahende dza vyo arivyohenda Msamariya."
42010038	Jesu na anafundzie ariphokala anaenderera na charo chao cha kuphiya Jerusalemu, afika mtaa fulani, ambako wakaribishwa kaya ni mchetu yeihwa Maritha.
42010039	Maritha ka ana mdidewe ambaye ka aihwa Maryamu. Maryamu wasagala photsi, phephi na Jesu na achikala anamsikiza afundzago.
42010040	Lakini Maritha kala anagaya macheye na kazi ya kutayarishira ajeni. Phahi, wamlunga Jesu achendamuamba, "Bwana, kuona vibaya ichikala mwenehu akanirichira kazi zosi machiyangu? Muambire edze aniterye!"
42010041	Lakini Jesu wamuamba Maritha, "Unagaya na kuhangaishwa ni mambo manji,
42010042	ela umanye kuna chitu chimwenga muhimu. Maryamu akatsambula chitu chizuri, kunisikiza, na takuna ndiyemfuta."
42011001	Siku mwenga, Jesu ka a phahali anavoya Mlungu. Ariphomala, mwanafundziwe mmwenga wamuamba, "Bwana, hufundze kuvoya Mlungu, dza Johana vyofundza anafundzie."
42011002	Phahi, Jesu waambira, "Ichikala mnavoya Mlungu, ambani: 'Baba Mlungu, dzinaro nariogophewe. Utawalao nauonekane wazi duniani.
42011003	Chila siku huphe chakurya cha kuhutosha.
42011004	Na husamehe dambi zehu, dza viratu hunavyosamehe osi aukosao. Usihuriche hukatiywa dambini ni Shetani.' "
42011005	Chisha Jesu achiaambira, "Mendzerepho mutu una msenao, siku mwenga uphiye kpwakpwe usiku wa manane, ukamuambe, 'Msena wangu, nikopesha mabofulo mahahu,
42011006	mana nkatsolokerwa ni mjeni, nami sina chitu cha kumupha.'
42011007	Alafu hiye msenao himo nyumbani akuambe, 'Usiniyuge, mino nkafunga kare mryango; mimi na anangu hurere. Sindang'oka nkedzakupha chitu chochosi.'
42011008	Lakini nakuhakikishirani, dzagbwe kandakupha mabofulo kpwa ni msenao, ela andang'oka na edze akuphe chochosi utakacho kpwa sababu ya likaniro.
42011009	Phahi, nakuambirani: Voyani namwi mndahewa; endzani namwi mndaphaha; pigani hodi namwi mndavugurirwa.
42011010	Mana chila avoyaye n'kuhewa, aendzaye nkuphaha, na apigaye hodi nkuvugurirwa.
42011011	Ni yuphi kahi-kahi yenu ambaye mwanawe achim'voya ng'onda andamupha nyoka?
42011012	Ama mwanawe achim'voya yayi andamupha chisuse?
42011013	Ichikala mwimwi achina-dambi tu, mnamanya kuapha ana enu vitu vinono, dze si zaidi ye Sowe yenu ariye mlunguni? Iye nkuapha Rohowe atu osi am'voyao."
42011014	Badaye, Jesu ka anatuluza pepho mutu asiyeweza kugomba. Hara pepho ariphotuluka, yuya bwibwi waandza kugomba na atu osi achiangalala.
42011015	Lakini atu anjina ka anaamba, "Anatuluza pepho kpwa uwezo wa Belizebuli, mkpwulu wa pepho."
42011016	Anjina achimhega achili kpwa kumuamba ahende dalili ya chilinje kuonyesa kala uwezowe ula mlunguni.
42011017	Jesu wamanya maazo gao ndipho achiaambira, "Tsi yoyosi ambayo vilongozie anapingana, tsi hiyo taindadumu, na nyumba iganyanayo makundi kupingana, nkutsamuka.
42011018	Sambi, kama ufalume wa Shetani wadziganya makundi makundi na unaheha wenye kpwa wenye, undaendereradze? Nkaamba hivyo kpwa sababu mwimwi mnaamba kala natuluza pepho na uwezo wa Belizebuli.
42011019	Pho mino ichikala natuluza pepho na uwezo wa Belizebuli, dze, afuasi enu nkutuluza pepho na uwezo wa ani? Afuasi enu anakuonani kala mna makosa.
42011020	Lakini kpwa kukala ninatuluza pepho kpwa uwezo wa Mlungu, phahi manyani kukala Mfalume kula kpwa Mlungu akedza kpwenu.
42011021	Shetani ni sawa na mutu wa mkpwotse ariye na silaha za kutosha. Arindapho dzumbare, malize zindakala salama.
42011022	Lakini achedza mutu wa mkpwotse zaidi kumvwamukira na kumshinda nguvu, andamfuta silahaze achizozikuluphira na kuapha ayae mali achizozihala zewe.
42011023	Yeyesi ambaye ka uphande wangu, manyani ananipinga; na iye ambaye tahukusanya phamwenga, manyani anatsamula."
42011024	"Pepho achimtuluka mutu, nkuphiya weruni achaendza phahali pha kuoya, lakini achikosa phahali nkudziamba, 'N'ndauya kpwangu nyumbani kpwa kare n'rikola.'
42011025	Achiuya, na kukuta nyumba ikaphyerwa na chila chitu chikaikpwato,
42011026	nkuphiya achahala pepho ayae sabaa ayi zaidi kuriko iye, na achamuinjira yuya mutu na akaishi himo. Hipho, hali ya yuya mutu nkukala mbii zaidi kuriko hira ya mwandzo."
42011027	Jesu phokala anagomba higo, mchetu mmwenga mo kundini wapiga likululu, achiamba, "Baha hiye mchetu yekuvyala na achikuamwisa!"
42011028	Lakini Jesu achimuamba, "Ni kpweli, lakini ario na raha zaidi ni hinyo asikirao ujumbe wa Mlungu na akaukubali!"
42011029	Atu ariphokala anazidi kpwedza, Jesu waamba, "Atu a chivyazi hichi ni ayi. Anataka dalili ya chilinje, lakini taandaonyeswa chochosi isiphokala chiratu chohenderwa Jona.
42011030	Viratu Jona arivyokala dalili kpwa atu a Ninawi, vivyo hivyo nami Mutu Yela Mlunguni n'ndakala dalili kpwa atu a chivyazi hichi.
42011031	Siku ya hukumu malikia wa kula tsi ya Mwakani andaima phamwenga na atu a chivyazi hichi, naye andachishitaki kpwa makosa gao, mana wala mwisho wa dunia kpwedzasikiza maneno ga marifwa ga Selemani. Lakini sambi, mimi n'riye hipha ni mkpwulu kuriko Selemani.
42011032	Vivyo hivyo, siku hiyo atu a Ninawi andaima phamwenga na atu a chivyazi hichi, nao andachishitaki kpwa makosa gao. Mana aho atubu dambi zao ariphosikira Jona anahubiri, lakini sambi, mimi n'riye hipha ni mkpwulu kuriko Jona."
42011033	Chisha Jesu achiaambira atu, "Takuna mutu aasaye taa na kuitiya mvunguririni, lakini nkuyiika dzulu ili ainjirao aone mwanga.
42011034	Matso ni taa ya mwiri, nago gachikala ni mazima, mwiri wosi undakala na mwanga. Lakini gachikala ni makongo, phahi mwiri wosi undaodzala jiza.
42011035	Phahi, hakikishani mnagbwira mafundzo gangu, ili maisha genu gasikale na jiza.
42011036	Chumbacho chosi chichikala na mwanga, maishago gandakala na mwanga munji, dza taa iakavyo chumbani."
42011037	Jesu ariphomala kugomba higo, Mfarisayo mmwenga wamualika kpwakpwe kaya akarye naye. Jesu wakubali, achiinjira nyumbani, achisagala achirya naye.
42011038	Mfarisayo hiye watezeka ariphomuona Jesu anarya bila ya kulunga mila ya dini yao, yani bila ya kutsukutsa mikono kabla ya kurya.
42011039	Jesu wamuamba, "Mwimwi Mafarisayo mna bidii ya kudzionyesa mu atu azuri. Hivyo ni sawa na kutsukutsa chikombe na sahani kondze macheye. Lakini mwenu marohoni mukaodzala unyang'anyi na uyi.
42011040	Mu azuzu! Kpwani tammanya kala yetengeza kondze ndiye ariyetengeza ndani piya?
42011041	Lakini phahi, lavyani zaka vyo mrivyo navyo mo vikombeni muaphe agayi, alafu tamndakala na chochosi chiricho najisi.
42011042	Lakini shaka hiro mwi Mafarisayo! Kpwa mana mnalunga Shariya ya kumupha Mlungu fungu ra kumi ra mavuno makulu na hata mavuno madide, lakini tamjali haki wala tammendze Mlungu. Higa ndigo mlondwago kuhenda, bila ya kuzarau higo ganjina.
42011043	Shaka hiro mwi Mafarisayo! Kpwa mana mnamendza kusagala vihi vya mbere-mbere masinagogini na kulamuswa na ishima mbere za atu.
42011044	Shaka hiro, mana mu dza mbira zisizo na alama, ambazo atu nkunyendeka dzuluze bila ya kumanya uyi na lovu ririro himo."
42011045	Alafu mwalimu mmwenga wa Shariya wamuamba Jesu, "Mwalimu, uchiamba hivyo, unahuinjirira hata sisi alimu a Shariya piya."
42011046	Achiambwa, "Shaka hiro hata mwimwi alimu a Shariya. Mnamendza kutsukuza ayawenu mizigo miziho, yani Shariya ngumu, lakini mwi enye tamuterya atu kuzilunga hata chidide.
42011047	Shaka hiro! Mana mnadzengera mbira manabii ambao aolagbwa ni akare enu.
42011048	Hivyo mnadzishuhudiya kukala mnakubaliana na mambo gohendwa ni akare enu, mana aho aolaga manabii, namwi mnaadzengera vikuta.
42011049	Kpwa sababu ya higo, Mlungu wa marifwa waamba, 'N'ndakureherani manabii na mitume, lakini mundaolaga anjina na anjina mundaatesa.'
42011050	Phahi, atu a chivyazi hichi andatiywa adabu kpwa sababu ya vifo vya manabii osi oolagbwa hangu kuumbwa kpwa dunia,
42011051	tsona hangu chifo cha Abeli hadi chifo cha Zakariya. Hiye Zakariya waolagbwa mbere za Nyumba ya Kuvoya Mlungu, kahi-kahi ya hiyo nyumba na phatu pha kulavira sadaka. Kpweli nakuambirani, atu a chivyazi hichi andatiywa adabu kpwa sababu ya hinyo manabii.
42011052	Shaka hiro mwi alimu a Shariya! Kpwa mana mnaafwitsa ayawenu mafundzo ga kpweli ga Mlungu. Mwi enye mwagarema na mnazuwiya atu ambao analonda kugamanya!"
42011053	Jesu ariphouka phara, Mafarisayo na alimu a Shariya atsukirwa sana na achikala anampinga na kumhega achili na maswali manji,
42011054	ili kulola ichikala andagomba maneno ambago sigo, amgbwire.
42012001	Wakati hinyo hinyo, atu aodzazana maelufu na maelufu hata ichikala anasukumana. Phahi, Jesu wagomba na anafundzie kpwandza, achiaambira, "Dzimanyirireni na unafiki wa Mafarisayo, ambao ni dza amira.
42012002	Takuna chochosi chofwitsika ambacho tachindamanyikana wazi, wala takuna dzambo ra siri ambaro tarindamanyikana.
42012003	Phahi, gosi mgombago jizani gandasikirwa mutsi, na gosi mgombago pokopoko chumbani, gandatangazwa mbere za atu."
42012004	"Asena angu, nakuambirani, msiogophe aolagao miri bahi, na badaye taana ranjina zaidi ariwezaro.
42012005	Lakini n'ndakuambirani wa kuogophewa: Muogopheni Mlungu, aolagapho mutu tsona ana uwezo wa kumtsupha mohoni. Ehe, kpweli, iye ndiye wa kuogophewa!
42012006	Mnamanya kala mberya atsano ana bei ya photsi sana, lakini Mlungu anajali chila mmwenga.
42012007	Hata nyere zenu za vitswani zosi Mlungu anazimanya isabuye. Phahi, msiogophe, mana mwimwi mna samani zaidi kuriko mberya anji!"
42012008	"Tsona nakuambirani, yeyesi ndiyedzimanyisa wazi mbere za atu kala ni mfuasi wangu, nami Mutu Yela Mlunguni n'ndamkubali mbere za malaika a Mlungu.
42012009	Lakini ndiyenitsamalala mbere za atu, andatsamalalwa mbere za malaika a Mlungu.
42012010	Atu osi ndiogomba maneno kunipinga mimi Mutu Yela Mlunguni andasamehewa, lakini yeyesi ndiyekufuru Roho wa Mlungu, kandasamehewa bii!
42012011	Mchiphirikpwa masinagogini ama kpwa atawala kushitakiwa, msitange-tange ndivyokpwendadzikanira ama ndivyogomba,
42012012	kpwa mana saa iyo-iyo Roho wa Mlungu andakufundzani maneno ambago ni mgombe."
42012013	Alafu mutu mmwenga pho kundini wamuamba Jesu, "Mwalimu, muambire mwenehu aniganyire urisi wa baba nami."
42012014	Jesu achimuamba, "Msena wangu, ni ani yenitsambula nikale jaji wenu ama mutu wa kukuganyirani urisi?"
42012015	Chisha achiamba, "Dzimanyirireni! Dziepusheni na chila aina ya tamaa. Mana maisha ga mutu tagakala kamili kpwa unji wa mali arizo nazo."
42012016	Chisha achiatsuphira ndarira, achiamba, "Kpwahenda tajiri mmwenga ambaye mundawe wavyala sana.
42012017	Yuya tajiri waaza rohoni, 'Nihendedze mino? Mana sina phahali pha kuika mavuno gangu.
42012018	N'ndahenda hivi: N'ndabomola vitsaga vyangu vyosi na nidzenge vyanjina vikulu zaidi, alafu mavuno gangu gosi nigatiye himo na vitu vyangu vyanjina.
42012019	Nichimala kuhenda vivyo niambire roho yangu, una vitu vinji vya akiba vya kuhumira miaka na miaka. Sambi oya, urye, unwe na ustarehe.'
42012020	Ela Mlungu achimuamba, 'U mpumbavu uwe! Rero usiku undafwa. Sambi, vyo vitu vyodziikira akiba, vindakala vya ani?' "
42012021	Jesu achimarigiza kuamba, "Hivyo ndivyo ndivyokala mutu adziikiraye mali ya akiba, lakini maishage tagamhamira Mlungu."
42012022	Alafu Jesu waambira anafundzie, "Phahi, nakuambirani, msidzitiye wasi-wasi kuhusu maisha genu, kala mndaryani, wala kuhusu miri yenu mndavwalani.
42012023	Kpwa mana maisha ni muhimu kuriko chakurya, na mwiri ni muhimu kuriko nguwo.
42012024	Hebu lolani makunguru. Tagaphanda wala tagavuna, tsona tagana vitsaga wala tagaika akiba, lakini Mlungu anagarisa. Dze, mwino na nyama a mapha ni ani ario na samani zaidi?
42012025	Ni ani awezaye kudzienjerezera maisha kpwa kuhenda wasi-wasi, hata dzagbwe ni dzisaa dzimwenga tu?
42012026	Sambi, ichikala neno dide dza hiri tamriweza, kpwa utu wani mnadzitiya wasi-wasi wa higo mambo ganjina?
42012027	Lolani maruwa gameravyo. Tagahenda kazi wala tagashona nguwo, ela nakuambirani, hata Mfalume Selemani mwenye na utajiriwe wosi, kayapambwa vinono dza ruwa mwengarapho.
42012028	Ee, mwi atu mkuluphirao chidide mwi! Ichikala Mlungu anaweza kupamba nyasi, ambazo rero mnaziona na muhondo zinatiywa moho, dze si zaidi andakuvwikani mwi?
42012029	Phahi, msitange-tange kala mndaryani wala mndanwani; wala msihende wasi-wasi na higo.
42012030	Mana gosi higo ni kuendzwa ni atu asiommanya Mlungu, ela Sowe yenu ariye mlunguni anamanya mnataka vitu hivyo.
42012031	Phahi, dzilavyeni kpwa Mlungu Mfalume wenu, na go ganjina andakuenjerezani."
42012032	"Mwi afuasi angu mu chikundi chidide, ela msiogophe, mana Sowe Yenu Mlungu anaonato kukutawalani na kukurindani.
42012033	Guzani mali zenu na mlavye zaka. Utajiri wa dunia hino una mwisho. Phahi, dzishugulisheni na mambo ga Mlungu, na mchihenda hivyo ni kama mnadziikira akiba mlunguni, akiba ambayo taisira. Mlunguni takuna aivi, wala adudu a kubananga vitu.
42012034	Mana hipho uikapho akibayo ndipho ambapho rohoro rinalonda rikale."
42012035	Alafu Jesu waamba, "Kalani tayari kuhumika, na muase taa zenu tayari tayari.
42012036	Mkale avi mu atumishi amgodzao tajiri wao edze kula harusini, ili achitsoloka na kupiga hodi, amvugurire mryango mara mwenga.
42012037	Baha hinyo atumishi ndiokpwedzakutwa matso ni tajiri wao. Nakuambirani kpweli, iye mwenye andavwaliya tayari tayari, aakaribishe aandazire chakurya.
42012038	Baha hinyo atumishi ndiokpwedzakutwa tayari ni tajiri wao, hata achedza usiku wa manane au pepho za kucha.
42012039	Lakini mmanye: Kalapho mchina-nyumba anamanya saa edzerayo muivi, kpwa kpweli kangekubali nyumbaye ivundzwe.
42012040	Namwi piya n'lazima mkale tayari, kpwa sababu tammanya saa ndizokpwedzera mimi, Mutu Yela Mlunguni."
42012041	Alafu Petero wamuuza Jesu, "Bwana, huno mfwano uchiohuambira, unauhusu sisi bahi hebu ni unahusu atu osi?"
42012042	Jesu achimuamba, "Kalani dza mtumishi muaminifu na wa marifwa, ambaye tajiriwe nkumupha kazi ya kuimirira nyumbaye na kuapha atumishi ayae chakurya wakati unaofwaha.
42012043	Ni baha hiye mtumishi ambaye siku tajiriwe achedza, andakutwa anahenda hivyo.
42012044	Nami nakuambirani kpweli, tajiriwe andamhenda mwimirizi wa malize zosi.
42012045	Lakini yuya mtumishi achiamba, 'Tajiri wangu kedza sambi,' naye aandze kupiga atumishi ayae, alume kpwa achetu, na kurya, kunwa na kulewa.
42012046	Phahi yuya tajiriwe ndiphouya siku asiyomtarajiya na saa asiyoimanya, andamtiya adabu vibaya sana, na andamuika kundi ra atu asiomkuluphira Mlungu.
42012047	Mtumishi ambaye anamanya tajiriwe atakavyo, lakini kadzitayarisha wala kahenda atakavyo tajiriwe, andapigbwa vibaya sana.
42012048	Lakini mtumishi ambaye kamanya tajiriwe atakavyo, achihenda mambo ambago ni atiwe adabu, phahi, andapigbwa chidide. Chila ariyehewa chinji, andaiswa chinji, chiasi ndichohewa mutu ndicho ndichoiswa."
42012049	Jesu waenderera kuaambira atu, "Nákpwedzaasa moho duniani wa kutakasa atu ndionikuluphira na kuangamiza atu asionikuluphira. Nami naaza ukale unaaka kare!
42012050	Nákpwedzagaya na kuolagbwa, na nina tabu kulu mpaka mambo higa ndiphokamilika!
42012051	Mnaona nákpwedzahenda atu aelewane himu duniani? A'a, nakuambirani kpwedza kpwangu kundahenda atu aganyane.
42012052	Hangu sambi, atu a nyumba mwenga andakala na maoni tafwauti tafwauti kunihusu; anjina andanipinga na anjina andanikubali.
42012053	Kpwa mfwano, baba na mwanawe wa chilume andakala na maoni tafwauti, naye mayo andakala na maoni tafwauti na mwanawe wa chichetu; mayo-vyala andakala na maoni tafwauti na mkpwaza mwanawe."
42012054	Jesu waambira atu, "Mchiona ingu rikakunga mtswerero wa dzuwa, mara mwenga mkuamba, 'Kundanya mvula,' na kpweli mvula nkunya.
42012055	Na mchiona phuto rinapiga kula mwakani, mkuamba, 'Kundahenda dzoho,' na kpweli nkuhenda dzoho.
42012056	Anafiki mwi! Kumbavi mnaweza kumanya hali ya hewa kpwa kulola dunia na mlunguni kurivyo. Mbona tamuweza kumanya mambo ganagohendeka wakati hurio nao?"
42012057	Alafu Jesu waamba, "Kpwa utu wani tamtsambula ra sawa?
42012058	Mutu achikala anakuphirika kotini, henda bidii murye suluhu mo njirani, asedze akakuburuta hata kpwa jaji, naye jaji akakulavya kpwa asikari, nao asikari akakutiya jela.
42012059	Nami nakuambirani wazi, kundatuluka hadi uriphe faini yosi tse-tse-tse."
42013001	Wakati hinyo hinyo atu fulani amuambira Jesu habari za kuhusu atu a Galilaya arioolagbwa ni Pilato, mtawala wa Chirumi, enye kala akareha nyama kualavya sadaka kpwa Mlungu.
42013002	Jesu achiamba, "Dze, mnafikiri vyo arivyogaya, o atu a Galilaya arioolagbwa, kala ana dambi zaidi kuriko anjina osi hiko Galilaya?
42013003	Si hivyo hata chidide! Nakuambirani kpweli, msiphotubu dambi zenu, mwimwi mosi mndafwa piya.
42013004	Hebu mnaona hara atu kumi na anane ariogbwererwa ni gorofa ya Siloamu achifwa, kala ana dambi zaidi kuriko atu anjina osi akalao Jerusalemu?
42013005	Si hivyo hata chidide! Nakuambirani kpweli, msiphotubu dambi zenu, mwimwi mosi mndafwa piya."
42013006	Chisha Jesu waatsuphira atu ndarira hino: "Mutu mmwenga kala akaphanda muhi uihwao mtini mwakpwe mndani. Sikuye, wakpwendaendza matunda, lakini kayaphaha rorosi.
42013007	Phahi, yuya mchina-munda wamuamba mkurimawe, 'Lola, na miaka mihahu sambi kpwedza nchilola huno muhi ichikala wavyala, ili nami nifwaidi matundage, lakini sidzangbwephaha rorosi. Ukate, mana naona unabananga munda bure!'
42013008	Yuya mkurima achimuamba, 'Bwana, uriche uhu mwaka mmwenga, niurimire na niutiire mbolea.
42013009	Uchivyala mwaka wedzao, ni vinono, lakini usiphovyala, phahi ndipho undaukata.' "
42013010	Siku mwenga ya Kuoya, Jesu kala anafundza ndani ya sinagogi fulani.
42013011	Mo sinagogini kala mna mchetu ambaye pepho kala akamhenda mkpwongo miaka kumi na minane. Kala akamhenda chinundu hata kaweza kugoloka kabisa.
42013012	Jesu ariphomuona yuya mchetu, wamuiha phara mbere, na achimuamba, "Mayo, ukarichirwa, ukongoo ukaphozwa."
42013013	Achim'bandikira mkpwono, na saa iyo-iyo yuya mchetu achigoloka, na achimtogola Mlungu.
42013014	Lakini mkpwulu wa sinagogi wareya kpwa sababu Jesu akaphoza mutu Siku ya Kuoya. Achiaambira atu, "Kuna siku sita za kuhenda kazi. Phahi, ndzoni siku hizo mwedze mphozwe makongo genu, lakini msedze Siku ya Kuoya."
42013015	Phahi, Jesu wamuamba, "Mu anafiki mwimwi! Ni ani asiyevugula ng'ombeye ama pundawe achanwesa kpwa sababu ni Siku ya Kuoya?
42013016	Sambi yuno mchetu, chivyazi cha mkare wehu Brahimu, Shetani wamfunga miaka kumi na minane. Dze, kafwaha kuvugulwa Siku ya Kuoya?"
42013017	Ariphoamba hivyo, apindzanie osi agbwirwa ni haya, lakini atu anjina kala anahamirwa ni higo maajabu ahendago.
42013018	Alafu Jesu waamba, "Ufalume ambao Mlungu wanipha u viphi? Sambi n'ndakuambirani urivyo.
42013019	Ufalume ambao Mlungu wanipha ni dza tembe ya mgandi, ambayo mutu waitsupha mwakpwe mndani, ichimera na ichikala muhi hata nyama a mapha achidzenga nyumba zao dzulu ya pandaze."
42013020	Achiaambira tsona, "N'ndakuambirani ufalume ambao Mlungu wanipha urivyo.
42013021	Hinyo ni dza amira chache ambayo mchetu waitiya ungani, na unga wosi daba zima uchiumuka."
42013022	Jesu ariphokala anaphiya Jerusalemu, watsapa na midzini na mitaani kuno anafundza.
42013023	Mutu mmwenga achimuuza, "Bwana, dze, Mlungu andaokola atu achache tu?"
42013024	Naye Jesu achimuamba, "Mryango wa Peponi ni mphutsu. Hendani bidii ya kuinjira, mana kpwa kpweli atu anji andataka kuinjira lakini taandaweza.
42013025	Siku mchina-nyumba achedzafunga mryango, mndakala kondze mpige hodi na muambe, 'Bwana, huvugurire mryango!' Lakini andakuambirani 'Sikumanyani tse wala simanya mlako!'
42013026	Ndipho namwi mndamuamba, 'Hwarya na huchinwani phamwenga na uwe, tsona wafundza kpwehu mitaani.'
42013027	Lakini naye andaamba, 'Sikumanyani tse. Niukirani hipha mwi atu ayi!'
42013028	Ndipho mndarira na kusaga meno mana mndaona akare ehu Brahimu, Isaka na Jakobo na manabii osi hiko mlunguni, lakini mwi enye mndatsuphiwa kondze.
42013029	Atu kula mlairo wa dzuwa, na mtswerero wa dzuwa, kula mwakani hata vurini andakpwedza karamuni phamwenga na atu osi a Mlungu.
42013030	Hakika, kuna atu ambao ni a mwisho ambao andakala a mwandzo, na ambao ni a mwandzo vi sambi andakala a mwisho."
42013031	Siku hiyo hiyo Mafarisayo anjina akpwedzamuamba Jesu, "Uka hipha, uphiye phahali phanjina, mana Mfalume Herode anataka akuolage."
42013032	Jesu achiaambira, "Kamuambireni hiye mwerevu, 'Natuluza pepho na kuphoza akongo rero na muhondo, na wairya n'ndamala kazi yangu.'
42013033	Lakini, n'lazima nienderere na charo changu kuphiya Jerusalemu rero, muhondo na wairya, mana si sawa nabii kuolagbwa phahali phanjina siphokala Jerusalemu!
42013034	Ee, mwi atu a Jerusalemu! Mkuolaga manabii na kuapiga mawe ariohumwa kpwenu. Mara ngaphi náaza kukuikani phamwenga dza kolo ra kuku rifwinikavyo anae mwakpwe maphani, lakini mwi mwakahala!
42013035	Haya sikizani, mkarichirwa mudzi wenu enye, Mlungu kandakurindani tsona. Nami nakuhakikishirani, tamndaniona tsona hadi wakati ndiphokpwedzaamba, 'Wajaliwa iye edzaye kpwa dzina ra Mwenyezi Mlungu.' "
42014001	Siku mwenga ya Kuoya, Jesu kala anarya nyumbani kpwa mkpwulu mmwenga Mfarisayo, na atu amlolato chila ahendaro.
42014002	Pho mbereze kala phana mkpwongo wa kufutuka mwiri.
42014003	Phahi Jesu wauza Mafarisayo na alimu a Shariya, "Dze, chishariya ni sawa kuphoza mkpwongo Siku ya Kuoya hebu si sawa?"
42014004	Lakini aho achinyamala. Phahi, Jesu wamguta yuya mkpwongo, achimphoza na achimricha aphiye vyakpwe.
42014005	Alafu achiamba, "Ni ani ambaye mwanawe ama ng'ombeye ichigbwa chisimani Siku ya Kuoya kandaituluza mara mwenga?"
42014006	Lakini taayakala na ra kugomba.
42014007	Phahi phara karamuni ajeni anjina adzitsamburira nafwasi za ishima ko mbere mbere. Jesu ariphoona vira ahendavyo, achiakanya achiaambira,
42014008	"Mutu achikualika harusini, usisagale nafwasi ya mbere, sedze kala kuna mutu wanjina marufu zaidi ya uwe yealikpwa,
42014009	na mwenyezi wenu yekualikani akakuamba, 'Tafadhali mphise hiyu bwana hiyo nafwasiyo.' Hipho undaona waibu mbere za atu kuphiya nafwasi ya nyuma.
42014010	Lakini uchialikpwa, sagala nafwasi ya nyuma, ili yuya mwenyezio achedzakuona, akuambe, 'Msena wangu, ndzoo usagale hiku mbere zaidi.' Hino indakuikira ishimayo mbere za ajeni anjina osi.
42014011	Mana mutu yeyesi ndiyedzihenda muhimu, andatserezwa, na ndiyedzitsereza, andahendwa muhimu."
42014012	Alafu Jesu wagomba na yuya chiyemualika karamu, achimuamba, "Uchihenda karamu, usialike asenao, enenu, mbarizo wala majiranigo matajiri. Mana uchihenda hivyo, nao anaweza kukualika, nao akakala akariphiza.
42014013	Lakini uchihenda karamu, alika agayi, viswere, atu a virema na vipofu,
42014014	nawe undajaliwa, hata dzagbwe taana cha kukuripha. Mlungu andakuripha wakati atu a haki achifufuka."
42014015	Phahi, mutu mmwenga ambaye kala anarya na Jesu phosikira hivyo, wamuamba, "Baha aho ndiorya karamu wakati Mlungu achiandza kutawala dunia wazi-wazi."
42014016	Jesu achimuamba, "Mutu mmwenga wahenda karamu kulu, achialika atu anji.
42014017	Karamu iriphokala tayari, wamhuma mtumishiwe akaambire hara arioalikpwa, 'Ndzoni, mana sambi chila chitu chi tayari.'
42014018	Lakini chila mmwenga walavya sababuye ya kusaphiya karamuni. Wa mwandzo waamba, 'Nágula munda, na n'lazima nkaulole. Tafadhali nisamehe.'
42014019	Wanjina naye achiamba, 'Nágula ng'ombe kumi za kurima, na vivi naphiya nkazijeze. Tafadhali nisamehe.'
42014020	Na wanjina naye achiamba, 'Mino nálóla dzuzi dzuzi, kpwa hivyo sindaweza kpwedza.'
42014021	Phahi, yuya mtumishi wauya kaya kpwa tajiriwe achendasema. Tajiriwe watsukirwa, ndipho achimuamba hiye mtumishiwe, 'Upesi phiya ukazunguluke mudzi mzima, barabarani na mitaani ukaarehe agayi, viswere, atu a virema na vipofu.'
42014022	Badaye yuya mtumishi wakpwedzamuamba tajiriwe, 'Bwana, higo uchigonilagiza nikagahenda, lakini bado kuchere na nafwasi.'
42014023	Yuya tajiri achimuamba, 'Sambi phiya chila barabara na chila njira, ukaashurutishe atu edze, ili nyumba yangu iodzale.
42014024	Mana kpwa kugomba kpweli, hinyo arioalikpwa taphana yeyesi ndiyetata karamu yangu.' "
42014025	Wakati mmwenga, umati wa atu kala unamlunga-lunga Jesu, achiagalukira na achiamba,
42014026	"Mutu yeyesi achitaka kukala mfuasi wangu, n'lazima animendze kuriko ise na nine, nduguze, mchewe na anae, na hata maishage mwenye.
42014027	Mana asiyekala tayari kugaya na kunilunga, kaweza kukala mfuasi wangu.
42014028	Lakini kabla ya kukala mfuasi wangu, n'lazima mwandzo umanye ichikala undaweza kuvumirira mpaka mwisho. Kpwa mfwano, uchitaka kudzenga nyumba, kpwandza n'lazima uhende isabu ya pesa urizo nazo ichikala zindatosha.
42014029	Mana uchidzenga msingi macheye alafu uchishindwa ni kuimarigiza, atu andakutseka,
42014030	andaamba, 'Lolani, mutu hiyu waandza kudzenga nyumba, vino inamshinda kumarigiza!'
42014031	Ama, mfalume yeyesi achitaka kuphiya vihani, kupigana na mfalume wanjina, kpwandza n'lazima apime ichikala asikarie elufu kumi andaweza kupiga asikari elufu ishirini.
42014032	Na achiona kaweza kupigana nao, analavya mhumwa wakati hara asikari anjina achere kure ili atake mapatano.
42014033	Phahi, mutu yeyesi achitaka kukala mfuasi wangu, n'lazima akale tayari kuricha chila chitu aricho nacho."
42014034	Tsona Jesu achiamba, "Munyu ni mzuri, lakini uchibanangika taufwaha na tauweza kuhendwa ukafwaha tsona.
42014035	Taufwaha kuhendwa rorosi kabisa, kpwa hivyo ni wa kutsuphiwa. Phahi, atu ambao taandavumirira kukala afuasi angu ni dza munyu uriobanangika. Ariye na masikiro, naasikire."
42015001	Siku mwenga, makarani manji ga kodi na atu anjina ariokala achiharirwa kala ni achina-dambi akpwedza kpwa Jesu ili amsikize.
42015002	Phahi, Mafarisayo na alimu a Shariya aandza kunung'unika achiamba, "Mloleni hiyu! Anakaribisha achina-dambi na kurya nao!"
42015003	Ndipho Jesu ariphoatsuphira ndarira hino:
42015004	"Mendzerepho mutu ana mang'ondzi gana, mwenga richiangamika, andahendadze? Andaricha gara tisaini na tisiya ko marisani na akaendze rira richiroangamika hadi arione.
42015005	Achiriphaha andaribandika fuzini kuphiya naro kaya na kuhererwa.
42015006	Na achifika kaya, andaiha asenae na majirani aambire, 'Ayangu, nahufurahini mana ng'ondzi rangu che rikaangamika na vino nkariphaha.'
42015007	Phahi, nakuambirani kpweli, vivyo hivyo kundakala na kuhererwa zaidi mlunguni mchina-dambi mmwenga achitubu dambize, kuriko atu tisaini na tisiya ambao anadziona ana haki na wala taana haja ya kutubu."
42015008	Alafu Jesu waatsuphira ndarira yanjina, achiamba, "Mendzerepho mchetu ana shilingize kumi, mwenga ichiangamika, andahendadze? Andaasa taa, aphyere nyumbani mosi kuno anaendza pore pore mpaka aione.
42015009	Na achiiona, andaiha asenae na majirani aambire, 'Ayangu nahufurahini, mana shilingi yangu che nkayaangamiza, na vino nkaiphaha.'
42015010	Phahi, nakuambirani, malaika a Mlungu nkufurahi kpwa sababu ya mchina-dambi mmwenga achiyetubu dambize."
42015011	Alafu Jesu waatsuphira ndarira yanjina, achiamba, "Kpwahenda mutu na anae airi.
42015012	Yuya mdide wamuamba ise, 'Baba, niganyira urisi wangu sambi kabla kudzangbwefwa.' Phahi, ise yao waaganyira osi airi, chila mmwenga fungure.
42015013	Bada ya siku chache, yuya mdide waguza fungure na achiuka, kuphiya tsi ya kure, ambako wakpwendahumira pesaze ovyo ovyo.
42015014	Ariphokala akamala chila chitu, kpwahenda ndzala kali tsi hiyo, naye achiandza kugaya.
42015015	Phahi, wakpwendauza kazi kpwa mwenyezi mmwenga wa tsi hiyo, ambaye wamphirika kpwakpwe mndani akarise nguluwe.
42015016	Waaza kurya chakurya chokala anarisa nguluwe, lakini takuna mutu yeyesi yemupha chitu.
42015017	Badaye achili zamuedzera, achiamba, 'Kaya, baba ana ahendadzi-kazi anji ambao anarya na kusaza, mino kuno nahirika!
42015018	N'ndaphiya kpwa baba nkamuambe, "Baba, námkosera Mlungu na nchikukosera uwe piya.
42015019	Sifwaha kuihwa mwanao tsona; nihenda kama mhendadzi-kazi." '
42015020	Phahi, waandza charo cha kuuya kaya kpwa ise. Lakini ariphokala achere chikure-kure, ise wamuona na achimuonera mbazi. Achimzorera achendamkumbatira na achimdonera.
42015021	Phahi yuya mwana wamuamba ise, 'Baba, námkosera Mlungu na nchikukosera uwe piya. Sifwaha kuihwa mwanao tsona.'
42015022	Lakini ise achiaambira ahendadzi-kazie, 'Upesi reheni kandzu ndzuri kabisa mumvwike. Piya mvwikeni pete na virahu.
42015023	Chisha mrehe mwana-ng'ombe wa kunona mumtsindze, ili huhendeni karamu na kusherekea.
42015024	Kpwa mana ka naona mwanangu wafwa, kumbavi ni mzima, kala akaangamika na vino akaphahikana.' Ndipho achiandza kusherekea.
42015025	Wakati hinyo, mwana mvyere wa yuya mzehe kala a mndani. Ariphofika phephi na kaya kula mndani, wasikira ngoma na njerejere.
42015026	Hipho, wamuiha mhendadzi-kazi mmwenga achimuuza, 'Phano kaya rero phanani?'
42015027	Mhendadzi-kazi achimuamba, 'Mwenenu akedza, na sowe akamtsindzira mwana-ng'ombe wa kunona, kpwa sababu mwanawe akauya kaya mzima na salama.'
42015028	Lakini hiye mwanawe mvyere wareya na achirema kuinjira nyumbani. Phahi, ise waphiya achendamchenga-chenga.
42015029	Lakini naye achimuamba ise, 'Lola baba, miaka yosi yokuhumikira kama mtumwa, tsona wakati wosi náhenda ulondavyo. Ela kudzangbwenipha hata mwana-mbuzi nami nkarya na asena angu.
42015030	Ela yuno mwanao yehumira maliyo ovyo ovyo na malaya, achiphokpwedza, ukamtsindzira mwana-ng'ombe wa kunona!'
42015031	Naye ise achimuamba, 'Mwanangu, uwe hu osi siku zosi, na vitu vyosi nrivyo navyo ni vyako.
42015032	Lakini n'lazima huhendeni karamu na kusherekea kpwa sababu ya mwenenu, mana kala naona wafwa, kumbavi achere mzima, kala akaangamika na vino akaphahikana.' "
42016001	Jesu waatsuphira anafundzie ndarira, achiamba, "Kpwahenda tajiri mmwenga ambaye karaniwe muimirizi ka analaumiwa kpwa kuhumira mali za tajiriwe vibaya.
42016002	Phahi, hiye tajiri wamuiha karaniwe achimuuza, 'Ni maneno gani gano nisikirago? Nataka ulavye isabu kamili ya mali na fwaida, mana kuweza kuenderera kukala karani wangu.'
42016003	Yuya karani achidziuza, 'Nihendedze mino? Tajiri wangu anataka kunifuta kazi. Nami siweza kurima, na kuvoya-voya naona haya!
42016004	Sambi, namanya ndivyohenda ili siku nchifutwa kazi, atu anikaribishe kpwao madzumbani.'
42016005	Hipho, waiha adeni a tajiriwe osi, mmwenga mmwenga. Achimuuza yuya wa kpwandza, 'Unaiswani ni tajiri wangu?'
42016006	Yuya mdeni achiamba, 'Naiswa madebe gana mwenga ga mafuha.' Naye karani achimuamba, 'Hala hino karatasiyo ya deni, sagala upesi na uandike madebe hamsini.'
42016007	Alafu achimuuza mdeni wanjina, 'Nawe unaiswani ni tajiri wangu?' Yuya mdeni achimuamba, 'Naiswa magunia gana mwenga ga nganu.' Yuya karani achimuamba, 'Hala hino karatasiyo ya deni, na uandike magunia themanini.'
42016008	Phahi, yuya tajiri wamtogola hiye karani mkora kpwa vira achivyohumira achili. Sambi, hivyo ndivyo atu asiomjali Mlungu arivyo, ni erevu zaidi kushugulikiya mambo gao kuriko atu amkuluphirao Mlungu ashugulikiyavyo mambo ga Mlungu.
42016009	Nami nakuambirani, humirani pesa chiwerevu, yani dziphahireni asena kpwa kuhumira pesa, ili siku mchifwa, Mlungu akuphokereni mlunguni, kuriko na makao ga milele.
42016010	Yeyesi ambaye ni muaminifu wa mambo madide, piya andakala muaminifu wa mambo makulu; na mutu ambaye si muaminifu wa mambo madide, piya kandakala muaminifu wa mambo makulu.
42016011	Sambi, ichikala tamyaaminika na mali ya duniani, ni ani ndiyekuaminini na mali ya kpweli yola Mlunguni?
42016012	Na kama tamyaaminika na mali ya mutu wanjina, ni ani ndiyekuphani mali ikale yenu?
42016013	Takuna mtumishi awezaye kuhumikira matajiri mairi. Mana achihenda vivyo, andamendza mmwenga na amzire yuya wanjina. Mmwenga andamhendera kazi vinono na amzarau yuya wa phiri. Tamuweza kuhumikira Mlungu na kuno mnahumikira mali."
42016014	Mafarisayo ariphosikira hivyo, amzemerera Jesu, kpwa sababu ni atu a kumendza pesa.
42016015	Phahi waambira, "Mwimwi mnadzionyesa kpwa atu kala mu atu azuri, lakini Mlungu anamanya wazi mambo mai garigo mwenu mioyoni. Kpwa mana mambo gamhendago mutu aonekane mzuri kpwa atu anjina, kpwa Mlungu ni mabaya.
42016016	Shariya za Musa na Maandiko ga manabii gahumika mpaka wakati wa Johana M'batizadzi. Hangu siku hizo habari ndzuri kuhusu utawala wa Mlungu unatangazirwa atu, na anji anahenda bidii ili akubaliwe kukala atu a Mlungu.
42016017	Ni rahisi zaidi mlunguni na duniani kusira kuriko arufu mwenga au seemu ndide ya Shariya za Musa kuuswa.
42016018	Mutu arichaye mchewe akalóla mchetu wanjina, anazinga, na mutu alólaye mchetu yerichwa ni mlumewe naye piya anazinga."
42016019	Alafu Jesu waamba, "Kpwakala na mutu mmwenga tajiri, ambaye kala achivwala nguwo ndzuri za gali sana, na kuishi maisha manono chila siku.
42016020	-
42016021	Na phakpwe ryangoni kala phachilazwa mgayi mmwenga yeihwa Lazaro kpwedzavoya. Mutu hiye kala nkuhenda ndzala hata akaaza kurya pukupuku za chakurya cha yuya tajiri. Tsona kala ana vironda mwiri mzima, na madiya kala nkpwedzamlamba-lamba vira virondavye.
42016022	Lazaro sikuze za kufwa ziriphofika, wafwa. Malaika achimhala achendamuika phamwenga na Brahimu hiko mlunguni. Yuya tajiri naye, sikuze phofika, piya naye wafwa, achizikpwa.
42016023	Yuya tajiri phokala mohoni hiko kuzimu, wagaya sana. Ariphotsupha matso, wamuona Brahimu kpwa kure na Lazaro pho kanda-kanda.
42016024	Phahi, wamuiha Brahimu, 'Baba Brahimu, nionera mbazi umhume Lazaro adyoge madzi na tsani ya chalache edze anireze lilimi, mana nagaya sana na huno moho!'
42016025	Lakini Brahimu achimuamba, 'Mwanangu, umanye wakati kala unaishi hiko duniani waphaha mambogo mazuri mazuri, kuno Lazaro anagaya. Lakini sambi iye anafurahishwa hipha, na uwe unagaya.
42016026	Zaidi ya hivyo, kahi-kahi ya uwe na sisi phana dibwa kulu ra ndani, ili kuzuwiya atu atakaotsapa kula hiku kpwedza hiko, wala kusivuke mutu yeyesi kula hiko kpwedza kpwehu.'
42016027	Alafu yuya tajiri achiamba, 'Phahi, nakuvoya baba Brahimu umhume Lazaro kpwehu kaya,
42016028	aphiye akaaonye enehu atsano, ili nao asedze akainjira hipha mashakani.'
42016029	Lakini Brahimu achimuamba, 'Enenu ana Shariya za Musa na Maandiko ga manabii, naalunge higo.'
42016030	Yuya tajiri achiamba, 'Hata baba Brahimu, hiyo taitosha, lakini kuchiphiya mutu kula kuzimu, enehu andatubu dambi zao.'
42016031	Lakini achiambwa, 'Ichikala enenu taandagbwira Shariya za Musa na maneno ga manabii, phahi, hata mutu achifufuka kula kuzimu taandamgbwira manenoge.' "
42017001	Jesu waambira anafundzie, "Mambo gamtiyago mutu dambini ga kuko, lakini shakare hiye mutu ndiyegareha!
42017002	Mutu hiye baha afungbwe lala singoni na akatsuphiwe baharini, kuriko kumhenda mmwenga wa hinya anyonje ainjire dambini.
42017003	Phahi dzimanyirireni! Myao achikukosera, mkanye, na achitubu achikuvoya msamaha, msamehe.
42017004	Hata achikukosera mara sabaa siku mwenga, na achedza mara sabaa achikuamba, 'Nkatubu mwenehu, nisamehe,' phahi n'lazima umsamehe."
42017005	Hara mitume achimuamba Jesu, "Hutiye imani zaidi."
42017006	Naye achiaambira, "Kala mna imani, hata dzagbwe ni ndide dza tembe ya mgandi, mngeweza kuuambira muhi huno, 'Ng'oka ukamere baharini,' nao hinyo muhi ungehenda uchivyoulagiza."
42017007	Chisha achiamba, "Mendzerepho una mtumishio acharima ama acharisa mang'ondzi. Achedza kula mndani ama marisani, unaweza kumuamba, 'Karibu wedze hurye?'
42017008	Hata chidide! Lakini ungemuamba, 'Nitengezera chakurya, uniandazire nirye na ninwe, nchimala ndipho nawe undarya.'
42017009	Wala kundamshukuru hiye mtumishio kpwa sababu akakuhendera vira uchivyomlagiza.
42017010	Phahi, hata mwimwi piya, mchikala mkahenda chila chitu sawa-sawa kama mchivyolagizwa, ambani, 'Sisi hu atumwa tu na hukahenda vyo hulondwavyo kuhenda.' "
42017011	Wakati Jesu kala anaphiya Jerusalemu, watsapira mphaka wa Samariya na Galilaya.
42017012	Wainjira mtaa fulani, ambako wakutana na akongo kumi a mahana. Hara akongo aima chikure-kure,
42017013	na achikota likululu achiamba, "Bwana Jesu, huonere mbazi!"
42017014	Jesu ariphoaona, waambira, "Phiyani kpwa alavyadzi-sadaka akakuloleni ichikala mkaphola." Na wakati kala anaphiya, gara mahana gaphola.
42017015	Ndipho mmwenga wao ariphoona akaphola, wauya kpwa Jesu, kuno anamtogola Mlungu na likululu.
42017016	Achedzadzibwaga maguluni pha Jesu na achimshukuru. Naye kabilaye kala ni Msamariya.
42017017	Jesu achiuza, "Akongo osi kumi akaphozwa. Dze, hara tisiya a kuphi?
42017018	Mbona cheuya kpwedzamtogola Mlungu ni yu mjeni bahi?"
42017019	Alafu Jesu achimuamba, "Unuka uphiye vyako; kuluphiroro rikakuphoza."
42017020	Siku mwenga, Mafarisayo anjina amuuza Jesu utawala wa Mlungu ndiphokpwedza. Jibure waamba, "Utawala wa Mlungu tawedza na dalili za kuonekana na matso.
42017021	Wala atu taandaamba, 'Huno hipha,' ama 'Hura kura,' mana utawala wenye wakpwedza kare, na u kahi-kahi yenu."
42017022	Chisha achiaambira anafundzie, "Kundakpwedza wakati ambapho mndaaza siku mwengayapho ya mimi Mutu Yela Mlunguni, lakini tamndaiona.
42017023	Atu anjina andakuambirani, 'Yuya kura,' ama 'Hiyu hipha,' lakini msialunge gao, wala msiphiye mchalola.
42017024	Kpwa mana mimi, Mutu Yela Mlunguni, kpwedza kpwangu kundaonekana wazi-wazi chila phahali, dza viratu limeme rimekavyo mlungu mzima.
42017025	Lakini, kpwandza n'lazima niteswe sana na niremewe ni atu a chivyazi hichi.
42017026	Vivyo vyokala wakati wa Nuhu, ndivyo ndivyokala wakati mimi Mutu Yela Mlunguni ndiphouya.
42017027	Wakati wa Nuhu atu kala achirya na kunwa, kala achilóla na kulólwa, hadi siku Nuhu ariphoinjira safina, alafu mafuriko gachedza, na gachiolaga atu osi.
42017028	Hata siku za Lutu yakala vivyo piya, atu arya na kunwa, kuhenda bishara, kurima na kudzenga.
42017029	Lakini siku Lutu ariphouka Sodoma, vidziwe viakavyo moho kula mlunguni vyamwagika dza mvula na vichiaolaga osi.
42017030	Phahi, hivyo ndivyo ndivyokala siku mimi Mutu Yela Mlunguni ndiphouya himu duniani.
42017031	Siku hiyo, mutu ndiyekala kondze ya nyumba naasiuye mwakpwe nyumbani kuhala malize. Naye ariye mndani naasiuye kpwedzalola malize.
42017032	Mnatambukira gomphaha mkpwaza Lutu!
42017033	Mutu yeyesi ndiyedzishugulisha na maishage himu duniani bahi, andaangamiza maishage ga milele, ela aangamizaye maishage ga himu duniani andarinda maishage ga milele.
42017034	Nakuambirani, usiku uho ndiokpwedzera mimi, atu airi andakala arere chitanda chimwenga; mmwenga andahalwa na wanjina andarichwa.
42017035	Achetu airi andakala anasaga phamwenga; mmwenga andahalwa na wanjina andarichwa."
42017037	Ndipho anafundzie achimuuza, "Bwana, mambo higa gandakala kuphi?" Naye achiaambira, "Pho pharipho na lufu, ndipho ndiphogbwa nderi."
42018001	Alafu Jesu waatsuphira anafundzie ndarira kuafundza kala n'lazima atu avoye Mlungu chila wakati na asikate tamaa.
42018002	Waamba, "Kpwahenda jaji mmwenga mudzi fulani, ambaye ka kamuogopha Mlungu wala kujali mutu.
42018003	Na piya kala kuna gungu mmwenga mudzi uho, ambaye mara kpwa mara kala achimlunga yuya jaji achamuamba, 'Nakuvoya unisaidiye niphahe haki yangu kula kpwa mviha wangu.'
42018004	Kpwa muda mure hiye jaji warema. Lakini badaye waamba, 'Hata dzagbwe simuogopha Mlungu wala sijali mutu,
42018005	lakini kpwa kukala hiyu mchetu ananiyuga, n'ndamupha hakiye, ama andaniremweza achienderera kpwedza chila wakati.' "
42018006	Alafu Jesu achiamba, "Mkamsikira ye jaji wa zuluma vyoamba?
42018007	Phahi, Mlungu andaahendera haki atu oatsambula akale atue, amririrao na kum'voya usiku na mutsi. Na wala kandakaa kuaterya.
42018008	Nakuhakikishirani, andaahendera haki, tsona upesi. Lakini dze, mino Mutu Yela Mlunguni, siku nchiuya duniani, n'ndakuta atu anikuluphirao?"
42018009	Jesu waatsuphira ndarira hara atu adzionao bora na kuzarau ayawao, waamba:
42018010	"Kpwahenda atu airi, achiphiya ndani ya sinagogi kpwendavoya Mlungu. Mmwenga kala ni Mfarisayo na wanjina kala ni karani wa kodi.
42018011	Yuya Mfarisayo waima na achivoya chimoyo-moyo, achiamba, 'Nakushukuru Mlungu, kpwakukala mino si dza atu anjina: aivi, atu ayi na azinifu, wala si dza hiyu karani wa kodi.
42018012	Mino nafunga mara mbiri kpwa wiki na nalavya sadaka fungu ra kumi ra pato rangu.'
42018013	Lakini yuya karani wa kodi waima kanda. Kayaweza hata kuunula usowe kulola mlunguni, ela wadzipiga-piga chifuwa kpwa utsungu na achiamba, 'Mlungu nakuvoya unionere mbazi, mimi mchina-dambi.' "
42018014	Alafu Jesu achiaambira, "Nakuambirani kpweli, hiye karani wa kodi wasamehewa dambize na achikubaliwa ni Mlungu. Lakini kpwa yuya Mfarisayo taiyakala hivyo. Kpwa mana chila adzikpwezaye andatserezwa, na adzitserezaye andakpwezwa."
42018015	Atu anjina amrehera Jesu hata ana ao atsanga ili aagute na kuaajaliya. Lakini anafundzie ariphoona hivyo, achiademurira hara atu.
42018016	Ela Jesu waaiha na achiaambira, "Aricheni hinyo anache adide edze kpwangu wala msiazuwie, mana atu ambao n'ndahewa ni Mlungu kuatawala ni dza hinya anache.
42018017	Nakuambirani kpweli, mutu asiyenikuluphira dza mwanache akuluphiravyo ise, kandakala mmwenga katika ufalume wangu."
42018018	Siku mwenga mtawala mmwenga wamuuza Jesu, waamba, "Mwalimu mnono, nihendedze mino ili Mlungu aniphe uzima wa milele?"
42018019	Jesu achimuamba, "Kpwa utu wani unaniiha mnono? Takuna ariye mnono isiphokala Mlungu macheye.
42018020	Samba unamanya malagizo ga Mlungu: 'Usizini, usiolage mutu, usiiye, usizige myao na dzambo ra handzo, tsona muogophe sowe na mayoo.' "
42018021	Yuya mutu achiamba, "Ehe, higa gosi nágalunga hangu wanache wangu."
42018022	Jesu ariphosikira hivyo, wamuamba, "Bado kuna chitu chimwenga ambacho unatakiwa uchihende. Kaguze malizo zosi na pesaze ukaaphe achiya, nawe undakala na akiba hiko mlunguni. Chisha ndzo unilunge."
42018023	Lakini yuya mutu ariphosikira higo, wasononeka sana, mana kala ana mali nyinji.
42018024	Jesu ariphoona yuya mutu anasononeka, waamba, "Ni vigumu sana tajiri kukala mmwenga katika ufalume ambao Mlungu wanipha.
42018025	Ni rahisi zaidi ngamia kutsapira na tundu ya sindano kuriko tajiri kukala mmwenga katika ufalume wangu."
42018026	Atu ariphosikira hivyo, amuuza, "Pho sambi ni ano ani ambao anaweza kuokolwa?"
42018027	Achiaambira, "Risirowezekana kpwa mwanadamu, kpwa Mlungu rinawezekana."
42018028	Ndipho Petero wamuamba, "Dze, sino? Hwaricha vitu vyehu vyosi ili hukale anafundzio!"
42018029	Jesu achiaambira, "Hakika nakuambirani, yeyesi ndiyeona kazi ya Mlungu ni muhimu zaidi kuriko nyumbaye, mchewe ama nduguze, avyazie ama anae,
42018030	andaphaha vinji zaidi wakati wa maishage, na wakati wedzao andaphaha uzima wa milele."
42018031	Jesu wahala hara anafundzi kumi na airi achiphiya nao njama, achendaambira, "Sikizani, vivi hunaphiyani Jerusalemu, ambako gosi goandikpwa ni manabii kuhusu mimi, Mutu Yela Mlunguni, gayatimia.
42018032	N'ndalaviwa kpwa atu ambao sio Ayahudi, andanizemerera, andanilaphiza na kunitsitsira mahe,
42018033	andanichapa viboko na mwisho andaniolaga, lakini siku ya hahu n'ndafufuka."
42018034	Lakini anafundzie taayaelewa chochosi kuhusu mambo higo. Taayaelewa manage wala taayamanya Jesu anagomba kuhusuni.
42018035	Jesu na anafundzie ariphokala a phephi na Jeriko, kala phana chipofu asegere kanda-kanda ya barabara, anavoya-voya pesa.
42018036	Hiye chipofu ariphosikira umati wa atu unatsapa, wauza, "Kunani?"
42018037	Achiambwa, "Jesu wa Nazareti anatsapa."
42018038	Phahi, hiye chipofu wakota likululu, achiamba, "Jesu, Mwana wa Daudi, nionera mbazi!"
42018039	Atu ambao kala a mbere ya msafara wa Jesu amdemurira anyamale, lakini ye achizidi kukota likululu achiamba, "Jesu, Mwana wa Daudi, nionera mbazi!"
42018040	Phahi Jesu waima, achilagiza hiye mutu arehwe. Ariphofika phephi, achimuuza,
42018041	"Unalonda nikuhendereni?" Achiamba, "Bwana, nakuvoya nione."
42018042	Achiambwa, "Vi sambi ona! Kpwa sababu ya kunikuluphira ukaphola."
42018043	Saa iyo-iyo yuya chipofu achikala anaona, achimlunga-lunga Jesu na kumtogola Mlungu. Atu osi ariphoona hivyo, nao piya amtogola Mlungu.
42019001	Jesu wainjira mudzi wa Jeriko ambapho kala anatsapa kuphiya Jerusalemu.
42019002	Hiko Jeriko kala kuna mutu mmwenga yeihwa Zakayo, mkpwulu wa makarani ga kodi tsona kala ni tajiri.
42019003	Zakayo ka analonda kumuona Jesu, lakini kayaweza, mana kala phana umati wa atu, naye mwenye kala ni mfupi.
42019004	Phahi, watanguliya mbere ya hura umati wa atu, achendapanda dzulu ya muhi ili amuone Jesu, mana kala andatsapa na njira hiyo.
42019005	Jesu ariphofika phara, walola dzulu na achimuamba, "Zakayo tserera upesi, mana rero n'lazima nikale mjenio."
42019006	Zakayo watserera upesi na achimkaribisha na raha.
42019007	Atu osi ariokala hipho aandza kunung'unika, kuno anaamba, "Jesu anahenda ujeni kaya kpwa mchina-dambi!"
42019008	Lakini Zakayo waunuka achimuamba Jesu, "Sikiza Bwana, nusu ya mali yangu n'ndaipha achiya, na ichikala námzulumu mutu yeyesi kpwa kumtoza kodi zaidi, n'ndamuuyizira mara nne zaidi."
42019009	Phahi Jesu achiamba, "Rero yuyu akaokolwa phamwenga na atue, mana hata iye piya ni chivyazi cha Brahimu.
42019010	Kpwa mana mimi, Mutu Yela Mlunguni, nákpwedza kuendza na kuokola atu arioangamika."
42019011	Wakati atu kala anasikiza mambo higo, Jesu watsupha ndarira. Mana kala a phephi na kufika Jerusalemu, nao atu kala anaona utawala wa Mlungu undaandza wakati hinyo hinyo.
42019012	Phahi Jesu waambira, "Kpwahenda mutu mmwenga wa mbari ya chifalume, achiphiya tsi ya kure ili akahewe madaraka ga chifalume, alafu auye.
42019013	Ela kabla kadzangbweuka, waiha atumishie kumi, na achiapha osi pesa chiasi sawa, achiaambira, 'Zihendereni bishara mpaka ndiphouya.'
42019014	Nao anatsi a tsi hiyo kala akamzira, phahi ariphouka hiye mutu, hiku nyuma hara anatsi alavya ahumwa akaambe, 'Tahumtaki mutu hiyu akale mfalume wehu.'
42019015	Lakini, yuya mutu wakpwendahendwa mfalume vivyo, na achiuya. Alafu walagiza hara atumishie arioapha pesa aihwe, ili amanye chila mmwenga arichophaha.
42019016	Mtumishi wa kpwandza wakpwedza mbereze, achimuamba, 'Bwana, náphaha fwaida mara kumi ya zira pesa zonipha.'
42019017	Yuya mfalume achimuamba, 'Wahendato! U mtumishi mnono! Kpwa sababu wakala muaminifu wa mambo madide, n'ndakuhenda mkpwulu wa midzi kumi.'
42019018	Wa phiri naye achedza, achiamba, 'Bwana, pesazo zaphaha fwaida mara tsano zaidi.'
42019019	Yuya mfalume achimuamba, 'N'ndakuhenda mkpwulu wa midzi mitsano.'
42019020	Alafu achedza mtumishi wanjina, achiamba, 'Bwana, pesazo hizi, názifwitsa vinono chitambarani.
42019021	Nákuogopha, kpwa sababu uwe u mutu mufu, mana unahala ambacho si chako, na unavuna ambacho kuyaphanda.'
42019022	Yuya mfalume achimuamba, 'N'ndakuhukumu kpwa kauliyo mwenye, u mtumishi mbaya! Nawe unamanya mino ni mutu mgumu, nihalaye ambacho si changu na kuvuna ambacho siphandire,
42019023	phahi, kpwa utu wani kuyaika pesa zangu bengi ili nikaziphaha na fwaida siku ndiphouya?'
42019024	Ndipho achiaambira hara ariokala aimire pho phephi, 'Mfuteni hizo pesa na mumuphe hiye yephaha fwaida mara kumi.'
42019025	Lakini hara atu achimuamba, 'Bwana, iye anazo kare pesa dza zizo mara kumi!'
42019026	Naye achiaambira, 'Nakuhakikishirani kukala, chila ariye na chitu na kuchihumira andaenjerezwa. Ela asiyehumira chitu chidide aricho nacho, hata chicho chindahalwa.
42019027	Sambi, hara maadui angu ambao kala taanitaki nikale mfalume wao, areheni phano na muaolage pha mbere zangu.' "
42019028	Jesu ariphomala kugomba higo, watsapa mbere ya afuasie kuphiya Jerusalemu.
42019029	Ariphokala a phephi na kufika midzi ya Bethifage na Bethania, hiko Mwango wa Mizeituni, watanguliza anafundzie airi, na achialagiza hivi:
42019030	"Phiyani hinyo mudzi wa hipho mbere, na mchiinjira tu, mndamkuta mwana-punda akafungbwa, naye kadzangbwepandwa ni mutu. Mvuguleni mnirehere.
42019031	Mutu achikuuzani, 'Mnayeni ye mwana-punda, mbona mnamvugula?' Muambeni, 'Bwana ana haja naye.' "
42019032	Phahi, hara ahumwa aphiya na achendaona viratu achivyoambwa.
42019033	Ariphokala anamvugula yuya mwana-punda, enye aauza, "Mbona mnamvugula ye mwana-punda?"
42019034	Achiaambira, "Bwana ana haja naye."
42019035	Chisha amreha yuya mwana-punda kpwa Jesu, achihandika nguwo zao dzulu ya hiye punda, alafu achimsaidiya kupanda.
42019036	Jesu ariphokala anaphiya, atu ahandika nguwo zao barabarani.
42019037	Ariphofika phephi na Jerusalemu, phahali ambapho barabara inatserera Mwango wa Mizeituni, umati wosi wa afuasie waandza kupiga njerejere kpwa raha na kumtogola Mlungu kpwa mambo gosi makulu makulu gohenda Jesu. Achiamba,
42019038	"Wajaliwa hiye mfalume edzaye kpwa dzina ra Mwenyezi Mlungu!" "Naatogolwe Mlungu ariye dzulu na mlunguni nakukale salama!"
42019039	Lakini Mafarisayo anjina ariokala mo kundini amuamba Jesu, "Mwalimu, anyamaze hano afuasio."
42019040	Ela achiaambira, "Nakuhakikishirani, hano atu achinyamala, higo mawe gandapiga hoyo."
42019041	Jesu ariphofika phephi na Jerusalemu na kuona hinyo mudzi, wauririra
42019042	achiamba, "Naaza kala rero mnamanya mambo garehago amani! Lakini tamgamanya.
42019043	Kundakpwedza wakati ambapho jeshi ra maadui genu rindauzungulusira lichigo mudzi wenu, asikarie akuzungulukeni na akupigeni kula chila uphande.
42019044	Andakuolagani na kubomola mudzi wenu kabisa. Taandaricha hata dziwe mwenga dzulu ya dziwe ranjina, kpwa kukala tamyamanya wakati wa Mlungu kpwedzakukuokolani!"
42019045	Alafu Jesu wainjira Nyumba ya Kuvoya Mlungu na achiandza kuzoresa achuuzi.
42019046	Waamba, "Maneno ga Mlungu gaandikpwa, 'Nyumba yangu indakala nyumba ya mavoyo.' Lakini mwino mnaihenda mwamdzifwitso wa aivi!"
42019047	Chila siku Jesu kala achifundza ndani ya Nyumba ya Kuvoya Mlungu. Akulu a alavyadzi-sadaka, alimu a Shariya, na vilongozi aendza njira ya kumuolaga,
42019048	ela taayaweza, mana atu osi ammendza sana dza mwalimu wao na ataka kusikiza vinono na taatakire atsupwe ni neno hata mwenga.
42020001	Siku mwenga, Jesu kala anafundza atu na kutangaza habari ndzuri za Mlungu ndani ya Nyumba ya Kuvoya Mlungu. Hipho, akulu a alavyadzi-sadaka, alimu a Shariya, na vilongozi anjina akpwedzabisha naye.
42020002	Achimuamba, "Huambire, gano unagogahenda, unahenda kpwa uwezo wa ani? Ni ani yekupha uwezo hinyo?"
42020003	Naye achiaambira, "Nami n'ndakuuzani swali, niambirani,
42020004	dze, uwezo wa Johana wa kubatiza wala kpwa Mlungu hebu wala kpwa atu?"
42020005	Hara vilongozi aphiya njama kpwendabisha, achiamba, "Huchiamba, 'Wala mlunguni,' andahuamba, 'Sambi mbona tamyamkuluphira?'
42020006	Na huchiamba, 'Wala kpwa atu,' atu osi andahupiga mawe, mana kpwa kpweli anaamini kukala Johana kala ni nabii."
42020007	Phahi, amuamba Jesu, "Tahumanya uwezowe urikola."
42020008	Naye achiaambira, "Wala nami sindakuambirani nahenda mambo higa kpwa uwezo wa ani."
42020009	Jesu waatsuphira atu ndarira achiamba, "Kpwakala na mutu mmwenga yephanda mizabibu mwakpwe mndani, na hura munda achiukodishira akurima. Alafu achisafiri tsi yanjina kpwa muda wa kukola.
42020010	Wakati wa kuvuna zabibu uriphofika, mchina-munda wahuma mtumishiwe aphiye kpwa hara ariokodisha mundawe ili akahewe fungure ra mavuno. Lakini hara ariokodisha hura munda ampiga na achimuuyiza mikono mihuphu.
42020011	Alafu mchina-munda wahuma mtumishi wanjina, lakini naye ampiga, achimhenda mambo ga waibu na achimuusa mikono mihuphu.
42020012	Yuya mchina-munda achihuma mutu wa hahu. Hiye naye ampiga na achimlumiza, chisha achimtsupha kondze ya munda.
42020013	Phahi yuya mchina-munda waamba, 'Sambi mino nihendedze? Si chitu, n'ndamhuma mwanangu mwenye, mwanangu nimmendzaye sana, naona andamuogopha.'
42020014	Lakini hara akurima okodisha hura munda ariphomuona yuya mwanangbwa, aima njama, achiambirana, 'Hiyu ni mwanawe ndiyemrisi, phahi nahumuolageni ili huno munda ukale wehu.'
42020015	Hipho amtuluza kondze ya hura munda na achimuolaga. Dze! Ye mchina-munda achedza, andaahendadze hara akurima ariokodisha hura munda?
42020016	Andakpwedza aaolage, na hura munda aukodishe akurima anjina." Hara atu phosikira hivyo, aamba, "Hunavoya dzambo dza hiri risihendeke kabisa!"
42020017	Phahi Jesu waatong'orera matso, chisha achiamba, "Sambi mana ga Maandiko gano ni ni? 'Dziwe roremewa ni adzengi, ndipho rikakala dziwe kulu ra msingi.'
42020018	Mutu yeyesi ndiyegbwa dzulu ya hiro dziwe andavundzika-vundzika, na ndiyegbwererwa ni hiro dziwe andasagbwa-sagbwa."
42020019	Phahi hara alimu a Shariya na akulu a alavyadzi-sadaka amanya kala akagomba ndarira hiyo kuonyesa kala aho ndio akurima ayi ariokodisha hura munda. Kpwa hivyo ataka kumgbwira Jesu mara mwenga, lakini achimricha kpwa kuogopha atu.
42020020	Phahi amchunguza chila ahendaro na achihuma achunguzi a siri ambao adzihenda avi ni aaminifu. Nia yao kala ni kumgbwira na manenoge agombago ili amshitaki kpwa mkpwulu wa jimbo ra Chirumi.
42020021	Phahi hara achunguzi amuamba Jesu, "Mwalimu, hunamanya kala manenogo na mafundzogo ni ga kpweli na ga haki, wala kuonera mutu, lakini unafundza kpweli kuhusu Mlungu alagizago.
42020022	Dze, ni shariya kuripha kodi kpwa Kaisari, Mtawala wa Chirumi, hebu sio shariya?"
42020023	Lakini Jesu wamanya werevu wao, hipho waamba,
42020024	"Nionyesani pesa mwenga. Dze, pesa hino ina sura na dzina ra ani?" Nao achimuamba, "Ni ya Kaisari."
42020025	Ndipho achiaambira, "Phahi, vya Kaisari mupheni Kaisari, na vya Mlungu, mupheni Mlungu."
42020026	Hipho, taayaweza kumgbwira kpwa maneno achigogomba mbere za atu, lakini aangalazwa ni majibuge na achikala taana ra kuamba.
42020027	Jesu watsolokerwa ni Masadukayo anjina. Nao Masadukayo ni kundi ra Ayahudi asioamini kukala atu achifwa andafufuka. Phahi achimuamba,
42020028	"Mwalimu, Musa wahuandikira katika Shariya kukala, mutu achifwa na achikala kavyarire, nduguye n'lazima ahale ufwa hiye gungu, na amvyarire ana yuya mufwa.
42020029	Phahi, hipho kare, kpwahenda ndugu sabaa. Wa mwandzo walóla, achifwa bila ya kuvyala naye ana.
42020030	Mdidewe achimhala ufwa, naye achifwa,
42020031	na wa hahu achimlóla, na achifwa. Phahi, yakala hivyo mpaka ndugu osi sabaa achisira kufwa, bila ya kuvyala naye.
42020032	Mwisho, hiye mchetu naye wafwa.
42020033	Sambi, siku ya kufufulwa atu, yuya mchetu andakala mkpwaza ani? Kpwa mana ndugu osi sabaa amlóla."
42020034	Jesu achiaamba, "Hipha sambi alume na achetu analólana,
42020035	lakini wakati wedzao, atu ambao Mlungu andaona anafwaha kufufulwa na kuishi tsona wakati hinyo, taandalólana.
42020036	Kpwa kpweli taandafwa tsona, mana andakala dza malaika na ni ana a Mlungu, ahendafufulwa.
42020037	Na kuhusu atu kufufulwa, si Musa wakuhakikishirani wazi-wazi ariphoandika kuhusu chitsaka chokala chinaaka moho. Mana Musa anamhadza Bwana dza Mlungu wa Brahimu, Isaka na Jakobo.
42020038	Kpwa hivyo iye si Mlungu wa atu ariofwa, lakini ni Mlungu wa ario moyo, mana kpwakpwe anadamu osi a moyo."
42020039	Alimu a Shariya anjina achiamba, "Mwalimu, ukagombato!"
42020040	Phahi, atu osi tayasubutu kumuuza maswali tsona.
42020041	Chisha Jesu waauza, "Kpwadze, atu nkuamba Masihi andakala chivyazi cha Mfalume Daudi?
42020042	Kpwa mana hata Daudi mwenye ariphoandika Chitabu cha Zaburi waamba: 'Mwenyezi Mlungu wamuamba Bwana wangu: Sagala uphande wangu wa kulume, phatu pha ishima kulu sana,
42020043	hadi nihende maaduigo gakugbwerere maguluni.'
42020044	Ichikala Daudi anamuiha hiye mutu, 'Bwana wangu,' vinakaladze akale ni chivyaziche?"
42020045	Jesu wagomba na anafundzie mbere za atu osi, achiamba,
42020046	"Dzimanyirireni na alimu a Shariya! Mana nkumendza kuvwala kandzu nyire na kutsupa-tsupa hiko cheteni ili alamuswe na ishima mbere za atu. Piya anamendza kusagala vihi vya mbere-mbere masinagogini na karamuni.
42020047	Nkuzulumu magungu, na kudzihenda kukala ni atu anono kpwa kuvoya mavoyo mare! Siku ya mwisho atu a aina hiyo andaphaha adabu kali sana."
42021001	Badaye Jesu watsupha matso na achiona matajiri anatiya pesa zao ndani ya sanduku ra kulavira sadaka.
42021002	Piya wamuona mayo mmwenga gungu, tsona mchiya, anatiya mapeni mairi.
42021003	Jesu waamba, "Lolani hiyu mayo. Nakuambirani kpweli, hiyu gungu mchiya akatiya pesa nyinji kuriko anjina osi.
42021004	Mana anjina osi akatiya kulengana na fwaida ya mali arizo nazo. Lakini hiyu mayo, dzagbwe ni mchiya, akalavya pesa zosi achizokala nazo, hata vivi kana chitu cha kumterya kuishi."
42021005	Anafundzie anjina kala anabisha kuhusu vira Nyumba ya Kuvoya Mlungu vyodzengbwato na mawe manono, na vira vyopambwa vinono na zawadi zolaviwa sadaka kpwa Mlungu. Lakini Jesu achiamba,
42021006	"Kuredza wakati ambapho higa gosi mgaonago gandabomolwa, na taphana hata dziwe mwenga ndirosala dzulu ya ranjina."
42021007	Phahi anafundzi anjina a Jesu amuuza, "Mwalimu, mambo higo gandakala rini? Na dalili ya kuonyesa kala ga phephi ni ni?"
42021008	Jesu waambira, "Dzimanyirireni msedze mkachengbwa. Kpwa mana atu anji andadzihenda kala ni mimi na andaamba, 'Mimi ndiye hiye Yetsambulwa ni Mlungu,' na andaamba, 'Huno ndio wakati wa mwisho!' Lakini nakuambirani, msialunge gao.
42021009	Na mchisikira habari za viha na fujo, msiogophe, mana kpwandza, higo n'lazima gakaleko, lakini siyo kukala ni mwisho kare."
42021010	Chisha achiamba, "Tsi mwenga indapigana na tsi yanjina, na mfalume mmwenga andapigana na mfalume wanjina.
42021011	Dunia indakala ichisumba sana, kundakala na ndzala na makongo ga kuolaga atu anji seemu nyinji. Kundakala na mambo ga ajabu-ajabu na ga kutisha hiko dzulu mlunguni.
42021012	Lakini kabla ya kpwedza mambo higa, atu andakugbwirani akuteseni. Andakushitakini masinagogini na kukufungani jela, mndashitakiwa kpwa afalume na atawala kpwa sababu yangu.
42021013	Na uho ndiondokala wakati mnono wa kulavya ushahidi wa rira mnaroriamini.
42021014	Lakini nataka mgbwireto mambo higa: Sitaki mtange-tange kuhusu ndivyodzikanira,
42021015	kpwa mana n'ndakuphani maneno ga marifwa, ambago maadui genu gosi tagandaweza kugarema wala kugapinga.
42021016	Mndafyakatsirwa na kulaviwa hata ni avyazi enu, ndugu zenu, abari enu na asena enu kpwa atu akuteseni, na anjina mndaolagbwa.
42021017	Atu osi andakuzirani kpwa sababu yangu.
42021018	Lakini mambo higa tagandaangamiza roho zenu, hata chidide!
42021019	Mchivumirira, mndaokola roho zenu."
42021020	Alafu Jesu waamba, "Mchiona mudzi wa Jerusalemu ukazungulukpwa ni majeshi, phahi manyani u phephi na kuangamizwa.
42021021	Wakati na hinyo, ario seemu ya Judea naachimbirire myangoni, ario mudzini Jerusalemu naamutuluke, na ario mindani naasedze Jerusalemu.
42021022	Kpwa sababu siku hizo zindakala ni siku za kutiywa adabu ili gosi goandikpwa ndani ya Maandiko ga Mlungu gatimie.
42021023	Shaka rani ro achetu a mimba na amwisao siku hizo! Kundakala na tabu kulu sana tsi hiyo, na utsungu wa Mlungu undaapiga atu a tsi hiyo.
42021024	Atu anjina andaolagbwa vihani na anjina andahalwa mateka kuphirikpwa tsi tafwauti tafwauti duniani. Jerusalemu indatekpwa na itawalwe ni atu ambao sio Ayahudi mpaka wakati wao ndiphosira."
42021025	"Kundakala na vituko vya dzuwa, mwezi na nyenyezi. Himu duniani, atu andakala na tabu sana na kuangalala kpwa sababu ya mngurumo wa maimbi makulu ga bahari.
42021026	Atu andazimia kpwa wuoga, na kuririkana higo gedzago himu duniani, mana nguvu za dzulu mlunguni zindasumbiswa.
42021027	Ndipho atu ndiphoniona mimi, Mutu Yela Mlunguni, nchitsembuka inguni kpwedza na nguvu na utukufu munji.
42021028	Mambo higa gachiandza kuonekana, hererwani na msifwe moyo, mana mu phephi na kukombolwa."
42021029	Chisha Jesu walavya mfwano, achiamba, "Lolani mtini na mihi yanjina.
42021030	Mchiiona inatula, mkumanya vuri ikafika.
42021031	Namwi mchiona mambo higa ganahendeka, manyani kukala Mfalume yela kpwa Mlungu a phephi kpwedzatawala atue.
42021032	Nami nakuambirani kpweli, chivyazi hichi tachindasira kufwa kabla ya mambo higa gosi kuhendeka.
42021033	Dzulu mlunguni na dunia kundasika, lakini maneno gangu gandakalako milele na milele.
42021034	Dzimanyirireni msedze mkatawalwa ni kurya kunji, kulewa, na shuguli za maisha, ama siku ya mwisho indakpwedzakugbwirani gafula
42021035	dza muhambo. Kpwa mana siku hiyo indakpwedza kpwa atu osi duniani.
42021036	Kpwa hivyo Kalani matso wakati wosi, na m'voye ili mphahe nguvu za kugatsupira mambo gago ndigohendeka, tsona muweze kuima mbere za ye Mutu Yela Mlunguni."
42021037	Phahi chila siku, namutsi Jesu kala achifundza atu Nyumba ya Kuvoya Mlungu na dziloni akaphiya Mwango wa Mizeituni achalala.
42021038	Ligundzu chiti atu osi kala achiphiya Nyumba ya Kuvoya Mlungu achamsikiza Jesu.
42022001	Sukukuu ya Mikahe Isiyotiywa Amira, yani Pasaka, kala i phephi.
42022002	Phahi, akulu a alavyadzi-sadaka na alimu a Shariya ataka kumuolaga Jesu, lakini kala anataka njira ambayo atu taandahenda fujo, chitu ambacho ka anachiogopha.
42022003	Phahi, Shetani wamuinjira Juda Iskarioti, ambaye piya kala ni mwanafundzi wa Jesu.
42022004	Juda waphiya kpwendabisha na akulu a alavyadzi-sadaka na akulu a asikari a kurinda Nyumba ya Kuvoya Mlungu vira ambavyo andamsalata Jesu.
42022005	Nao ahererwa sana, achilaga kumupha pesa.
42022006	Phahi, Juda wakubali na achikala anaendza nafwasi ya kumsalata Jesu kpwa hinyo akulu bila ya makundi ga atu kumanya.
42022007	Alafu yafika Sukukuu ya mikahe isiyotiywa amira, ambapho siku hiyo mwana-ng'ondzi wa Pasaka nkutsindzwa kpwa sadaka.
42022008	Jesu walagiza Petero na Johana, achiaambira, "Phiyani mkahutayarishire chakurya cha Pasaka wedze huryeni."
42022009	Achimuuza, "Unalonda hukaitayarishe kuphi?"
42022010	Achiaambira, "Wakati mchikala mkainjira mudzini, mndakutana na bwana mmwenga akadzihika nyungu ya madzi. Mlunge-lungeni hadi nyumba ndiyoinjira.
42022011	Chisha muambeni mchina-nyumba hiyo, 'Mwalimu anakuuza: Chi kuphi chira chumba ambacho n'ndarya Pasaka na anafundzi angu?'
42022012	Andakuonyesani chumba chikulu dzulu ya gorofa ambacho chikatayarishwa. Tayarishani chakurya cha Pasaka himo."
42022013	Phahi, Petero na Johana aphiya na achendakuta viratu Jesu arivyoaambira. Achitayarisha chakurya cha Pasaka himo.
42022014	Wakati wa kurya uriphofika, Jesu wasagala chakuryani phamwenga na hara mitumee kumi na airi.
42022015	Chisha achiaambira, "Kala naaza sana kurya Pasaka hino na mwimwi kabla sidzangbweteswa.
42022016	Mana kpwa kpweli nakuambirani, sindairya tsona mpaka manage ndiphokamilika wakati ndiphokpwedzatawala dza Mfalume yetsambulwa ni Mlungu."
42022017	Wahala chikombe cha uchi wa zabibu, na bada ya kumshukuru Mlungu, waamba, "Halani hinyu uchi mtsumbuzane mosi.
42022018	Nakuambirani, hangu sambi sindanwa tsona uchi wa zabibu hadi ndiphokpwedzatawala dza Mfalume yetsambulwa ni Mlungu."
42022019	Chisha achihala mkahe, achimshukuru Mlungu alafu achiumega-mega na achiapha arye, achiamba, "Huno ni mwiri wangu, ambao unalaviwa kpwa fwaida yenu. Kalani mchihenda hivi ili mkale mchinitambukira."
42022020	Ariphomala kurya chakurya, vivyo hivyo Jesu wahala chikombe cha uchi wa zabibu na achigomba tsona, achiamba, "Uchi wa chikombe hichi ni dalili ya chilagane chiphya cha Mlungu, ambacho chinaikpwa na mlatso wangu ndiomwagika kpwa fwaida yenu.
42022021	Lakini sikizani, hiye mutu ndiyenisalata, ni phamwenga naye phapha kuryani!
42022022	Mimi, Mutu Yela Mlunguni, n'ndaolagbwa kama vyopangbwa ni Mlungu, lakini shakare hiye ndiyenisalata!"
42022023	Hipho hara mitume achikala anauzana, "Ni myawehu ani ye ambaye andahenda dzambo dza hiro?"
42022024	Alafu phazuka malumbano kuhusu ni ani ndiyetsukurirwa kama mkpwulu kuriko ayae osi.
42022025	Jesu achiaambira, "Afalume a duniani nkutawala atu chinguvu-nguvu, nao atawala nkumendza kuihwa 'atu azuri ateryao anatsi.'
42022026	Lakini mwimwi msikale hivyo. Ela mkpwulu wenu naakale avi ndiye mdide, na chilongozi wenu naakale kama mtumishi.
42022027	Kpwani mkpwulu ni ani: ni yuya asagalaye mezani, hebu ni yuya aandazaye? Asagalaye mezani ndiye mkpwulu. Lakini mimi ni myawenu kama muandazi.
42022028	Mwimwi ndimwi mriokala nami wakati wosi nriphojaribiwa.
42022029	Phahi, nakuphani uwezo wa kutawala, dza viratu Baba Mlungu arivyonipha uwezo wa kutawala,
42022030	ili murye na munwe phangu chikaloni wakati wa utawala wangu, na mndasagala vihi vya chifalume kuhukumu mbari kumi na mbiri za Iziraeli."
42022031	Alafu Jesu wagomba na Simoni Petero achimuamba, "Simoni, sikiza! Shetani wavoya ruhusa Mlungu akujaribuni, kuatenga aaminifu na asio aminifu, dza viratu mkurima aphehavyo nganu kutuluza makoya.
42022032	Lakini nkakuvoyera Mlungu Simoni, ili kuluphiroro risiphunguke. Na wakati ndiphoniuyira, atiye nguvu ayao."
42022033	Petero achimuamba, "Bwana, mimi ni tayari kutiywa jela na piya kufwa na uwe."
42022034	Achiambwa, "Petero, nakuambira, rero usiku kabla dzogolo taridzangbweika, undakala ukanitsamalala mara tahu na uambe kala kunimanya."
42022035	Alafu Jesu waauza anafundzie, "Nriphokulavyani mphiye bila ya pochi, mkoba wala virahu vya akiba, mwakosa chitu chochosi?" Aho achimuamba, "Hata, tahuyakosa chitu."
42022036	Achiaambira, "Lakini sambi, ariye na pochi au mkoba naahale. Na mutu asiye na upanga, naaguze nguwoye agule upanga.
42022037	Gara maneno ga Mlungu goandikpwa, 'Amtsukurira kama avi ni mkora,' gananihusu mimi. Nakuhakikishirani maneno higa n'lazima gatimizwe. Ehe, mambo goandikpwa kunihusu ga phephi na kutimu."
42022038	Anafundzie achimuamba, "Bwana, lola, huna panga mbiri." Achiaambira, "Zinatosha."
42022039	Jesu wauka kuphiya Mwango wa Mizeituni kama kawaidaye, na anafundzie nao achimlunga.
42022040	Ariphofika hiko, waambira anafundzie, "Voyani Mlungu ili Shetani asedze akakutiyani dambini."
42022041	Phahi Jesu waphiya kanda macheye, hatuwa ya mutu kutsupha dziwe, achichita mavwindi na achivoya Mlungu.
42022042	Achiamba, "Baba, nakuvoya ichikala ni kumendzako niusira mateso chigonilenga, lakini isikale vira nimendzavyo mimi, ela vihendeke ulondavyo uwe."
42022043	Alafu malaika wa Mlungu wamtsembukira na achimtiya nguvu.
42022044	Lakini wasikira utsungu sana rohoni na achivoya Mlungu kpwa bidii zaidi. Achituluka jasho, na richitwena photsi dza matone makulu ga mlatso.
42022045	Ariphomala kuvoya, wang'oka achiuyira anafundzie na achendaakuta arere, akaremwa na sonono.
42022046	Achiaambira, "Mbona mrere? Lamukani m'voye ili Shetani asedze akakutiyani dambini."
42022047	Phahi, Jesu ariphokala acheregomba na anafundzie, phakpwedza kundi ra atu chirolongozwa ni Juda, mmwenga wa nyo kumi na airi. Phahi wamsengerera Jesu ili amdonere.
42022048	Lakini achimuamba, "Juda, mimi, Mutu Yela Mlunguni, unanilavya na atu kpwa kunidonera?"
42022049	Anafundzie ariphoona gara gedzago, amuamba, "Bwana, huakate na upanga?"
42022050	Mwanafundzi mmwenga wa Jesu wamkata sikiro ra kulume mtumwa wa Mlavyadzi-sadaka Mkpwulu.
42022051	Lakini Jesu achiamba, "Bahi, richani!" Alafu achiguta sikiro ra yuya mutu chekatwa na achimphoza.
42022052	Chisha achigomba na akulu a alavyadzi-sadaka, arindzi a Nyumba ya Kuvoya Mlungu, na vilongozi anjina okala akedzamgbwira, achiamba, "Mkanilunga na panga na marungu avi mkedzagbwira muivi!
42022053	Hwakalani hosi chila siku ndani ya Nyumba ya Kuvoya Mlungu. Mbona tamuyanigbwira? Lakini hinyu ndio wakati wenu wa kuhenda mtakago, wakati jiza rinatawala."
42022054	Phahi amgbwira Jesu, achimphirika kaya kpwa Mlavyadzi-sadaka Mkpwulu. Petero achikala anaalunga-lunga kpwa kure.
42022055	Atu hinyo ariphofika hipho muhalani akuta moho, achisagala kuwooha, alafu Petero achedzasagala phamwenga nao.
42022056	Msichana mmwenga mhendadzi-kazi wamuona Petero asegere pho mohoni. Achimlolato, chisha achiamba, "Mutu hiyu piya kala a phamwenga na Jesu!"
42022057	Lakini Petero achirema, achiamba, "Mwenehu mchetu, hata! Simmanya hiye."
42022058	Badaye chidide mutu wanjina wamuona Petero na achimuamba, "Uwe piya u myawao." Lakini Petero achiamba, "Mwenehu, hata, simi."
42022059	Bada ya kama dzisaa dzimwenga, mutu wanjina wamng'atira dzino Petero, achiamba, "Hakika mutu hiyu kala a phamwenga na Jesu, mana piya ni mwenyezi wa Galilaya!"
42022060	Lakini Petero achimuamba, "Msena wangu, sikuelewa unaambadze!" Na saa iyo-iyo, wakati Petero bado acheregomba, dzogolo raika.
42022061	Alafu Jesu wagaluka achimlola. Ndipho Petero achitambukira maneno ga Bwana Jesu, ariphoambwa, "Rero usiku, kabla dzogolo taridzangbweika, undanitsamalala mara tahu."
42022062	Phahi watuluka kondze, achendarira kpwa sonono.
42022063	Atu ambao kala anamrinda Jesu amzemerera na kumpiga.
42022064	Amfunga chigungu, chisha mmwenga mmwenga achimuamba, "Ichikala u nabii kpweli, huambire achiyekupiga ni ani?"
42022065	Na achizidi kumlaphiza na matusi manji.
42022066	Ligundzu kuriphocha, vilongozi a Chiyahudi akusanyika phamwenga, yani akulu a alavyadzi-sadaka na alimu a Shariya. Phahi Jesu waphirikpwa hiko ngambini, nao achimuamba,
42022067	"Huambire ichikala uwe ndiwe Masihi." Jesu achiaambira, "Hata nchikuambirani ndimi, tamndaniamini,
42022068	na nchikuuzani swali, piya tamndanijibu.
42022069	Lakini hangu sambi mimi, Mutu Yela Mlunguni, n'ndasagala mkpwono wa kulume wa Mwenyezi Mlungu, phatu pha ishima kulu sana."
42022070	Hipho, osi amuuza, "Vino we u Mwana wa Mlungu?" Naye achiaambira, "Mwimwi mkagomba kukala mimi ndiye iye."
42022071	Chisha hinyo atu hipho ngambini achiamba, "Hunaendza ushahidi wani zaidi? Mana hukamsikirani sisi enye achigogomba na kauliye!"
42023001	Hipho, atu osi ariokala hipho ngambini aunuka na achimphirika Jesu kpwa Pilato, mkpwulu wa jimbo ra Chirumi.
42023002	Achiandza kumshitaki Jesu, achiamba, "Hunaona mutu hiyu anaangamiza atu ehu, anaambira atu asiriphe kodi kpwa sirikali ya Kaisari, na piya anadziiha Masihi, yani mfalume."
42023003	Phahi, Pilato wamuuza Jesu, "We ndiwe Mfalume wa Ayahudi?" Naye achimuamba, "Kama uchivyogomba."
42023004	Pilato waambira akulu a alavyadzi-sadaka na atu anjina osi okala hipho, "Mutu hiyu simuona kosa rorosi."
42023005	Lakini hara atu azidi na kuamba, "Mafundzoge gakahenda Yahudi ndzima ihende fujo! Waandza hiko Galilaya na vino akafika hiku."
42023006	Pilato ariphosikira hivyo, wauza ichikala Jesu wala Galilaya.
42023007	Phahi, Pilato ariphomanya kala Jesu ala Galilaya, ambako ni kpwa Mfalume Herode, walagiza aphirikpwe kpwa Herode, ambaye wakati hinyo piya kala a Jerusalemu.
42023008	Herode phomuona Jesu, wahererwa sana, mana kala akasikira habarize na waaza kumuona siku nyinji. Kala anaaza kumuona Jesu anahenda vilinje.
42023009	Hipho wamuuza maswali manji, lakini Jesu kayamjibu.
42023010	Nao akulu a alavyadzi-sadaka na alimu a Shariya kala aimire kuno akadina kulavya mashitaka gao kuhusu Jesu.
42023011	Alafu Herode na asikarie amzarau Jesu na achimnyetera. Achimvwika kandzu maridadi na achimuuyiza kpwa Pilato.
42023012	Kula siku hiyo, Herode na Pilato akala asena, mana kabla ya hipho kala taaphahana.
42023013	Phahi, Pilato waiha akulu a alavyadzi-sadaka, vilongozi na atu anjina,
42023014	achiaambira, "Mkamreha kpwangu kpwedzamshitaki kala anaangamiza atu na mafundzoge. Lakini sikizani, nkamuuza maswali kuhusu higo mashitaka mbere zenu, na sikaona makosage, kama muambavyo.
42023015	Na hata Herode kamuonere na makosa; ndiyo mana naye wamuuyiza kpwangu. Phahi, ni wazi kahendere rorosi ra kumhenda anyongbwe.
42023016	Kpwa hivyo, n'ndalagiza achapwe viboko, alafu arichirwe." [
42023017	Chila wakati wa Sukukuu ya Pasaka Pilato kala inambidi aavugurire busu mwenga.]
42023018	Lakini atu osi achipiga kululu chilimwenga achiamba, "Naaolagbwe hiye! Huvugurire Baraba!"
42023019	(Baraba kala akafungbwa jela kpwa sababu ya kuandza kuhenda fujo na kuolaga atu hiko mudzini.)
42023020	Pilato kala anataka kumrichira Jesu, hipho wagomba na hura umati wa atu tsona.
42023021	Lakini aho achipiga likululu, kuamba, "Naakotwe, naakotwe msalabani!"
42023022	Alafu Pilato wagomba nao mara ya hahu, "Kpwa utu wani? Kpwani wahenda uyi wani yuno hata aolagbwe? Mino siona uyi wowosi wa kumhenda anyongbwe! Kpwa hivyo, n'ndalagiza achapwe viboko na arichirwe."
42023023	Lakini atu azidi kupiga likululu na nguvu kulonda Jesu anyongbwe. Na mwisho likululu rao rashinda.
42023024	Phahi, Pilato wakata shauri kuahendera hivyo enye vyolonda.
42023025	Waavugurira hiye mutu yefungbwa kpwa kuhenda fujo na kuolaga, na achimlavya Jesu anyongbwe kama enye vyolonda.
42023026	Phahi, asikari amhala Jesu kumphirika akanyongbwe. Na mo njirani amgbwira mutu mmwenga yeihwa Simoni, mwenyezi wa mudzi wa Kirene. Mutu hiye kala anainjira mudzi wa Jerusalemu kula vidzidzini. Amuimisa na achimhika msalaba, autsukule nyuma za Jesu.
42023027	Umati wa atu wamlunga-lunga Jesu, phamwenga na achetu ambao kala anamririra na kudzipiga-piga vifuwa kpwa utsungu.
42023028	Lakini Jesu waagalukira hara achetu na achiaambira, "Ano mayo a Jerusalemu, msiniririre, ela dziririreni enye na ana enu.
42023029	Kpwa mana kundakpwedza wakati atu aambe, 'Baha achetu ambao taavyarire!'
42023030	Wakati hinyo atu andaiambira myango, 'Hugbwerereni!' Piya andaviambira vidzango, 'Hufwinikeni.'
42023031	Ichikala atu ananihenda hivi mimi, ambaye sina makosa, dze, andakuhendani viphi, mwino mrio na makosa?"
42023032	Phahi, atu anjina airi ambao kala ni akora, aphirikpwa phamwenga na Jesu akanyongbwe.
42023033	Ariphofika phahali phaihwapho "Zekeya ra Chitswa", asikari amkota Jesu misumari msalabani na piya akota misalabani hara akora airi, mmwenga uphandewe wa kulume na wanjina uphande wa kumotso.
42023034	Jesu waamba, "Baba Mlungu, asamehe, kpwa mana taamanya ahendaro." Phahi, hara asikari aganya nguwoze kpwa kupiga kura.
42023035	Atu aima hipho kumrorera, kuno vilongozi a Chiyahudi anamnyetera, anaamba, "Waokola ayae, phahi naadziokole mwenye ichikala kpweli ndiye Muokoli, Yetsambulwa ni Mlungu!"
42023036	Asikari nao achendamchania, amupha uchi wa ngbwadu anwe,
42023037	achimuamba, "Ichikala kpweli uwe ndiwe mfalume wa Ayahudi, phahi dzitivye!"
42023038	Dzulu ya msalaba kala phakakotwa chibao chikaandikpwa: Hiyu ni Mfalume wa Ayahudi.
42023039	Mmwenga wa hara akora okala akakotwa phara msalabani wamlaphiza Jesu, achimuamba, "Samba we ndiwe Muokoli? Phahi, dziokole na uhuokole naswi piya!"
42023040	Lakini yuya mkora wanjina wamdemurira myawe achimuamba, "We kuogopha hata Mlungu? Hosi hwahukumiwani hukumu mwenga.
42023041	Hukumu yehu ni ya haki mana hunatiywa adabu kpwa sababu ya makosa gehu. Lakini hiyu kahendere kosa rorosi."
42023042	Chisha achimuamba, "Jesu, nakuvoya unitambukire wakati ndiphoandza kutawala."
42023043	Jesu achimuamba, "Nakuahidi kala vivi rero hundakala hosi Peponi."
42023044	Kala ni kama saa sita za mutsi, na kpwakala na jiza tsi ndzima hadi saa tisiya.
42023045	Wakati uhu paziya ya Nyumba ya Kuvoya Mlungu yakpwanyuka manungu mairi.
42023046	Jesu wakota likululu achiamba, "Baba, roho yangu ninayiika mwako mikononi." Ariphomala kugomba hivyo, achikata roho.
42023047	Mkpwulu wa hara asikari ariokala hipho phoona hivyo, wamtogola Mlungu na achiamba, "Hakika mutu hiyu kala ni mutu wa haki!"
42023048	Atu osi ariokpwedza hipho kulola Jesu na hara akora airi anyongbwavyo, ariphoona hivyo, auya kaya kuno anadzipiga-piga vifuwa kpwa utsungu.
42023049	Lakini asena osi a Jesu, na achetu ambao kala akamlunga-lunga kula Galilaya, aima chikure-kure kurorera mambo higo.
42023050	-
42023051	Phahi, kala kuna mutu mmwenga aihwaye Yusufu, mwenyezi wa mudzi wa Arimathaya, tsi ya Judea. Kala ni mutu mzuri na wa haki na kala anagodzera kpwa hamu kuona wakati Mfalume kula kpwa Mlungu ndiphokpwedza. Yusufu kala ni mngambi, lakini kayakubaliana na ayae kuhusu uamuzi wa kumnyonga Jesu.
42023052	Phahi, waphiya kpwa Pilato achendavoya ruhusa ahewe mwiri wa Jesu ili akauzike.
42023053	Alafu wakpwendautsereza phara msalabani, achiuvwika shanda na achendautiya mbirani, mbira ambayo kala ikatsimbwa mwambani na kala taidzangbwezikpwa mutu.
42023054	Siku hiyo kala ni Ijumaa, dzuwa kala ri phephi na kutswa, wakati wa kuandza Siku ya Kuoya.
42023055	Hara achetu ambao kala akamlunga-lunga Jesu kula Galilaya, aphiya na Yusufu na achiona mbira na vira mwiri wa Jesu uchivyolazwa himo.
42023056	Alafu aphiya vyao kaya na achendatayarisha marashi ga kupaka mwiri wa Jesu. Lakini Siku ya Kuoya taayahenda kazi yoyosi, kama Shariya za Musa vyotaka.
42024001	Siku ya Jumapili ligundzu chiti, hara achetu ahala gara marashi ga kupaka maiti, ambago kala akatengeza, na achiphiya mbirani.
42024002	Ariphofika hipho, akuta dziwe ra kubwiningizira mryango wa mbira rikauswa hipho mryangoni.
42024003	Ainjira ndani, lakini taayaona mwiri wa Bwana Jesu.
42024004	Wakati acheretezeka na higo, phatsembuka atu airi gafula okala akavwala nguwo za kung'ala-ng'ala, achiima phephi.
42024005	Hara achetu azamisa vitswa photsi kpwa wuoga, lakini hara atu achiaambira, "Kpwa utu wani mnaendza mutu mzima phahali pha atu a kufwa?
42024006	Jesu kapho hipha, akafufuka! Mnatambukira vyokuambirani ariphokala achere Galilaya,
42024007	kukala iye, Mutu Yela Mlunguni, n'lazima alaviwe kpwa atu a dambi, anyongbwe na siku ya hahu afufuke."
42024008	Ndipho hara achetu achitambukira.
42024009	Hara achetu ariphouya kula mbirani, akpwendasemurira mambo higo hara anafundzi kumi na mmwenga na afuasi osi.
42024010	Achetu hinyo ka ni Maryamu kula Magidala, Joana, Maryamu nine wa Jakobo, na achetu anjina.
42024011	Lakini mitume taayaamini hara achetu kpwa sababu aona maneno gao ni maphuphe.
42024012	Lakini Petero wang'oka achizola mairo hadi ko mbirani. Wazama achitsungurira hiko ndani, achiona shanda macheye. Hipho wauya kaya na kuangalala.
42024013	Siku hiyo hiyo, afuasi airi a Jesu kala anaphiya mtaa wa Emau, ambao ni mwendo wa kama masaa mairi kula Jerusalemu.
42024014	Akala anabisha kuhusu mambo gotukiya.
42024015	Ariphokala anabisha, Jesu mwenye wakpwedza kula nyuma zao na achinyendeka nao.
42024016	Amuona na matso gao, lakini aangamizwa fwahamu za kumanya kala ni Jesu.
42024017	Jesu achiauza, "Mnabishani mu njirani?" Hara mabwana airi aima, na sura zao zichionyesa taana raha.
42024018	Mmwenga, ambaye ka aihwa Kileopa, achimuamba, "Naona ni uwe macheyo hiko Jerusalemu asiyemanya mambo gohendeka vi dzuzi dzuzi."
42024019	Achiauza, "Mambo gani?" Nao achimuamba, "Ni mambo garigomphaha Jesu wa Nazareti. Iye kala ni nabii, tsona Mlungu na atu osi aona manenoge na mahendoge gana uwezo mkpwulu.
42024020	Ela akulu a alavyadzi-sadaka na vilongozi ehu amlavya ili ahukumiwe kunyongbwa, na achinyongbwa, wakotwa misumari dzulu ya msalaba.
42024021	Kala huna tamaa kukala iye ndiye ndiyeikombola Iziraeli. Zaidi ya higo, rero ni siku ya hahu hangu mambo higa gahendeke.
42024022	Tsona, achetu anjina a kundi rehu akahuteza rero. Akaphiya mbirani ligundzu chiti,
42024023	lakini achiphofika hipho, taauonere mwiri wa Jesu. Achiphouya akahuambira kala akatsembukirwa ni malaika, akaambwa Jesu ni mzima.
42024024	Alafu ayawehu anjina akaphiya ko mbirani na achakuta vivyo achivyoambirwa ni nyo achetu, lakini Jesu mwenye taamuonere."
42024025	Ndipho Jesu achiaambira, "Mu azuzu mwimwi, mbona mnaona ugumu kuamini maneno garigogombwa ni manabii?
42024026	Mana Masihi kala n'lazima agaye hivyo kpwandza, ndipho aphahe nguma nyinji kula kpwa Mlungu."
42024027	Alafu waaeleza vinono mambo goandikpwa kumhusu iye, kuandzira vitabu vya Musa hadi goandikpwa ni manabii anjina gosi.
42024028	Hara mabwana ariphofika phephi na Emau ambako kala anaphiya, Jesu wahenda avi anatsapa.
42024029	Lakini aho am'bembeleza, achimuamba, "Kala phapha na sisi, mana dzuwa rikatswa na jiza rinaanda." Hipho, wakubali kukala nao.
42024030	Wakati wa chakurya wasagala kurya nao, achihala bofulo na achishukuru Mlungu, achirimega-mega chisha achiapha.
42024031	Ndipho nao achivugulwa matso na achimtambukira. Lakini Jesu achiyaya.
42024032	Hara mabwana achiamba, "Kpwa kpweli roho zehu che zina raha kura njirani, achiphokala anahueleza Maandiko ga Mlungu!"
42024033	Auka saa iyo-iyo kuuya Jerusalemu. Ariphofika hiko, akuta hara anafundzi kumi na mwenga a Jesu na ayawao anjina akakutana phamwenga.
42024034	Hara anafundzi kumi na mwenga achiamba, "Ni kpweli Bwana Jesu akafufuka! Akamtsembukira Simoni Petero."
42024035	Alafu nao hara afuasi airi achieleza gachigotukiya hiko njirani, na vira achivyomtambukira Jesu achiphomega-mega bofulo.
42024036	Wakati kala acheresemurirana mambo higo, Jesu mwenye watsembuka gafula achiima kahi-kahi ya afuasie na achiamba, "Togolani enehu."
42024037	Atishirwa, mana kala anaona akaona jine.
42024038	Lakini Jesu achiamba, "Kpwa utu wani mnaogopha? Na ni kpwa utu wani mna shaka mwenu mioyoni?
42024039	Hebu lolani mikono yangu na magulu, muone ichikala simi. Nigutani muone, mana jine tarina mwiri na mifupha dza hivyo nrivyo mimi."
42024040	Ariphomarigiza mwadzo, achiaonyesa mikonoye na magulu.
42024041	Akala na raha sana ela taayaamini, piya achiangalala. Hipho Jesu achiaambira, "Mna chakurya phano?"
42024042	Achimupha chipande cha ng'onda wa kuwada,
42024043	na achichirya pho mbere zao.
42024044	Alafu achiaambira, "Nriphokala nchere namwi kala nchikuambirani kukala, mambo gosi ganihusugo garigoandikpwa Chitabu cha Shariya za Musa, goandikpwa ni manabii na garigo mo ndani ya Chitabu cha Zaburi, n'lazima gatimizwe."
42024045	Chisha waang'aza matso ili aelewe Maandiko ga Mlungu,
42024046	achiaambira, "Higa ndigo goandikpwa himo vitabuni kukala Masihi n'lazima ateswe na siku ya hahu afufuke.
42024047	Kpwa sababu yangu, kuandzira hipha Jerusalemu, atu a makabila gosi duniani andasikira kukala Mlungu anasamehe dambi za osi anaokubali makosa gao na kumuuyira Mlungu.
42024048	Mwimwi mu mashahidi a mambo higa.
42024049	Na sikizani, n'ndakureherani Roho wa Mlungu kama Baba arivyolaga. Lakini kalani hipha Jerusalemu mpaka ndiphohewa nguvu kula mlunguni."
42024050	Alafu Jesu waalongoza njira afuasie kuuka mudzi wa Jerusalemu hadi phephi na Bethania. Ariphofika hipho waunula mikono achiajaliya afuasie.
42024051	Ariphokala anaajaliya, wauswa, achihalwa kuphiya dzulu mlunguni.
42024052	Alafu afuasie amuabudu, chisha achiuya Jerusalemu na raha sana.
42024053	Phahi, afuasie kala nkuhumira muda munji chila siku kumtogola Mlungu ndani ya Nyumba ya Kuvoya Mlungu.
43001001	Hipho mwandzo kabla ya dunia kuumbwa kpwakala na Neno. Hiye Neno kala a phamwenga na Mlungu, naye kala ni Mlungu.
43001002	Hangu mwandzo, Neno kala a phamwenga na Mlungu.
43001003	Viumbe vyosi vyaumbwa ni hiye Neno, wala takuna hata chiumbe chimwenga ambacho chaumbwa bila iye.
43001004	Hiye Neno ndiye chandzo cha uzima, nao uzima nkureha mwanga kpwa atu.
43001005	Hinyo mwanga nkung'ala jizani, naro jiza tariuturya bii.
43001006	Mlungu wahuma mutu mmwenga yeihwa Johana.
43001007	Mutu hiye wakpwedzaambira atu kuhusu mwanga, ili atu osi asikire hinyo ujumbewe na aamini.
43001008	Johana kala siye hinyo mwanga, ela wakpwedza kuambira atu kuhusu mwanga hinyo.
43001009	Hiye mwanga wa kpweli, ang'ariraye chila mmwenga, kala aredza duniani.
43001010	Hiye Neno wakpwedza duniani, lakini atu duniani taayammanya, hata dzagbwe iye ndiye ariyeumba dunia.
43001011	Wakpwedza kpwa atue, ela taayamkubali.
43001012	Lakini osi ariomkubali na kumkuluphira, waapha haki ya kukala ana a Mlungu.
43001013	Taayakala ana a Mlungu kpwa kumanyana chimwiri, wala kpwa mipango ya mutu, wala kpwa kuvyalwa ni baba wa chibinadamu. Ela Mlungu mwenye ndiye yeahenda akale anae.
43001014	Tsona Neno rakala mutu, na achiishi phamwenga naswi. Naswi hwaona ukuluwe, ukulu wa mwana wa macheye yela kpwa Baba. Maishage gahuonyesa ukulu wa Mlungu, mana kala ni mutu wa mbazi nyinji tsona muaminifu.
43001015	Johana waambira atu habari za mutu hiye, ariphokota likululu, achiamba, "Hiye ndiye yekuambirani, 'Ye edzaye nyuma zangu ni mkpwulu kuriko mimi, mana kala akuko hangu sidzangbwevyalwa.' "
43001016	Kpwa vira ni mutu wa mbazi nyinji, anaenderera kuhuonera mbazi.
43001017	Mlungu walavya Shariya na Musa, ela waonyesa mbazi na kpweliye kpwa gara arigohenda Jesu Masihi.
43001018	Takuna mutu yeyesi ariyemuona Mlungu isiphokala mwana wa macheye yela kpwa Mlungu, ambaye iye mwenye ni Mlungu. Naye ana uhusiano wa phephi na Baba, na wahumanyisa Mlungu arivyo.
43001019	Siku mwenga vilongozi a Chiyahudi hiko Jerusalemu ahuma alavyadzi-sadaka na Alawi akamuuze Johana, "Ye edzaye ni ani?"
43001020	Johana karemere kulavya ushahidi, lakini wagomba tsona wazi-wazi achiamba, "Mimi simi iye Yetsambulwa ni Mlungu Kuokola Atu."
43001021	Nao achimuuza, "Vino we u ani? Ukale u Elija?" Johana achiamba, "Hata simi." Chisha achimuuza, "Ukale we u yuya Nabii?" Ela achiamba, "Hata simi."
43001022	Hara ariohumwa amuuza tsona, "Hebu huambire kpwani we u ani, mana n'lazima huphirike majibu kpwa hinyo achiouhuma. Unaambadze kuhusu we mwenye?"
43001023	Achiaambira, "Mimi ni hiye apigaye kululu hiko weruni, kuamba, 'Tayarishani njira ya Bwana na muigolose.' " (Maneno higa gagombwa kare ni nabii Isaya.)
43001024	Phahi hara atu ariohumwa kpwa Johana, anjina kala ni Mafarisayo.
43001025	Nao achimuuza, "Ichikala siwe Yetsambulwa ni Mlungu, wala Elija, wala siwe hiye Nabii, mbona unabatiza atu?"
43001026	Johana achiamba, "Ninabatiza na madzi, lakini kahi-kahi yehu phana mutu ambaye tamummanya.
43001027	Iye ndiye ndiyekpwedza bada ya mimi, ambaye mimi sifwaha hata kuvula virahuvye."
43001028	Gosi higo gahendeka Bethania, uphande wa mlairo wa dzuwa wa muho wa Joridani, ambako Johana kala anabatiza atu.
43001029	Muhondoye Johana waona Jesu anatsoloka, naye Johana achiamba, "Hiyu ndiye Mwana-ng'ondzi wa Mlungu ausaye dambi za atu osi!
43001030	Ndiye yekala nchikuambirani, 'Ye edzaye nyuma zangu ni mkpwulu kuriko mimi, mana akuko hangu sidzangbwevyalwa.'
43001031	Kala simmanya, lakini chonihenda nibatize na madzi ni kuamanyisa Aiziraeli kuhusu hiye mutu."
43001032	Chisha Johana achishudiya achiamba, "Náona Roho wa Mlungu anatserera dza njiya kula mlunguni, achendagbwa mwakpwe mwirini achisala phapho.
43001033	Kalapho siyagaona higa, singegamanya. Ela Mlungu ariyenihuma nibatize na madzi wagomba nami achiniamba, 'Uchedzaona Roho wa Mlungu anatserera na kusagala dzulu ya ye mutu, manya iye ndiye ndiyebatiza na Roho wa Mlungu.'
43001034	Nikaona mwenye mambo higa gachihendeka, nami nashuhudiya kukala yuyu ndiye Mwana wa Mlungu."
43001035	Muhondoye tsona Johana kala a phamwenga na anafundzie airi.
43001036	Ariphomuona Jesu anatsupa, waamba, "Lolani, yuya ndiye Mwana-ng'ondzi wa Mlungu!"
43001037	Hara anafundzi airi ariphosikira maneno higo, amlunga-lunga Jesu.
43001038	Phahi Jesu wagaluka achiaona anamlunga-lunga achiauza, "Mnaendzani?" Nao achiamba, "Rabi, usagalaphi?" (Rabi manage ni Mwalimu.)
43001039	Achiaambira, "Ndzoni namwi mndaona." Kala ni kama saa nne za ligundzu ariphophiya naye kuona asagalapho na achendamarigiza naye dzuwa phapho.
43001040	Mmwenga wa hara ariosikira Johana anagomba na kumlunga Jesu, kala ni Anderea. Iye kala ni ndugungbwa wa Simoni Petero.
43001041	Dzambo ra kpwandza Anderea arirohenda ni kumlunga nduguye Simoni na achendamuamba, "Hukamuona Masihi." (Manage ni Yetsambulwa ni Mlungu.)
43001042	Alafu Anderea wamreha Simoni kpwa Jesu. Jesu wamlolato Simoni achimuamba, "Uwe u Simoni mwanangbwa wa Johana. Hivi sambi undaihwa Kefa." (Yani Petero).
43001043	Siku ya phiri, akata shauri kuphiya Galilaya. Hiko akpwendamuona mutu yeihwa Filipu, naye Jesu achimuamba, "Nilunga-lunga."
43001044	Filipu kala ala Bethisaida, mudzi ambao Anderea na Petero kala ndiko kpwao.
43001045	Filipu wamuona msenawe Nathanieli achimuamba, "Hukamuona mutu ambaye Musa na manabii aandika habarize. Mutu hiye ni Jesu mwana wa Yusufu, mwenyezi wa mudzi wa Nazareti."
43001046	Nathanieli achiamba, "Takuna chochosi chinono ambacho chinaweza kula Nazareti." Ndipho Filipu achimuamba, "Ati unaambadze? Huphiye ukadzionere mwenye."
43001047	Jesu ariphomuona Nathanieli anatsoloka, wagomba kumhusu achiamba, "Ye edzaye ni Muiziraeli mwenye mwenye, mana mwakpwe rohoni, kana handzo."
43001048	Nathanieli achimuuza, "Ukanimanyadze?" Achiambwa, "Nkakuona kabla Filipu kadzangbwekukuiha, mana che u kolo ya muhi wiihwao mtini."
43001049	Ndipho Nathanieli achiamba, "Rabi, uwe u Mwana wa Mlungu! Ndiwe Mfalume wa Iziraeli!"
43001050	Jesu achiamba, "Vino, ukaamini kpwa vira nkakuamba nkakuona che u kolo ya mtini? Hebu n'viphi? Phahi undaona mambo makulu zaidi ya higa."
43001051	Achienjereza kuamba, "Nakuambirani kpweli mndaona mlunguni kuchifwenuka, piya mndaona malaika a Mlungu achikpwera na kutserera kpwa sababu yangu mimi, Mutu Yela Mlunguni."
43002001	Siku ya hahu kpwakala na arusi hiko mudzi wa Kana, jimbo ra Galilaya. Nine wa Jesu kala a phapho.
43002002	Jesu naye piya waalikpwa arusi hiyo phamwenga na anafundzie.
43002003	Uchi wa zabibu uriphosira hipho harusini, nine wa Jesu wakpwedzamuamba, "Uchi wao ukasira."
43002004	Jesu achimuamba nine, "Phana rangu rani mayo? Wakati wangu taudzangbwe."
43002005	Nine achiaambira ahendadzi-kazi, "Hendani rorosi ndirokuambirani mhende."
43002006	Phahi kala phana simikiro sita za mawe ambazo chila mwenga kala inaodzala madzi, madebe mane hadi sita. Zaikpwa kpwa jadi ya Chiyahudi ya kudzitakasa.
43002007	Jesu waambira hara ahendadzi-kazi, "Odzazani madzi hizi simikiro zosi." Nao achiziodzaza lingo lingo.
43002008	Chisha achiaambira, "Haya hekani mumphirikire muandazi mkpwulu wa sheree." Nao achiheka achimphirikira,
43002009	naye muandazi mkpwulu achitsumbula. Mbavi gara madzi kala gakagaluka uchi, phahi wadziuza ulako. Ela ahendadzi-kazi oheka higo madzi kala anamanya ulako. Phahi yuya muandazi mkpwulu wamuiha kanda bwana arusi,
43002010	achendamuamba, "Kawaida mutu nkuandza kulavya uchi mnono hata atu achikolwa, ndipho akalavya uchi mui. Lakini uwe unalavya uchi mnono mwisho mwisho!"
43002011	Jesu wahenda chilinje hichi hiko Kana, Jimbo ra Galilaya. Chilinje hichi chakala dalili ya kpwandza kuonyesa kukala uwezowe wala kpwa Mlungu. Kpwa sababu hiyo anafundzie amkuluphira.
43002012	Badaye Jesu wauka achiphiya Kaperinaumu phamwenga na nine, nduguze a chilume na anafundzie. Hiko akpwendakala siku chache.
43002013	Sukukuu ya Chiyahudi ya Pasaka iriphofika phephi, Jesu waphiya Jerusalemu.
43002014	Ariphofika hiko, wainjira Nyumba ya Kuvoya Mlungu na achiona atu anaguza ng'ombe, mang'ondzi na njiya. Piya waona atu okala asegere mezani anabadilisha pesa.
43002015	Phahi wasuka chikoto achiatuluza kondze hara atu phamwenga na ng'ombe na mang'ondzi. Achipendula-pendula meza za ariokala achichenji pesa, na pesa zao zichimwagika.
43002016	Chisha achiagalukira hara aguzao njiya, na achiaambira kpwa usiru, "Tuluzani vitu vyenu! Nyumba ya Baba msiihende chete!"
43002017	Anafundzie ariphosikira hivyo, atambukira Maandiko gaambago, "Mendzwa yangu kuhusu nyumbayo indaniolaga."
43002018	Phahi vilongozi a Chiyahudi amuuza Jesu, "Undahuonyesa chilinje chani hata humanye una uwezo wa kuhenda gosi higa uhendago?"
43002019	Achiaambira, "Ivundzeni hino Nyumba ya Kuvoya Mlungu nami n'ndaidzenga tsona kpwa siku tahu."
43002020	Nao achimuamba, "Dzengo rohala miaka arubaini na sita kusira, uridzenge kpwa siku tahu? Hiyo taiwezekana bii!"
43002021	Lakini nyumba ambayo Jesu kala anabisha habarize, kala ni mwiriwe.
43002022	Phahi ariphofufulwa, anafundzie atambukira kukala maneno higa wagagomba. Nao achiamini higo Maandiko na higo ambago Jesu kala akaambira.
43002023	Jesu ariphokala Jerusalemu, wakati wa Sukukuu ya Pasaka, atu anji amkuluphira kpwa sababu aona vilinje arivyohenda.
43002024	Lakini Jesu wamanya hinya atu taakuluphirika, mana anamanya achili za anadamu zirivyo.
43002025	Kala kana haja ya mutu yeyesi kumuambira vira anadamu arivyo, kpwa sababu ye mwenye anamanya moyo wa chila mutu.
43003001	Kpwakala na chilongozi mmwenga wa Chiyahudi yeihwa Nikodemu. Mutu hiyu piya kala ni Mfarisayo.
43003002	Siku mwenga waphiya kpwa Jesu usiku achendamuamba, "Rabi, hunamanya kukala uwe u mwalimu yehumwa ni Mlungu. Mana takuna awezaye kuhenda vilinje uhendavyo bila ya Mlungu kukala phamwenga naye."
43003003	Jesu achiamba, "Nakuambira kpweli, mutu kaweza kuona mambo ga ufalume ambao Mlungu wanipha asiphovyalwa mara ya phiri."
43003004	Nikodemu achimuuza, "Lakini mutu anawezadze kuvyalwa ichikala ni mvyere? Mana kpwa kpweli mutu kaweza kuuya ndanini mwa nine mara ya phiri na akavyalwa tsona!"
43003005	Achiambwa, "Hakika nakuambira kpweli, mutu asiphovyalwa kpwa madzi na Roho wa Mlungu, kaweza kukala mmwenga katika ufalume ambao Mlungu wanipha.
43003006	Anadamu nkuvyala anadamu ario na uhai, lakini Roho wa Mlungu nkuvyala atu ario na uhai wa chiroho.
43003007	Kpwa hivyo gasikuangalaze higa nchigokuambira, kukala n'lazima mutu avyalwe mara ya phiri.
43003008	Roho wa Mlungu ndiye aaphaye atu uhai wa chiroho. Ni dza viratu phuto, mana nkuvuma kuphiya kokosi rilondako. Unarisikira rinavuma, lakini kumanya rilako wala riphiyako."
43003009	Nikodemu achiuza, "Mambo gano ganawezekanadze?"
43003010	Jesu achimuamba, "Uwe mwalimu mzima wa Ayahudi uheshimiwaye sana hipha Iziraeli! Inawezekanadze kale kumanya mambo higa?
43003011	Nakuambira kpweli kukala hunagomba mambo humanyago na kuaambira atu hurigoona, lakini bado tamuna mioyo ya kukubali ujumbe wehu.
43003012	Sambi nakuuza, nkakuambirani mambo ga himu duniani, ela tamniamini, dze, nchikuambirani mambo ga mlunguni vyo kpweli mndaamini?
43003013	Takuna ariyephiya dzulu mlunguni, ela mimi, Mutu Yela Mlunguni, nátserera kula hiko.
43003014	Dza viratu Musa arivyounula nyoka ya shaba dzulu ya chatsi hiko weruni, vivyo hivyo nami, Mutu Yela Mlunguni, n'lazima niunulwe
43003015	ili chila mutu ndiyenikuluphira aphahe uzima wa milele."
43003016	Kpwa sababu hiyo Mlungu wamendza atu duniani hata achimlavya mwanawe wa macheye, ili chila mutu amkuluphiraye asiangamike, ela akale na uzima wa milele.
43003017	Mlungu kayamhuma mwanawe ili ahukumu atu himu duniani, lakini wamhuma ili edze kuokola atu.
43003018	Takuna hukumu imgodzayo mutu amkuluphiraye. Ela ahukumiwa kare osi asiomkuluphira, mana taayamkuluphira Mwana wa macheye wa Mlungu.
43003019	Na sababu ya kuhukumiwa kpwao ni kukala, mwanga wakpwedza duniani kula mlunguni, lakini atu amendza jiza zaidi kuriko mwanga, mana mahendo gao ni mai.
43003020	Chila mutu ahendaye mai nkuuzira hinyo mwanga. Na kaweza kuusengerera phephi kpwa kuogopha dambize zisedze zikamanywa.
43003021	Lakini ahendaye ga haki nkpwedza mwangani bila wasi-wasi. Nkpwedza mwangani ili chila mmwenga aone kukala ahendago anawezeshwa ni Mlungu.
43003022	Badaye, Jesu na anafundzie auka Jerusalemu, achendakala seemu zanjina za jimbo ra Judea kpwa muda na achikala anabatiza atu kuko.
43003023	Johana naye kala anabatiza hiko Ainoni phephi na seemu za Salimu, sababu kala kuna madzi manji na atu kala aredza kubatizwa.
43003024	(Wakati hinyo Johana kala kadzangbwetiywa jela.)
43003025	Siku mwenga anafundzi anjina a Johana na Myahudi mmwenga alumbana kuhusu mila za kutawaza.
43003026	Phahi anafundzi a Johana akpwedza achimuamba, "Mwalimu, yuya mutu yekala naye ng'ambo ya Joridani ambaye wamshuhudiya, vivi sambi anabatiza na chila mutu anaphiya kpwakpwe."
43003027	Johana achiamba, "Mutu kaweza kuphaha chitu asiphohewa ni Mlungu.
43003028	Mwimwi enye mnaweza kushuhudiya kukala náamba, 'Mino simi Yetsambulwa ni Mlungu,' lakini náamba, 'Natangulizwa.'
43003029	Bwana arusi ndiye mwenye bibi arusi. Chandama nkuhamirwa kumwona bwana arusi na kukala phephi naye. Iye ndiye bwana arusi, nami ni dza chandamawe na hiyo ndiyo mana nkahamirwa.
43003030	N'lazima aphahe nguma zaidi na zaidi, nami nguma yangu izidi kuphunguka.
43003031	Edzaye kula dzulu ni mkpwulu kuriko osi. Alaye duniani ni wa dunia, naye nkugomba mambo ga chidunia. Lakini edzaye kula mlunguni ni mkpwulu kushinda osi.
43003032	Iye nkugomba arigogaona na kugasikira lakini taphana mutu aphokeraye ujumbewe.
43003033	Ela mutu achikubali ushahidi wa Jesu, anaonyesa kukala Mlungu ni wa kpweli.
43003034	Mana iye ambaye Mlungu wamhuma anagomba maneno ga Mlungu. Na n'kuhewa nguvu za Roho ni Mlungu bila chipimo.
43003035	Baba nkumendza mwanawe na waika chila chitu chikale tsini ya uwezowe.
43003036	Yeyesi akuluphiraye Mwana ana uzima wa milele. Ela asiyemuogopha kandakala na uzima mana Mlungu anaenderera kumreyera."
43004001	-
43004003	Mafarisayo asikira kukala Jesu anaphaha afuasi anji kuriko Johana na anaabatiza. (Lakini si Jesu ariyekala anabatiza afuasie, ela anafundzie ndio kala anabatiza.) Jesu ariphomanya mambo higa, wauka Judea na achiuya jimbo ra Galilaya.
43004004	Jesu ariphokala anaphiya, yambidi atsupe na jimbo ra Samariya.
43004005	Wafika Sukari, mudzi mmwenga wa jimbo ra Samariya, ambao kala uphephi na munda wa Yusufu ariokala akahewa ni ise Jakobo.
43004006	Phahi hipho kala phana chisima chokala cha Jakobo. Jesu wasagala hipho chisimani mana kala akaremwa na charo. Nayo kala ni kama saa sita za mutsi.
43004007	-
43004008	Anafundzie amricha hipho chisimani achiphiya mudzini kpwendagula chakurya. Badaye chidide, phachedza mchetu wa Chisamariya kuheka madzi. Jesu wamuamba yuya mchetu, "Nipha madzi ninwe."
43004009	Yuya mchetu achiamba, "Uwe u Myahudi, nami ni mchetu wa Chisamariya, inakaladze unanivoya madzi ga kunwa?" (Wagomba hivyo mana Ayahudi na Asamariya kala taagbwirana.)
43004010	Jesu achimuamba, "Uwe kumanya zawadi ya Mlungu alavyayo kpwa anadamu wala kumanya akuvoyaye madzi ga kunwa ni ani. Kala unamanya, uwe ungem'voya iye akakupha madzi, naye angekupha madzi garehago uzima."
43004011	Yuya mchetu achiamba, "Bwana kuna mwiyo wa kuhekera madzi na chisima chi ndani. Undagaphahadze go madzi garehago uzima?
43004012	Ama unataka kudzihenda mkpwulu kuriko mkare wehu Jakobo? Iye wahurichira chisima hichi ambacho iye mwenye, anae na mifugoye, osi anwa madzi ga chisima hichi."
43004013	Achiambwa, "Yeyesi ndiyenwa madzi higa nkukala na chiru tsona,
43004014	lakini mutu ndiyenwa madzi ndigomupha mimi, kandahenda chiru milele. Higo madzi ndigomupha gandakala dza pula za muho urehao uzima wa milele."
43004015	Yuya mchetu achiamba, "Bwana nakuvoya, uniphe madzi higo, ili nisikale na chiru tsona ama kpwedza hipha chisimani kuheka madzi."
43004016	Jesu achiamba, "Phiya ukamuihe mlumeo wedze naye."
43004017	Yuya mchetu achimuamba, "Sina mlume." Achiambwa, "Ukagomba kpweli kabisa kukala kuna mlume.
43004018	Mana wahalwa ni alume atsano, na hata iye uriye naye, kayakulóla ela ni msena tu, wala siye mlumeo. Phahi uchivyogomba uwe ni kpweli tse-tse-tse!"
43004019	Yuya mchetu achiamba, "Bwana, naona kukala uwe u nabii.
43004020	Akare ehu aabudu dzulu ya mwango uhu, ela mwimwi Ayahudi mkuamba kukala Jerusalemu ndipho phahali pha atu kuabudu Mlungu."
43004021	Jesu achimuamba, "Mayo! Amini nagokuambira, wakati uredza ambapho tamundamuabudu Baba dzulu ya mwango hinyu wala hiko Jerusalemu.
43004022	Mwimwi Asamariya tamummanya mnayemuabudu, lakini sisi Ayahudi hunammanya humuabuduye, mana wokofu uredza kula kpwa Ayahudi.
43004023	Kuredza wakati, na wakati wenye ni uhu, wa Roho wa Mlungu kulongoza atu amuabudu Baba Mlungu chikpweli-kpweli. Mana hiye Baba anamendza atue amuabudu dza hivi.
43004024	Mlungu ni Roho, na atue achimuabudu n'lazima alongozwe ni Rohowe ili amuabudu chikpweli-kpweli."
43004025	Yuya mchetu achiamba, "Namanya kukala kuredza Masihi. Ndiphofika andahueleza mambo gosi." ("Masihi" manage ni Yetsambulwa ni Mlungu.)
43004026	Jesu achimuamba, "Mimi nigombaye, ndiye."
43004027	Saa iyo-iyo anafundzie achiuya. Ariphouya, achitezeka kumuona Jesu anabisha na mchetu. Lakini taphana yemuuza yuya mchetu, "Unatakani?" Wala taphana ariyemuuza Jesu, "Kpwa utu wani unabisha naye?"
43004028	Phahi yuya mchetu waricha nyunguye ya madzi na achiphiya hiko mudzini, achendaambira atu,
43004029	"Ndzoni muone mutu achiyeniambira chila chitu n'richohenda. Kale mutu yuno ndiye Yetsambulwa ni Mlungu?"
43004030	Atu akpwedza kula hiko mudzini kulola Jesu.
43004031	Wakati atu kala aredza kulola Jesu, anafundzie kala anamchenga-chenga kumuamba, "Mwalimu rya chakurya."
43004032	Lakini achiaambira, "Nina chakurya ambacho tamchimanya."
43004033	Hara anafundzie achiuzana, "Kale kuna mutu achiyemrehera chakurya?"
43004034	Ndipho achiaeleza achiamba, "Chakurya changu ni kuhenda gara ambago nalagizwa ni iye ariyenihuma, na kumala kaziye.
43004035	Mwimwi mkuamba, 'Sere miezi mine tu atu avune.' Lakini nakuambirani, kalani matso muone minda! Lolani, mavuno ga tayari kuvunwa.
43004036	Avunadzi anahewa mshahara kpwa kazi ahendayo. Na mavuno avunago ni atu ambao andaphaha uzima wa milele. Kpwa hivyo aphandaye na avunaye osi andahererwa.
43004037	Mnamanya msemo uambao, 'Mmwenga nkuphanda na wanjina akavuna.' Nayo ni kpweli!
43004038	Kpwa hivyo nákuhumani mkavune minda ambayo tamuiphandire mwimwi. Mana ariohenda kazi kpwa bidii ni anjina, namwi mnavuna jasho rao."
43004039	Asamariya anji kula mudzi hinyo amkuluphira Jesu kpwa sababu ya maneno arigogomba yuya mchetu. Mana kala akaambira, "Mutu hiyu akaniambira gosi nrigohenda."
43004040	Phahi hinyo Asamariya ariphokpwedza kpwa Jesu, am'bembeleza akale nao. Hipho wasagala nao siku mbiri,
43004041	na manenoge arigogomba gahenda atu anji sana amkuluphire.
43004042	Hara atu achimuamba yuya mchetu, "Hipha sambi hukaamini kpwa sababu hukamsikira enye na masikiro gehu, wala si kpwa sababu ya maneno uchigohuambira. Kpwa hivyo hunamanya kpwa kpweli, yuyu ndiye ndiyetivya atu duniani."
43004043	Zira siku mbiri ambazo Jesu wakubali kusagala Samariya phosira, wauka achiphiya Galilaya.
43004044	Mana Jesu mwenye kala akaamba, "Nabii katogolwa kpwao."
43004045	Atu a Galilaya kala akaphiya kuko Jerusalemu wakati wa Sukukuu ya Pasaka, nao kala akaona chila chitu ambacho Jesu kala akahenda hiko. Kpwa sababu ya higo, Jesu ariphofika Galilaya, atu amkaribisha vinono.
43004046	Phahi Jesu ariphokala Galilaya, wauya mudzi wa Kana ambako kala akagaluza madzi kukala uchi. Kpwakala na mkpwulu wa jeshi ambaye kala ana mwana mkpwongo sana mudzi wa Kaperinaumu.
43004047	Hiye mkpwulu wa jeshi ariphosikira kukala Jesu akedza Galilaya kula Judea, wamlunga kuko Kana. Ariphofika, wam'voya sana aphiye naye Kaperinaumu, ili akamphozere mwanawe ambaye kala kamanyikana kutiya.
43004048	Jesu achimuamba, "Tamundaamini hadi muone vilinje na mambo ga kpwangalaza!"
43004049	Lakini yuya mkpwulu wa jeshi achimuamba, "Bwana, huphiye phamwenga kabla mwanangu kadzangbwefwa."
43004050	Achiambwa, "Phiya kaya; mwanao akaphola." Naye achiamini maneno ga Jesu, achigbwira njira.
43004051	Muhondoye, ariphokala achere njirani anauya kaya, wakutana na atumishie, achimuamba kukala mwanawe waphola.
43004052	Phahi waauza, "Waandza kuphola saa ngaphi?" Nao achimuamba, "Dzana saa sabaa za mutsi ndipho homa ramrichira."
43004053	Ise wa yuya mwanache watambukira kukala uho ndio wakati ambao Jesu waamba, "Mwanao akaphola." Kpwa hivyo iye na atue osi pho phakpwe kaya amkuluphira Jesu.
43004054	Chilinje hichi chakala dalili ya phiri, ambayo Jesu waihenda hiko Galilaya bada ya kuuya kula Judea.
43005001	Badaye Jesu wauya Jerusalemu kusherekea Sukukuu muhimu ya Chiyahudi.
43005002	Hiko Jerusalemu, phephi na ryango roihwa Ryango ra Mang'ondzi, kala phana dimbwi ra madzi ambaro Chiebrania ka richiihwa Betizatha. Hiro dimbwi razungulukpwa ni mabanda matsano.
43005003	Himo mabandani kala muna kundi kulu ra akongo ambao kala akadziambalaza. Kala phana vipofu, viswere, na ariopooza. [Akongo kala achigodza madzi gatebulwe.
43005004	Kpwa mana chila bada ya muda fulani malaika wa Mlungu kala achitserera mura madzini na akagatebula. Mkpwongo wa kpwandza yetserera mura madzini bada ya madzi kutebulwa kala achiphola.]
43005005	Phahi kala phana mutu mmwenga yekala mkpwongo miaka salasini na minane.
43005006	Jesu ariphomuona akadziambalaza hipho na kumanya kukala ukongowe ni wa masiku, wamuuza, "Unataka kuphola?"
43005007	Yuya mkpwongo achiamba, "Bwana, sina mutu wa kuniterya kunitiya himu dimbwini, madzi gachitebulwa. Mana nchitaka kuinjira, mutu wanjina ananitanguliya."
43005008	Phahi Jesu wamuamba, "Unuka! Hala tandikoro uphiye vyako."
43005009	Saa iyo-iyo yuya mkpwongo waphola. Achiunuka, achihala tandikore, na achiandza kunyendeka. Mambo higa gahendwa Siku ya Kuoya,
43005010	kpwa hivyo vilongozi a Chiyahudi amuamba yuya mutu achiyephozwa, "Chishariya rero ni Siku ya Kuoya na tairuhusiwa kutsukula mzigo."
43005011	Lakini ye achiamba, "Iye mutu achiyeniphoza akaniamba nihale tandiko rangu niphiye vyangu."
43005012	Nao achimuuza, "Ye chekuamba uhale tandikoro uphiye vyako ni ani?"
43005013	Ela yuya mutu yekala akaphozwa, kamanyire achiyemphoza. Mana Jesu kala akayaya mo ndani ndani za atu, kpwa vira kala phana atu anji sana.
43005014	Badaye Jesu wamuona yuya mutu ndani ya Nyumba ya Kuvoya Mlungu achimuamba, "Unaona, sambi umzima, phahi usihende dambi tsona, usedze ukaphaha mashaka makulu zaidi."
43005015	Yuya mutu waphiya vyakpwe achendaambira vilongozi a Chiyahudi kukala Jesu ndiye yemphoza.
43005016	Phahi, kpwa vira Jesu ka achihenda mambo higa Siku ya Kuoya, vilongozi a Chiyahudi amtesa.
43005017	Jesu achiaambira, "Baba anahenda kazi wakati wosi, na ndiyo mana nami n'lazima nihende kazi."
43005018	Ariphogomba hivyo, kayavundza shariya ya Siku ya Kuoya bahi, ela piya wadzihenda sawa na Mlungu kpwa kuamba Mlungu ni ise. Hicho ndicho chokala chizigbwa cha vilongozi a Chiyahudi azidi kutaka kumuolaga.
43005019	Jesu achienderera kugomba, achiamba, "Nakuambirani kpweli, mimi Mwana siweza kuhenda rorosi mi mwenye kare. Mambo ambago nkumuona Baba anahenda, ndigo nihendago bahi. Mana higo gahendwago ni Baba, nami Mwana ndigo nihendago.
43005020	Kpwa vira Baba ananimendza mi Mwanawe, nkunionyesa chila chitu ambacho ye mwenye nkuhenda. Na andanionyesa mambo makulu zaidi kuhenda kuriko higa mchigogaona, namwi mndaangalazwa sana.
43005021	Viratu Baba afufulavyo atu ariofwa na kuapha uzima, ndivyo nrivyo hata mimi Mwana, nkuapha uzima atu nrioatsambula.
43005022	Baba mwenye kahukumu mutu yeyesi, lakini uwezowe wosi wa kuhukumu wanirichira mi Mwanawe,
43005023	ili atu osi aniishimu, dza viratu amuishimuvyo Baba. Mutu yeyesi asiyemuishimu Mwana, piya kamuishimu Baba ambaye wanihuma.
43005024	Nakuambirani kpweli, mutu asikiraye maneno gangu na kumuamini ye ariyenihuma, ana uzima wa milele. Kandahukumiwa, ela wavuka kufwewako achiinjira uzimani.
43005025	Nakuambirani kpweli kuredza wakati, na wakati wenye ni uhu, ambapho ariofwa chiroho andasikira sauti ya Mwana wa Mlungu, na hinyo ndiosikira, andaishi.
43005026	Vyo ambavyo Baba ndiye chandzo cha uzima, phahi wamjaliya Mwanawe naye akale chandzo cha uzima.
43005027	Tsona wamupha uwezo wa kuhukumu kpwa sababu iye ni Mutu Yela Mlunguni.
43005028	Msitezeke na higa mana wakati uredza ambapho osi ario mbirani andasikira sautiye,
43005029	nao andatuluka. Hara ariohenda manono andafufulwa na aishi milele. Ela ariohenda mai andafufulwa, chisha ahukumiwe na kutiywa adabu.
43005030	Siweza kuhenda chochosi mimi mwenye machiyangu. Nahukumu niambiwapho ni Mlungu. Kpwa hivyo hukumu yangu ni ya haki kpwa sababu sihenda nilondavyo, ela nahenda alondavyo iye ariyenihuma."
43005031	Jesu waenderera kugomba achiamba, "Ichikala n'ndadzishuhudiya mi mwenye tu, phahi ushahidi wangu taundakala na mana.
43005032	Lakini kuna wanjina ambaye ananishuhudiya, na namanya higo agombago kunihusu ni kpweli.
43005033	Mwimwi mwalavya ahumwa kpwa Johana, naye piya achiashuhudiya ukpweli kunihusu.
43005034	Kugomba hivi sio kala nina haja na mwanadamu akale shahidi, ela nakuambirani ili muamini na muokolwe.
43005035	Johana kala ni dza taa ing'alayo, namwi mwahererwa kpwa muda, kpwa sababu ya hinyo mwangawe.
43005036	Lakini ushahidi n'rio nao ni mkpwulu kuriko wa Johana. Chila nihendacho, náhewa ni Baba nchikamilishe. Higa nihendago ganagomba badala ya mimi na ganaonyesa kukala Baba ndiye ariyenihuma.
43005037	Naye Baba ariyenihuma washuhudiya mwenye kunihusu. Tamdzangbwesikira sautiye wala kumuona uso kpwa uso,
43005038	wala tamlunga manenoge, kpwa sababu tamnikuluphira mimi ariyenihuma.
43005039	Mnadzifundza sana Maandiko kpwa sababu mnaona ndigo ndigokuphani uzima wa milele. Lakini Maandiko genye gananishuhudiya mimi!
43005040	Ela mbona mnarema kpwedza kpwangu kuphaha uzima wa milele?"
43005041	Phahi Jesu wazidi kugomba na hara atu, achiamba, "Mino silonda nguma kula kpwa anadamu.
43005042	Lakini nakumanyani mrivyo, na namanya kukala tamummendza Mlungu mioyo kutsuka.
43005043	Nákpwedzamuwakilisha Baba, ela mwimwi mchinikahala. Lakini mutu wanjina achidzihuma mwenye, mndamkaribisha.
43005044	Mnamendza kutogolwa ni ayawenu, ela tamlonda kuphaha nguma kula kpwa Mlungu mwenye. Vyo kpweli mndaweza kunikuluphira mino?
43005045	Msione kukala n'ndaima mbere za Baba nikushitakini. Ye Musa yemkuluphira akuteryeni, ndiye ndekushitakini.
43005046	Kalapho mwamuamini Musa, hata mimi piya mngeniamini, kpwa sababu Musa waandika kunihusu.
43005047	Lakini ichikala tamuamini Maandiko ga Musa, gano n'gombago mndagaaminidze?"
43006001	Badaye Jesu na anafundzie avuka ziya ra Galilaya, ambaro piya riihwa Tiberia.
43006002	Kundi kulu ra atu ramlunga-lunga, kpwa sababu kala akaona vilinje arivyohenda kpwa kuphoza akongo.
43006003	Phahi Jesu waphiya gambani achendasagala na anafundzie.
43006004	Wakati na hinyo Sukukuu ya Pasaka kala i phephi.
43006005	Jesu ariphokala hiko gambani, watsupha matso achiona likumundi ra atu rinamlunga. Achimuuza Filipu, "Hunaweza kugulaphi chakurya cha kurisa atu osi hinya?"
43006006	Wamuuza Filipu kumpima tu, ela ye mwenye kala anamanya ndirohenda.
43006007	Filipu achimuamba, "Hata maripho ga siku mwenga ga vibaruwa magana mairi tagatosha kuhenda chila mmwenga hipha ang'ate chitu."
43006008	Phahi Anderea, mwanafundzi wa Jesu, na ambaye ka ni ndugungbwa wa Simoni Petero, waamba,
43006009	"Phana barobaro ambaye ana mabofulo matsano ga shayiri, na ng'onda airi. Lakini kpwa kpweli tagatosha atu osi hinya."
43006010	Jesu achiamba, "Aambireni atu asagale." Phatu hipho kala phana seemu kulu ya nyasi, nao achisagala pho nyasini. Alume machiyao ariosagala kurya kala ni kama elufu tsano.
43006011	Phahi Jesu wahala gara mabofulo na hara ng'onda na achimshukuru Mlungu. Ariphomala achiapha anafundzie aaganyire hara atu, nao osi arya kumvuna.
43006012	Hinyo atu ariphokala akarya na kumvuna, Jesu waambira anafundzie, "Tsolani-tsolani masaza gosi, ili husibanange chakurya."
43006013	Phahi anafundzie atsola-tsola na achiodzaza kaphu kumi na mbiri za masaza kula kpwa gara mabofulo matsano ga shayiri gosazwa ni hara ariorya.
43006014	Atu ariphoona chilinje ambacho Jesu akachihenda, abisha o enye achiamba, "Kpwa kpweli hiyu ndiye nabii ambaye kala ni edze himu duniani!"
43006015	Jesu ariphomanya hara atu anataka kumgbwira amhende mfalume wao turi-turi, wauka tsona achisengera mbere ko gambani achendasagala macheye.
43006016	Dziloni anafundzi a Jesu atserera mpaka ziyani.
43006017	Ariphofika hiko, apanda dau achiandza charo cha kuvuka ziya kuphiya Kaperinaumu. Phahi giza kala rikahanda na Jesu kadzangbwekpwedza kula gambani.
43006018	Hiko ziyani kpwazuka phuto kali hata kuchikala na maimbi makulu.
43006019	-
43006020	Hinyo anafundzi ariphokala akauka mwendo wa kama kilomita tsano ama sita, amuona mutu ananyendeka dzulu ya madzi. Hiye mutu kala aredza ko dauni, kpwa hivyo hara atu atishirwa sana. Lakini yuya mutu kumbavi kala ni Jesu, naye achiaambira, "Ni mimi, msitishirwe!"
43006021	Phahi anafundzie akala razi kumphokera mo dauni, na saa iyo-iyo achifika kura aphiyako.
43006022	-
43006023	Muhondoye, hiro likumundi ra atu rorya mabofulo bada ya Bwana Jesu kumshukuru Mlungu, kala richere phapho ng'ambo ya ziya kumgodzera. Mana ratambukira kukala dzana Jesu na anafundzie kala akedza na dau mwenga bahi, na badaye hara anafundzi achiuka na dau machiyao. Jesu kayainjira dauni phamwenga nao. Lakini madau ganjina kula Tiberia kala gakatiya nanga phephi na phapho.
43006024	Phahi hara atu ariphomanya kala Jesu na anafundzie taapho, nao ainjira madauni achiphiya Kaperinaumu kpwendamuendza.
43006025	Hara atu ariphomuona Jesu ng'ambo ya ziya, amuamba, "Mwalimu, wakpwedza rini phano?"
43006026	Jesu achiaambira, "Nakuambirani kpweli, mnaniendza kpwa sababu mwarya mabofulo mchimvuna wala si kpwa sababu ya vilinje nrivyohenda.
43006027	Msidziyuge kuendza chakurya chibanangikacho. Lakini endzani chakurya chirehacho uzima ambacho mimi, Mutu Yela Mlunguni, n'ndakuphani. Mana Baba Mlungu wanipha uwezo wa kulavya chakurya sichobanangika."
43006028	Ndipho hara atu achimuuza, "Sambi, huhendedze ili hutimize gara ambago Mlungu analonda?"
43006029	Achiambwa, "Mlungu analonda mumuamini hiye ariyemuhuma."
43006030	Phahi amuamba, "Sino hunataka kuona chilinje, sambi we, undauhendera chilinje chani hata hukuamini?
43006031	Akare ehu arya chakurya choihwa mana hiko weruni, kama Maandiko gagombavyo, 'Waapha mikahe kula mlunguni achirya.' "
43006032	Phahi achiaambira, "Nakuambirani kpweli, Musa siye yekuphani chakurya kula mlunguni, ela ni Baba ndiye alavyaye chakurya cha kpweli kula mlunguni.
43006033	Kpwa sababu chakurya hicho chitsereracho kula mlunguni nkuapha atu uzima himu duniani."
43006034	Nao achiamba, "Bwana, huphe hicho chakurya chila wakati."
43006035	Phahi Jesu wagomba wazi-wazi achiamba, "Mimi ndimi hicho chakurya chirehacho uzima. Yeyesi edzaye kpwangu kandasikira ndzala tsona tse! Na ndiyenikuluphira, hakika kandasikira chiru bii!
43006036	Ela kama nchivyokuambirani, mkaniona wala tamndanikuluphira.
43006037	Lakini phahi, osi ambao Baba andanipha andakpwedza kpwangu, na yeyesi ndiyekpwedza kpwangu, sindamricha bii.
43006038	Kpwa sababu siyakpwedza kula mlunguni kuhenda nilondago, ela nákpwedza ili nihende gara nrigolagizwa ni iye ariyenihuma.
43006039	Na iye ariyenihuma alondago ni kukala, osi arionipha nisiyaze hata mmwenga, ela siku ya mwisho edze niafufule osi.
43006040	Baba analonda yeyesi ndiyemuona mwana na kumkuluphira akale na uzima wa milele. Nami n'ndamfufula siku ya mwisho."
43006041	Ndipho hara atu achiandza kunung'unika, sababu Jesu kala akaamba, "Mimi ndimi hicho chakurya chotserera kula mlunguni."
43006042	Nao achiamba, "Samba yuno ni Jesu mwana wa Yusufu? Ise na nine ni atu huamanyao sana! Kpwadze anaamba wala mlunguni?"
43006043	Lakini Jesu achiamba, "Richani kunung'unika kpwa higa nchigogomba.
43006044	Takuna mutu awezaye kpwedza kpwangu isiphokala Baba ariyenihuma amrehe, nami n'ndamfufula siku ya mwisho.
43006045	Nabii mmwenga waandika achiamba, 'Chila mutu andafundzwa ni Mlungu.' Yeyesi asikizaye na kudzifundza kula kpwa Baba, nkpwedza kpwangu.
43006046	Takuna ariyemuona Baba isiphokala mimi yela kpwakpwe.
43006047	Nakuambirani kpweli, ndiyenikuluphira ana uzima wa milele.
43006048	Mimi ndimi hicho chakurya chirehacho uzima.
43006049	Akare enu arya chakurya choihwa mana hiko weruni, na achifwa.
43006050	Lakini chakurya hicho chatserera kula mlunguni ili mutu achichirya asifwe.
43006051	Mimi ndimi chakurya chotserera kula mlunguni, chinachoapha atu uzima. Uchirya chakurya hicho undaishi milele. Chakurya hicho ni mwiri wangu, ulaviwao ili atu himu duniani akale na uzima."
43006052	Atu ariphosikira gara gogombwa ni Jesu, alumbana enye kpwa enye achiamba, "Inawezekanadze mutu hiyu ahuphe mwiriwe hurye?"
43006053	Phahi Jesu wagomba nao achiamba, "Nakuambirani kpweli, msiphorya mwiri wa Mutu Yela Mlunguni na kunwa mlatsowe, tamuna uzima wa milele.
43006054	Yeyesi ndiyerya mwiri wangu na kunwa mlatso wangu ana uzima wa milele, nami n'ndamfufula siku ya mwisho.
43006055	Kpwa sababu mwiri wangu ndio chakurya cha kpweli na mlatso wangu unausa chiru kpwa kpweli.
43006056	Aryaye mwiri na kunwa mlatso wangu andakala nami, nami n'ndakala naye.
43006057	Kpwa vira Baba aishiye wanihuma, naye ndiye anihendaye niishi, phahi yeyesi ndiyenirya nami piya n'ndamhenda aishi.
43006058	Phahi hichi ndicho chakurya chotserera kula mlunguni. Sicho dza chira chakurya chorya akare enu. Mana bada ya kurya afwa, ela osi ndiorya chakurya hichi andaishi milele."
43006059	Jesu wagomba higa gosi phokala anafundza sinagogini hiko Kaperinaumu.
43006060	Afuasi anji a Jesu ariphomsikira anagomba hivyo, aamba, "Higa ni mafundzo mafu sana. Ni ani ndiyegakubali?"
43006061	Lakini Jesu wamanya bila ya kuambirwa ni mutu kukala afuasie ananung'unika kuhusu dzambo hiro, naye achiauza, "Kpwani dzambo rino rinakutsukizani?
43006062	Indakaladze ndiphoniona mimi, Mutu Yela Mlunguni, ninauya hiko dzulu kokala mwandzo?
43006063	Roho wa Mlungu ndiye alavyaye uzima. Mwanadamu kana rorosi awezaro. Maneno higa nchigokuambirani ni ga Roho wa Mlungu, nago ganalavya uzima.
43006064	Lakini anjina tamnikuluphira." Jesu waamba hivyo mana wamanya kula mwandzo ni ano ani asiomkuluphira, na hiye ndiyemsalata.
43006065	Naye achienjereza kuamba, "Hino ndiyo sababu hata nkakuambirani kukala takuna mutu ndiyeweza kpwedza kpwangu isiphokala Baba amuwezeshe."
43006066	Kufikira hipho, afuasie anji aricha kumlunga-lunga.
43006067	Phahi Jesu wagalukira hara anafundzi kumi na airi, achiauza, "Hata mwimwi piya mnataka mnichimbire?"
43006068	Ela Simoni Petero achiamba, "Bwana, huphiye kpwa ani? Uwe ndiwe uriye na maneno ga kuapha atu uzima wa milele.
43006069	Naswi hunaamini na kumanya kukala uwe ndiwe Mutu wa haki yela kpwa Mlungu."
43006070	Ndipho Jesu achiamba, "Samba mino nákutsambulani mwimwi kumi na airi? Lakini mmwenga wenu ni wa Shetani!"
43006071	Wagomba higo kumuhusu Juda mwana wa Simoni Iskarioti. Hiyu piya kala ni mwanafundzi wa Jesu lakini kala mwishowe andamsalata.
43007001	Badaye Jesu wakpwendazunguluka Jimbo ra Galilaya. Kayataka kuphiya Jimbo ra Judea, mana vilongozi a Chiyahudi kala analonda amuolage.
43007002	Ela Sukukuu ya Vibanda, sheree muhimu ya Ayahudi, iriphokala ikafika phephi,
43007003	nduguze amuamba, "Baha uuke hipha uphiye Judea, ili afuasio aone vilinje uhendavyo.
43007004	Takuna mutu amendzaye kumanyikana na atu, na akadzifwitsa. Ichikala kpweli unaweza kuhenda mambo ga kpwaangalaza, gahende ching'ang'a ili atu amanye u ani."
43007005	Nduguze Jesu agomba higa, mana hata aho kala taamuamini.
43007006	Jesu achigomba nao achiamba, "Wakati wangu taudzangbwefika, lakini mwimwi mnaweza kuphiya hiko wakati wowosi.
43007007	Atu a dunia taana sababu ya kukureyerani mwimwi, lakini mimi ananireyera kpwa vira naambira wazi kukala mahendo gao ni mai.
43007008	Kpwa hivyo mwimwi phiyani hiko shereeni, lakini mimi sindaphiya sambi mana wakati wangu taudzangbwefika."
43007009	Bada ya kugomba higo wasala hiko Galilaya.
43007010	Lakini bada ya nduguze kuuka kuphiya kuko shereeni, Jesu naye waphiya lakini kudziiya-iya.
43007011	Hiko shereeni, vilongozi a Chiyahudi azunguluka kumuendza Jesu kuno anauza, "Yu phaphi yuno mutu?"
43007012	Phahi phakala na pokopoko nyinji kumuhusu Jesu hipho kundini. Anjina achiamba, "Iye ni mutu mnono," na anjina achirema achiamba, "Hata anachenga ayae."
43007013	Lakini taphana mutu yegomba wazi-wazi kpwa kuogopha vilongozi a Chiyahudi.
43007014	Sheree iriphokala ikafika kahi-kahi, Jesu wainjira Nyumba ya Kuvoya Mlungu achiandza kufundza.
43007015	Vilongozi a Chiyahudi aangalala nao achiuzana achiamba, "Inakaladze mutu hiyu anamanya sana mambo gano bila ya kusomera walimu?"
43007016	Jesu achiaamba, "Higa mafundzo si gangu, ela ni ga iye ariyenihuma.
43007017	Mutu achitsambula kuhenda amendzago Mlungu, iye andamanya ichikala mafundzo higa gala kpwa Mlungu ama nagomba gangu.
43007018	Ye agombaye gakpwe nkudziendzera nguma mwenye, ela hiye amuendzeraye nguma ariyemuhuma ni mkpweli, wala kana handzo bii.
43007019	Musa wakuphani Shariya, ela taphana hata mmwenga azilungaye. Na ichikala mnazilunga, mbona mnalonda kuniolaga?"
43007020	Atu achimuamba, "Una pepho nini? Ni ani alondaye kukuolaga?"
43007021	Jesu achiaamba, "Mino nriphohenda chilinje chimwenga cha kuphoza mutu Siku ya Kuoya, chakpwangalazani na chichikutsukizani mosi.
43007022	Musa walagiza muatiye tsatsani ana enu a chilume. Lakini siye wa kpwandza kugomba kuhusu tsatsa, ela akare enu ndio arioandza mambo higa. Namwi mkuatiya tsatsani ana enu hata Siku ya Kuoya.
43007023	Mwimwi mkumtiya tsatsani mwanache hata dzagbwe ni Siku ya Kuoya, ili Shariya za Musa zisivundzwe. Phahi, mbona mnanireyera kpwa kuphoza mutu akale mzima Siku ya Kuoya?
43007024	Richani kulola mambo dzulu-dzulu na kulavya hukumu, lakini hukumuni na haki kulengana na vira mambo garivyo."
43007025	Atu anjina a Jerusalemu agomba achiamba, "Dze! Mutu yuno siye aendzwaye aolagbwe ni vilongozi ehu?
43007026	Hiyu anafundza wazi-wazi na taphana hata chilongozi mmwenga agombaye chochosi kumhusu. Nyo vilongozi akale taamanya kukala hiyu ndiye Yetsambulwa ni Mlungu Kuokola Atu?
43007027	Ela hino taiwezekana, mana sino hunamanya mutu hiyu alako. Wakati Yetsambulwa ni Mlungu ndiphokpwedza takuna mutu ndiyemanya alako."
43007028	Phahi Jesu ariphokala acherefundza himo Nyumba ya Kuvoya Mlungu, wagomba achiamba, "Mnanimanya na hata kura nilako. Mimi sedzere kpwa uwezo wangu! Ela iye yenihuma ni wa kpweli, namwi tamummanya.
43007029	Mino nammanya kpwa sababu nala kpwakpwe, naye ndiye yenihuma kpwenu."
43007030	Phahi Ayahudi anjina ariokala himo Nyumba ya Kuvoya Mlungu ajeza kumgbwira, lakini taphana mutu yemguta, mana wakatiwe kala taudzangbwefika.
43007031	Ela atu anji pho kundini amuamini. Achiamba, "Wakati yuya Yetsambulwa ni Mlungu ndiphokpwedza, andahenda vilinje vinji kuriko hiyu?"
43007032	Mafarisayo asikira hira pokopoko ya rira kundi kuhusu Jesu. Nao Mafarisayo na akulu a alavyadzi-sadaka ahuma arindzi a Nyumba ya Kuvoya Mlungu akamgbwire.
43007033	Lakini Jesu achiaambira, "N'ndakala namwi muda mchache na badaye n'ndauya kpwa iye ariyenihuma.
43007034	Chisha mndaniendza lakini tamundaniona, na phatu ndiphokala tamundaweza kuphafika."
43007035	Phahi hinyo akulu a Chiyahudi ariphosikira hivi, aandza kuuzana achiamba, "Mutu yuno anataka aphiye kuphi ambako sino tahundaweza kumuona? Akale andaphiya midzi ambako atu ehu atsamukana, ili akafundze atu asio kala Ayahudi?
43007036	Mutu yuno anahuambirani, anaphoamba hundamuendza lakini tahundamuona, na phahali ndiphokala sino tahundaweza kuphafika?"
43007037	Siku ya mwisho ya Sukukuu ya Vibanda, ambayo ni muhimu sana, Jesu waima na achikota likululu achiamba, "Mutu yeyesi ariye na chiru naedze kpwangu edze anwe madzi.
43007038	Mutu yeyesi anikuluphiraye, vidzuho vya madzi ga uzima vindajera mwakpwe ndani, kama Maandiko gagombavyo."
43007039	Ariphogomba higa kala anagomba kuhusu Roho wa Mlungu, ambaye hara ambao ka andamkuluphira andamhewa. Nao kala taadzangbwehewa hiyu Roho, mana Jesu kala kadzangbwehalwa kuphiya mlunguni.
43007040	Atu ariphosikira maneno garigogombwa ni Jesu, anjina agomba achiamba, "Kpwa kpweli hiyu ndiye yuya nabii kala hunamgodzera."
43007041	Anjina achiamba, "Iye n'lazima akale ndiye Yetsambulwa ni Mlungu Kuokola Atu." Ela anjina ao achiamba, "Yetsambulwa ni Mlungu kaweza kula Galilaya!
43007042	Mana Maandiko ganaamba kukala Yetsambulwa ni Mlungu Kuokola Atu ni m'bari wa Mfalume Daudi, naye andavyalwa Bethilehemu, mudzi arikovyalwa Daudi."
43007043	Kpwa hivyo hara atu aganyikana chimaazo kuhusu Jesu.
43007044	Anjina kala analonda kumgbwira, lakini taphana mutu yemguta.
43007045	Phahi, hara arindzi okala akahumwa kpwendamgbwira Jesu ariphouya, akulu a alavyadzi-sadaka na Mafarisayo aauza, "Kpwa utu wani tamumgbwirire mkedza naye?"
43007046	Hara arindzi achiamba, "Takudzangbwehenda mutu yegomba maneno dza higo achigogomba hiyu!"
43007047	Mafarisayo achiamba, "Hata mwimwi piya mchahendwa azuzu?
43007048	Hebu mkasikira angaa mmwenga wa vilongozi ama Mafarisayo achiyemkuluphira?
43007049	Lakini kundi rosi hiri tarimanya Shariya za Musa, kpwa hivyo ralaniwa."
43007050	Mfarisayo mmwenga kala ni Nikodemu. Mutu hiyu kala akaphiya kpwa Jesu hipho mwandzo. Phahi wagomba na ayae achiamba,
43007051	"Kulengana na Shariya zehu, tahuweza kuhukumu mutu bila ya kumsikiza na kumanya arigohenda."
43007052	Nao achiamba, "We nawe ula Galilaya? Kasometo Maandiko nawe undamanya kukala takuna nabii ndiyekpwedza kula Galilaya."
43007053	Badaye chila mmwenga waphiya kpwakpwe kaya.
43008001	Jesu ariphomala kufundza, waphiya dzulu Mwango wa Mizeituni.
43008002	Muhondoye, chiti sana, wakpwedza tsona Nyumba ya Kuvoya Mlungu. Atu anji achedzamzunguluka, naye achisagala achiandza kuafundza.
43008003	Alimu a Shariya na Mafarisayo areha mchetu ambaye kala akagbwirwa anazinga, achimuimisa mbere za hiro kundi.
43008004	Ariphomreha amuamba Jesu, "Mwalimu, mchetu hiyu akagbwirwa anazinga.
43008005	Na kulengana na Shariya zehu, Musa walagiza mchetu dza hiyu ni apigbwe mawe hadi afwe. Dze, we ndiwe unaambadze?"
43008006	Atu hinyo ahumira swali hiri kumhega Jesu, ili aphahe chizigbwa cha kumshitakira. Ela wazama achiandika photsi na chala.
43008007	Na ariphokala anazidi kumuuza maswali, waunuka achigomba nao achiamba, "Yeyesi asiye na dambi, naakale wa kpwandza kumpiga dziwe."
43008008	Achiuya kuzama tsona na achiandika photsi.
43008009	Hara atu ariphosikira higa auka mmwenga mmwenga. Avyere ndio ariokala a mwandzo kuuka, hadi mwisho Jesu achisala macheye na yuya mchetu ambaye kala achereimire.
43008010	Jesu ariphounula uso achimuuza yuya mchetu, "Mayo, phana angaa mmwenga achiyesala kukuhukumu?"
43008011	Yuya mchetu achiamba, "Bwana, taphana hata mmwenga." Phahi Jesu achimuamba, "Mimi nami sindakulavya makosa. Phiya vyako, ela kula rero usihende dambi tsona."
43008012	Jesu waenderera kugomba na atu achiamba, "Mimi ni mwanga ung'arirao atu himu duniani. Mutu ndiyenilunga mimi kandanyendeka jizani kamare, ela andaphaha mwanga uphao atu uzima."
43008013	Mafarisayo achigomba naye achiamba, "Unagomba ushahidi wa kuhusu we mwenye, phahi hiyo inaonyesa kala ushahidio ni wa handzo!"
43008014	Phahi Jesu achiamba, "Gaga nigombago ni kpweli, hata dzagbwe nikadzishuhudiya mwenye. Kpwa mana mimi namanya nilako na niphiyako, lakini mwimwi tammanya nilako wala niphiyako.
43008015	Mwimwi mnanihukumu chibinadamu, lakini mino sihukumu mutu.
43008016	Na hata nchihukumu, hukumu yangu ni ya kpweli kpwa sababu si mimi machiyangu nihukumuye, lakini ni phamwenga na ye Baba ariyenihuma.
43008017	Yaandikpwa mwenu Shariyani kukala ushahidi wa atu airi uchikubaliana, chochosi agombacho nkukala kpweli.
43008018	Kpwa hivyo mimi ni mmwenga wa hinyo mashahidi alavyao ushahidi kunihusu, na wa phiri alavyaye ushahidi kunihusu, ni Baba ariyenihuma."
43008019	Ndipho hara atu aamuuza, "Yu kuphi ye sowe?" Achiaambira, "Tamnimanya mimi wala Baba, na kalapho mnanimanya, hata Baba naye piya mngemmanya."
43008020	Jesu wagomba higo ariphokala anafundza himo Nyumba ya Kuvoya Mlungu, phephi na phahali phokala phachiikpwa visanduku vya pesa. Na taphana yemgbwira, mana wakatiwe kala taudzangbwefika.
43008021	Waenderera kugomba na atu achiamba, "N'ndaphiya vyangu, namwi mndaniendza. Lakini bila ya kutubu hiyo dambi yenu ya kusaniamini, mndafwa. Kura niphiyako mwimwi tamuweza kukufika."
43008022	Maneno higa gahenda vilongozi a Chiyahudi auzane, "Akale andadziolaga? Mana anaamba, 'Niphiyako tamuweza kukufika.' "
43008023	Jesu achiaambira, "Mwimwi mu a photsi, lakini mino ni wa dzulu. Mwimwi mu a duniani, ela mimi ni wa mlunguni.
43008024	Nkakuambirani kare kukala bila ya kutubu hiyo dambi yenu ya kusaniamini, mndafwa. Na hakika mndafwa ichikala tamndaamini kukala Mimi ndiye hiye."
43008025	Hara atu amuuza achiamba, "Kpwani we u yuphi?" Achiambwa, "Vyo nchivyokuambirani hangu mwandzo, ni vivyo.
43008026	Nina manji ga kugomba kukuhusuni, tsona ga kukuhukumuni. Ela mwimwi atu a duniani nakuambirani nrigosikira kula kpwa iye ariyenihuma tu. Naye agombago ni ga kpweli."
43008027	Lakini taayamanya kala Jesu anagomba nao kuhusu Ise ariye mlunguni.
43008028	Phahi waamba, "Ndiphomuunula msalabani Mutu Yela Mlunguni, ndipho ndiphomanya kukala Mimi ndiye hiye. Na piya mndamanya kala sihenda rorosi kpwa uwezo wangu, ela nkugomba nfundzwago ni Baba.
43008029	Naye ariyenihuma a phamwenga nami. Kadzangbweniricha machiyangu, mana chila wakati nahenda alondago."
43008030	Atu anji ariomsikira Jesu anagomba hivyo, amuamini.
43008031	Jesu wagomba na hara Ayahudi ariomuamini achiamba, "Ichikala mndaenderera kulunga mafundzo gangu, mndakala afuasi angu chikpweli-kpweli.
43008032	Mwimwi mndamanya kpweli, nayo kpweli indakuikani huru."
43008033	Nao achimuamba, "Sino hu chivyazi cha Brahimu, na tahudzangbwekala atumwa a mutu yeyesi. Kpwadze unaamba hundakala huru?"
43008034	Ndipho achiaambira, "Nakuambirani kpweli, mutu yeyesi aishiye maisha ga dambi ni mtumwa wa dambi.
43008035	Mtumwa kaweza kukala milele nyumba ya tajiriwe ariphogulwa, ela mwana nkukala phao kaya milele na milele.
43008036	Mimi ndimi hiye mwana, phahi nchikuikani huru, mndakala huru kpweli-kpweli.
43008037	Nakubali kukala, mwimwi mu chivyazi cha Brahimu. Lakini mnataka kuniolaga, kpwa sababu tamtaki kukubali mafundzo gangu.
43008038	Nakuambirani kukala higa nigombago ni gara goonyeswa ni Baba, ela namwi mkuhenda mrigoambirwa ni sowe yenu."
43008039	Nao achimuamba, "Sisi, baba ni Brahimu." Ndipho achiaambira, "Ichikala mu chivyazi cha Brahimu kpweli, mbona tamlunga mifwanoye?
43008040	Mimi nákuambirani kpweli ambago Mlungu waniambira, lakini kpwadze mcherelonda kuniolaga? Kala ni Brahimu, kangehenda higo mhendago!
43008041	Ela mwimwi mkuhenda mambo ambago sowe yenu ndigo ahendago." Nao achimuamba, "Sisi sio ana a vuweni, hunaye baba, naye ni Mlungu."
43008042	Jesu achiaambira, "Kala Mlungu ndiye Sowe yenu, mngenimendza. Kpwa sababu mimi nála kpwakpwe, na ndiyo mana ni hipha. Siyakpwedza kpwa uwezo wangu, ela iye ndiye ariyenihuma.
43008043	Mwimwi tamuelewa nagokuambirani, mana tamtaki kusikira maneno gangu!
43008044	Kpwa kpweli mwimwi sowe yenu ni Shetani, namwi mkumendza kuhenda mai go atakago. Hangu mwandzo iye ni muolagi wala kamendze kpweli, kpwa sababu ye mwenye kana kpweli. Na chila agombapho handzo, nkugomba kulengana na asiliye, mana iye ana handzo na ni baba wa handzo.
43008045	Lakini kpwa vira mimi nagomba kpweli, mwimwi tamuamini nigombago.
43008046	Phano phana mutu yeyesi ambaye anaweza kunihukumu? Sambi, ichikala nagomba kpweli, kpwadze tamniamini?
43008047	Yeyesi ambaye ni mutu wa Mlungu, anasikiza maneno ga Mlungu. Na kpwa vira tamsikiza, inaonyesa kala simwi atu a Mlungu."
43008048	Ayahudi amuamba Jesu, "Phahi tahukosera huchiamba uwe siwe Myahudi ela u Msamariya, tsona una pepho!"
43008049	Achiaambira, "Mimi sina pepho tse-tse-tse, ela namuishimu Baba! Lakini mwimwi mnanibera.
43008050	Mino sidziendzera nguma kabisa, lakini kuna mmwenga ambaye anataka nitogolwe, naye ndiye jaji.
43008051	Nakuambirani kpweli, mutu yeyesi ndiyelunga mafundzo gangu kandafwa bii."
43008052	Phahi hara atu achimuamba, "Kpwa kpweli hivi sambi hukakumanya kala una pepho! Ichikala Brahimu mwenye wafwa na manabii piya nago gachifwa, kpwadze unaamba ndiyelunga mafundzogo kandafwa bii?
43008053	Kpwani we u mkpwulu kuriko mkare wehu Brahimu? Iye tu wafwa! Na piya manabii afwa. Kpwani we unadzihenda u ani?"
43008054	Jesu achiamba, "Nchidzihenda mkpwulu mi mwenye, phahi ukulu hinyo tauna mana. Ela Baba, ambaye mwimwi mnamuiha Mlungu wenu, ndiye anihendaye mkpwulu.
43008055	Mwimwi tamdzangbwemmanya, lakini mimi nammanya. Mimi nchiamba simmanya, phahi n'ndakala n'nagomba handzo dza mwimwi. Ela nammanya, tsona nalunga manenoge.
43008056	Mkare wenu Brahimu wahererwa ariphomanya kala andaona siku ya mimi kpwedza. Brahimu waiona na achihamirwa."
43008057	Ndipho achimuuza, "Uwe kudzangbwefisa hata miaka hamsini, ye Brahimu wamuonaphi?"
43008058	Achiaambira, "Nakuambirani kpweli, kabla ya Brahimu kuvyalwa, mino kala ni kuko kare!"
43008059	Phahi ariphosikira hivyo, ataka kumpiga mawe. Lakini achidzifwitsa na achituluka mura Nyumba ya Kuvoya Mlungu.
43009001	Siku mwenga, Jesu ariphokala anatsupa, wamuona mutu yekala chipofu hangu kuvyalwakpwe.
43009002	Anafundzie achimuuza, "Mwalimu, ni dambi za yuphi zomhenda yuno avyalwe chipofu? Ni dambize mwenye, hebu ni za avyazie?"
43009003	Jesu achiamba, "Upofuwe tauhusiana na dambize, wala za avyazie. Ela ni chipofu ili uwezo wa Mlungu uonekane unahenda kazi mwa hiye mkpwongo.
43009004	Kpwa vira kuchere namutsi, n'lazima huendeni kazi za iye ariyenihuma. Kpwa mana usiku uredza ambapho taphana mutu yeyesi ndiyeweza kuhenda kazi.
43009005	Vivi nrivyo mumu duniani, mimi ndimi mwanga wa atu."
43009006	Bada ya kugomba higo, watsitsa mahe mtsangani na achikoroga tope achimpaka yuya chipofu matsoni.
43009007	Na achimuamba, "Phiya ukaoge uso chidimbwi cha Siloamu." (Manage ni Yehumwa.) Phahi yuya mutu wakpwendaoga uso na ariphokala anauya achikala anaona.
43009008	Majiranige na atu anjina ariomuona wakati kala ni mutu wa kuvoya-voya auzana, "Yuno siye yuya mutu ambaye kala achisagala akavoya-voya?"
43009009	Anjina achiamba, "Eeh, niiye." Lakini anjina nao achiamba, "Wahendaigana naye." Lakini ye mwenye achiamba, "Ni mimi."
43009010	Nao achimuuza, "Vyakaladze hata vino sambi unaona?"
43009011	Achiaambira, "Yuya mutu aihwaye Jesu akatengeza tope, akanipaka matsoni, na akaniamba nkaoge uso mtsara wa Siloamu. Phahi nchaoga uso, na vino naona."
43009012	Nao achimuuza, "Ye mutu yu kuphi?" Naye achiamba, "Simmanya ariko."
43009013	Badaye yuya mutu yekala chipofu achimphirika kpwa Mafarisayo.
43009014	Hira siku ambayo Jesu watengeza tope na kumphoza yuya chipofu kala ni Siku ya Kuoya.
43009015	Phahi Mafarisayo nao piya amuuza vira arivyophozwa. Naye achiaambira, "Iye mutu ariyeniphoza, wanipaka tope matsoni, alafu nchendaoga uso, na vino naona."
43009016	Mafarisayo adziganya makundi mairi. Kundi mwenga richiamba, "Mutu hiyu kayala kpwa Mlungu, kpwa sababu kalunga Shariya ya Siku ya Kuoya." Lakini anjina nao achiuza, "Ichikala mutu hiyu ni mutu wa dambi, anawezadze kuhenda vilinje dza hivi?"
43009017	Phahi amuuza tsona yuya mutu yekala chipofu, "Uwe ndiwe uriyephozwa matso. Vino unaambadze kuhusu mutu hiye?" Yuya mutu achiamba, "Mutu hiye ni nabii."
43009018	Hara vilongozi a Chiyahudi tayaamini kukala yuya mutu wakala chipofu na vino anaona. Kpwa hivyo achiiha avyazie,
43009019	achiauza, "Yuno ni mwana wenu? Na ni kpweli kala mwamvyala chipofu? Hebu huambireni, vyakaladze hata vino sambi anaona?"
43009020	Avyazie achiamba, "Hunamanya kukala hiyu ni mwana wehu, naye wavyalwa chipofu.
43009021	Lakini tahumanya rohendeka hata akale hivi sambi anaona, wala tahumanya ariyemuphoza upofuwe. Muuzeni ye mwenye mana ni mwana nyama mzima, na anaweza kugomba mwenye."
43009022	Avyazie aamba hivyo kpwa kuogopha vilongozi a Chiyahudi. Mana hinyo vilongozi kala akatsapiza kukala, mutu yeyesi ndiyekubali na kuamba Jesu ndiye Yetsambulwa ni Mlungu Kuokola Atu, andahendwa nyunga wala kandainjira sinagogini.
43009023	Hino ndiyo sababu yoahenda avyazie aambe, "Ni mwana nyama mzima, muuzeni mwenye."
43009024	Phahi hara vilongozi amuiha tsona yuya mutu yekala chipofu, achimuamba, "Hebu gomba kpweli mbere za Mlungu. Sino hunamanya mutu hiyu ni mutu wa dambi."
43009025	Yuya mutu achiamba, "Ichikala ni mchina-dambi ama siye mchina-dambi, mino simanya. Ela nina hakika ya chitu chimwenga: kala n'chipofu vino naona."
43009026	Alafu achimuuza tsona, "Wakuhendadze hata vino sambi unaona?"
43009027	Yuya mutu achiamba, "Mimi nkakuambirani kare arivyonihendera, namwi tamnisikira. Kpwa utu wani mnaniuza tsona? Hebu piya namwi mnataka mkale afuasie?"
43009028	Ndipho amtsuphira maneno ga kumuifya, achimuamba, "Uwe ndiwe mfuasi wa hiye mutu, lakini sisi hu afuasi a Musa.
43009029	Hunamanya kukala Mlungu wagomba na Musa, ela ichikala ni hiye mutuo, sino tahummanya alako."
43009030	Phahi yuya mutu waamba, "Mbona mnaniangalaza ayangu! Mnaamba tamummanya alako, ela wanivugula matso!
43009031	Humanyavyo Mlungu kasikiza achina-dambi, lakini anasikiza mutu yeyesi amuabuduye na kuhenda gara alondago.
43009032	Hangu dunia iumbwe, tahudzangbwesikira mutu fulani wavugula matso mutu yevyalwa chipofu.
43009033	Kalapho mutu hiyu kayala kpwa Mlungu, kangeweza kuhenda chitu dza hichi."
43009034	Nao achimuamba, "Hangu kuvyalwako uwe u mutu wa dambi kabisa. Sambi unahufundzani?" Chisha achimzola mura Sinagogini.
43009035	Jesu wasikira kukala yuya mutu yekala chipofu wazolwa Sinagogini. Phahi wamuendza na ariphomuona wamuuza, "Dze, unamkuluphira Mutu Yela Mlunguni?"
43009036	Yuya mutu achiuza, "Ni yuphi Bwana ili nimkuluphire?"
43009037	Jesu achimuamba, "Wamuona kare, na iye ugombaye naye ndiye."
43009038	Phahi hiye mutu waamba, "Bwana nakukuluphira." Naye achimgbwerera maguluni.
43009039	Chisha Jesu achiamba, "Nákpwedza himu duniani ili vipofu aone, nao adzihendao anaona, akale vipofu. Nami, n'ndaahukumu hinyo adzihendao anaona."
43009040	Mafarisayo anjina ariokala phephi na Jesu amsikira anagomba hivyo, achimuuza, "Yani hata sisi naswi hu vipofu?"
43009041	Achiaambira, "Kalapho mnakubali m'vipofu, tamngekala na hukumu. Lakini bada mnaamba mnaona, na mbavi sivyo, phahi mndasala na hukumu yenu."
43010001	Jesu waamba, "Nakuambirani kpweli kukala, mutu asiyeinjira chaa cha mang'ondzi kutsupira mryangoni, ni muivi tsona ni mnyang'anyi.
43010002	Lakini mrisa mwenye mwenye wa mang'ondzi nkuinjira chaani kutsupira mryangoni.
43010003	Mrindzi nkuvugurira mryango yuya mrisa, naye akainjira chaani. Nago mang'ondzi ganamanya kauliye. Iye mrisa nkugaiha mang'ondzige na madzina na kugatuluza kondze.
43010004	Naye achituluza mang'ondzige gosi kuphiya marisani, nkutsupa mbere, nago nkumlunga-lunga, mana ganamanya kauliye.
43010005	Higo mang'ondzi tagaweza kulunga-lunga mjeni. Kpwa vira tagamanya sauti ya mutu wanjina, gandamchimbira."
43010006	Jesu waambira atu ndarira hino lakini atu taayaelewa manage.
43010007	Phahi Jesu wagomba tsona achiamba, "Nakuambirani kpweli, mimi ndimi mryango wa mang'ondzi.
43010008	Osi ariokpwedza kabla ya mimi kala ni aivi na anyang'anyi, lakini mang'ondzi tagayaasikiza.
43010009	Mimi ni mryango. Mutu yeyesi ndiyeinjira kutsupira kpwangu, andaokolwa. Naye andainjira na kutuluka na kpwendarisa.
43010010	Muivi nkpwedzaiya, kuolaga na kubananga. Lakini mino nákpwedza ili atu aphahe uzima, tsona akale na uzima kpweli-kpweli.
43010011	Mimi ndimi mrisa mnono. Na hiye mrisa mnono a tayari kufwa kpwa sababu ya mang'ondzige.
43010012	Lakini mrisa wa kuandikpwa kakala dza mwenye mchina-mang'ondzi. Mana mang'ondzi sigo gakpwe, phahi achiona mabawa garedza, andaricha mang'ondzi phapho, achimbire. Nago mabawa nkugagbwira na ganjina gakatsamukana.
43010013	Mrisa wa kuandikpwa nkuchimbira, kpwa vira mang'ondzi sigo gakpwe wala kanago utsungu.
43010014	-
43010015	Mimi ndimi mrisa mnono, nami n'ndafwa kpwa mang'ondzi gangu. Mana nagamanya nago gananimanya, dza viratu Baba animanyavyo, nami nammanya.
43010016	Kuna mang'ondzi gangu ganjina ambago sigo ga chaa hichi, na n'lazima nigarehe piya. Gandasikira sauti yangu, na hipho ndipho kundakala na kundi mwenga na mrisa mmwenga.
43010017	Baba ananimendza kpwa sababu ni tayari kufwa ili nifufuke tsona.
43010018	Takuna mutu awezaye kuniolaga bila mimi mwenye kumendza. Lakini n'ndafwa mwenye kumendza kpwangu. Nina uwezo wa kudziricha niolagbwe na uwezo wa kufufuka. Mana Baba ndiye ariyenilagiza nihende hivi."
43010019	Kpwa sababu ya maneno higa, Ayahudi auya tsona kusaelewana.
43010020	Anji agomba achiamba, "Mutu hiyu ana pepho, chisha ana koma. Munamsikiza wani?"
43010021	Lakini anjina achiamba, "Mutu ariye na pepho kaweza kugomba mambo dza higa. Kpwani pepho anaweza kumhenda chipofu akaona?"
43010022	Kala ni majira ga mnyevu, na piya kala ni wakati wa Sukukuu ya kutambukira kuusa najisi Nyumba ya Kuvoya Mlungu ko Jerusalemu.
43010023	Wakati hinyo, Jesu kala a himo Nyumba ya Kuvoya Mlungu ananyendeka-nyendeka seemu iihwayo Muhala wa Selemani.
43010024	Phahi vilongozi a Chiyahudi amzunguluka na achimuuza, "Mbona kuhuambira kpweli hadi rini? Ichikala ndiwe Yetsambulwa ni Mlungu Kuokola Atu, hebu huambire wazi-wazi."
43010025	Jesu achiamba, "Nákuambirani kare lakini tamuamini. Higa mambo nihendago kpwa uwezo wa Baba, ganaonyesa mino ni ani.
43010026	Lakini tamuamini kpwa vira simwi mang'ondzi gangu.
43010027	Mang'ondzi gangu nagamanya. Nago ganasikira sauti yangu, na nkunilunga-lunga.
43010028	Nkuapha uzima wa milele afuasi angu, nao taandafwa bii. Takuna mutu yeyesi ndiyenifuta,
43010029	mana Baba, ariyenipha atu hinyo, ni mkpwulu kuriko osi, wala takuna awezaye kumfuta Baba.
43010030	Mimi na iye hu chitu chimwenga."
43010031	Ayahudi ariphosikira Jesu akagomba hivyo, atsola mawe tsona ili amuolage.
43010032	Lakini achiaambira, "Nákuhenderani mambo manji manono kpwa uwezo wa Baba. Gosi higo nrigokuhenderani, n'riphi ambaro rinakuhendani hata mtake kuniolaga?"
43010033	Achimuamba, "Tahutaki kukupiga mawe kpwa sababu ya higo mambo manono, ela ni kpwa sababu ya kukufuru. Uwe u mwanadamu dza anjina, mbona unadzihenda u Mlungu!"
43010034	Achiamba, "Samba Maandiko genu gaandikpwa kukala, Mlungu anaamba, 'Mwimwi mu milungu!'
43010035	Maandiko ganaamba kukala, atu ariophokera ujumbe wa Mlungu aihwa 'milungu' ni Mlungu mwenye. Naswi hunamanya kukala Maandiko ganagomba kpweli siku zosi.
43010036	Sambi mino nchiamba ni mutu yetsambulwa ni Mlungu akale Mwanawe, kpwadze mnaamba nakufuru? Mana Baba mwenye ndiye ariyenitenga kpwa kaziye na achinihuma himu duniani.
43010037	Ichikala sihenda kazi za Baba, phahi msiniamini.
43010038	Lakini ichikala nazihenda, hata mchikala tammendze kuniamini, ela aminini zo kazi zangu. Mchihenda hivyo, ndipho mndamanya na kuelewa kala Baba a phamwenga nami, nami ni phamwenga na Baba."
43010039	Phahi vilongozi a Chiyahudi ataka tsona kumgbwira Jesu, lakini waahepa achiuka.
43010040	Hipho Jesu wauka tsona achendavuka muho wa Joridani na achendakala phahali ambapho mwandzo Johana kala achibatiza atu.
43010041	Wakati kala a hiko, atu anji amlunga. Nao ng'andzi zao kala anaamba, "Johana kayahenda vilinje, lakini chila chitu arichohuambira kuhusu mutu hiyu ni kpweli."
43010042	Phahi atu anji a seemu hizo amkuluphira Jesu.
43011001	-
43011002	Kpwakala na mutu mmwenga yeihwa Lazaro ambaye kala ni mkpwongo. Mutu hiyu kala ni ndugu wa chilume wa Maryamu na Maritha, na osi kala achisagala Bethania. (Maryamu yuyu ndiye yekpwedzammwagira Bwana Jesu mafuha ga kunukato maguluni, na kugaphangusa na nyereze.)
43011003	Phahi hara nduguze Lazaro, alavya mhumwa kpwa Jesu akaambirwe, "Bwana, msenao ummendzaye ni mkpwongo."
43011004	Lakini Jesu ariphosikira hivyo, waamba, "Ukongo hinyo sio wa kumurya. Lakini wakpwedza ili kuonyesa vira Mlungu na Mwanawe arivyo na nguvu."
43011005	Jesu wamendza Maritha, Maryamu na ndugu yao Lazaro.
43011006	Phahi ariphosikira kukala Lazaro ni mkpwongo, kayauka mara mwenga. Bada ya kusala siku mbiri phapho,
43011007	achiaambira anafundzie, "Huphiyeni Judea tsona."
43011008	Anafundzie achimuamba, "Mwalimu, undauyadze Judea? Samba dzuzi dzuzi vilongozi a Chiyahudi kala analonda kukupiga mawe!"
43011009	Jesu achiaambira, "Mutsi una masaa kumi na mairi ga mwanga. Mutu achinyendeka wakati hinyo kandakpwala, mana anaona na mwanga wa himu duniani.
43011010	Lakini mutu yeyesi achinyendeka usiku andakpwala, mana kaona kpwa vira takuna mwanga."
43011011	Bada ya kugomba higa, chisha wazidi kuambira hara anafundzie, "Msena wehu Lazaro arere, lakini n'ndaphiya nkamlamuse."
43011012	Anafundzie achimuamba, "Bwana, ichikala arere, phahi, achilamuka andaphola."
43011013	Aona kala arere kpweli. Lakini Jesu kala anagomba kuhusu chifo cha Lazaro.
43011014	Ndipho Jesu ariphogomba wazi-wazi, achiamba, "Lazaro akafwa.
43011015	Ela achiphofwa mino che sipho. Lakini naonato kpwa sababu yenu, mana mambo higa gakahendeka ili mnikuluphire. Sambi nahuphiyeni."
43011016	Tomasi, ambaye piya kala achiihwa Patsa, waambira anafundzi ayae, "Nahuphiyeni na Mwalimu, ili ichikala ni kufwa, hukafweni hosi."
43011017	Phahi Jesu ariphotsoloka hiko Bethania, Lazaro kala akazikpwa siku nne zotsupa.
43011018	Mudzi wa Bethania kala u kama kilomita tahu hivi kula Jerusalemu,
43011019	na atu anji kala akedza kpwa Maritha na Maryamu kuapha pore kpwa chifo cha ndugu yao.
43011020	Maritha ariphosikira kala Jesu aredza, wakpwendamchinjira, lakini Maryamu wasala pho kaya.
43011021	Phahi Maritha ariphokutana naye, wamuamba, "Bwana, kalapho ka u phapha, mwenehu kangefwa.
43011022	Na hata vivi namanya kukala ndichovoya kpwa Mlungu, andakupha."
43011023	Naye achimuamba, "Mwenenu andafufuka."
43011024	Ndipho Maritha achiamba, "Namanya mwenehu naye andafufuka siku ya mwisho, atu osi ndiphofufulwa."
43011025	Jesu achiamba, "Mimi ndimi n'fufulaye atu na kuapha uzima. Mutu yeyesi ndiyenikuluphira, hata dzagbwe andafwa, andaishi tsona.
43011026	Mutu yeyesi ariye na uzima kpwa kunikuluphira, kandafwa bii. Sambi Maritha nakuuza, unagaamini gano?"
43011027	Maritha achiamba, "Ehe Bwana! Naamini kukala ndiwe Masihi, Mwana wa Mlungu, ndiyekpwedza himu duniani."
43011028	Phahi Maritha ariphomala kugomba higo, wamuiha kanda Maryamu, achimuamba, "Mwalimu akedza, anakuiha."
43011029	Maryamu kusikira hivyo, wang'oka saa iyo-iyo na achiphiya.
43011030	Wakati hinyo Jesu kala kadzangbweinjira chidzidzi hicho, ka achere pho achiphokutana na Maritha.
43011031	Mura nyumbani kala mna atu ambao akedzamupha pore Maryamu. Ariphomuona anatuluka kondze mairo, amlunga-lunga, mana aona anaphiya mbirani akarire.
43011032	Maryamu waphiya hadi pho ka aripho Jesu. Ariphomuona, wamgbwerera maguluni na achimuamba, "Bwana, kalapho ka u phapha, mwenehu kangefwa."
43011033	Phahi Jesu ariphoona Maryamu anarira na hara ariokala naye piya anarira, wasikira utsungu rohoni na kusononeka sana.
43011034	Chisha achiuza, "Mwamzikaphi?" Nao achiamba, "Bwana, ndzo ulole."
43011035	Jesu achirira.
43011036	Phahi atu aamba, "Lolani vyo ambavyo kala anammendza Lazaro!"
43011037	Lakini anjina achiamba, "Ichikala wamvugula matso chipofu, washindwa ni utu wani kuzuwiya Lazaro asifwe?"
43011038	Phahi Jesu ariphofika hiko mbirani, wazidi kusononeka sana. Hiyo mbira yenye kala ni pango ambaro kala rikazibwa na dziwe pho mryangoni.
43011039	Jesu achiamba, "Riuseni hiro dziwe." Maritha, ndugungbwa wa ye mufwa, achimuamba, "Bwana, hangu azikpwe rero ni siku ya nne, ro dziwe richiuswa ela phandakalika phano?"
43011040	Ndipho achiamba, "Maritha, sikakuambira uchiamini undaona uwezo mkpwulu wa Mlungu?"
43011041	Phahi hara atu ariusa rira dziwe. Chisha Jesu achilola dzulu mlunguni na achiamba, "Baba, nakushukuru mana ukasikira kare mavoyo gangu.
43011042	Namanya kukala chila wakati unanisikira. Ela nkagomba hivyo ili hinya atu aimireo hipha aamini kukala uwe ndiwe uriyenihuma."
43011043	Ariphomala kugomba higa, wakota likululu achimuiha Lazaro, "Lazaro, tuluka!"
43011044	Phahi Lazaro watuluka kondze na shandaye vivyo. Kala akafungbwa-fungbwa kula chitswani hadi maguluni. Jesu waambira hara atu, "Mvuguleni na mumriche aphiye vyakpwe."
43011045	Phahi atu okala akamlunga-lunga Maryamu hadi mbirani, na kuona gara achigohenda Jesu, anji amkuluphira.
43011046	Lakini anjina aphiya kpwa Mafarisayo achendasema gara Jesu achigohenda.
43011047	Alafu Mafarisayo na akulu a alavyadzi-sadaka ahenda mkutano wa Baraza ra vilongozi a Chiyahudi, achiambirana, "Hunagaya bure! Mana mutu hiyu anazidi kuhenda vilinje vinji.
43011048	Huchimricha vivi hivi, chila mmwenga andamkuluphira. Alafu vilongozi a Chirumi andakpwedza abanange tsi yehu na kubomola Nyumba yehu ya Kuvoya Mlungu."
43011049	Lakini Kayafa ambaye kala ni Mlavyadzi-sadaka Mkpwulu mwaka hinyo, waamba, "Mwimwi tammanya chochosi!
43011050	Tammanya kukala ni fwaida kpwenu mutu mmwenga afwe kpwa sababu ya atu osi, kuriko tsi ndzima kuangamizwa?"
43011051	Higa arigogomba Kayafa, kayagagomba kula mwakpwe achilini. Lakini kpwa vira kala ndiye Mlavyadzi-sadaka Mkpwulu mwaka hinyo, watabiri bila ya kumanya, kukala Jesu andafwa kpwa Ayahudi osi.
43011052	Tsona kandafwa kpwa Ayahudi bahi, ela piya ana a Mlungu osi ariotsamulwa tsi zanjina, ili aakusanye akale chitu chimwenga.
43011053	Kpwa hivyo kula siku hiyo na kuenderera vilongozi a Chiyahudi ahenda njama za kumuolaga Jesu.
43011054	Phahi kayaweza kunyendeka wazi-wazi kahi-kahi ya Ayahudi. Lakini wauka achiphiya tsi yokala kanda-kanda ya weru, mudzi urioihwa Efraimu, achisagala hiko na anafundzie.
43011055	Wakati Sukukuu ya Pasaka kala i phephi, atu anji ala kpwao midzini achiphiya Jerusalemu. Kulengana na mila yao, aphiya mapema ili akadzitakase kabla ya siku hiyo.
43011056	Phahi ariphokala ndani ya Nyumba ya Kuvoya Mlungu, amuendza-endza Jesu. Chisha achiuzana, "Mnaonadze ayangu? Akale kpweli Jesu andakpwedza Sukukuuni?"
43011057	Akulu a alavyadzi-sadaka na Mafarisayo kala akalagiza atu kukala yeyesi amanyaye Jesu aripho, n'lazima akaseme ili agbwirwe.
43012001	Siku sita kabla ya Sukukuu ya Pasaka, Jesu waphiya Bethania, kokala achiishi Lazaro. Lazaro hiyu ndiye ariyefufulwa ni Jesu.
43012002	Jesu wajitirwa chakurya cha dziloni ambacho chaandazwa ni Maritha. Mmwenga wa hara okala asegere kumrisa Jesu kala ni Lazaro.
43012003	Phahi Maryamu wahala tupa ya nusu lita ya marashi ga samani kulu, gotengezwa kula kpwa muhi uihwao narido. Wampaka Jesu marashi maguluni na achimphangusa na nyereze. Nyumba yosi yagota kunuka marashi higo.
43012004	Lakini mwanafundzi mmwenga yeihwa Juda Iskarioti, ambaye kala ndiye ndemsalata Jesu, waamba,
43012005	"Kpwadze gano marashi tagakaguzwa na pesaze zikaganyirwa agayi? Mana samaniye ni mshahara wa mwaka mzima wa mchibaruwa!"
43012006	Juda kayagomba hivyo kpwa kuaonera mbazi agayi, ela ye mwenye kala ni muivi. Kala ndiye muiki wa pesa za rira kundi rosi. Naye kala achitsola chidide chidide chitiywacho himo mkobani.
43012007	Jesu achiamba, "Mriche ahende atakavyo. Mana wagaika ili atayarishe mwiri wangu kpwa siku ya mazishi gangu.
43012008	Siku zosi, agayi mndakala nao, lakini mino sindakala namwi siku zosi."
43012009	Kundi kulu ra Ayahudi ririphosikira kukala Jesu a hiko mudzi wa Bethania, aphiya kuko. Nao taayaphiya kumuona Jesu bahi, ela haswa kumuona Lazaro yekala akafufulwa ni Jesu.
43012010	Phahi akulu a alavyadzi-sadaka ahenda njama ya kumuolaga Lazaro piya.
43012011	Mana kpwa sababu ya kufufulwa Lazaro, Ayahudi anji aricha kulunga vilongozi ao, na achimkuluphira Jesu.
43012012	Siku ya phiriye, hiro kundi kulu rokala rikedza kusherekea Sukukuu ya Pasaka, rasikira kukala Jesu a njirani aredza Jerusalemu.
43012013	Phahi ahala makalala ga mitende na achiphiya kondze ya mudzi kpwendamchinjira, kuno anagomba kululu anaamba: "Mlungu naatogolwe!" "Naajaliwe iye edzaye kpwa dzina ra Mwenyezi Mlungu!" "Mlungu naamjalie hiye Mfalume wa Iziraeli!"
43012014	Jesu kala akaphaha mwana-punda na achimpanda, viratu Maandiko gagombavyo:
43012015	"Msiogophe atu a mudzi wa Jerusalemu! Lolani, mfalume wenu aredza, naye akapanda mwana-punda."
43012016	Mwandzo anafundzie taayaelewa mambo higa, lakini Jesu ariphohalwa kuphiya mlunguni, atambukira kukala mambo higa gaandikpwa kumhusu na vira arivyohenderwa.
43012017	Hara atu ariokala a phamwenga na Jesu wakati anamuiha Lazaro kula mbirani na kumfufula, azidi kusemurira ayawao gara garigohendeka.
43012018	Phahi, sababu ya atu anji kpwendamchinjira Jesu, kala akasikira akahenda chilinje cha kufufula Lazaro.
43012019	Ndipho Mafarisayo achiambirana, "Lolani, hunagaya bure! Dunia ndzima inamlunga-lunga iye!"
43012020	Atu ambao kala achiphiya Jerusalemu kpwendaabudu wakati wa Sukukuu, anjina kala ni Agiriki.
43012021	Phahi atu hinya amlunga Filipu yela Bethisaida hiko Galilaya, achendamuamba, "Bwana, hunalonda kumuona Jesu hugombe naye."
43012022	Filipu wakpwendamuambira Anderea, chisha badaye osi airi achendamuambira Jesu.
43012023	Achiaambira, "Wakati wangu mimi, Mutu Yela Mlunguni, kuphaha nguma ukafika.
43012024	Nakuambirani kpweli, mbeyu isiyozikpwa mtsangani, inasala hiyo mbeyu bahi. Ela ichizikpwa inamera, na ivyale sana.
43012025	Yeyesi aonaye maishage ni muhimu zaidi hipha duniani, andaangamiza uzima wa milele. Na ambaye anaona maishage ga hipha duniani si muhimu zaidi, andagarinda na kuphaha uzima wa milele.
43012026	Mutu ndiyemendza kunihumikira n'lazima anilunge, ili mhumwa wangu akale nami phara ndiphokala. Mana chila anayenihumikira andatukuzwa ni Baba.
43012027	Hipha sambi roho yangu inasikira utsungu, tsona simanya niambedze. Niambe, 'Baba, niokola na higo garigo mbere yangu?' Hata, siweza kuhenda hivyo mana nákpwedza duniani kpwa sababu ya gago.
43012028	Baba onyesa uwezoo urivyo mkpwulu." Phahi kpwatuluka sauti kula mlunguni ichiamba, "Mimi náonyesa uwezo wangu na n'ndahenda hivyo tsona."
43012029	Umati wosi uriokala uimire hipho wasikira sauti hiyo. Anjina achiamba ni chiguruguru, na anjina nao achiamba ni malaika wa Mlungu akagomba na Jesu.
43012030	Lakini Jesu achiamba, "Sauti hiyo ikatuluka kpwa fwaida yenu, wala siyo kpwa sababu yangu.
43012031	Wakati wa dunia kuhukumiwa ukafika, na mkpwulu wa dunia hino andapendulwa.
43012032	Nami ndiphounulwa dzulu, n'ndavweha chila mmwenga kpwangu."
43012033	Wagomba hivi kumanyisa atu ni chifo cha viphi ndichomphaha.
43012034	Hura umati wa atu uchimuamba, "Maandiko ganaamba Yetsambulwa ni Mlungu Kuokola Atu andaishi milele. Na vino we unaamba Mutu Yela Mlunguni n'lazima aolagbwe msalabani. Dze, yuno Mutu Yela Mlunguni ni yuphi?"
43012035	Jesu achiaambira, "Kuchere na mwanga kpwa muda. Kpwa hivyo nyendekani mwangani msedze mkagbwirwa ni jiza njirani. Mana mutu yeyesi anyendekaye jizani, kaweza kuona aphiyako.
43012036	Na wakati mna hiyu ariye mwanga, mkuluphireni ili namwi mkale ana a ye mwanga." Jesu ariphomala kugomba higo, wauka na achendadzifwitsa.
43012037	Hata dzagbwe Jesu wahenda vilinje vinji mbere za Ayahudi, lakini taayamkuluphira.
43012038	Mambo higa gahendeka ili maneno ga nabii Isaya gatimie, goamba: "Bwana, ni ani ariyeamini ujumbe wehu huriogomba? Ni ani yetambukira kukala gara hurigohenda ni kpwa uwezo mkpwulu wa Bwana?"
43012039	Phahi hara atu taawezere kuamini, dza viratu nabii Isaya arivyogomba phahali phanjina ariphoamba:
43012040	"Mlungu waahenda vipofu, nayo mioyo yao achiihenda mifu. Ndiyo mana matso gao tagaona, wala mioyo yao taiweza kuamini. Kpwa hivyo taaweza kumgalukira Mlungu, akaaphoza."
43012041	Isaya wagomba higa kpwa sababu waona ukulu wa Jesu, ndipho achigomba kumhusu.
43012042	Hata hivyo vilongozi anji a Chiyahudi amkuluphira. Lakini kpwa kuogopha Mafarisayo, taayashuhudiya wazi-wazi, asedze akakahazwa kuinjira sinagogini.
43012043	Aho kala anamendza kuphaha sifwa kula kpwa anadamu kuriko kuphaha sifwa kula kpwa Mlungu.
43012044	Jesu wakota likululu achiamba, "Mutu yeyesi anikuluphiraye, kanikuluphira mimi bahi, ela piya anamkuluphira iye ariyenihuma.
43012045	Na yeyesi anionaye mimi, anamuona iye ariyenihuma.
43012046	Nákpwedza duniani dza mwanga, ili chila mmwenga ndiyenikuluphira asisale jizani tsona.
43012047	Mutu achisikira maneno gangu na asigagbwire, sindamuhukumu mimi. Mana sedzere duniani kpwedzahukumu atu, ela nákpwedza kuaokola.
43012048	Mutu yeyesi ndiyenikahala na kuricha kulunga mafundzo gangu, andahukumiwa. Mafundzo nigombago ndigo ndigoonyesa kukala atu ana makosa siku ya mwisho.
43012049	Mana siyagomba gangu, ela Baba ariyenihuma ndiye yenilagiza ga kugomba, na ga kufundza.
43012050	Na namanya kukala malagizoge ganaapha atu uzima wa milele. Phahi rorosi nigombaro ni riratu rolagizwa ni Baba nigombe."
43013001	Hiyo Sukukuu ya Pasaka kala ikafika phephi, na Jesu kala anamanya kukala wakatiwe wa kuuka himu duniani na kuuya kpwa Ise ukafika. Wamendza atue osi okala anamkuluphira himu duniani, na achiaonyesa mendzwaye hadi mwisho.
43013002	Kuriphofika dziloni, Jesu na anafundzie kala asegere anarya. Shetani kala akamupha Juda, mwana wa Simoni Iskarioti, maazo ga kumsalata Jesu.
43013003	Jesu kala anamanya kukala wala kpwa Mlungu na andauya kpwa Mlungu. Na piya wamanya kukala Ise wamupha chila chitu chikale tsini ya uwezowe.
43013004	Phahi waunuka hipho chakuryani, achivula kandzuye, na achidzifunga tauli chununi.
43013005	Alafu achitiya madzi karaini, na achiandza kutsukutsa magulu anafundzie na achiafuta na hira tauli.
43013006	Ariphomfikira Simoni Petero, Petero wamuamba, "Bwana, kpwa utu wani uwe unitsukutse mimi magulu?"
43013007	Jesu achimuamba, "Hipha sambi kumanya nihendaro, lakini badaye undamanya."
43013008	Petero achimuamba, "Kundanitsukutsa magulu hata chidide." Lakini achiambwa, "Nisiphokutsukutsa magulu, phahi kundakala wangu tsona."
43013009	Ndipho Simoni Petero achiamba, "Bwana, usinitsukutse magulu bahi, ela nitsukutsa mikono na chitswa piya!"
43013010	Achiambwa, "Mutu yeyesi achiyeoga kare ni msafi. Kana lazima ya kuoga tsona, labuda atsukutse magulu bahi. Phahi hata dzagbwe mkaera, ela simwi mosi."
43013011	Jesu kala anamanya kare ndiyemsalata, ndiyo mana waamba, "Mkaera, ela simwi mosi."
43013012	Jesu ariphomala kutsukutsa magulu anafundzie, wavwala kandzuye, achiuya kusagala. Chisha achiauza, "Mnamanya kpwa utu wani nkahenda hivyo?
43013013	Mwimwi mnaniiha Mwalimu na Bwana, namwi tamkosere, mu sawa kabisa.
43013014	Sambi ichikala mimi, Bwana na Mwalimu wenu, nkakutsukutsani magulu, namwi piya n'lazima mhenderane dza vivi.
43013015	Nkakuphani mfwano, ili namwi mhende kama nchivyokuhenderani.
43013016	Nakuambirani kpweli, mtumishi siye mkpwulu kuriko tajiriwe, wala mhumwa kaweza kukala mkpwulu kuriko ariyemuhuma.
43013017	Na kpwa vira mnamanya mambo higa, phahi mchigalunga mndaajaliwa.
43013018	Hivi nchivyogomba, sikagomba kuhusu mwimwi mosi. Mana chila mmwenga nriyemtsambula nammanya arivyo. Lakini n'lazima Maandiko gatimie, gaambago, 'Mutu yeganya naye mkahe, ndiye yenigalukira.'
43013019	Nakuambirani mambo higa hivi sambi, kabla tagadzangbwehendeka, ili gachihendeka mkale mndaamini kukala mimi ndimi hiye Yetsambulwa.
43013020	Kpweli nakuambirani, mutu ndiyephokera mhumwa wangu yeyesi, ananiphokera mimi. Na aniphokeraye mimi, anamphokera iye ariyenihuma."
43013021	Jesu ariphomala kugomba higa, wasononeka rohoni. Achigomba wazi achiamba, "Nakuambirani kpweli, mmwenga wenu andanisalata."
43013022	Hara anafundzie alolana, na achitezeka achikala taamanya Jesu anagomba kuhusu yuphi.
43013023	Mwanafundziwe mmwenga, yuya ambaye kala anamendzwa sana ni Jesu, kala asegere phephi naye.
43013024	Phahi Simoni Petero wamtsuphira nyusi yuya mwanafundzi ili amuuze Jesu anagomba kuhusu ani.
43013025	Yuya mwanafundzi wamsengerera Jesu zaidi achimuuza, "Bwana, ni yuphi?"
43013026	Achiambwa, "Iye ndiyemupha chipande cha mkahe bada ya kuchitsotsa mtsuzini." Phahi Jesu wahala chipande cha mkahe, achichitsotsa, achimupha Juda, mwana wa Simoni Iskarioti.
43013027	Juda ariphohala hura mkahe, Shetani wamuinjira. Naye Jesu achimuamba, "Hiro ulondaro kurihenda, rihende mara mwenga."
43013028	Lakini taphana hata mmwenga pho mezani yeelewa gara gomuambira Juda.
43013029	Ela kpwa vira Juda kala ndiye muiki wa mkoba wa pesa, anafundzi anjina aona Jesu akamuhuma akagule vitu vya Sukukuu, ama akahumwa akalavye vitu kpwa agayi.
43013030	Bada ya Juda kuphokera chira chipande cha mkahe, watuluka kondze mara mwenga. Nako kala ni usiku.
43013031	Juda ariphotuluka kondze, Jesu waamba, "Sambi ukulu wangu mimi, Mutu Yela Mlunguni, undamanyikana, nami n'ndang'aza matso atu kukala Mlungu ni mkpwulu.
43013032	Na nching'aza atu kala Mlungu ni mkpwulu, Mlungu naye andang'aza ukulu wangu n'rio nao pha sambi.
43013033	Anangu, n'ndakala namwi kpwa muda mchache tu. Badaye mndaniendza, lakini kama nrivyoaambira vilongozi a Chiyahudi, namwi nakuambirani, 'Kura niphiyako tamuweza kukufika.'
43013034	Nakuphani shariya nyiphya, nakuambirani: Mendzanani dza vyo nrivyokumendzani.
43013035	Ichikala mndamendzana, chila mmwenga andamanya kukala mu anafundzi angu."
43013036	Simoni Petero achimuuza, "Bwana, unaphiyaphi?" Jesu achiamba, "Niphiyako kuweza kunilunga hivi sambi, lakini undanilunga badaye."
43013037	Petero achimuuza, "Bwana, kpwa utu wani vino sambi siweza kukulunga? Ni tayari hata kufwa kpwa sababuyo."
43013038	Jesu achimuamba, "Kpweli uwe u tayari kufwa kpwa sababu yangu? Mino nakuambira kpweli, kabla dzogolo taridzangbweika, undakala ukanitsamalala mara tahu."
43014001	Jesu waambira anafundzie, "Msisononeke mwenu mioyoni. Mkuluphireni Mlungu, na nikuluphirani mimi piya.
43014002	Sababu ya kuuka kpwangu ni kpwendakutengezerani phahali, mana nyumbani mwa Baba mna makao manji. Kala tamuna, ningekuambirani.
43014003	Na nchimala kukutengezerani makao, n'ndauya tsona nedze nikuhaleni, ili phahali ndiphokala mimi, namwi piya mkale phapho.
43014004	Namwi mnamanya njira ambayo inalongoza phara phahali niphiyapho."
43014005	Tomasi achimuuza Jesu, "Bwana, sino hundaimanyadze yo njira ichikala tahumanya uphiyako?"
43014006	Achiambwa, "Mimi ndimi njira, kpweli na uzima. Takuna mutu awezaye kufika kpwa Baba isiphokala atsupire kpwangu.
43014007	Kpwa vira mnanimanya, mndamanya hata Baba. Hakika mnammanya na mwamuona kare."
43014008	Filipu achimuamba, "Bwana, huonyese Sowe, naswi hundatosheka."
43014009	Achiambwa, "Filipu, nchivyosagala na mwimwi muda wosi hinyo lakini inakaladze kunimanya? Yeyesi ariyeniona mimi wamuona Baba. Mbona unaamba, 'Huonyese Sowe?'
43014010	Kuamini kukala mino ni phamwenga na Baba, naye Baba a phamwenga nami? Maneno nagokuambirani si gangu, lakini ni ga Baba aishiye mwangu, naye ndiye ahendaye kazi kutsupira kpwangu mimi.
43014011	Nichikuambirani kukala ni phamwenga na Baba naye Baba a phamwenga nami, aminini kukala nakuambirani kpweli. Ichikala sivyo, aminini kpwa sababu ya vilinje nrivyohenda.
43014012	Nakuambirani kpweli, mutu yeyesi anikuluphiraye mimi, naye piya andahenda nihendavyo. Tsona andahenda mambo makulu zaidi ya higa, kpwa sababu naphiya kpwa Baba.
43014013	Na rorosi mndirovoya kpwa uwezo wangu, n'ndarihenda, ili ukulu wa Baba uonyeswe wazi kutsupira mimi mwanawe.
43014014	Mchinivoya chochosi kpwa uwezo wangu, n'ndakuhenderani."
43014015	Jesu waenderera kugomba na anafundzie achiamba, "Kpwa kpweli mchinimendza, mndagbwira na kulunga malagizo gangu.
43014016	Nami n'ndam'voya Baba, naye andakuphani Msaidizi wanjina, ambaye andasagala namwi milele.
43014017	Hiye Msaidizi ni Roho aonyesaye atu kpweli kuhusu Mlungu arivyo. Atu a dunia hino taaweza kumkubali mana taamuona wala taammanya. Ela mwimwi mnammanya, mana a phamwenga namwi na andakala mwenu mioyoni.
43014018	Sindakurichani machiyenu dza anachiya, mana n'ndakuuyirani.
43014019	Bada ya muda mchache atu asionikuluphira taandaniona tsona, ela mwimwi ndimwi ndioniona. Na kpwa kukala n'ndaishi tsona, namwi piya mndakala na uzima.
43014020	Wakati nchifufulwa mndamanya kukala mimi ni phamwenga na Baba. Na mwimwi mu phamwenga na mimi, nami ni phamwenga namwi.
43014021	Agbwiraye malagizo gangu na kugalunga, ndiye animendzaye. Na kpwa sababu ya kunimendza mimi, Baba naye andammendza. Nami piya n'ndammendza na kudzionyesa kpwakpwe."
43014022	Juda wanjina (siye Juda Iskarioti) wamuuza Jesu achiamba, "Bwana, kpwa utu wani undadzimanyisa kpwehu bahi, wala si kpwa atu a dunia?"
43014023	Achimuamba, "Mutu yeyesi animendzaye andagbwira mafundzo gangu. Baba andammendza, naswi hundakpwedzasagala naye.
43014024	Asiyenimendza kagbwira mafundzo gangu. Higo mafundzo msikirago sigo gangu, ela ni ga Baba mana ndiye ariyenihuma.
43014025	Nkakuambirani mambo higa vivi hurivyo huchere phamwenga.
43014026	Lakini Mlungu andamuhuma Msaidizi ariye ni Rohowe, edze aniwakilishe. Naye Msaidizi andakpwedza kukufundzani mambo gosi na akutambukizeni gosi nrigokuambirani.
43014027	Nakurichirani amani yangu, nayo si dza hira ilaviwayo ni atu asiomkuluphira Mlungu. Msisononeke wala kukala aoga.
43014028	Mwanisikira nchikuambirani kukala, 'Nakurichani, lakini n'ndakuuyirani.' Kalapho mwanimendza kpweli, mngehererwa kusikira naphiya kpwa Baba, mana Baba ndiye mkpwulu kuriko mimi.
43014029	Nkakuambirani mambo higa hivi sambi kabla tagadzangbwehendeka, ili gachihendeka, muamini.
43014030	Mimi sina muda munji kukala phamwenga namwi na kugomba mambo manji, mana mkpwulu wa dunia hino aredza. Lakini kana uwezo kpwangu,
43014031	ela nahenda viratu nrivyolagizwa ni Baba, ili atu osi a dunia hino amanye kukala nammendza Baba. Unukani huphaukeni hipha."
43015001	Phahi Jesu waenderera kugomba na anafundzie, achiaamba, "Mimi ndimi mzabibu wa kpweli, na Baba ndiye mkurima.
43015002	Panda ya mzabibu isiyovyala, Baba nkuikata. Lakini panda ivyalayo andaitsatsula ili ivyale zaidi.
43015003	Mwimwi mu dza panda zivyalazo; mwatsatsulwa kare ni mafundzo ambago nákufundzani.
43015004	Gbwiranani na mimi, nami n'ndagbwirana namwi. Mana panda taiweza kuvyala macheye, mpaka igbwirane na mzabibu wenye. Phahi namwi piya ni vivyo, tamuweza kuvyala matunda mpaka mgbwirane nami.
43015005	Mimi ndimi mzabibu, namwi mu panda. Mchigbwirana na mimi mndavyalato, mana bila mimi tamuweza kuhenda rorosi.
43015006	Mutu asiyegbwirana nami, ni dza panda yokatwa ichiuma. Panda dza hizo nkutsolwa-tsolwa zikapigbwa iyi, chisha zikatiywa moho.
43015007	Mchigbwirana nami, na maneno gangu gachisala mwenu mioyoni, voyani chochosi mlondacho namwi mndaphaha.
43015008	Anafundzi angu a chikpweli-kpweli nkuvyala matunda manji. Kpwa sababu hiyo atu andamanya Baba arivyo mkpwulu.
43015009	Nakumendzani dza vyo Baba animendzavyo. Phahi gbwiranani nami ili nikuonyeseni mendzwa yangu.
43015010	Mimi nagbwira malagizo ga Baba, naye anaenderera kunimendza. Vivyo hivyo, namwi mchigbwira malagizo gangu, mndaenderera kuona mendzwa yangu.
43015011	Nkakuambirani mambo gosi higa ili mkale na raha dza ihi nriyo nayo mimi, tsona muweze kukala na raha sana mwenu mioyoni.
43015012	Sambi nakuphani lagizo rangu: Mendzanani dza vyo nrivyokumendzani.
43015013	Takuna mutu ariye na mendzwa dza hino ya mutu kufwa kpwa sababu ya asenae.
43015014	Phahi mchigbwira malagizo gangu, mndakala asena angu.
43015015	Sikuihani atumishi tsona, mana mtumishi kamanya tajiriwe ahendaro. Ela vivi nakuihani asena angu, kpwa sababu gosi ambago nágasikira kula kpwa Baba nákuambirani.
43015016	Mwimwi simwi mrionitsambula, ela mimi ndiye yekutsambulani na nchikuhumani mkavyale mavuno sigosira. Ndipho rorosi ndirom'voya Baba kpwa uwezo wangu, andakuphani.
43015017	Phahi nakulagizani kukala n'lazima mmendzane."
43015018	Jesu wazidi kugomba na anafundzie, achiamba, "Atu himu duniani achikuzirani, mmanye kukala aandza kunizira mimi kpwandza.
43015019	Kalapho mu atu a dunia hino, phahi dunia ingekumendzani avi mu ayawao. Lakini atu a dunia hino akuzirani, mana simwi a dunia hino, tsona náhendakutsambulani mimi kula mumu duniani.
43015020	Msiyale gara nrigokuambirani, kukala, 'Mtumishi siye mkpwulu kuriko tajiriwe.' Ichikala atu anitesa, phahi hata mwimwi piya andakutesani. Kalapho agbwira mafundzo gangu, hata go genu nago angegagbwira.
43015021	Lakini gosi higo andakuhenderani kpwa sababu mu afuasi angu, mana taamanya ariyenihuma.
43015022	Kala sedzeregomba nao, taangekala na makosa. Ela kpwa vira nákpwedza na nchigomba nao, phahi taaweza kudzikanira.
43015023	Mutu yeyesi aniziraye amanye piya anamzira Baba.
43015024	Kala siyaahendera vilinje ambavyo takuna wanjina yevihenda, phahi taangekala na makosa. Lakini sambi, vilinje aviona na bado ahuzira hosi, mimi na Baba.
43015025	Hivyo arivyohenda atimiza, Maandiko gaambago, 'Anizira bure.'
43015026	Mimi n'ndakuhumirani Msaidizi kula kpwa Mlungu. Iye ndiye Roho ndiyekuonyesani kpweli, na andakuambirani kunihusu.
43015027	Namwi piya n'lazima muambire atu anjina kunihusu, mana mwakala nami kula mwandzo wa kazi yangu."
43016001	Hipho Jesu waenderera kugomba na anafundzie, achiamba, "Nakuambirani higa gosi ili msedze mkaricha kuluphiro renu.
43016002	Atu andakutuluzani masinagogini. Tsona kuredza wakati atu andakuolagani na aone avi anahenda kazi ya Mlungu.
43016003	Nao andakuhenderani mambo higa kpwa sababu taanimanya mimi wala Baba.
43016004	Phahi nkakuambirani chimbere mambo higa, ili wakati gachedza, mtambukire kala nákuambirani. Siyakuambirani kula mwandzo, mana kala nchere phapha namwi."
43016005	"Ela vino nauya kpwa iye yenihuma, mbona taphana hata mmwenga aniuzaye, 'Unaphiyaphi?'
43016006	Naona mnasikira utsungu kpwa gara mambo nchigokuambirani,
43016007	lakini nakuambirani kpweli, kuuka kpwangu ni fwaida kpwenu. Mana nsiphouka mimi, hiye Msaidizi kandakpwedza. Ela nchiuka n'ndaphiya nkamhume edze.
43016008	Naye achedza, andaahukumu atu himu duniani kuhusu dambi, haki, na hukumu yao.
43016009	Andahukumiwa kuhusu dambi, mana taamendze kunikuluphira.
43016010	Tsona aona kala mimi sina haki, ela aho anayo; lakini andahukumiwa, mana naphiya kpwa Baba ambako tamndaniona tsona.
43016011	Nao andahukumiwa kuhusu hukumu yao, mana mkpwulu wa dunia hino wahukumiwa kare.
43016012	Nina mambo manji ambago nalonda nikuambireni, lakini kpwa sambi ni vigumu mwimwi kugaelewa.
43016013	Ela ye Roho wa Mlungu ndiphokpwedza, andakulongozani kulunga chila chitu cha kpweli. Iye kandagomba gakpwe mwenye, ela andakuambirani higo ndigosikira na ndigokpwedzahendeka.
43016014	Andaonyesa ukulu wangu, mana andaphokera gangu na akumanyiseni.
43016015	Vya Baba vyosi ni vyangu. Ndiyo mana nkaamba Roho wa Mlungu andaphokera gangu na akumanyiseni."
43016016	Jesu waenderera kugomba na anafundzie achiamba, "Bada ya muda mchache tamndaniona, na bada ya muda mchache mndaniona tsona."
43016017	Anafundzie anjina achiuzana achiamba, "Ni gaphi gano ahuambirago? Ati anaamba kala bada ya muda tahundamuona, na bada ya muda tsona hundamuona! Na achiamba anaphiya kpwa Ise, manage ni ni?"
43016018	Phahi hara anafundzie azidi kuuzana achiamba, "Sambi achiamba bada ya muda mchache, manage ni ni? Lakini mbona tahumuelewa?"
43016019	Jesu wamanya kukala hara anafundzi anataka kumuuza mana ga gara achigogomba. Ndipho achiauza, "Mnauzana mana ga higo nchigogomba, kukala bada ya muda mchache tamndaniona, na bada ya muda mchache tsona mndaniona?
43016020	Nakuambirani kpweli, mndarira na kusononeka lakini atu a himu duniani andahererwa. Mndakala na sonono ela sonono yenu indagaluka raha.
43016021	Hata mchetu achitaka kudzivugula nkuhenda utsungu, mana wakatiwe wa kugaya ukafika. Lakini achidzivugula salama nkuyala hura utsungu, kpwa raha ya kuphaha mwana.
43016022	Phahi hata mwimwi hivi sambi mnasononeka. Lakini n'ndakuonani tsona na mndakala na raha, wala takuna mutu ndiyekuusirani hiyo raha.
43016023	Wakati hinyo uchifika, tamndanivoya chitu. Nakuambirani kpweli Baba andakuphani chochosi ndichom'voya kpwa uwezo wangu.
43016024	Mpaka sambi tamdzangbwevoya chitu chochosi kpwa uwezo wangu. Phahi voyani namwi mndahewa, ili mkale na raha sana mwenu mioyoni.
43016025	Nkakuambirani mambo higa kpwa mafumbo. Lakini kuredza wakati ambapho sindakuambirani kpwa mafumbo tsona, ela n'ndakuambirani ching'ang'a kuhusu Baba.
43016026	Wakati hinyo uchifika mndavoya Mlungu kpwa uwezo wangu. Lakini siamba mimi n'ndakuvoyerani kpwa Baba, ela mndavoya enye.
43016027	Mana Baba mwenye anakumendzani, kpwa vira mwimwi mnanimendza na mnaamini kukala mimi nála kpwa Baba.
43016028	Mino nákpwedza duniani kula kpwa Baba, nami nairicha niuye kpwa Baba."
43016029	Phahi anafundzie amuaamba, "Ehe! Sambi ndipho unagomba wazi-wazi, bila mafumbo.
43016030	Hivi sambi hukamanya kukala uwe unamanya chila chitu, wala takuna haja ya mutu kukuuza. Higo ndigo gahendago huamini kala uwe wala kpwa Mlungu."
43016031	Ndipho Jesu achiauza, "Dze, vino sambi mnaamini?
43016032	Lakini wakati uredza, na vivi ukafika kare, ambapho mndatsamukana. Chila mmwenga andaphiya kpwao kaya, nami n'ndasala machiyangu. Ela kpwa kpweli si machiyangu, mana Baba a phamwenga nami.
43016033	Enehu, nkakuambirani mambo higa, ili mkale na amani mwenu mioyoni kpwa sababu yangu. Himu duniani atu andakutesani, lakini dinani chilume! Mana mino náshinda dunia."
43017001	Bada ya Jesu kugomba maneno higa, walola dzulu mlunguni, achiamba, "Baba, wakati ukafika! Onyesa atu wazi-wazi ukulu wangu, ili nami mwanao, niaonyese ukuluo.
43017002	Mana wanipha uwezo wa kulongoza atu dunia ndzima, na niaphe uzima wa milele osi urionirichira.
43017003	Na hinyo uzima wa milele ni kukumanya uwe Mlungu wa kpweli, Mlungu wa macheye, na kunimanya mimi, Jesu Masihi, uriyenihuma himu duniani.
43017004	Náonyesa ukuluo hipha duniani kpwa kukamilisha kazi uriyonipha niihende.
43017005	Sambi Baba nakuvoya uniphe nguma mberezo, dza iratu nriyokala nayo huriphokala phamwenga, kabla ya dunia kuumbwa.
43017006	Baba, hinya atu urionipha kula himu duniani, náamanyisa uwe u ani. Osi kala ni ako, nawe uchinipha mimi. Nao alunga mafundzogo.
43017007	Hipha sambi anamanya kala chila chitu urichonipha chala kpwako.
43017008	Kpwa mana náapha ujumbe urionipha, nao achiuphokera. Amanya kpwa kpweli nála kpwako na piya aamini kukala uwe ndiwe uriyenihuma.
43017009	Sivoyera atu osi dunia ndzima, ela navoyera aho urionipha bahi, mana ni ako.
43017010	Atu osi n'rio nao mimi ni ako, na osi urionao uwe ni angu. Nao anaonyesa ukulu wangu.
43017011	Vi sambi mino n'ndauka himu duniani nedze kpwako, ela hinya atu achere mumu duniani. Baba usiye na lawama, nakuvoya uarinde kpwa uwezoo, ili akale chitu chimwenga dza viratu mimi na uwe hurivyo chitu chimwenga.
43017012	Nriphokala nao, náarinda kpwa uwezoo. Náarisato, na ariyeangamika ni hiye mmwenga bahi, ambaye kala ni wakuangamika, ili Maandiko gatimie.
43017013	Phahi Baba, hivi sambi n'redza kpwako, ela nagomba maneno higa wakati nchere himu duniani, ili akale na raha yangu yosi mwao mioyoni.
43017014	Mino náambira higo manenogo, lakini atu a dunia hino aazira, kpwa vira sio a dunia hino, dza viratu ambavyo mimi simi wa dunia hino.
43017015	Sivoya ili uause himu duniani, lakini nakuvoya uarinde na yuya Mui, yani Shetani.
43017016	Aho sio a dunia hino, dza vivyo mimi.
43017017	Nenoro ni kpweli, kpwa hivyo humira hiyo kpweli kuahenda adzilavye kpwako tse-tse-tse.
43017018	Vivyo urivyonihuma nedze himu duniani, ndivyo nami naahuma mumu himu.
43017019	Vivi nadzilavya kpwako kpwa fwaida yao, ili nao adzilavye kukuhumikira uwe chikpweli-kpweli.
43017020	Baba, sivoya kpwa hinya anafundzi angu bahi, lakini hata hinyo ndionikuluphira kpwa sababu ya ujumbe wa atu hinya.
43017021	Navoya ili osi akale chitu chimwenga, dza vivyo mimi na uwe hurivyo. Naavoyera akale chitu chimwenga naswi, ili atu anjina aamini kukala uwe ndiwe uriyenihuma himu duniani.
43017022	Uwezo ambao wanipha nami náapha afuasi angu, ili akale chitu chimwenga dza mimi na uwe hurivyo.
43017023	Yani mimi nikale chitu chimwenga nao, dza mimi na uwe hurivyo. Nao naakale chitu chimwenga kabisa, ili atu anjina amanye kukala uwe wanihuma, nawe unaamendza afuasi angu dza unimendzavyo.
43017024	Baba, hara urionipha, naaza akale nami ndiphokala, ili aone uwezo ambao wanipha. Uwezo huno wanipha kpwa sababu wanimendza kabla ya dunia kuumbwa.
43017025	Baba uriye wa haki, atu a dunia taakumanya. Ela mimi nakumanya, nao anafundzi angu anamanya kukala uwe ndiwe uriyenihuma.
43017026	Náamanyisa uwe urivyo, na n'ndaenderera kuhenda hivyo, ili amendze ayawao kama unimendzavyo, tsona nami nikale chitu chimwenga nao."
43018001	Jesu ariphomala kugomba maneno higa, wauka na anafundzie. Avuka uphande wanjina wa dete ra Kedironi, na achendainjira mndani.
43018002	Juda, ariyemsalata Jesu, kala anaumanya munda hinyo, mana Jesu na anafundzie kala achiphiya mara kpwa mara.
43018003	Phahi walongoza chikosi cha asikari a Chirumi phamwenga na arindzi a Nyumba ya Kuvoya Mlungu, ambao kala akahumwa ni Mafarisayo na akulu a alavyadzi-sadaka. Hara asikari na arindzi kala akatsukula taa, vimwindi na silaha.
43018004	Phahi kpwa vira Jesu kala anamanya gosi ndigomphaha, wadzilavya na achiauza, "Mnaendza ani?"
43018005	Hara atu achiamba, "Hunaendza Jesu kula Nazareti." Nao achiambwa, "Ni mimi." Juda, yemsalata, kala aimire phamwenga nao.
43018006	Jesu ariphoaamba, "Ni mimi," hara atu auya nyuma na achigbwa.
43018007	Achiauza tsona, "Mnaendza ani?" Nao achiamba, "Amba hunaendza Jesu kula Nazareti."
43018008	Ye achiaamba, "Amba nkakuambirani kare kukala ni mimi. Ichikala mnaniendza, phahi aricheni hinya atu aphiye vyao."
43018009	Higa gahendeka ili arigogomba gatimie, "Baba, osi urionipha siyazire hata mmwenga."
43018010	Phahi Simoni Petero kala ana upanga, wautsomola na achikata sikiro ra kulume ra mtumwa wa Mlavyadzi-sadaka Mkpwulu. (Hiye mtumwa kala achiihwa Maliko.)
43018011	Jesu achimuambira Petero, "Hai! Hai! Uyiza upangao chowani! Mateso higa nápangirwa ni Baba Mlungu, kpwadze gasiniphahe?"
43018012	Phahi chira chikosi cha asikari na chilongozi wao phamwenga na hara arindzi a Nyumba ya Kuvoya Mlungu amgbwira Jesu na achimfunga mikowa.
43018013	Mwandzo amphirika kpwa Anasi, mtsedza wa Kayafa. Kayafa kala ndiye Mlavyadzi-sadaka Mkpwulu mwaka hinyo,
43018014	naye kala akaambira vilongozi a Chiyahudi kukala ni vinono mutu mmwenga afwe kpwa sababu ya atu osi.
43018015	Simoni Petero wamlunga-lunga Jesu phamwenga na mwanafundzi wanjina ambaye kala anamanywa pho kaya pha Mlavyadzi-sadaka Mkpwulu. Mutu hiye wainjira ndani ya muhala wa Mlavyadzi-sadaka Mkpwulu phamwenga na Jesu,
43018016	ela Petero achisala phara mryangoni. Yuya wanjina ambaye kala anamanywa pho kaya watuluka kondze, na bada ya kugomba na msichana yekala anaimirira mryango, wamuinjiza Petero ndani.
43018017	Yuya msichana yekala mryangoni wamuuza Petero, "Kale piya we u mwanafundzi wa hiye mutu chegbwirwa?" Petero achiamba, "Hata, mino simi."
43018018	Kpwa sababu ya mnyevu, hara arindzi na atumishi a Mlavyadzi-sadaka Mkpwulu kala akakuta moho wa makala anaoha. Petero naye kala aimire phapho anaoha moho.
43018019	Mo nyumbani, Mlavyadzi-sadaka Mkpwulu kala anamuuza Jesu kuhusu anafundzie na mafundzoge.
43018020	Jesu achimuamba, "Chila wakati kala nchifundza atu wazi-wazi masinagogini na ndani ya Nyumba ya Kuvoya Mlungu, ambako Ayahudi osi nkukusanyika. Nami siyagomba chochosi chisiri.
43018021	Kpwadze unaniuza maswali? Uza atu arionisikira, aho anamanya nrigogomba."
43018022	Ariphomala kugomba maneno higo, mrindzi mmwenga ariyekala aimire phephi naye wampiga kofi ra uso na achimuamba, "Vyo ndivyo kumjibu Mlavyadzi-sadaka Mkpwulu?"
43018023	Achimuambira yuya mutu, "Ichikala nkagomba makosa, hebu sema makosa nchigogomba. Ela ichikala nkagomba sawa, kpwa utu wani unanipiga?"
43018024	Badaye Anasi walagiza Jesu aphirikpwe kpwa Kayafa, Mlavyadzi-sadaka Mkpwulu, kuno akafungbwa.
43018025	Wakati Simoni Petero kala aimire anaoha moho, hara ayae amuamba, "Kale we piya u mwanafundzi wa hiye mutu chegbwirwa?" Lakini Petero watsamalala achiamba, "A'a! Mino simi."
43018026	Mtumishi mmwenga wa Mlavyadzi-sadaka Mkpwulu, m'bari wa yuya yekatwa sikiro ni Petero, wamuuza, "Avi nkakuona ngiri-ngiri naye kura mndani?"
43018027	Petero achimtsamalala tsona Jesu, na saa iyo-iyo dzogolo richiika.
43018028	Muhondoye kuriphocha, Jesu waphirikpwa hadi dzumba ra Pilato, mkpwulu wa jimbo ra Chirumi, kula kpwa Kayafa. Lakini vilongozi a Chiyahudi enye taainjirire mo dzumbani ili asedze akatiywa najisi (mana kulengana na mila za Chiyahudi, kala achiinjira nyumba ya mutu asiyekala Myahudi, andakahazwa kusherekea Sukukuu ya Pasaka).
43018029	Phahi Pilato watuluka kondze kukutana nao na achiauza, "Yuno mutu, mnamshitaki na makosa gani?"
43018030	Nao achiamba, "Kalapho mutu hiyu kahendere makosa, tahungemreha kpwako."
43018031	Pilato achiaambira, "Phahi halani mutu wenu mkamhukumu kulengana na shariya zenu." Ela hara vilongozi a Chiyahudi achimuamba, "Shariya za Chirumi taziuruhusu kuolaga mutu."
43018032	Higa gahendeka ili arigogomba Jesu dzulu ya ndivyofwa gatimie.
43018033	Alafu Pilato wauya tsona ndani ya dzumbare, achilagiza Jesu arehwe. Ariphorehwa himo ndani, Pilato wamuuza, "We ndiwe Mfalume wa Ayahudi?"
43018034	Naye achiamba, "Gano ugombago ni gako uwe ama ukaambirwa ni atu anjina kunihusu?"
43018035	Pilato achiamba, "Kpwani mino ni Myahudi? Atuo mwenye a kabilaro, akulu a alavyadzi-sadaka ndio achiokureha kpwangu. Dze, wakosani?"
43018036	Jesu achiamba, "Ufalume wangu sio wa dunia hino. Kalapho ufalume wangu ni wa dunia hino, atumishi angu angebwaga viha ili nisigbwirwe ni vilongozi a Chiyahudi. Ni mfalume kpweli, ela ufalume wangu sio wa hipha duniani."
43018037	Phahi Pilato achimuamba, "Kpwa hivyo we u mfalume!" Naye achiamba, "Uwe unaamba kukala ni mfalume, nawe u sawa. Mana nákpwedza himu duniani na kuvyalwa ili nifundze atu kuhusu kpweli. Chila ariye wa kpweli nkunisikiza."
43018038	Pilato achimuuza, "Kpweli ni ni?" Bada ya kugomba higo, Pilato watuluka kondze tsona kokala na vilongozi a Chiyahudi, achiaambira, "Mutu hiyu simuonere na kosa rorosi ra kumshitakira.
43018039	Lakini kpwa vira ni kawaida yenu mvugurirwe mfungbwa mmwenga chila Sukukuu ya Pasaka, mnaambadze nchikuvugurirani Mfalume wa Ayahudi?"
43018040	Lakini nyo akota likululu achiamba, "Usimvugule hiye, huvugurire Baraba!" (Baraba wakala ni mpindzani wa serikali.)
43019001	Alafu Pilato walagiza Jesu ahalwe, akachapwe viboko.
43019002	Hinyo asikari asuka chiremba cha miya na achimvwika chitswani. Piya achimvwika kandzu ya zambarau, rangi ya chifalume.
43019003	Hara asikari amlunga-lunga kuno anampiga makofi, achiamba, "Mfalume wa Ayahudi! Kala na maisha mare!"
43019004	Pilato watuluka kondze tsona achendaamba, "Sikizani, nakureherani hiyu mutu, ela mmanye simuonere kosa rorosi ra kumshitakira."
43019005	Phahi Jesu watuluka kondze, kuno akavwala chiremba cha miya na kandzu ya rangi ya zambarau. Naye Pilato achiaambira hara atu, "Mutu wenu hiye!"
43019006	Akulu a alavyadzi-sadaka na arindzi ariphomuona Jesu, akota likululu achiamba, "Naakotwe misumari! Naakotwe misumari!" Ndipho Pilato achiaambira, "Hiye, mhaleni mwimwi enye mkamkote msalabani, mana mino simuonere na kosa rorosi."
43019007	Hara vilongozi a Chiyahudi adinisa kumuamba Pilato, "Sino huna shariya iambayo mutu achikufuru n'lazima aolagbwe. Phahi hiyu akakufuru kpwa kuamba ni Mwana wa Mlungu."
43019008	Pilato ariphosikira maneno higo wazidi kutishirwa.
43019009	Achiuya himo ndani ya dzumbare achendamuuza Jesu achiamba, "Kpwani we walaphi?" Lakini Jesu kayajibu neno.
43019010	Phahi Pilato achimuamba, "Kutaki kunigombekeza? Kumanya kukala nina uwezo wa kukurichira au kukulavya ukakotwe msalabani?"
43019011	Achimuamba, "Kalapho kuyaphaha uwezo kula kpwa Mlungu, kungekala na uwezo wowosi kpwangu. Ela iye achiyenireha kpwako ana dambi kulu zaidi."
43019012	Pilato ariphosikira higa, waendza njira ya kumrichira Jesu, lakini vilongozi a Chiyahudi achienderera kukota likululu achiamba, "Mutu hiyu uchimrichira, undakala adui wa Kaisari, Mtawala wa Chirumi. Mana mutu yeyesi adzihendaye ni mfalume dza iye, phahi anampinga Kaisari!"
43019013	Pilato ariphosikira maneno higa, walagiza Jesu atuluzwe kondze. Naye achendasagala chihi cha hukumu, phatu phoihwa, "Muhala wa Mawe." (Ambapho phaihwa, "Gabatha" kpwa Chiebrania).
43019014	Siku hiyo kala ni Ijumaa, kala ni kama saa kumi na mbiri za ligundzu, na siku ya phiriye kala ni Sukukuu ya Pasaka. Pilato achiaambira hara vilongozi a Chiyahudi, "Mfalume wenu hiyu!"
43019015	Nao achikota likululu achiamba, "Naaolagbwe, naaolagbwe! Naakotwe msalabani!" Pilato achigomba nao tsona achiamba, "Dze, mnalonda mfalume wenu nimkote msalabani?" Akulu a alavyadzi-sadaka achiamba, "Tahuna mfalume wanjina isiphokala Kaisari bahi!"
43019016	Phahi Pilato wamlavya Jesu kpwa hinyo asikari akakotwe msalabani. Phahi Jesu wahalwa ni hara asikari,
43019017	achitsukuzwa msalabawe na achilongozwa kuphiya phatu phaihwapho "Zekeya ra Chitswa." (Ambapho Chiebrania phaihwa Gologotha.)
43019018	Hipho ndipho ariphokotwa misumari msalabani. Atu anjina airi akotwa misalabani piya, mmwenga uphande huno na mwenga uphande wanjina, naye Jesu achikala kahi-kahi.
43019019	Pilato piya walagiza tangazo riandikpwe na ribandikpwe pho dzulu ya msalaba wa Jesu. Hiro tangazo kala rikaandikpwa, Hiyu ni Jesu wa Nazareti, Mfalume wa Ayahudi.
43019020	Phahali Jesu ariphokotwa msalabani kala ni phephi na mudzi, tsona maneno ga tangazo hiro kala gakaandikpwa kpwa luga za Chiebrania, Chilatini na Chigiriki. Phahi Ayahudi anji aweza kusoma tangazo hiro.
43019021	Akulu a alavyadzi-sadaka achendamuamba Pilato, "Usiandike, 'Hiyu ni Mfalume wa Ayahudi,' lakini rikale, 'Mutu hiyu waamba, ni Mfalume wa Ayahudi.' "
43019022	Ela Pilato achiaambira, "Nchigoandika, nkaandika. Sigaluza."
43019023	Hara asikari ariphomala kumkota misumari phara msalabani, ahala nguwoze achizipiga mafungu mane, ili chila asikari aphahe fungure. Piya kandzuye kala ikafumwa kula dzulu hadi photsi bila ya kushonwa,
43019024	phahi achiambirana o enye, "Nahusiikpwanyule hino kandzu, ela hupigeni kura humanye kandzu indakala ya ani." Hara asikari ariphohenda hivyo, Maandiko gatimizwa gaambago: "Aganya nguwo zangu, na kupigira kura kandzu yangu."
43019025	Atu okala aimire phephi na hura msalaba kala ni ninengbwa wa Jesu na mwanao mchetu wa nine, phamwenga na Maryamu mkpwaza Kileopa, Maryamu kula Magidala,
43019026	na mwanafundzi yemendzwa sana ni Jesu. Jesu ariphoona nine aimire phephi na ye mwanafundziwe, wamuamba, "Sikiza Mayo, mwanao hiye."
43019027	Ndipho achimgalukira yuya mwanafundzi, achimuamba, "Mwenehu, mayoo hiye!" Kula hipho nine wakpwendasagala kaya kpwa yuya mwanafundzi.
43019028	Jesu wamanya kala kaziye ikasira. Phahi, bada ya higa, ili akamilishe Maandiko waamba, "Nasikira chiru."
43019029	Kala phana bakuli tele ra sichi pho hipho, phahi atu ahala demu achirilweka himo sichini achirigbwadzika phungo ra muhusopo na achim'bandika mromoni.
43019030	Jesu ariphomala kufyondza rira sichi, waamba, "Gakasira!" Ndipho achizamisa chitswache achidosa.
43019031	Siku hiyo kala ni Ijumaa, na siku ya phiriye kala ni Siku ya Kuoya. Tsona hiyo Siku ya Kuoya kala i chivyakpwe mana kala ikagbwirana na Sukukuu ya Pasaka. Kpwa vira vilongozi a Chiyahudi kala taamendze miri isale misalabani Siku ya Kuoya, anjina akpwendamshauri Pilato magulu ga hara atu gavundzwe ili afwe upesi, na miri yao iuswe.
43019032	Phahi hara asikari akpwendavundza magulu ga yuya wa kpwandza yekotwa phamwenga na Jesu. Alafu achendavundza yuya wa phiri.
43019033	Lakini ariphomfikira Jesu amuona akafwa kare, sebu amvundze magulu.
43019034	Ela asikari mmwenga wamdunga fumo ra lavu, na saa iyo-iyo achimwagika mlatso na madzi.
43019035	Hinyu ni ushahidi wa mutu ariyegaona ganahendeka. Nao ni ushahidi wa kpweli, mana iye anamanya kukala ni kpweli agombaro. Tsona anashuhudiya ili mwimwi piya muamini.
43019036	Mambo higa gahendeka ili Maandiko gatimie gaambago, "Kana hata mfupha mmwenga ndiovundzwa."
43019037	Na Maandiko ganjina ganaamba, "Atu andamlola iye ariyedungbwa fumo."
43019038	Badaye, phakpwedza mutu mmwenga yeihwa Yusufu, yevyalwa mudzi wa Arimathaya. Iye kala ni mwanafundzi wa Jesu, ela kpwa chisiri kpwa kuogopha vilongozi a Chiyahudi. Wakpwendavoya ruhusa Pilato ahale mwiri wa Jesu, naye Pilato achimruhusu. Achedzahala hura mwiri
43019039	phamwenga na Nikodemu, ambaye wakati wanjina kala akamlunga Jesu usiku. Nikodemu wareha mtsanganyiko wa udi na ubani wa uziho wa kama kilo salasini.
43019040	Hara alume airi, bada ya kuhala hura mwiri, achiusaka hura udi na ubani, na achiufunga vipande vya shanda kama irivyokala mila ya Chiyahudi.
43019041	Phephi na phapho phokotwa Jesu msalabani kala phana munda. Himo mndani kala mna mbira nyiphya ambayo kala taidzangbwezikpwa mutu.
43019042	Kpwa vira mbira kala i phephi, na siku ya phiri kala ni Siku ya Kuoya, hara atu akpwendaika hura mwiri wa Jesu hipho.
43020001	Siku ya Jumapili, chiti cha ngutu, Maryamu kula Magidala waphiya mbirani. Hipho mbirani phakala na dziwe kulu rohumirwa kuzibira hira mbira, ela ariphofika waona rira dziwe rikauswa.
43020002	Phahi waphiya mairo kpwa Simoni Petero na yuya mwanafundzi ariyemendzwa ni Jesu, achendaambira, "Atu akausa mwiri wa Bwana Jesu kula mbirani, na tahumanya achikouika."
43020003	Phahi Petero na hiye mwanafundzi myawe aphiya hiko mbirani.
43020004	Osi airi azola, ela ye wanjina wamtsupa Petero. Ariphofika phara mbirani chimbere
43020005	wakpwendazama kutsungurira, achiona vipande vya shanda vikahandikpwa mo mbirani, lakini kayainjira.
43020006	Badaye Simoni Petero wakpwedza, ela iye wainjira mura mbirani, achiona hira shanda ikahandikpwa phapho.
43020007	Piya achiona chipande cha shanda ambacho kala chikafungirwa chitswa cha Jesu, chikakundzwa na chikaikpwa kanda na vira vyanjina.
43020008	Ndipho yuya mwanafundzi ambaye kala akafika mbirani chimbere, naye achiinjira achiona na kuamini gara chigohendeka.
43020009	(Mana anafundzi a Jesu kala taadzangbwe kuelewa Maandiko goamba kukala, n'lazima afufuke.)
43020010	Alafu hara anafundzi airi auya kura ka asagalako.
43020011	Maryamu wafika tsona mbirani achiima kondze kuno anarira. Wakati kala anarira, wazama kutsungurira mo mbirani,
43020012	achiona malaika airi akavwala nguwo nyereru. Nao kala asegere hipho phokala mwiri wa Jesu, mmwenga uphande wa chitswani na wanjina uphande wa maguluni.
43020013	Hara malaika amuuza, "Mayo, unarizwa ni ni?" Naye achiamba, "Atu akamuusa Bwana wangu na simanya achikomuika."
43020014	Bada ya kugomba higa, watsupha matso achiona mutu aimire nyumaze. Kumbavi kala ni Jesu, lakini kayamtambukira.
43020015	Achiamba, "Mayo, unarizwa ni ni? Unaendza ani?" Maryamu kala anaona ni mhendadzi-kazi wa pho mndani. Phahi achimuamba, "Bwana, ichikala ukamuusa uwe, niambira uchikomuika, nkamhale."
43020016	Jesu wamuiha, "Maryamu." Maryamu wagaluka achiihika Chiebrania, "Raboni!" (Neno ambaro manage ni mwalimu.)
43020017	Jesu achimuamba, "Richa usinigute, mana sidzangbwehalwa kuphiya dzulu kpwa Baba. Lakini phiya kpwa enehu, yani afuasi ayao, ukaambire naphiya dzulu kpwa Baba, ambaye ni Sowe yenu. Iye ni Mlungu wangu, namwi piya ni Mlungu wenu."
43020018	Phahi Maryamu waphiya achendaambira hara anafundzi, "Nkamuona Bwana Jesu!" Na achiaambira gara ambago kala akalagizwa.
43020019	Dziloniye siku hiyo ya Jumapili, anafundzi kala akakutana phamwenga, na achifunga miryango kpwa kuogopha vilongozi a Chiyahudi. Phahi Jesu wakpwedza gafula achiima pho kahi-kahi achiamba, "Togolani enehu."
43020020	Ariphomarigiza mwadzo, achiaonyesa mikonoye na lavu. Nao hara anafundzi ahererwa kpwa kumuona Bwana Jesu.
43020021	Jesu wagomba tsona, achiamba, "Togolani enehu. Baba wanihuma, na viratu arivyonihuma, nami nakuhumani."
43020022	Bada ya kugomba higo, waavuvurira, na achiaambira, "Phokerani Roho wa Mlungu.
43020023	Mchisamehe mutu dambize, Mlungu naye anamsamehe; ela msiphomsamehe, Mlungu naye kamsamehe."
43020024	Jesu ariphoatsembukira anafundzie, mwanafundzi wanjina yeihwa Tomasi (manage ni patsa) kala kapho.
43020025	Phahi hara anafundzi ayae amuamba, "Hukamuona Bwana Jesu!" Lakini Tomasi waamba, "Siamini bii, hadi nione alama za misumari mwakpwe mikononi, tsona nigute hizo alama na chala changu! Na nitiye mkpwono wangu phakpwe lavuni, ndipho niamini."
43020026	Bada ya siku nane, anafundzie kala akakutana phamwenga tsona himo nyumbani, Tomasi naye kala a mumo. Miryango yosi kala ikafungbwa, ela Jesu achiinjira na achiima phamwenga nao, chisha achiamba, "Togolani enehu."
43020027	Phahi wamuamba Tomasi, "Lola mikono yangu na urehe chalacho ugute hipha. Chisha golosa mkpwonoo utiye phangu lavuni. Richa wasi-wasi na uamini."
43020028	Tomasi achimuamba, "Hai! Bwana wangu na Mlungu wangu!"
43020029	Achiambwa, "Ukaamini kpwa sababu ukaona? Andajaliwa atu ambao taonere lakini anaamini."
43020030	Jesu wahenda vilinje vyanjina vinji mbere za anafundzie, ambavyo taviandikirwe himu chitabuni.
43020031	Lakini mambo higa gaandikpwa ili muamini kukala, Jesu ndiye Yetsambulwa ni Mlungu Kuokola Atu, yani Mwana wa Mlungu. Namwi mchimuamini, mndakala na uzima wa milele.
43021001	Bada ya higa, Jesu watsembukira tsona anafundzie kanda-kanda ya Ziya ra Galilaya (piya roihwa, "Ziya ra Tiberia.") Na hivi ndivyo vyokala:
43021002	Simoni Petero, Tomasi ambaye piya kala aihwa "Patsa", Nathanieli ambaye wavyalwa Kana jimbo ra Galilaya, ana a Zebedayo, na anafundzi anjina airi kala a phamwenga.
43021003	Simoni Petero waambira ayae, "Naphiya vyangu nkavuwe." Nao achimuamba, "Sisi piya hundaphiya." Phahi apanda dau achendavuwa usiku kucha, lakini taayaphaha chitu.
43021004	Wakati dzuwa kala rinaahula ingu, Jesu waima ufuwoni, lakini hara anafundzi taayamtambukira.
43021005	Waauza achiamba, "Enehu, tamphahire ng'onda?" Nao achiamba, "Tahuphahire."
43021006	Achiaambira, "Tsuphani chimia uphande wa kulume wa dau, namwi mndaaphaha ng'onda." Phahi ahenda hivyo, na ariphotsupha chimia, agbwira ng'onda anji hata asiweze kuchivweha na kuchiinjiza dauni, kpwa sababu ya unji wa ng'onda.
43021007	Mwanafundzi yemendzwa sana ni Jesu wamuamba Petero, "Hiyu ni Bwana Jesu!" Simoni Petero ariphosikira kala ni Jesu, wasega nguwoze na achidzitabwisa madzini.
43021008	Lakini hara anafundzi anjina akpwedza ufuwoni na dau, kuno anavweha chira chimia chokala chikaodzala ng'onda, mana kala taakure na ufuwoni, kama nyago gana mwenga bahi.
43021009	Ariphofika ufuwoni, aona moho wa makala na ng'onda anawadwa. Piya kala phana mkahe.
43021010	Alafu Jesu achiaambira, "Rehani ng'onda anjina mchioagbwira vi sambi."
43021011	Phahi Simoni Petero, yekala achere madzini, wavweha chira chimia hadi ufuwoni. Nacho kala chikaodzala ng'onda akulu-akulu gana mwenga na hamsini na tahu. Hata dzagbwe chimia kala china ng'onda anji, ela tachiyadoka bii.
43021012	Chisha Jesu achiaambira, "Ndzoni hufunguleni." Ela hara anafundzi osi kala anamanya hakika kukala ni iye, na kpwa hivyo aogopha kumuuza, "We u ani?"
43021013	Phahi Jesu wahala hura mkahe, achiapha anafundzie achirya. Chisha achihala ng'onda na achihenda dza vivyo.
43021014	Hino yakala mara ya hahu Jesu kutsembukira anafundzie bada ya kufufulwa.
43021015	Bada ya kufungula, Jesu wamuamba Simoni Petero, "Simoni, mwana wa Johana, dze unanimendza zaidi kuriko hinya ayao animendzavyo?" Petero achiamba, "Ehe Bwana, hata we mwenye unamanya kala nakumendza." Achimuambira, "Haya, risa ana-ng'ondzi angu."
43021016	Wamuuza mara ya phiri, achiamba, "Simoni, mwana wa Johana, unanimendza?" Petero achiamba, "Ehe Bwana, unamanya kukala nakumendza." Achimuamba, "Rinda mang'ondzi gangu."
43021017	Wamuuza tsona mara ya hahu, "Simoni, mwana wa Johana, unanimendza?" Petero wasikira utsungu kpwa kuuzwa mara tahu, "Unanimendza?" Naye achiamba, "Bwana, unamanya chila chitu, mana hata we mwenye unamanya kala nakumendza." Jesu achimuamba, "Risa mang'ondzi gangu.
43021018	Nakuambira kpweli, uriphokala barobaro, kala ukadzifunga nguwo na ukaphiya ulondako. Lakini wakati ndiphokala mtumia, undagolosa mikono na mutu wanjina akufunge na akuphirike usikolonda kuphiya."
43021019	(Jesu wagomba higa kuonyesa ni chifo cha viphi ndichomphaha Petero ili amuphe nguma Mlungu.) Chisha achimuamba Petero, "Nilunga!"
43021020	Petero ariphokala anamlunga-lunga, wagaluka, achilola nyuma, na achimuona yuya mwanafundzi yemendzwa sana ni Jesu. (Mwanafundzi hiye ndiye ariyekala lavuni pha Jesu wakati wa chakurya cha dziloni na ndiye kala akamuuza Jesu, "Bwana ni yuphi ndiyekusalata?")
43021021	Petero ariphomuona yuya amendzwaye, chisha wamuuza Jesu, "Dze yuno, andafwadze?"
43021022	Achiamba, "Rinakuhusuni hata nchitaka akale moyo mpaka ndiphouya? Phana rako rani, we nilunga tu!"
43021023	Phahi habari hizi zaenea kpwa afuasi osi kala hiyu mwanafundzi kandafwa. Lakini Jesu kayagomba hivyo, ela kala akaamba, "Rinakuhusuni hata nchitaka akale moyo mpaka ndiphouya?"
43021024	Hiyu ndiye mwanafundzi ariyeona mambo higa na matsoge mwenye, na ndiye yegaandika. Naswi hunamanya maneno agombago ni ga kpweli.
43021025	Lakini kuna mambo ganjina manji ambago Jesu wagahenda na tagaandikirwe. Kalapho chila chitu chaandikpwa, nafikiri dunia ndzima taingekala na nafwasi ya kuika vitabu vyosi.
44001001	Muishimiwa Teofilo, Chitabu changu cha kpwandza, naandika mambo gosi ambago Jesu wahenda na kufundza, kula mwandzo
44001002	hadi siku yohalwa kuphiya mlunguni. Kabla kadzangbweuya mlunguni, waapha mitumee malagizo kpwa uwezo wa Roho wa Mlungu.
44001003	Bada ya kufwa na kufufuka Jesu wakala na mitumee mara nyinji kpwa siku arubaini. Achiaonyesa dalili nyinji kuahakikishira kala ni mzima, na achigomba nao kuhusu ufalume ambao Mlungu wamupha.
44001004	Siku mwenga ariphokala phamwenga nao waambira, "Msiuke hipha Jerusalemu, godzani ahadi yokuambirani, ambayo Baba Mlungu wailaga.
44001005	Mana Johana wabatiza na madzi, lakini siku chache zedzazo mwimwi mndabatizwa na Roho wa Mlungu."
44001006	Siku yanjina hara mitume ariphokala phamwenga na Jesu, amuuza, "Dze, Bwana, vino ndipho wakpwedzauyizira Aiziraeli utawala wao ili adzitawale enye?"
44001007	Lakini iye achiaambira, "Siro renu kumanya wakati ama majira ambago Baba Mlungu waika, hinyo ni uwezowe mwenye.
44001008	Lakini siku Roho wa Mlungu ndiphokpwedzerani mndaphaha nguvu na mndakala mashahidi gangu kula phapha Jerusalemu, Judea na Samariya kosi, na hata mpaka chila phahali duniani."
44001009	Ariphomala kugomba higo, wahalwa kuphiya mlunguni, kuno anamlola. Alafu achizibwa ni maingu na achikala kaoneka tsona.
44001010	Wakati hara mitume ka acherelola dzulu mlunguni vira Jesu ahalwavyo, phakpwedza alume airi gafula okala akavwala kandzu nyereru. Achiima phephi nao,
44001011	achiamba, "Mwi anatsi a Galilaya! Mbona mkaima kulola dzulu mlunguni? Jesu yuyu ambaye akahalwa kuphiya mlunguni, andauya vivyo hivyo mchivyomuona anaphiya mlunguni."
44001012	Jesu ariphohalwa kuphiya mlunguni hara mitume auya Jerusalemu kula Mwango wa Mizeituni, ambako ni kama mwendo wa dakika kumi na tsano kula mudzi wa Jerusalemu.
44001013	Ariphofika Jerusalemu, apanda chumba cha gorofani ambako ka anakala. Nao kala ni Petero, Johana, Jakobo, Anderea, Filipu, Tomasi, Batholomayo, Mathayo, Jakobo mwana wa Alfayo, Simoni (ambaye piya ka achiihwa Mpiganiadzi Uhuru), na Juda mwana wa Jakobo.
44001014	Chila wakati hara mitume kala achiungana phamwenga na achetu fulani, Maryamu nine wa Jesu, na nduguze. Achikala anavoya Mlungu kama kundi mwenga.
44001015	Siku mwenga afuasi a Jesu kama atu gana mwenga na ishirini kala akakutana phamwenga. Phahi Petero waima achigomba nao achiamba,
44001016	-
44001017	"Enehu, ka n'lazima Maandiko ga Mlungu gatimizwe. Hipho kare Mfalume Daudi walongozwa ni Roho wa Mlungu achigomba chimbere maneno ambago gamphaha Juda. Iye kala ni myawehu, mana piya naye kala akatsambulwa kuhenda kazi phamwenga, ela wakala chilongozi wa atu ariomgbwira Jesu."
44001018	(Juda wagula munda na zira pesa zophaha kpwa kuhenda mai, wagbwa mo mndani achifwa; achiahuka ndani na mahumbo gosi gachitsamuka.
44001019	Atu osi a Jerusalemu ariphosikira habari hizo, hinyo munda awiiha, "Akelidama" kpwa kabila yao, manage ni, Munda wa Mlatso.)
44001020	Phahi Petero achienderera kugomba, achiaambira, "Kpwa mana Chitabu cha Zaburi chaandikpwa, 'Nyumbaye naitsamwe; naisisagale mutu.' Na tsona ichiandikpwa, 'Nafwasiye ya kazi naihewe mutu wanjina.'
44001021	-
44001022	Kpwa hivyo n'lazima mutu mmwenga adziunge naswi na akale shahidi wa kufufuka kpwa Jesu. N'lazima hutsambuleni mutu yekala myawehu wakati wosi phokala Bwana Jesu anazunguluka hiku na hiko, hangu ariphobatizwa ni Johana mpaka siku yohalwa kuphiya mlunguni."
44001023	Phahi, hura mkutano walavya madzina ga atu airi; mmwenga ni Yusufu Barisaba ambaye piya kala achiihwa Justo na wanjina kala ni Mathiasi.
44001024	Chisha achivoya Mlungu, achiamba, "Mlungu umanyaye roho ya chila mutu, hunakuvoya uhuonyese hinya alume airi, ni yuphi uchiyemtsambula,
44001025	ili ahale nafwasi ya kazi ya utume yorichwa ni Juda, na achiphiya kpwahali komuajira."
44001026	Alafu apiga kura, na kura ichimgbwerera Mathiasi. Naye achitiywa kundi ra hara mitume anjina kumi na mmwenga.
44002001	Siku ya Pentekosti iriphofika, afuasi osi a Jesu kala akakusanyika phahali phamwenga.
44002002	Phahi, kpwakala na m'vumo gafula kula mlunguni kama wa phuto kali. Hura m'vumo uchiodzaza nyumba yosi yokala afuasi asegere.
44002003	Alafu mura chumbani mwatsembuka vilinje vya moho vyokala vinaaka, vichidziganya na vichigbwerera chila mmwenga.
44002004	Na Roho wa Mlungu wainjira mwao mioyoni na chila mmwenga achiandza kugomba na luga tafwauti tafwauti kama Roho wa Mlungu arivyoajaliya.
44002005	Phahi hiko Jerusalemu kala kuna Ayahudi amuogophao Mlungu, kula tsi zosi dunia ndzima.
44002006	Ariphosikira hinyo m'vumo, umati mkpwulu wa atu wakpwedza na uchitezeka mana chila mmwenga wasikira higo gagombwago kpwa lugaye.
44002007	Aona vituko na achitezeka sana, chisha achiamba, "Dze, hinya osi huasikirao kugomba si ni enyezi a Galilaya?
44002008	Ikaandzadze hata sisi hosi hunaasikira anagomba kpwa luga zehu za chienyedzi?
44002009	Mana hipha phana makabila manji: phana Aparithi, Amedi, Aelami, na anjina ni a kula Mesopotamia, Judea, Kapadokia, Ponto, Asia,
44002010	anjina ala Firigia, Pamfilia, Misiri na seemu za Libiya phephi na Kirene. Anjina ni ajeni kula Rumi,
44002011	(Ayahudi na atu anjina ambao sio Ayahudi lakini ahendainjira dini ya Chiyahudi), piya phana Akirete na Arabu. Naswi hunaasikirani anagomba luga zehu enye, vituko vikulu vya Mlungu ahendavyo!"
44002012	Atu osi atezeka na achikala na wasi-wasi, kuno anauzana, "Mambo gano manage ni ni?"
44002013	Lakini anjina achikala anaachania anaamba, "Hinya atu akalewa!"
44002014	Ndipho Petero achiunuka phamwenga na hara mitume anjina kumi na mwenga, achigomba kpwa sauti na hura umati, achiamba, "Ayahudi ayangu na mwimwi mosi mkalao Jerusalemu, sikizani sawa-sawa nkuelezeni mana ya mambo higa.
44002015	Atu hinya taakalewa kama mfikiriyavyo, mana bado ni saa tahu tu za ligundzu.
44002016	Lakini mambo higa gagombwa hipho kare ni nabii Joeli achiamba:
44002017	'Mlungu anaamba: Siku za mwisho anadamu osi n'ndaarehera Roho wangu. Ana enu, alume kpwa achetu andatangaza ujumbe kula kpwangu. Barobaro andaona ruwiya, nao atumia andaloha ndoso.
44002018	Ehe! Hata atumishi angu, alume kpwa achetu, n'ndaarehera Roho wangu siku hizo, nao andatangaza maneno gangu.
44002019	N'ndaonyesa maajabu dzulu mlunguni, na dalili zindaonekana duniani. Kundakala na viha, moho na mosi mkpwulu.
44002020	Kabla ya kufika Siku hiyo kulu muhimu ya Mlungu, dzuwa tarindaala na mwezi undakala kundu dza mlatso.
44002021	Lakini mutu yeyesi ndiyemririra Mlungu andaokolwa.' "
44002022	Petero waenderera kuaambira atu, "Enehu Aiziraeli, sikizani! Mosi mnamanya kukala Jesu wa Nazareti wahenda vilinje na dalili kahi zenu. Na higa ganaonyesa wazi kukala watsambulwa ni Mlungu.
44002023	Mutu hiyu warehwa kpwenu ni Mlungu kpwa uamuziwe kama arivyopanga. Ela mwamuolaga kpwa kumlavya na atu asiomanya Shariya za Mlungu, nao achimkota misumari msalabani.
44002024	Lakini Mlungu wamfufula, na achimuusira utsungu wa chifo kpwa sababu kala taiwezekana abaki lufu.
44002025	Kpwa mana hipho kare Mfalume Daudi wagomba kumhusu, achiamba: 'Namanya Mlungu a phephi nami na ananirinda wakati wosi; nguvuze nkuniika salama wakati wa tabu.
44002026	Kpwa hivyo moyo wangu una raha, tsona napiga njerejere. Nami hata dzagbwe n'ndafwa lakini naishi na matumaini.
44002027	Kpwa sababu kundaricha roho yangu mbirani, wala kundaricha mtumishio mwenye uriyemtsambula aole mbirani.
44002028	Wanifundza njira za kuishi vinono, n'ndahamirwa sana ni uwe kukala phephi nami.' "
44002029	"Enehu, nakuhakikishirani kuhusu mkare wehu Daudi. Iye wafwa, achizikpwa na mbiraye i mumu hata rero.
44002030	Lakini Daudi kala ni nabii, na wamanya kukala Mlungu wamlaga na achimlaphira kukala mmwenga wa uvyaziwe andakala mfalume dza viratu Daudi arivyokala mfalume.
44002031	Daudi watabiri kuhusu kufufuka kpwa Masihi, ariphoamba kukala, rohore tariyarichwa mbirani, wala mwiriwe tauyaola.
44002032	Sambi, sisi hosi hu mashahidi kukala Mlungu wamfufula kpweli hiyu Jesu.
44002033	Phahi, Jesu wahalwa kuphiya mlunguni, asegere mkpwono wa kulume wa Mlungu, phatu pha ishima kulu sana, na waphokera Roho wa Mlungu kula kpwa Baba Mlungu ambaye kala akamlaga, naye wahupha sisi ye Roho. Mambo higa mgasikirago na kugaona ganahakikisha maneno higa.
44002034	Mana Daudi mwenye kayahalwa kuphiya mlunguni, ela waamba: 'Mwenyezi Mlungu wamuamba Bwana wangu: Sagala uphande wangu wa mkpwono wa kulume, phatu pha ishima kulu sana,
44002035	hadi nihende maaduigo gakugbwerere maguluni.' "
44002036	Chimarigizo Petero waamba, "Phahi Aiziraeli osi ni amanye kukala, Jesu yuyatu ambaye mwamkota misumari msalabani, Mlungu wamhenda Mtawala na Muokoli."
44002037	Phahi hara atu okala anamsikiza Petero phosikira vira, ajuta, achimuuza Petero na hara mitume anjina, "Enehu, vino sambi sino huhendedze?"
44002038	Petero achiaambira, "Chila mmwenga naatubu dambize na abatizwe kpwa dzina ra Jesu Masihi, ili asamehewe. Namwi mndaphaha zawadi ya Roho wa Mlungu.
44002039	Ahadi hino ni fwaida yenu, vivyazi vyenu na atu osi ario kure, ni ya mutu yeyesi ambaye Mwenyezi Mlungu wehu andamualika."
44002040	Petero waaeleza kpwa chirefu na achiabembeleza sana, waambira, "Dziepusheni na adabu ndizoaphaha atu hinya ayi!"
44002041	Phahi, atu osi ariokubali maneno ga Petero abatizwa, na siku hiyo kundi ra afuasi a Jesu raenjerezeka atu kama elufu tahu.
44002042	Afuasi hinya adzilavya wakati wosi kudzifundza kpwa mitume, kuishi kama ndugu, kurya mikahe phamwenga na kuvoya Mlungu phamwenga.
44002043	Chila mmwenga waangalazwa ni vilinje vinji vyohendwa ni mitume.
44002044	Atu osi ariomkuluphira Jesu akala phatu phamwenga na achihumira vitu vyao vyosi phamwenga.
44002045	Aguza vitu arivyokalanavyo, na pesa arizophaha achiganyira ayawao okala anataka msada.
44002046	Na kala achikutana ndani ya Nyumba ya Kuvoya Mlungu chila siku. Piya kala achirya phamwenga hiko kpwao madzumbani, ka achirya na raha na roho mwenga,
44002047	kuno anamtogola Mlungu. Atu anji ahamirwa sana, na chila siku Mlungu warienjereza kundi rao na hara ambao ka achiokoka.
44003001	Siku mwenga, Petero na Johana kala anainjira Nyumba ya Kuvoya Mlungu, akavoye mavoyo ga saa tisiya.
44003002	Mutu mmwenga chiswere hangu kuvyalwakpwe kala anatsukulwa kurehwa ryango ra Nyumba ya Kuvoya Mlungu riihwaro Ryango Nono. Kala nkurehwa chila siku kpwedzavoya pesa atu ainjirao himo.
44003003	Ariphoona Petero na Johana anataka kuinjira ndani ya Nyumba ya Kuvoya Mlungu, yuya chiswere waavoya pesa.
44003004	Petero na Johana amlolato, chisha Petero achimuamba, "Hebu huloleto!"
44003005	Hipho, yuya chiswere waalolato achiona labuda andahewa chitu.
44003006	Lakini Petero achimuamba, "Mino sina pesa wala zahabu, ela n'ndakupha n'richo nacho. Kpwa uwezo wa Jesu Masihi wa Nazareti, ng'oka unyendeke."
44003007	Wamgbwira mkpwono wa kulume achimuunula, na mara mwenga yuya chiswere achidina magulu.
44003008	Watina achiima na maguluge na achiandza kunyendeka. Alafu achiinjira nao Nyumba ya Kuvoya Mlungu. Wanyendeka mwenye na kutina-tina kuno anamtogola Mlungu.
44003009	Atu osi amuona ananyendeka na achimtogola Mlungu.
44003010	Hara atu achimtambukira kala ni yuya chiswere ambaye kala achisagala phara ryango Nono ra kuinjirira Nyumba ya Kuvoya Mlungu kpwa kuvoya pesa. Phahi aangalazwa sana ni higo gohenderwa yuya chiswere.
44003011	Yuya chiswere phokala akamgbwira Petero na Johana, atu osi aphiya mairo mpaka phahali phoihwa Varanda kulu ya Selemani na achitezeka.
44003012	Petero ariphoona hara atu, waamba, "Enehu, Aiziraeli ayangu, mkaangalazwa ni ni? Mbona mkahutumburira matso? Uwezo uchiomhenda hiyu mutu anyendeke sio uwezo wehu, wala sio uzuri wehu kpwa Mlungu.
44003013	Ela Mlungu yeabudiwa ni Brahimu, Isaka na Jakobo na ambaye piya waabudiwa ni akare ehu anjina, wamtogola mtumishiwe Jesu. Ela mwamlavya na atawala a Chirumi, tsona mchimrema mbere za mtawala Pilato, hata bada ya Pilato kukata shauri amrichire.
44003014	Iye asiye na lawama wala makosa, mwamrema, na mchimuamba Pilato akuvugurireni mutu yeolaga atu.
44003015	Mwaolaga mutu ambaye ndiye chandzo cha uzima, lakini Mlungu achimfufula, naswi hu mashahidige.
44003016	Mutu hiyu mummanyaye ka ni chiswere, akaphola kpwa kukuluphira uwezo wa Jesu. Kumkuluphira Jesu kukamphoza kabisa kama mmuonavyo.
44003017	Enehu, namanya mrivyomhenda Jesu mwimwi na atawala enu mwayugbwa nkusamanya.
44003018	Lakini hivyo ndivyo Mlungu arivyotimiza maneno gotabiriwa kare ni manabii ariphoamba Masihi, n'lazima agaye.
44003019	Phahi tubuni na mgaluze mioyo yenu na kulola Mlungu ili akuusireni dambi zenu.
44003020	Namwi mchihenda hivyo Mlungu andakujaliyani, na kukureherani Muokoli, ambaye ni Jesu.
44003021	N'lazima abaki hiko mlunguni mpaka wakati Mlungu ndiphotengeza uphya chila chitu, kama manabii matakatifu arivyogomba hipho kare.
44003022	Mana Musa waamba, 'Bwana Mlunguo andazembula nabii kula kpwa kabila rehu dza vivyo vyonihuma mimi. Na n'lazima mhende chila chitu ndichokuambirani.
44003023	Ambaye kandamsikiza, andatengbwa kabisa na atu a Mlungu na kuangamizwa.'
44003024	Manabii gosi hangu Samueli na kuenderera atabiri kuhusu siku hizi hurizo nazo sambi.
44003025	Hizo ahadi za Mlungu arizolaga kuhumira manabiige ni zenu, na chilagane choikpwa na akare enu dza vivyo. Mlungu wamuambira Brahimu hivi, 'Makabila gosi duniani gandabarikiwa kpwa sababu ya uvyazio.'
44003026	Phahi ariphomtsambula mtumishiwe Jesu, mwandzo wamreha kpwenu ili akujalieni kpwa kumhenda chila mmwenga atubu dambize na kuricha njiraze mbii."
44004001	Petero na Johana kala acheregomba na atu ndani ya Nyumba ya Kuvoya Mlungu, alavyadzi-sadaka, Masadukayo na mkpwulu wa asikari a Nyumba ya Kuvoya Mlungu achitsoloka.
44004002	Atsukirwa sana kpwa sababu kala anafundza na kugomba wazi kukala Jesu wafufuka, kuonyesa kukala atu a kufwa andafufuka.
44004003	Aagbwira na achendaatiya jela, na kpwa vira kala ni dziloni kare, aaricha jela hadi ligundzu.
44004004	Lakini atu anji ambao asikira mafundzo gao aamini. Afuasi a Jesu aenjerezeka mpaka achifika kama alume elufu tsano.
44004005	Kuriphocha, hara alimu a Shariya, azehe na vilongozi anjina a Chiyahudi akala na baraza hiko Jerusalemu.
44004006	Anasi, ambaye kala ni Mlavyadzi-sadaka Mkpwulu, kala a phapho barazani, phamwenga na Kayafa, Johana, Isikanda na ndugungbwa zanjina za Mlavyadzi-sadaka Mkpwulu.
44004007	Petero na Johana arehwa barazani na achiuzwa, achiambwa, "Mwino, yuya chiswere mwamphoza kpwa uwezo wani ama kpwa dzina ra ani?"
44004008	Phahi, Petero walongozwa ni Roho wa Mlungu achiamba, "Atawala ehu na azehe!
44004009	Ichikala rero ndipho hunatakpwa huseme vyomterya yuya chiswere na kusema vyophozwa,
44004010	phahi ni hivi: Mwimwi azehe na atu osi a Iziraeli n'lazima mmanye kukala hiyu chiswere aimireye hipha mzima kabisa waphozwa ni uwezo wa dzina ra Jesu Masihi wa Nazareti, ambaye mwamuolaga msalabani, ela Mlungu achimfufula.
44004011	Naye ndiye ambaye neno ra Mlungu ragomba kumhusu phoambwa: 'Dziwe mrirorema mwimwi adzengi, ndipho rikakala dziwe kulu ra msingi.'
44004012	Wokofu tauphahikana kula kpwa mutu wanjina yeyesi, isiphokala kpwa Jesu, mana takuna dzina ranjina rorosi duniani rohewa anadamu kuaokola."
44004013	Hara anachama a baraza ka anamanya kala Petero na Johana ni atu a kawaida wala taana ilimu ya mwanya. Hipho, atezeka ariphoaona anagomba chilume, achimanya kukala akala phamwenga na Jesu.
44004014	Lakini kpwa vira amuona yuya mutu yephozwa aimire phephi, taayakala na ra kugomba.
44004015	Phahi alagiza Petero na Johana atuluke kondze ya baraza, alafu achibisha aho enye kpwa enye.
44004016	Achiuzana achiamba, "Huahendedze atu hano? Chila mmwenga akalaye Jerusalemu anamanya kukala ahenda vilinje, naswi tahuweza kurema.
44004017	Lakini, huchitaka kuzuwiya mambo higa kuenea zaidi, n'lazima huaonye asigombe tsona na mutu yeyesi kuhusu Jesu."
44004018	Alafu Petero na Johana aihwa ndani na achiambirwa asigombe tsona wala kufundza mambo ga kuhusu Jesu.
44004019	Lakini achiamba, "Lolani enye ra sawa mbere za Mlungu, kukuogophani mwimwi ama kumuogopha Mlungu.
44004020	Kpwa mana tahuweza kuricha kugomba mambo hurigogaona na kugasikira."
44004021	Phahi hara azehe a baraza aatishira zaidi Petero na Johana, chisha achiarichira aphiye vyao. Nao aona wazi kala taiwezekana kuatiya adabu, kpwa sababu atu osi kala anamtogola Mlungu kpwa gara arigohenda.
44004022	Hiye chiswere yehenderwa vilinje achiphozwa ka ana zaidi ya miaka arubaini.
44004023	Petero na Johana ariphorichirwa, auya kpwa afuasi ayawao na achendasemurira mambo gosi arigoambwa ni akulu a alavyadzi-sadaka na azehe a Chiyahudi.
44004024	Hinyo ayawao ariphosikira hivyo, aungana phamwenga osi achivoya Mlungu kpwa sauti, achiamba, "Mwenyezi Mlungu, Muumba wa dzulu mlunguni, dunia, bahari na vitu vyosi!
44004025	Mlungu, Rohoo wamlongoza mkare wehu mtumishio Daudi achiamba: 'Mbona atu ambao sio Ayahudi atsukirwa? Atu hinyo anapanga njama za bure.
44004026	Afalume a duniani adzitayarisha, nao atawala akutana phamwenga, ili ampinge Mwenyezi Mlungu na hiye Masihi.' "
44004027	Chisha achienderera kuvoya achiamba, "Mana, kpwa kpweli Herode, Pontio Pilato, Aiziraeli na atu asio Aiziraeli akutana phamwenga mumu mudzini kumpinga Jesu, mtumishio mwenye uriyemtsambula.
44004028	Akutana ili ahende mambo ambago wapanga kula mwandzo gahendeke kpwa uwezoo.
44004029	Sambi Bwana, lola vyo vitisho vyao, hunakuvoya uhujaliye sisi atumishio ili hutangaze nenoro bila ya wuoga kabisa.
44004030	Hunavoya uhuphe uwezo wa kuphoza na uhende vilinje kpwa uwezo wa mtumishio Jesu."
44004031	Ariphomala kuvoya, phara phahali phokala anakutana phasumba. Nao achiodzalwa ni Roho wa Mlungu na achitangaza ujumbe wa Mlungu bila ya wuoga.
44004032	Atu osi ariomkuluphira Jesu akala chitu chimwenga chiroho na chimaazo. Takuna hata mmwenga yehenda malize zikale zakpwe macheye, lakini ahumira vitu vyao vyosi phamwenga.
44004033	Hara mitume kala achitangaza kufufuka kpwa Jesu na uwezo munji sana, na osi Mlungu achiajaliya sana.
44004034	Takuna yeyesi yephungukirwa ni chitu. Kpwa mana hara ariokala na minda ama nyumba aguza na pesaze achizirehera mitume.
44004035	Mitume ka ana uwezo wa hizo pesa, nao ka achiaganyira ario na shida, kulengana na shida ya mutu.
44004036	Mmwenga wa atu arioguza mali zao ni Yusufu, wa mbari ya Lawi kula tsi ya Kupuro. Mitume ka achimuiha Barinaba (manage ni Mutu wa kutiya moyo.)
44004037	Waguza mundawe na pesaze achizilavya kpwa mitume.
44005001	Kala kuna mutu mmwenga yeihwa Anania, na mchewe Safira, ambao nao aguza munda wao.
44005002	Anania na mchewe akubaliana na achifwitsa pesa zanjina na zosala achiziphirikira mitume.
44005003	Phahi Petero wamuamba Anania, "Mbona ukakubali Shetani akatawala rohoyo hata unamchenga Roho wa Mlungu kpwa kufwitsa pesa zanjina urizophaha uriphoguza munda?
44005004	Hinyo munda uriphokala kudzangbweuguza kala ni wako, na uriphouguza, hizo pesa piya kala ni zako. Sambi, yakaladze hata uchiona uhende dzambo dza hiri? Phahi, kunichengere mimi binadamu myao, ela ukamchenga Mlungu."
44005005	Anania ariphosikira hivyo, wagbwa na achifwa. Atu osi osikira mambo higo atishirwa sana.
44005006	Alafu phakpwedza barobaro achimtiya shanda, achimtsukula kondze na achendamzika.
44005007	Bada ya kama masaa mahahu hivi, naye Safira, mkpwaza Anania, wakpwedza, achikala kamanya chigohendeka.
44005008	Petero achimuuza, "Hebu niambira, zino pesa ni zosi mrizophaha na mlumeo mriphoguza munda?" Safira achiamba, "Ehe, ni zosi."
44005009	Ndipho Petero achiamba, "Mbona mwahenda njama na mlumeo kumpima Roho wa Mlungu? Sikiza! Hara achiozika mlumeo a pho mryangoni, na andakutsukula kondze piya uwe."
44005010	Saa iyo-iyo achigbwa maguluni pha Petero na achifwa. Hara barobaro ambao ka akamzika mlumewe ariphoinjira ndani amkuta akafwa kare, achimhala na achendamzika phephi na mlumewe.
44005011	Kundi rosi ra afuasi a Jesu na atu osi anjina osikira mambo higo aona wuoga sana.
44005012	Atu ahenderwa vilinje vinji na maajabu ni mitume. Afuasi osi a Jesu ka achikutana Varanda kulu ya Selemani ndani ya Nyumba ya Kuvoya Mlungu.
44005013	Mutu yeyesi ambaye kala kamkuluphira Jesu waogopha kudziunga nao, lakini atu osi kala achiatogola.
44005014	Ela ariomkuluphira Jesu na kukala afuasie azidi kuenjerezeka sana, alume kpwa achetu.
44005015	Kpwa sababu ya vilinje vyohendwa ni mitume, atu kala achireha akongo ao vitandani na michekani na kualaza barabarani ili Petero achitsapa, chivurivuriche chigute akongo anjina.
44005016	Piya atu anji kula midzi ya kanda-kanda ya Jerusalemu areha akongo ao na ambao kala anayugbwa ni pepho, nao osi aphozwa.
44005017	Badaye Mlavyadzi-sadaka Mkpwulu na ayae osi ambao kala ni kundi ra Masadukayo, waaonera wivu sana hara mitume.
44005018	Phahi waagbwira achiatiya jela.
44005019	Lakini usiku malaika wa Mlungu wakpwedzaavugurira mryango na achiatuluza kondze, chisha achiaambira,
44005020	"Phiyani mkaime ndani ya Nyumba ya Kuvoya Mlungu, na muambire atu habari zosi za maisha higa maphya."
44005021	Hara mitume ainjira Nyumba ya Kuvoya Mlungu pepho za kucha, kama vyolagizwa na achiandza kufundza atu. Wakati hinyo hinyo Mlavyadzi-sadaka Mkpwulu na ayae, waiha mkutano wa angambi, yani baraza rosi ra vilongozi a Iziraeli, chisha achilagiza hara mitume alaviwe jela na arehwe hipho barazani.
44005022	Lakini hinyo arindzi a Nyumba ya Kuvoya Mlungu ariphofika hiko jela, akpwendakuta mitume taamo. Hipho, auya na achendasema kpwa akulu hipho barazani,
44005023	achiaambira, "Hukakuta jela ikafungbwa sawa-sawa, na arindzi anarinda mryangoni. Lakini huchiphoinjira tahukakuta mutu himo ndani."
44005024	Mkpwulu wa arindzi a Nyumba ya Kuvoya Mlungu na akulu a alavyadzi-sadaka ariphosikira hivyo, atezeka sana na achishindwa ni kumanya chiroaphaha.
44005025	Alafu kpwakpwedza mutu achiamba, "Sikizani! Hara atu mrioatiya jela, anafundza ndani ya Nyumba ya Kuvoya Mlungu."
44005026	Hipho, mkpwulu wa arindzi na ayae aphiya kpwendaahala na achiareha, lakini taayahumira nguvu, kpwa sababu aogopha atu asedze akaapiga mawe.
44005027	Hara mitume ariphorehwa, aimiswa mbere za hira ngambi, chisha Mlavyadzi-sadaka Mkpwulu achiamba,
44005028	"Sino hwakukahazani kabisa kufundza kuhusu mutu hiyu Jesu, lakini tamdzangbwesikira. Sambi lolani, mwaeneza mafundzo genu Jerusalemu ndzima na vino mnataka muutiye lawamani kuhusu chifoche!"
44005029	Lakini Petero na mitume ayae achiamba, "N'lazima humuogophe Mlungu wala siye mwanadamu!
44005030	Mlungu ariyevoywa ni akare ehu wamfufula Jesu, ambaye mwamuolaga kpwa kumkota misumari msalabani.
44005031	Chisha Mlungu wamuika uphande wa mkpwono wa kulume, phatu pha ishima kulu sana, wamhenda Chilongozi na Muokoli, ili kuapha nafwasi Aiziraeli atubu dambi zao na asamehewe.
44005032	Naswi hu mashahidi a mambo higo. Roho wa Mlungu ambaye Mlungu waapha atu amuogophao piya ni shahidi."
44005033	Hara anachama a ngambi ariphosikira vira, atsukirwa sana hata achitaka hara mitume aolagbwe.
44005034	Lakini phakala na Mfarisayo mmwenga yeihwa Gamalieli, mwalimu wa Shariya, ambaye kala anaishimiwa ni atu osi. Waima mbere za atu osi na achilagiza hara mitume atuluzwe kondze kpwandza.
44005035	Alafu achiamba, "Enehu, Aiziraeli ayangu, dzimanyirireni sana na higo mtakago ahendera atu hano.
44005036	Kare chidide, kpwazuka mutu yeihwa Theuda, achidzihenda mutu wa kumanyikana, wakala na afuasi kama magana mane. Badaye waolagbwa na afuasie osi achitsamukana, mamboge gachisirira hipho.
44005037	Badaye, wakati hura wa kutala atu, kpwazuka wanjina yeihwa Juda kula Galilaya. Iye naye wahenda afuasie, lakini piya naye waolagbwa, nao afuasie osi achitsamukana.
44005038	Phahi, nakuambirani aricheni aphiye vyao, wala msiahende rorosi! Mana ichikala mipango ama mambo gao gaandzwa ni binadamu, gandakala na mwisho.
44005039	Lakini ichikala mambo higa gala kpwa Mlungu, tamndaweza kuazuwiya, richirobaki mndadzikuta mnashindana na Mlungu." Hipho, hara anachama a ngambi akubali maneno ga Gamalieli.
44005040	Achiaiha ndani hara mitume, achiachapa viboko, chisha achiakahaza asifundze tsona kuhusu Jesu. Alafu achiarichira aphiye vyao.
44005041	Phahi hara mitume ariphokala anatuluka na rira Baraza ra azehe, ahererwa sana kpwa mana Mlungu waaesabu kukala anafwaha kuphaha waibu wa kuchapwa viboko kpwa sababu ni afuasi a Jesu.
44005042	Lakini chila siku, ndani ya Nyumba ya Kuvoya Mlungu na midzini mwa atu, hara mitume aenderera kufundza na kusemurira kukala Jesu ndiye Muokoli.
44006001	Siku hizo afuasi a Jesu aenjerezeka. Ayahudi agombao Chigiriki anung'unika kukala Ayahudi agombao Chiebrania anaabaguwa. Aamba kala magungu gao tagaganyirwa maitaji gao ga chakurya cha chila siku sawa-sawa.
44006002	Hipho, hara mitume kumi na airi akusanya afuasi osi na achiaambira, "Siyo sawa sisi kuricha neno ra Mlungu na kuimirira chakurya.
44006003	Phahi enehu, tsambulani atu sabaa kula mu kundini ambao analikpwa na manono, anatawalwa ni Roho wa Mlungu, na ana marifwa. Naswi hundaarichira kazi hiyo.
44006004	Lakini sisi enye hundadzishugulisha na kuvoya Mlungu na kazi ya kusemurira mafundzoge."
44006005	Mpango hinyo wahamira kundi zima. Hipho atsambula atu sabaa: Stefano (ambaye ka anamkuluphira sana Mlungu na yetawalwa ni Roho wa Mlungu), Filipu, Purokoro, Nikanori, Timoni, Parmena, na Nikolao wa Antiokia (kala siye Myahudi lakini awali kala ni mfuasi wa dini ya Chiyahudi).
44006006	Afuasi achiarehera mitume hara atu achiotsambulwa, nao mitume achiavoyera na achiabandikira mikono.
44006007	Hipho, atu anji zaidi asikira habari za Jesu, na afuasi aenjerezeka sana hiko Jerusalemu. Tsona, kundi kulu ra alavyadzi-sadaka a dini ya Chiyahudi achilunga mafundzo kuhusu Jesu na achimkuluphira.
44006008	Mlungu ka akamjaliya sana Stefano; wamupha uwezo munji hata achikala anahendera atu vilinje vinji na maajabu.
44006009	Lakini kuchizuka malumbano ga Stefano na atu a sinagogi ra Ayahudi riihwaro Sinagogi ra Atu Huru. Sinagogi hiro kala ni ra Ayahudi kula midzi ya Kirene na Isikandaria, na kundi ranjina kula majimbo ga Kilikia na Asia.
44006010	Ela Roho wa Mlungu wamupha Stefano achili nyinji sana hata ichikala chila agombaro takuna mutu awezaye kuripinga.
44006011	Alafu apanga njama na atu edze agombe handzo aambe, "Hwamsikira Stefano anamkufuru Mlungu na kugomba mai kuhusu Shariya za Musa."
44006012	Hinyo atu okala analumbana na Stefano afyakatsira kundi ra atu, phamwenga na alimu a Shariya na vilongozi anjina a Chiyahudi. Phahi amgbwira Stefano na achimreha mbere za ngambi.
44006013	Achireha mashahidi a handzo achiamba, "Chila wakati mutu hiyu anagomba mai kuhusu Nyumba ya Kuvoya Mlungu na Shariya za Musa.
44006014	Kpwa mana sino hwamsikira anaamba, 'Jesu wa Nazareti andabomola Nyumba ya Kuvoya Mlungu na agaluze mila zosi zorehwa ni Musa.' "
44006015	Atu osi okala hipho ngambini amtong'orera matso Stefano, na achiona usowe ukagaluka dza wa malaika.
44007001	Phahi Mlavyadzi-sadaka Mkpwulu wamuuza Stefano, "Dze mambo gano ni ga kpweli?"
44007002	Naye Stefano achiamba, "Enehu na ano baba, nisikizani! Mwenyezi Mlungu wamtsembukira mkare wehu Brahimu wakati acheresagala Mesopotamia, kabla kadzangbwekpwendasagala Harani.
44007003	Mlungu wamuamba, 'Tsama hipho phenu, uriche mbarizo na nduguzo na uphiye tsi ambayo n'ndakuonyesa.'
44007004	Hipho, watsama tsi ya Akalidayo na achendasagala Harani. Bada ya chifo cha ise, Mlungu wamtsamiza mpaka tsi hino mriyo mwimwi hivi sambi.
44007005	Wakati hinyo Mlungu kayamupha Brahimu hata nyago mwenga ya tsi hiyo ikale yakpwe. Lakini wamlaga kala andamupha na badaye ikale ya vivyazivye, hata dzagbwe Brahimu mwenye kala kana mwana wakati na hinyo.
44007006	Mlungu wamuamba Brahimu, 'Umanye hakika uvyazio undakala ujenini tsi ambayo siyo yao; andakala atumwa na andateswa miaka magana mane.
44007007	Lakini n'ndaatiya adabu hara atu andioahenda atumwa, chisha badaye uvyazio undatsama tsi hiyo na wedze uniabudu hipha.'
44007008	Alafu Mlungu wahenda tsatsa ikale dalili ya chilagane cha iye na Brahimu. Phahi, badaye Brahimu wavyala Isaka na achimdeka ariphokala ana siku nane. Naye Isaka ariphovyala Jakobo wamtiya tsatsani, naye Jakobo achivyala ana kumi na airi, akarengbwa a mbari kumi na mbiri za Aiziraeli.
44007009	Hinya ana a Jakobo amuonera wivu Yusufu na achimguza akakale mtumwa hiko Misiri. Lakini Mlungu wamrinda,
44007010	na achimtivya na mashaka gosi. Mlungu wamjaliya marifwa na achimhenda aonekane mzuri kpwa Farao, mfalume wa Misiri. Hipho, mfalume wamuika mkpwulu wa tsi ya Misiri na mwimirizi wa nyumbaye.
44007011	Alafu kpwakala na ndzala kali Misiri yosi na Kanani, ambayo yagayisa sana atu, na hinyo akare ehu achikala taana chakurya.
44007012	Phahi Jakobo ariphosikira kukala Misiri kuna chakurya, wahuma anae, yani akare ehu, kuphiya Misiri mara ya kpwandza.
44007013	Charo cha phiri, Yusufu wakpwendadzimanyisa kpwa nduguze, na piya mfalume wa Misiri waphaha habari kuhusu ndugungbwa za Yusufu na ise yao.
44007014	Badaye Yusufu wahuma atu alungirwe ise, na abarie osi ili edze Misiri. Jumula osi kala ni atu sabini na tsano.
44007015	Phahi Jakobo waphiya Misiri, ambako ndiko kofwa iye na akare ehu.
44007016	Miri yao yauyizwa Shekemu, ambako yakpwendazikpwa vikurani pha Brahimu ambapho kala akaphagula na uvyazingbwa wa Hamori kpwa chasi fulani cha pesa.
44007017	Wakati uriphofika wa Mlungu kumtimizira Brahimu ahadiye ya kulavya uvyaziwe utumwani, Ayahudi kala akaenjerezeka sana hiko Misiri.
44007018	Alafu mfalume wanjina, ambaye kala kamanya rorosi kuhusu Yusufu, watawala Misiri.
44007019	Warihendera uyi kabila rehu na kuatesa akare ehu kpwa kualazimisha aike ana ao atsanga kondze ili afwe.
44007020	Wakati na hinyo ndipho Musa phovyalwa, naye kala ni mnono sana mbere za Mlungu. Warerwa nyumbani mwa ise miezi mihahu,
44007021	na ariphoikpwa kondze ili afwe, mwana mchetu wa Farao wamtsola na achimrera kama mwanawe.
44007022	Musa wafundzwa marifwa gosi ga Amisiri na achikala mutu mashuhuri wa kugomba na hata kuhenda.
44007023	Musa ariphokala ana miaka arubaini, wakata shauri kpwendanyendekera Aiziraeli ayae.
44007024	Hiko arikophiya, wakpwendamuona Muiziraeli myawe anateswa ni Mmisiri. Hipho, Musa wamkanira myawe na achidziriphiza kpwa kumuolaga yuya Mmisiri.
44007025	(Musa kala anaona hinyo Aiziraeli ayae andamanya kala Mlungu anamhumira iye kuaokola, lakini taayamanya.)
44007026	Muhondoye, Musa waona Aiziraeli airi anapigana, achiakanya achiamba, 'Enehu, amba mwi mu ndugu, mbona mnaheha?'
44007027	Lakini yuya ambaye kala anamlumiza myawe, wamsukuma Musa kanda na achimuamba, 'Ni ani yekuhenda mtawala wehu na mkanyi?
44007028	Hebu unataka uniolage dza vira vyomuolaga yuya Mmisiri dzana?'
44007029	Musa ariphosikira hivyo, wachimbira achiphiya tsi ya Midiani. Waishi kuko na achivyala ana airi a chilume.
44007030	Bada ya miaka arubaini kutsapa, malaika wamtsembukira Musa weruni phehi na Mwango wa Sinai. Malaika wamtsembukira na mfwano wa chitsaka cha miya chokala chinaaka moho.
44007031	Musa ariphoona gara maphungo ganaaka moho na tagaphya, watezeka. Ariphokala anasengera phephi ili aphaloleto, wasikira sauti ya Mlungu inaamba,
44007032	'Mimi ni Mlungu wa akareo Brahimu, Isaka na Jakobo.' Hipho, Musa wagbwirwa ni mchecheta kpwa wuoga hata kayaaza kuphalola tsona.
44007033	Alafu Mlungu achimuamba, 'Vula virahuvyo, mana hipho uimirepho ni phahali photengbwa kpwa kazi ya Mlungu.
44007034	Kpwa kpweli nikaona mateso ga atu angu hiko Misiri. Nikasikira chiriro chao na nkedzaaokola. Sambi, ndzoo hipha ili nikuhume hiko Misiri.' "
44007035	"Musa yuhiyu ndiye yeremewa ni Aiziraeli, achimuamba, 'Ni ani yekuhenda mtawala wehu na mkanyi?' Iye ndiye yehumwa ni Mlungu akakale mtawala na mkomboli wao, wakati ariphotsembukirwa ni malaika phara chitsaka cha miya.
44007036	Iye ndiye ariyetsamiza Ayahudi kula Misiri na achihendera vilinje na maajabu ariphokala Misiri na hiko Bahari ya Shamu, na ariphokala weruni miaka arubaini.
44007037	Musa hiye hiye ndiye yeaambira Aiziraeli, 'Mlungu andakureherani nabii wanjina kula kpwa uvyazi wenu dza vivyo vyonireha mimi.'
44007038	Musa yehiye ndiye yekala phamwenga na Aiziraeli ariphokala akakusanyika phamwenga hiko weruni. Ndiye yehewa malagizo ni malaika dzulu ya Mwango wa Sinai ariphokala na akare ehu. Tsona ndiye yehewa maneno garehago uzima aurehere sisi.
44007039	Lakini akare ehu arema kumsikiza, achimkahala na achiaza kuuya Misiri.
44007040	Amuamba Haruni, 'Hutengezere milungu ambayo indahulongoza njirani. Kpwa mana hiye Musa yehulavya Misiri tahumanya gomphaha.'
44007041	Wakati hinyo ndipho ariphotengeza sanamu ya mfwano wa ndzau. Achiilavira sadaka; ahendera sheree chitu ambacho ahendachitengeza nyo enye.
44007042	Lakini Mlungu wagaluka na achiaaricha aenderere kuabudu nyenyezi za mlunguni, kama vyoandikpwa ni manabii, achiamba: 'Mwimwi atu a Iziraeli! Mimi siye mriyenitsindzira nyama kunipha sadaka miaka arubaini hiko weruni.
44007043	Mwatsukula hema ra mlungu wenu Moloki, na sanamu ya nyota ya mlungu wenu Refani, hizi kala ni sanamu mrizotengeza kuabudu. Kpwa hivyo n'ndakutsamizani mkaishi kure, kutsapa Babeli.'
44007044	Hiko weruni akare ehu akala na hema ra kumuabudu Mlungu. Ratengezwa viratu Mlungu vyomlagiza Musa, na ratengezwa na mfwano ambao Musa kala akaonyeswa.
44007045	Chisha akare ehu a wakati wa Musa arisiza hema ana ao. Aritsukula na achiphiya na Joshuwa na achendateka tsi ya atu ambao kala sio Ayahudi, ambao Mlungu waazoresa mbere za akare ehu. Hema hiro rakala hiko mpaka endzi ya Mfalume Daudi.
44007046	Mlungu wamjaliya Daudi, naye achivoya ruhusa amdzengere Mlungu wa Jakobo nyumba ya kuishi.
44007047	Lakini Mfalume Selemani ndiye yemdzengera Mlungu nyumba.
44007048	Ela Mwenyezi Mlungu kaishi nyumba zidzengbwazo ni atu; kama arivyogomba nabii Isaya:
44007049	'Mlunguni ni chihi changu cha chifalume na dunia ni chigogo changu cha kuikira magulu. Ni nyumba ya viphi yo ndiyonidzengera mwimwi? Na ni phahali gani ambapho naweza kuoya?
44007050	Vitu vyosi hivyo navitengeza mwenye na mkpwono wangu.' "
44007051	Phahi Stefano waamba, "Aa! Atu siosikira mwi! Maroho genu ni mafu na masikiro genu ni mazito kugbwira maneno ga Mlungu. Mnahenda dambi dza akare enu. Chila wakati mnampinga Roho wa Mlungu!
44007052	Dze, ni nabii yuphi ambaye akare enu taayamtesa? Piya aolaga ahumwa ambao atabiri kpwedza kpwa mutu asiye na lawama wala makosa, ambaye mwimwi mwamsalata na mchimuolaga vi dzuzi dzuzi.
44007053	Mwimwi mwahewa Shariya zirizolaviwa kpwa Musa ni malaika, lakini mchirema kuzilunga."
44007054	Hara anachama a ngambi ariphosikira hivyo, atsukirwa sana, achiphya roho kpwa utsungu.
44007055	Lakini Roho wa Mlungu wamuinjira Stefano na achimupha uwezo. Achilola dzulu mlunguni na achiona mwangaza mkpwulu wa Mlungu, achimuona Jesu aimire mkpwono wa kulume wa Mlungu, phatu pha ishima kulu sana.
44007056	Achiaambira, "Lolani! Naona mlungu ukafwenuka, na Mutu Yela Mlunguni aimire mkpwono wa kulume wa Mlungu."
44007057	Phahi atu osi okala hipho, apiga likululu na achiziba masikiro na mikono. Chisha osi achimuurukira chilimwenga.
44007058	Amtsukula hadi kondze ya mudzi na achiandza kumpiga mawe. Mashahidi amupha nguwo zao barobaro mmwenga yeihwa Sauli ili azirinde.
44007059	Wakati Stefano kala anapigbwa mawe, wavoya Mlungu, achiamba, "Bwana Jesu, phokera roho yangu."
44007060	Alafu wachita mavwindi na achipiga kululu, achiamba, "Bwana Mlungu, asamehe kpwa kuhenda dambi hino." Bada ya kugomba hivyo, achifwa.
44008001	Naye Sauli waona sawa-sawa Stefano kuolagbwa. Siku hiyo hiyo, kundi ra afuasi a Jesu hiko Jerusalemu raandza kuteswa sana, na osi achitsamukana kuphiya seemu za Judea na Samariya, siphokala hara mitume ndio ariosala.
44008002	Atu amuogophao Mlungu amzika Stefano na achimririra kpwa kudzipiga vifuwa.
44008003	Sauli wajaribu kuangamiza kundi ra afuasi a Jesu. Kala achiinjira nyumba hadi nyumba na kuaguruta afuasi alume kpwa achetu kpwendaatiya jela.
44008004	Hinyo afuasi a Jesu ambao kala akatsamukana akpwendatangaza habari ndzuri kuhusu Jesu chila phahali ariphophiya.
44008005	Naye Filipu waphiya mudzi fulani tsi ya Samariya na achendatangaza kukala Jesu ndiye Muokoli.
44008006	Umati wa atu uriphomsikira Filipu na kuona vilinje ahendavyo, amsikizato agombago.
44008007	Pepho nyinji zatuluzwa kuno zinapiga kululu, na atu anji ambao ka akaphola vilungo na viswere aphozwa.
44008008	Phahi, mudzi hinyo wakala na raha sana.
44008009	Phahi, mudzi hinyo kala kuna mutu mmwenga yeihwa Simoni. Iye ka achiteza atu osi a Samariya na utsai na achidzikarya kukala ni mutu mkpwulu.
44008010	Phahi atu osi, akulu kpwa adide kala achimsikizato, nao kala achiamba, "Mutu yuyu ndiye ye mlungu aihwaye, 'Uwezo Mkpwulu.' "
44008011	Atu amsikiza kpwa sababu waangalaza atu na utsaiwe siku nyinji.
44008012	Ela Filipu ariphotangaza habari ndzuri kuhusu utawala wa Mlungu na uwezo wa Jesu Masihi, atu anji aamini na achibatizwa, alume kpwa achetu.
44008013	Hata Simoni mwenye naye waamini na achibatizwa. Wakala na Filipu chila phahali na achitezwa ni vilinje na maajabu makulu gohendwa ni Filipu.
44008014	Hiko Jerusalemu hara mitume ariphosikira atu hiko Samariya akakubali ujumbe kula kpwa Mlungu, amlavya Petero na Johana aphiye kuko.
44008015	Ariphofika hiko, aavoyera hara arioamini ili Roho wa Mlungu ainjire mwao mioyoni.
44008016	Nao kala takuna yeyesi ambaye kala akaphokera Roho wa Mlungu moyoni; kala akabatizwa kpwa dzina ra Bwana Jesu tu.
44008017	Alafu Petero na Johana aabandikira mikono, na Roho wa Mlungu achiinjira mwao mioyoni.
44008018	Simoni ariphoona Roho wa Mlungu akainjira mwao mioyoni phobandikirwa mikono ni hara mitume, wataka kuapha pesa,
44008019	na achiamba, "Nami piya niphani uwezo hinyo, ili chila mutu ndiyem'bandikira mkpwono, Roho wa Mlungu ainjire mwakpwe moyoni."
44008020	Lakini Petero achimuamba, "Angamika na zo pesazo! Unafikiri unaweza kugula zawadi yolaviwa bure ni Mlungu?
44008021	Taphana funguro kabisa kpwa kazi hino, mana moyoo tausawa mbere za Mlungu.
44008022	Phahi, tubu uyio na uvoye Mlungu akusamehe maazogo mai uazago mwako rohoni.
44008023	Mana ukaodzala wivu mui kama sumu na u mtumwa wa dambi."
44008024	Simoni achiamba, "Nivoyerani Mlungu ili higo mchigoamba gasiniphahe."
44008025	Petero na Johana ariphomala kuaonya nyo atu na kusemurira neno ra Mlungu, auya Jerusalemu. Himo njirani atangaza habari ndzuri kuhusu Jesu, mitaa minji ya Asamariya.
44008026	Alafu malaika wa Mlungu wamuamba Filipu, "Unuka uphiye uphande wa mwakani, barabara ya weruni ilayo Jerusalemu kuphiya Gaza."
44008027	Phahi, Filipu waandza charo, na mo njirani achimuona karani mkpwulu wa pesa za sirikali ya Malikia wa Ithiyopia, yeihwa Kandake. Hiye karani ka ala Jerusalemu kumuabudu Mlungu,
44008028	na ka anauya kaya. Kala anaphiya kuno anasoma chitabu cha nabii Isaya ndani ya gari ra kuvutwa ni farasi.
44008029	Roho wa Mlungu achimuamba Filipu, "Zorera rira gari na unyendeke naro chiphephi."
44008030	Hipho, warizorera na achimsikira yuya mutu anasoma Chitabu cha nabii Isaya. Achimuuza, "Dze, unaelewa go usomago?"
44008031	Yuya karani achimuamba, "N'ndaelewadze bila ya mutu kunieleza?" Alafu achimkaribisha Filipu apande mo garini asagale naye.
44008032	Yuya karani kala anasoma neno ra Mlungu riambaro: "Iye wakala dza ng'ondzi riphirikpwaro kutsindzwani. Dza viratu Mwana-ng'ondzi ahuriravyo wakati wa kukatwa nyoya, vivyo hivyo naye wanyamala.
44008033	Watiywa waibu na achilafiwa haki. Takuna awezaye kueleza kuhusu chivyaziche, kpwa sababu wahendaolagbwa himu duniani."
44008034	Yuya karani wamuamba Filipu, "Hebu tafadhali niambira, yuno nabii anagomba kuhusu ani? Ganamhusu ye mwenye, hebu anagomba kuhusu mutu wanjina?"
44008035	Phahi Filipu waandza na phara phahali ambapho yuya karani ka akasoma na achimuambira habari ndzuri kuhusu Jesu Muokoli.
44008036	Wakati kala anaenderera na charo chao, afika phahali ambapho kala phana madzi. Ndipho yuya karani achimuamba Filipu, "Lola, madzi higa. Kpwa utu wani nisibatizwe?" [
44008037	Filipu achimuamba, "Uchiamini chikpweli rohoni, unaweza kubatizwa." Yuyu mutu achiamba, "Naamini kala Jesu Masihi ndiye Mwana wa Mlungu."]
44008038	Phahi wamuamba mtumishiwe aimise rira gari. Alafu osi airi, Filipu na yuya karani, atserera tsini madzini, na Filipu achim'batiza.
44008039	Ariphotuluka madzini, Roho wa Mlungu wamhala Filipu, na yuya karani sebu amuone tsona, lakini waenderera na charoche na raha sana.
44008040	Filipu watsembuka mudzi wa Azoto, achitangaza habari ndzuri kuhusu Jesu midzi yosi ya njirani mpaka achifika mudzi wa Kaisaria.
44009001	Wakati hinyo hinyo, hiko Jerusalemu Sauli wazidi kutisha kuolaga afuasi a Jesu. Waphiya kpwa Mlavyadzi-sadaka Mkpwulu,
44009002	na achendavoya baruwa za kudzimanyisa kpwa masinagogi hiko mudzi wa Damaskasi, ili achiphaha afuasi a Jesu, alume ama achetu, aagbwire na aaphirike Jerusalemu.
44009003	Phahi, Sauli wauka, achifika phephi na Damaskasi. Gafula wapigbwa ni mwanga mkali kula mlunguni,
44009004	achigbwa photsi na achisikira sauti inamuamba, "Sauli, mbona unanitesa?"
44009005	Achiuza, "U ani Bwana?" Achiambwa, "Ni mimi Jesu, ambaye unanitesa.
44009006	Sambi phiya hiko mudzini, na undaambirwa ra kuhenda."
44009007	Hara atu ambao ka anasafiri naye aima gbwi, mana asikira sauti lakini taaonere mutu yeyesi.
44009008	Sauli waunuka phara photsi, achifwenula matso lakini gachikala tagaona. Kpwa hivyo hara ayae amgbwira mkpwono na achimlongoza kuphiya naye mpaka Damaskasi.
44009009	Wakala chipofu siku tahu na kayarya wala kunwa chitu chochosi.
44009010	Hiko Damaskasi kala kuna mfuasi mmwenga wa Jesu yeihwa Anania. Bwana Jesu wagomba naye ruwiyani na achimuiha, "Anania." Achiihika, "Ehe, Bwana."
44009011	Achiambwa, "Phiya phahali phaihwapho Barabara ya Kugoloka, nyumbani kpwa Juda, na ukauze mutu aihwaye Sauli kula mudzi wa Tariso. Iye vivi anavoya Mlungu,
44009012	na akaona ruwiya. Hiko ruwiyani akaona mutu aihwaye Anania aredza kum'bandikira mikono ili aphahe kuona tsona."
44009013	Phahi Anania waamba, "Bwana, mutu hiye námsikira habarize kula kpwa atu anji, kuhusu mateso manji ahenderago atuo hiko Jerusalemu.
44009014	Hata vivi ana baruwa kula kpwa akulu a alavyadzi-sadaka ya kumupha uwezo wa kugbwira mutu yeyesi amkuluphiraye Jesu."
44009015	Lakini achiambwa, "Phiya vivyo, mana nkamtsambula akale mtumishi wangu wa kutangaza habari zangu kpwa atu ambao sio Ayahudi phamwenga na afalume ao, na hata kpwa Aiziraeli.
44009016	Na mi mwenye n'ndamuonyesa ndivyoteseka kpwa sababu yangu."
44009017	Phahi Anania waphiya na achendainjira nyumba iriyokala Sauli. Chisha achim'bandikira mikono na achimuamba, "Mwenehu Sauli, Bwana Jesu yekutsembukira njirani phokala uredza hiku, wanihuma ili uone tsona na ulongozwe ni Roho wa Mlungu."
44009018	Saa iyo-iyo kuchigbwa vitu dza mamba ga ng'onda kula matsoni mwa Sauli, na achikala anaona. Phahi, wang'oka achiima na achibatizwa,
44009019	na bada ya kurya, wauyiza nguvuze. Sauli wasagala masiku hiko Damaskasi phamwenga na afuasi anjina a Jesu.
44009020	Phahi waandza mara mwenga kusemurira masinagogini kukala Jesu ndiye Mwana wa Mlungu.
44009021	Atu osi ariomsikira Sauli anagomba atezeka sana, na achikala anauzana, "Dze, yuno siye yuya mutu yekala achitesa atu amkuluphirao Jesu hiko Jerusalemu? Mana hata kuku wakpwedza na nia ya kuagbwira na kuaphirika Jerusalemu kpwa akulu a alavyadzi-sadaka!"
44009022	Lakini Sauli wazidi kukala na nguvu za kuaonyesa na Maandiko kukala Jesu ndiye Masihi, hata Ayahudi a Damaskasi achikala taana ra kumuamba.
44009023	Bada ya masiku kutsapa, vilongozi a Chiyahudi ahenda njama ya kumuolaga Sauli,
44009024	lakini ye wamanya njama hiyo. Hinyo Ayahudi kala achigodza ryangoni usiku na mutsi, ili amphahe Sauli amuolage.
44009025	Lakini afuasie amtiya bwekoni usiku na achimtsereza kondze na dzitunduni, dzitundu ririrokala ukutani.
44009026	Sauli waphiya Jerusalemu na ariphofika hiko wataka kudziunga na afuasi a Jesu. Lakini afuasi osi achikala anamuogopha, mana kala taamini kama ni mfuasi wa Jesu kpweli.
44009027	Ela Barinaba wakpwedzamhala Sauli achimphirika kpwa mitume. Wakpwendasemurira vira Sauli arivyomuona Bwana Jesu njirani, phokala anaphiya Damaskasi, alafu achiaeleza vira Jesu vyogomba naye. Piya waeleza hara mitume vira Sauli arivyogomba kuhusu Jesu bila ya wuoga hiko Damaskasi.
44009028	Phahi, Sauli wasagala nao na achinyendeka nao hiko Jerusalemu, achisemurira habari za Jesu bila ya wuoga.
44009029	Kala achilumbana na Ayahudi agombao Chigiriki, lakini achitaka kumuolaga.
44009030	Afuasi a Jesu ariphomanya dzambo hiri, aphiya naye mudzi wa Kaisaria, alafu achimhuma kuphiya mudzi wa Tariso.
44009031	Hipho, afuasi a Jesu okala Judea, Galilaya na Samariya akala salama na achienderera kumuogopha Mlungu. Roho wa Mlungu aatiya moyo na kuapha nguvu, na kundi ra afuasi richienjerezeka.
44009032	Petero kala achizunguluka chila phahali kunyendekera afuasi a Jesu. Siku mwenga wanyendekera afuasi okala anaishi mudzi wa Lida.
44009033	Hiko Lida wakpwendakuta mutu yeihwa Ainea, ambaye ka akaphola vilungo, hata ni wa chitanda, chitanda na iye, miaka minane.
44009034	Phahi Petero wamuamba, "Ainea, Jesu Masihi akaphoza ukongoo. Unuka uhandike mwenye chitandacho!" Na saa iyo-iyo Ainea achiunuka.
44009035	Atu anji osagala Lida na pwani ya Sharoni aona mambo higo na achigaluka achimkuluphira Bwana Jesu.
44009036	Hiko mudzi wa Yafa kala kuna mfuasi wa Jesu wa chichetu yeihwa Tabitha (kpwa Chigiriki ni Dorokasi, manage ni chiphala.) Kala ni mutu mzuri na chila wakati ka achiterya achiya.
44009037	Phahi wakati uratu phokala Petero anawehera seemu hizo, Tabitha walumwa na achifwa. Achioshwa na achendaikpwa chumba cha gorofani.
44009038	Midzi ya Lida na Yafa kala ni pula na mromo, hipho afuasi a Jesu ariphomanya kala Petero a mudzi wa Lida, ahuma atu airi akamuambe, "Tafadhali ndzoo upesi."
44009039	Petero wakpwedza nao, na ariphotsoloka waphirikpwa chumba cha gorofani, ambako ka akaikpwa ye mufwa. Magungu gosi kala gakamzangira Petero kuno anarira na kumuonyesa mashati na marinda gotengezwa ni Dorokasi wakati ka ni mzima.
44009040	Petero waatuluza atu osi mura chumbani, alafu achichita mavwindi achivoya Mlungu. Chisha achigaluka kpwa ye mufwa na achiamba, "Tabitha, lamuka." Tabitha wavugula matso na ariphomuona Petero, waunuka achisagala.
44009041	Wamgbwira mkpwono na achimterya kung'oka. Alafu achiaiha hara atu a Mlungu phamwenga na hara magungu, achimlavya Tabitha, mzima.
44009042	Habari za mambo higa zaenea mudzi wosi wa Yafa, na atu anji achimkuluphira Bwana Jesu.
44009043	Petero wasagala Yafa kpwa muda na mutu yeihwa Simoni, ambaye kala ni fundi wa kutengeza chingo.
44010001	Kpwakala na mutu mmwenga hiko mudzi wa Kaisaria yeihwa Korinelio, ambaye ka ni kapteni wa jeshi ra Chirumi riihwaro, "Chikosi cha Itali."
44010002	Iye na atue osi phakpwe kaya kala ni atu azuri mbere za Mlungu, naye kala achiterya achiya, na kuvoya Mlungu chila wakati.
44010003	Siku mwenga dzuwa ra mutsi kama saa tisiya, Korinelio waona ruwiya. Malaika wa Mlungu wamtsembukira wazi-wazi na achimwiha, "Korinelio!"
44010004	Korinelio wamtong'orera matso kpwa wuoga, achiamba, "Ee Bwana, unaambadze?" Yuya malaika achiamba, "Mlungu wasikira mavoyogo hiko mlunguni na waona sadaka ulavyazo kuterya agayi, naye waika mambogo achilini.
44010005	Sambi, huma atu aphiye mudzi wa Yafa akamuihe mutu mmwenga aihwaye Simoni, dzina ranjina ndiye Petero.
44010006	Ni mjeni wa Simoni, fundi wa chingo na ambaye nyumbaye i kanda-kanda ya bahari."
44010007	Yuya malaika ariyegomba naye ariphouka, Korinelio waiha atumishie airi na mrindziwe mmwenga ambaye kala anamuogopha Mlungu.
44010008	Achiaeleza gosi achigogaona, chisha achiahuma Yafa kpwendamhala Petero.
44010009	Muhondoye, hara atu ariphokala achere charoni, lakini phephi na mudzi wa Yafa, Petero wapanda dzulu ya nyumba kama saa sita za mutsi ili avoye.
44010010	Lakini wasikira ndzala na achiaza chitu arye, na wakati chakurya kala chinatayarishwa, waona ruwiya.
44010011	Wakati hinyo waona mlunguni kukafwenuka na achiona chitu dza dzishuka kulu rinatserezwa photsi kuno rikagbwirwa pembe zosi nne.
44010012	Rira dzishuka kala rina chila aina ya nyama a tsakani, nyama a kuambala photsi na nyama a mapha.
44010013	Chisha achisikira sauti inamuamba, "Petero, lamuka utsindze urye."
44010014	Lakini Petero achiamba, "Hata Bwana! Taiwezekana mana sidzangbwerya chitu ambacho ni najisi ama chichafu."
44010015	Hira sauti ichigomba tsona ichiamba, "Vitu ambavyo Mlungu wavitakasa usiviambe ni vichafu."
44010016	Mambo higa gahendeka mara tahu, alafu saa iyo-iyo hira shuka ichiuya mlunguni.
44010017	Wakati Petero kala acheretanga-tanga mana ya hira ruwiya, hara alume ahahu okala akahumwa ni Korinelio ka akazembula hira nyumba ya Simoni, nao kala aimire ryangoni.
44010018	Apiga hodi na achiuza, "Phano phana mjeni aihwaye Simoni ama dzina ranjina Petero?"
44010019	Petero ariphokala acherefikiriya kuhusu hira ruwiya, Roho wa Mlungu wamuamba, "Petero, kuna atu ahahu anakuendza.
44010020	Sambi unuka utserere ko kotsi, na usihende wasi-wasi kuphiya nao mana mimi ndiye nchiyeahuma."
44010021	Phahi watserera na achendaambira hara mabwana, "Mimi ndiye hiye mumuendzaye. Dze mnaniendzerani?"
44010022	Hara mabwana achimuamba, "Hukahumwa ni Korinelio kapteni wa jeshi. Ni mutu wa haki na ambaye anamuogopha Mlungu, tsona anaishimiwa ni Ayahudi osi. Malaika wa Mlungu wamuamba akualike kpwakpwe kaya ili asikize chochosi ndichomuamba."
44010023	Alafu Petero waakaribisha ajenie na achilala phapho. Muhondoye, waandza charo na ajenie, phamwenga na afuasi anjina a Jesu kula hipho Yafa.
44010024	Siku ya phiriye afika Kaisaria. Korinelio kala anamgodzera na kala akaalika nduguze na asenae.
44010025	Petero ariphokala anainjira nyumbani, Korinelio wamchinjira na achimgbwerera maguluni achimuabudu.
44010026	Lakini Petero achimuamba, "Unuka, mimi ni mwanadamu dza uwe tu."
44010027	Waenderera kubisha naye hadi nyumbani ambako wakpwendakuta atu anji.
44010028	Achiaambira, "Mosi mnamanya kukala kulengana na shariya za Chiyahudi ni makosa Myahudi kugbwirana na mutu asiye Myahudi ama kumnyendekera. Lakini Mlungu wanionyesa wazi nisimuihe mutu yeyesi mui ama mchafu.
44010029	Kpwa sababu hiyo, nripholavirwa mhumwa, nkedza bila ya wasi-wasi. Sambi nami nauza, mwaniihirani?"
44010030	Korinelio achimuamba, "Dzuzi kala ni mwangu nyumbani navoya Mlungu, saa tisiya za mutsi, saa dza zizi. Gafula mutu yekala akavwala nguwo za kung'ala-ng'ala wakpwedzaima mbere zangu.
44010031	Na achiniamba, 'Mlungu wasikira mavoyogo hiko mlunguni na waona sadaka ulavyazo kuterya agayi, naye waika mambogo achilini.
44010032	Huma atu aphiye mudzi wa Yafa akamuihe mutu mmwenga aihwaye Simoni na dzina ranjina aihwa Petero. Iye ni mjeningbwa wa Simoni fundi wa chingo, ambaye asagala phephi na bahari.'
44010033	Ndipho nami nchikulavira ahumwa mara mwenga, na ukahendato kpwedza. Sambi sino hu mbere za Mlungu kusikiza chila chitu ambacho Mlungu akakulagiza uhuambire."
44010034	Phahi, Petero waandza kugomba nao achiamba, "Kpwa kpweli sambi nikaelewa kala Mlungu kana ubaguzi,
44010035	lakini anamkubali mutu wa kabila rorosi amuogophaye na kuhenda haki.
44010036	Mnamanya ujumbe ambao Mlungu wauphirikira Aiziraeli, kukala mutu yeyesi amkuluphiraye Jesu Masihi, ambaye ndiye Bwana wa atu osi, andasagala na amani.
44010037	Mnamanya rira rotokea tsi yosi ya Judea, kuandzira Galilaya bada ya Johana kuhubiri atu atubu na abatizwe.
44010038	Mlungu wamupha Jesu wa Nazareti uwezo na Rohowe. Kpwa sababu Mlungu kala anamterya, wazunguluka chila phahali kuhenda manono na kuphoza atu osi okala akatekpwa ni Shetani.
44010039	Sisi hu mashahidi a chila chitu arichohenda tsi ya Ayahudi na Jerusalemu. Wakotwa misumari msalabani na achiolagbwa,
44010040	lakini Mlungu wamfufula siku ya hahu. Na wamhenda aonewe,
44010041	ela sio atu osi, ni hara mashahidi ambao Mlungu ka akaatsambula kare, yani sisi ambao warya na huchinwa naye bada ya kufufuka.
44010042	Jesu wahulagiza huatangazire atu habarize na kuashuhudiya kukala iye ndiye ambaye Mlungu wamtsambula akale jaji wa azima na akufwa.
44010043	Manabii osi agomba kumhusu, achiamba kala chila mutu ndiyemkuluphira andasamehewa dambize kpwa uwezo wa dzinare."
44010044	Petero ariphokala acheregomba nao, Roho wa Mlungu wainjira moyoni mwa chila mmwenga yekala anasikiza maneno higo.
44010045	Ayahudi amkuluphirao Jesu okala akedza na Petero atezeka kpwa sababu zawadi ilayo kpwa Mlungu ambayo ni Roho wa Mlungu kala ikahewa atu hata ambao sio Ayahudi.
44010046	Kpwa mana hara Ayahudi aasikira anagomba luga tafwauti tafwauti na kumtogola Mlungu. Alafu Petero achiamba,
44010047	"Atu hano akamphokera Roho wa Mlungu dza vivyo sisi. Dze, ni ani ambaye anaweza kuazuwiya asibatizwe na madzi?"
44010048	Phahi walagiza abatizwe kpwa dzina ra Jesu Masihi. Alafu ariphobatizwa amuamba Petero abaki naye kpwa siku chache.
44011001	Mitume na atu amkuluphirao Jesu Judea yosi asikira kala atu asio Ayahudi nao akubali mafundzo ga kumhusu Jesu.
44011002	Phahi, Petero ariphophiya Jerusalemu, afuasi anji ariotiywa tsatsani ampinga sana.
44011003	Achimuamba, "Waphiya madzumbani kpwa atu ambao taatiywa tsatsani na uchendarya nao."
44011004	Phahi Petero waandza kueleza chila chitu hangu mwandzo hadi mwisho.
44011005	Achiamba, "Siku mwenga kala navoya Mlungu ko mudzi wa Yafa, nchiona ruwiya. Náona chitu dza shuka kulu ikagbwirwa pembe nne, inatserezwa kula mlunguni, na ichedza hata pho ka n'ripho.
44011006	Náilolato ira shuka kulu na nchiona nyama a magulu mane, nyama a tsakani, nyama akuambala photsi na nyama a mapha.
44011007	Alafu nchisikira sauti inaniamba, 'Petero, unuka, tsindza urye.'
44011008	Lakini mino nchiamba, 'Hata Bwana! Taiwezekana, mana sidzangbwerya chitu ambacho ni najisi ama chichafu.'
44011009	Hiyo sauti yagomba tsona kula mlunguni, ichiamba, 'Vitu ambavyo Mlungu wavitakasa usiviambe ni vichafu.'
44011010	Higa gahendeka mara tahu, alafu ira shuka kulu ichiuyizwa mlunguni.
44011011	Saa iyo-iyo alume ahahu okala akahumwa kula mudzi wa Kaisaria, atsoloka phara nyumbani phokala nasagala.
44011012	Roho wa Mlungu waniamba niphiye nao wala nisihende wasi-wasi. Piya náphiya na aha afuasi sita na nchendainjira nyumbani mwa Korinelio.
44011013	Korinelio wahuambira vira malaika vyomtsembukira mwakpwe nyumbani na achimuamba, 'Huma atu hiko mudzi wa Yafa akamuihe Simoni ambaye piya aihwa Petero.
44011014	Iye andakpwedzakuambira maneno ambago gandakuokola, uwe na atuo osi phako kaya.'
44011015	Nriphoandza kugomba, Roho wa Mlungu wainjira mwao mioyoni dza viratu vyokpwedza kpwehu hipho mwandzo.
44011016	Ndipho nriphotambukira Bwana Jesu vyogomba, achiamba 'Johana wabatiza na madzi, lakini mwimwi mndabatizwa na Roho wa Mlungu.'
44011017	Ichikala Mlungu waapha zawadi dza iratu yohewa sisi, huriphomkuluphira Jesu Muokoli, sambi mino nina uwezo wani wakumpinga Mlungu?"
44011018	Ariphosikira hivyo, taayalumbana naye tsona. Amtogola Mlungu kuno achiamba, "Mlungu waapha atu ambao sio Ayahudi nafwasi ya kutubu na kuphaha uzima wa milele."
44011019	Hara afuasi ambao kala akatsamukana kpwa sababu ya mateso wakati wa kuolagbwa Stefano, aphiya mpaka seemu za Foinike, chisiwa cha Kupuro na mudzi wa Antiokia. Akpwendasemurira neno ra Mlungu kpwa Ayahudi bahi.
44011020	Lakini afuasi anjina kula chisiwa cha Kupuro na mudzi wa Kirene aphiya Antiokia na achendasemurira habari ndzuri kuhusu Bwana Jesu kpwa Agiriki nao.
44011021	Mlungu waajaliya achiapha uwezo, na kundi kulu ra atu ragaluka na richimkuluphira Jesu.
44011022	Habari hizi zaafikira afuasi okala Jerusalemu, nao achimhuma Barinaba kuphiya Antiokia.
44011023	Ariphofika hiko na kuona baraka za Mlungu, wahererwa na achiatiya moyo osi ili akale aaminifu chikpweli-kpweli kpwa Mlungu.
44011024	Mana kala ni mutu mnono, ambaye kala anatawalwa ni Roho wa Mlungu na ariyekala na kuluphiro ra kudina. Phahi kundi kulu ra atu richimkubali Bwana Jesu.
44011025	Badaye Barinaba waphiya mudzi wa Tariso kpwendamuendza Sauli,
44011026	na ariphomphaha, wakpwedza naye Antiokia. Phahi Barinaba na Sauli akala na kundi ra afuasi mwaka mzima na achifundza kundi kulu ra atu. Hiko Antiokia ndiko ambako afuasi a Jesu aandza kuihwa Akristo.
44011027	Wakati hinyo hinyo hiko Antiokia kpwakpwedza manabii kula Jerusalemu.
44011028	Mmwenga wa hinyo manabii kala aihwa Agabo. Agabo waima na achitabiri kpwa uwezo wa Roho wa Mlungu kukala; vi karibuni kundahenda ndzala kali dunia ndzima. (Ndzala hiyo yakala wakati wa utawala wa Klaudia.)
44011029	Afuasi akata shauri chila mmwenga atsange chochosi kulengana na uwezowe kuterya afuasi ayawao okala anaishi Judea.
44011030	Phahi atsanga, na achilavya pesa zao kpwa Barinaba na Sauli ili ziphirikpwe Judea kpwa vilongozi a kundi ra afuasi a Jesu.
44012001	Siku hizo Mfalume Herode wagbwira afuasi anjina na achiandza kuatesa.
44012002	Wamuolaga Jakobo ndugungbwa wa Johana na upanga.
44012003	Herode ariphoona Ayahudi akahamirwa ni dzambo hiro, walagiza Petero agbwirwe. Petero wagbwirwa bada ya Sukukuu ya Mikahe Isiyotiywa Amira.
44012004	Bada ya Petero kugbwirwa, wamtiya jela, na achilavya asikari amrinde. Asikari aganywa makundi mane na chila kundi kala rina asikari ane. Nia ya Herode kala anataka Petero ashitakiwe mbere za atu bada ya Sukukuu ya Pasaka.
44012005	Phahi, Petero ariphokala jela, afuasi ayae am'voyera Mlungu kpwa chadi sana.
44012006	Usiku ambao Herode kala andamlavya Petero kpwa atu, Petero kala arere kahi-kahi ya asikari airi kuno akafungbwa minyororo miiri. Piya kala kuna arindzi anarinda ryango ra jela.
44012007	Gafula malaika wa Mlungu achitsembuka na muching'ala mo jela. Wampiga Petero lavuni achimlamusa, achimuamba, "Lamuka upesi!" Na mara mwenga hira minyororo ichivuguka mura mikononi na ichigbwa.
44012008	Alafu yuya malaika achimuamba, "Vwala nguwozo na virahuvyo." Petero achivwala. Chisha malaika achimuamba, "Dzifunge mkumbuuo na unilunge."
44012009	Petero achimlunga-lunga yuya malaika hadi kondze. Lakini kala kamanya kukala, gara gahendwago ni malaika ganahendeka kpweli; waona analoha tu.
44012010	Atsapa asikari a mwandzo, na achitsapa a phiri, alafu achifika ryango ra chuma ra kuinjirira mudzini. Hiro ryango ravuguka renye na achitsapa. Anyendeka barabarani phamwenga, alafu gafula yuya malaika achiangamika na achimricha Petero macheye.
44012011	Ndipho Petero aching'alwa ni matso na achiamba, "Ehe! Sambi ndipho, nikaelewa. Kpwa kpweli Mlungu akahuma malaikawe ili edze aniokole na uyi wa Herode na chila chitu ambacho Ayahudi kala akapanga kunihendera."
44012012	Petero ariphomanya hivyo, waphiya kaya kpwa Maryamu, nine wa Johana Mariko, ambako atu anji kala akakutana na anavoya Mlungu.
44012013	Wapiga hodi mryangoni, na mtumishi wa chichetu aihwaye Roda wakpwedza mryangoni ili amvugurire.
44012014	Yuya msichana ariphotambukira sauti ya Petero, wahererwa sana, na badala ya kuvugula mryango, wazola ndani na achendaambira atu, "Petero a pho mryangoni!"
44012015	Nao achimuamba yuya msichana, "Una koma we?" Lakini iye achishata kukala ni kpweli, Petero anapiga hodi phondze. Nao achimuamba, "Hiye n'lazima akale ni malaikawe."
44012016	Naye Petero hiko kondze ka akadinisa kupiga hodi. Mwisho hara atu avugula mryango, na ariphomuona, atezeka sana.
44012017	Petero waatsuphira mikono ili anyamale na alafu achiaeleza vira Mlungu achivyomtuluza jela. Chisha achiaambira, "Muelezeni Jakobo mambo higa na afuasi anjina a Jesu." Alafu Petero wauka achiphiya phahali phanjina.
44012018	Ligundzure kuriphocha, hiko jela kpwakala na fujo ra ajabu, kpwa mana hinyo asikari ka anauzana richiromphaha Petero.
44012019	Herode walagiza Petero aendzwe chila phahali, lakini kayaphahikana. Hipho walagiza hara asikari auzwe maswali, chisha aolagbwe. Bada ya higo, Herode wauka Judea achiphiya mudzi wa Kaisaria na achendakala kpwa muda.
44012020	Wareyezwa sana ni atu a midzi ya Tiro na Sidoni. Lakini nao ataka mapatano kpwa sababu tsi zao kala zikaadamira tsi ya Mfalume Herode kpwa chakurya. Phahi aungana phamwenga na achim'bembeleza Balasto, ambaye kala ni mtumishi muhimu wa mfalume, ili akale uphande wao wakati achiphiya kpwa mfalume.
44012021	Alafu kpwatsambulwa siku, Herode achivwala kandzuye ya chifalume, achisagala chihiche cha chifalume, na achilavya hutuba kpwa atu a Tiro na Sidoni.
44012022	Hinyo umati wa atu wapiga kululu uchiamba, "Hiyo ni sauti ya mlungu na wala sio ya mwanadamu."
44012023	Phapho hipho malaika wa Mlungu wam'bwaga Herode na ukongo, kpwa sababu kala kamphere Mlungu sifwa hiyo. Wariwa ni minyololo na achifwa.
44012024	Lakini atu anji asikira habari za Jesu, na afuasi aenjerezeka sana.
44012025	Barinaba na Sauli ariphomala kazi yao Jerusalemu, auya Antiokia phamwenga na Johana Mariko.
44013001	Hiro kundi ra afuasi hiko Antiokia kala rina manabii na alimu. Atu hinyo kala ni Barinaba, Simioni ambaye piya kala achiihwa Mwiru, Lukio kula tsi ya Kirene, Manaeni ambaye warerwa phamwenga na Mfalume Herode, na Sauli.
44013002	Wakati kala anamuabudu Mlungu na kufunga, Roho wa Mlungu waamba, "Nitengerani Barinaba na Sauli ili ahende kazi yoatsamburira."
44013003	Phahi, bada ya kufunga na kuvoya, aabandikira mikono achiavoyera, na achiaricha achiphiya vyao.
44013004	Barinaba na Sauli ahumwa ni Roho wa Mlungu na achiuka kuphiya bandari ya Seleukia. Bada ya hipho asafiri na meli kuphiya chisiwa cha Kupuro.
44013005	Ariphofika mudzi wa Salami, atangaza ujumbe wa Mlungu masinagogini. Johana Mariko wakala phamwenga nao kama msaidizi wao.
44013006	Anyendeka chisiwa chosi hadi achifika mudzi wa Pafo ambako akutana na Myahudi mmwenga mtsai yeihwa Bari-Jesu, na ambaye kala ni nabii wa handzo.
44013007	Hiye mtsai kala ni msena wa Sarigio Paulo, ambaye ka ni mtawala wa chisiwa hicho. Hiye mtawala Sarigio Paulo ka ni mutu wa achili, naye wamuiha Barinaba na Sauli ili edze amuambire mafundzo kula kpwa Mlungu.
44013008	Lakini yuya mtsai Elimasi (dzinare kpwa Chigiriki) wapinga na achijaribu kumzuwiya mtawala asikubali mafundzo kuhusu Jesu.
44013009	Lakini Sauli, ambaye piya ka achiihwa Paulo, walongozwa ni Roho wa Mlungu, achimlolato yuya mtsai, achimuamba,
44013010	"Mwana wa Shetani wee! Adui wa mambo ga kpweli! Wadzieresa chila aina ya lihandzo na werevu, na chila wakati unalonda kugaluza ukpweli wa Mlungu ukale handzo.
44013011	Sambi Mlungu andakutiya adabu; undakala chipofu na kundaona mwanga wa dzuwa kpwa muda." Mara mwenga Elimasi achiona chitu dza guro na jiza. Waangaika hiku na hiko kuendza mutu wa kumgbwira mkpwono na kumulongoza njira.
44013012	Yuya mtawala wa hicho chisiwa ariphoona hivyo waangalazwa ni mafundzo ga Mlungu, na achiamini.
44013013	Kula mudzi wa Pafo, Paulo wapanda meli na ayae kuphiya mudzi wa Periga, seemu za Pamfilia, ambako Johana Mariko waricha ayae na achiuya Jerusalemu.
44013014	Paulo na atu anjina atsapa na Periga hadi mudzi wa Antiokia seemu za Pisidia. Siku ya Kuoya ainjira sinagogini, na achendasagala.
44013015	Bada ya mutu kusoma kula chitabu cha Shariya za Musa na Maandiko ga manabii, atawala a sinagogi amlavira mhumwa Paulo na ayae. Achiamba, "Enehu, ichikala mna neno rorosi ra kuaambira atu ili kuatiya moyo, tafadhalini gombani."
44013016	Phahi Paulo waima, achiatsuphira mkpwono, chisha achiamba, "Enehu, Aiziraeli na mwimwi anjina mumuabuduo Mlungu, nisikizani!
44013017	Mlungu wa Aiziraeli watsambula akare ehu, achiajaliya na achikala anji wakati ariphokala Misiri. Tsona waalongoza kuuka Misiri kpwa uwezowe mkpwulu sana.
44013018	Chisha achiavumirira miaka arubaini ariphokala hiko weruni.
44013019	Bada ya higa Mlungu waangamiza makabila sabaa gokala tsi ya Kanani na hiyo tsi achiipha atue.
44013020	Mambo higa gosi gahala kama miaka magana mane na hamsini. Badaye Mlungu waapha akare ehu majaji ili aalongoze. Nao alongoza hadi wakati wa nabii Samueli.
44013021	Chisha hinyo akare ehu avoya Mlungu aphahe mfalume. Naye Mlungu achiapha Sauli, mwana wa Kishi wa kabila ra Benjamini, ambaye wakala mfalume wao miaka arubaini.
44013022	Na Mlungu ariphomuusa Sauli, wamuika Daudi akale mfalume. Mlungu wagomba maneno manono kuhusu Daudi, achiamba, 'Daudi mwana wa Jese anafurahisha moyo wangu; ni mutu ambaye andahenda chila chitu nilondacho.'
44013023	Mlungu wamhenda mmwenga wa chivyazi cha Daudi akale Muokoli wa Aiziraeli kama arivyolaga. Naye ni Jesu.
44013024	Kabla Jesu kadzangbweandza kaziye, Johana M'batizadzi waatangazira Aiziraeli osi atubu dambi zao na abatizwe.
44013025	Johana ariphokala anamarigiza kaziye, waamba, 'Mnafikiri mino ni ani? Mimi siye hiye mumgodzaye. Lakini sikizani! Kuna mutu aredza bada ya mimi ambaye sifwaha hata kuvugula virahuvye.'
44013026	Enehu, chivyazi cha Brahimu, na mwimwi muabuduo Mlungu, habari za Mlungu za kuokola atu zarehwa kpwehu.
44013027	Atu a Jerusalemu na atawala ao taayamtambuwa Jesu ni ani. Wala taaelewere maneno ga manabii ambago kala gachisomwa chila Siku ya Kuoya. Phahi, kpwa sababu hiyo Ayahudi atimiza maneno ga manabii, mana amhukumu kunyongbwa.
44013028	Hata dzagbwe taayaphaha sababu ya kpweli ya kumuolaga Jesu, lakini amuamba Pilato, ni aolagbwe.
44013029	Bada ya kumhendera chila chitu choandikpwa kumhusu, amtsereza msalabani na achendamlaza mbirani.
44013030	Lakini Mlungu wamfufula,
44013031	na kpwa muda mure atu ambao ka achisafiri na Jesu kula Galilaya mpaka Jerusalemu amuona. Nao ni mashahidige kpwa atu a Iziraeli.
44013032	Rero hunakuambirani habari ndzuri kukala mambo ambago Mlungu waalaga akare ehu,
44013033	wahutimizira sisi chivyazi cha hinyo akare, kpwa kumfufula Jesu. Zaburi ya phiri, Mlungu waamba, 'Uwe u Mwanangu, rero mino nikakala Sowe.'
44013034	Na kuhusu kumfufula Jesu na asiole mbirani, Mlungu achiamba, 'N'ndakupha baraka zangu za kpweli zomlaga Daudi.'
44013035	Piya phahali phanjina phaandikpwa, 'Kundamricha mtumishio mwenye uriyemtsambula aole mbirani.'
44013036	Daudi wamhumikira Mlungu wakati wa uzimawe, alafu wafwa na achizikpwa vikurani pha akaree, na mwiriwe uchiola.
44013037	Lakini iye ambaye Mlungu wamfufula, kayaola.
44013038	Kpwa hivyo, enehu nataka mmanye kala kpwa sababu ya mutu hiyu Jesu, hunaweza kukusemurirani ujumbe kuhusu kusamehewa dambi zenu.
44013039	Shariya za Musa taziweza kumhenda mutu kuphaha haki, lakini chila mutu amkuluphiraye Jesu anahendwa kukala wa haki.
44013040	Phahi dzimanyirireni msedze mkaphahwa ni higo gogombwa ni manabii:
44013041	'Sikizani mwi atu a zarau, mndaangalala na kuangamika, mana n'ndahenda chitu wakati wenu ambacho, hata mutu achikuambirani, tamndaamini bii.' "
44013042	Paulo na Barinaba ariphokala anatuluka sinagogini, waalikpwa edze afundze tsona mambo higo Siku ya Kuoya yedzayo.
44013043	Mkutano uriphosira, Ayahudi anji na atu anjina alungao dini ya Chiyahudi aalunga na achendabisha nao. Paulo na Barinaba aabembeleza ili azidi kukuluphira mendzwa ya Mlungu, ambaye waajaliya.
44013044	Siku ya Kuoya iriphofika, karibu atu osi mudzi mzima akpwedzasikiza neno ra Mlungu.
44013045	Lakini Ayahudi ariphoona hura umati wa atu, aona wivu, achimlaphiza Paulo na achipinga gara agombago.
44013046	Phahi, Paulo na Barinaba agomba nao chilume, achiaambira, "Ka ni lazima hutangaze ujumbe wa Mlungu kpwa Ayahudi kpwandza. Ela kpwa vira mnarema, na mnaona tamuna haja ya uzima wa milele, phahi, ni lazima huatangazire atu anjina ambao sio Ayahudi.
44013047	Mana Mlungu wahulagiza hivi: 'Nákuhenda mwanga kpwa atu ambao sio Ayahudi, ili urehere dunia ndzima habari za Mlungu za kuokola atu.' "
44013048	Atu ambao sio Ayahudi ariphosikira hivyo, ahererwa na achiutogola hura ujumbe kula kpwa Mlungu. Nao osi ariotsambulwa kuphokera uzima wa milele amkuluphira Jesu.
44013049	Phahi, neno ra Mlungu ragota chila phahali seemu yosi.
44013050	Lakini Ayahudi atiya fitina kpwa achetu okala na vyeo na anamuogopha Mlungu na alume muhimu a mudzini. Achiafyakatsira amtese Paulo na Barinaba na achiazola auke seemu hiyo.
44013051	Phahi akukuta vumbi ra mwao maguluni ili rikale onyo kpwao na achiuka kuphiya mudzi wa Ikonio.
44013052	Afuasi a Jesu hiko Antiokia achiona raha sana na achiodzalwa ni Roho wa Mlungu.
44014001	Hiko Ikonio nako mambo gakpwendakala vivyo: Paulo na Barinaba ka achiphiya sinagogini. Afundza neno ra Mlungu vizuri sana hata Ayahudi anji na atu anjina ambao sio Ayahudi achiamini.
44014002	Lakini Ayahudi ariorema kuamini, aafyakatsira atu ambao sio Ayahudi ili areyerane na hara oamini.
44014003	Phahi Paulo na Barinaba asagala muda mure hiko kusemurira neno ra Mlungu bila ya wuoga. Na Mlungu waajaliya uwezo wa kuhenda vilinje na dalili, kuonyesa kala mafundzo gao kuhusu mbazi na mendzwa ya Mlungu ni ga kpweli.
44014004	Atu a mudzi hinyo aganyana: anjina akala uphande wa Ayahudi na anjina achiunga mkpwono hara mitume.
44014005	Mwisho, Ayahudi na atu anjina ambao sio Ayahudi aungana na akulu ao, achipanga kuhenda vibaya na kuaolaga kpwa kuapiga mawe.
44014006	Hara mitume ariphomanya njama hiyo, achimbira kuphiya midzi ya Lusitira na Dabe seemu za Likonia na mitaa ya jirani,
44014007	ambako azidi kutangaza habari ndzuri kuhusu Jesu Muokoli.
44014008	Hiko Lusitira ka kuna mutu mmwenga chiswere, ambaye hangu kuvyalwakpwe ka kadzangbwenyendeka bii.
44014009	Hiye chiswere wamsikiza Paulo wakati ka anagomba. Paulo wamlolato na achiona yuya chiswere ana imani ya kumphoza.
44014010	Achimuamba kpwa sauti kulu, "Unuka uime na magulugo!" Gafula yuya chiswere watina na achiandza kunyendeka.
44014011	Atu ariphoona chilinje chohendwa ni Paulo, apiga kululu chikpwao Chilikonia achiamba, "Milungu ikedza kpwehu na umbo ra binadamu!"
44014012	Hara atu amtunga dzina Barinaba, achimuiha Zeusi, naye Paulo achimuiha Hamesi, mana kala ndiye agombaye sana.
44014013	Mlavyadzi-sadaka wa Zeusi ambaye phatuphe pha kulavira sadaka kala ni phephi na mudzi, wareha ndzau na maruwa ryango ra mudzi. Mana ye Mlavyadzi-sadaka na hinyo umati wa atu kala anataka kulavira sadaka mitume.
44014014	Lakini hara mitume, Barinaba na Paulo ariphosikira hivyo, akpwanyula nguwo zao na achizola mo ndani ndani za atu kuno anapiga kululu anaamba,
44014015	"Msihende hivyo alume, mana sisi hu anadamu tu dza mwimwi! Hwakpwedzakureherani habari ndzuri ili mriche kuvoya hivi vitu visivyo mana, lakini m'voyeni Mlungu ariye hai, yeumba dzulu mlunguni na dunia, bahari na viumbe vyosi virivyo mumo.
44014016	Wakati wa nyuma Mlungu waricha chila kabila rilunge mamboge,
44014017	ela kadzangbwericha kuonyesa atu kala a kuko, mana nkuhenda manono. Nkukureherani mvula kula mlunguni na mavuno wakati wa sawa. Piya nkukuphani vyakurya vya kutosha na raha mwenu mioyoni."
44014018	Ela hata bada ya kugomba maneno gosi higo, bado yakala vigumu Paulo na Barinaba kuzuwiya hura umati wa atu usialavire sadaka.
44014019	Badaye kpwakpwedza Ayahudi kula midzi ya Antiokia na Ikonio achedzatiya ndzili kpwa atu kukala Paulo ni mutu mui, nao achikubali. Achimpiga mawe hata achiona labuda akafwa, alafu achimguruta kondze ya mudzi.
44014020	Lakini afuasi a Jesu amzunguluka, naye achiunuka na achiuya mudzini. Muhondoye Paulo na Barinaba auka achiphiya mudzi wa Dabe.
44014021	Paulo na Barinaba atangaza habari ndzuri kuhusu Jesu Muokoli hiko mudzi wa Dabe na achiphaha afuasi anji. Alafu auya midzi ya Lusitira, Ikonio na Antiokia seemu za Pisidia.
44014022	Hara mitume atiya moyo afuasi a midzi hiyo na achiafundza zaidi kumkuluphira Jesu. Chisha achiatambukiza achiamba, "Huchitaka kuishi na Mlungu na kubarikiwa n'lazima hutsapireni tabu nyinji."
44014023	Chila phahali phokala na kundi ra afuasi a Jesu, Paulo na Barinaba atsambula vilongozi. Afunga na achiavoyera Mlungu aarinde hinyo amkuluphirao Jesu.
44014024	Hara mitume atsapa na seemu za Pisidia na achifika seemu za Pamfilia.
44014025	Bada ya kufundza neno ra Mlungu hiko mudzi wa Periga, atserera kuphiya bandari ya Atalia.
44014026	Kula Atalia, apanda meli kuuya Antiokia ambako pho mwandzo ka akavoyerwa Mlungu aajaliye kpwa kazi yao. Sambi kala anauya Antiokia mana ka akamala kazi.
44014027	Ariphofika Antiokia akusanya kundi rosi ra afuasi achiasemurira mambo gosi ambago Mlungu waahendera na vira Mlungu arivyoavugurira njira atu ambao sio Ayahudi kumkuluphira Jesu.
44014028	Paulo na Barinaba akala hipho na hinyo afuasi siku za kukola.
44015001	Alafu pho Antiokia phakpwedza atu kula Judea ambao ka anafundza hara afuasi anaamba, "Tamuweza kuokoka mpaka mtiywe tsatsani, kama mila yorehwa ni Musa iambavyo."
44015002	Mambo higo gahenda Paulo na Barinaba akale na malau mafu sana na hinyo okala anafundza hivyo. Hipho, Paulo na Barinaba phamwenga afuasi anjina atsambulwa kuphiya Jerusalemu kpwendakutana na mitume na vilongozi anjina, kuhusu dzambo hiro.
44015003	Phahi kundi ra afuasi ramsindikiza Paulo na ayae kuphiya Jerusalemu, nao ariphokala anatsapa na seemu za Foinike na Samariya, asemurira vira atu asio Ayahudi vyogaluka na achimkuluphira Mlungu. Habari hizi zafurahisha afuasi osi.
44015004	Ariphofika Jerusalemu, akaribishwa ni kundi ra afuasi, phamwenga na mitume na vilongozi a hiko, nao aasemurira chila chitu ambacho Mlungu waahendera.
44015005	Alafu afuasi anjina ambao ka ni kundi ra Mafarisayo aima na achiamba, "Afuasi a Jesu ambao sio Ayahudi, ni lazima atiywe tsatsani na alunge Shariya za Musa."
44015006	Phahi hara mitume na vilongozi anjina akutana kubisha kuhusu dzambo hiro.
44015007	Bada ya kulumbana kpwa muda mure, Petero wang'oka achiamba, "Enehu, mnamanya kukala chitambo Mlungu wanitsambula mimi kuatangazira atu asio Ayahudi habari ndzuri kuhusu Jesu, ili nao asikire na kumkuluphira.
44015008	Mlungu ambaye anamanya mioyo ya atu, waonyesa kala waakubali, mana waapha Roho wa Mlungu dza viratu sisi.
44015009	Mlungu kayaika tafwauti ya sisi Ayahudi na asio Ayahudi, lakini hosi wahusamehe dambi zehu kpwa mana hwamkuluphira Jesu.
44015010	Sambi kpwadze mnamjeza Mlungu kpwa kuahika mizigo afuasi ayawenu, ambayo hata akare ehu na sisi tahuweza kuitsukula?
44015011	Sivyo kabisa! Hunaamini kukala atu osi, Ayahudi na asio Ayahudi, anaokolwa ni mbazi na mendzwa ya Bwana Jesu bahi."
44015012	Alafu mkutano mzima wanyamala kusikiza Barinaba na Paulo. Asemurira kuhusu Mlungu arivyoajaliya kuhenda vilinje na dalili kuonyesa uwezowe kpwa atu asio Ayahudi.
44015013	Ariphomala kubisha, Jakobo waamba, "Enehu, hebu nisikizani.
44015014	Simoni Petero akahueleza vira ambavyo Mlungu wadzishugulisha na atu asio Ayahudi hipho mwandzo, kpwa kuatsambula anjinae akale atue.
44015015	Hata maneno ga manabii piya ganakubaliana na higo phoamba:
44015016	'Badaye, mimi Mlungu, n'ndauya nedze nidzenge uphya nyumba ya Daudi iriyogbwa. N'ndauuyiza kula kpwa masazage na niudzenge uphya tsona.
44015017	Nao atu anjina aniendze mimi Mlungu, na atu osi asio Ayahudi nrioatsambula akale angu, anilunge.
44015018	Ndivyo aambavyo Mlungu, yeamanyisa atu mambo higa hangu kare.'
44015019	Kpwa hivyo, maoni gangu naamba, husiayugeni atu ambao sio Ayahudi ndiogaluka kumlunga Mlungu.
44015020	Lakini n'lazima huaandikire baruwa kuaambira: Asirye vyakurya vyotiywa uyi kpwa kulaviwa sadaka kpwa milungu ya sanamu; asihende uzinifu; asirye nyama achiyesongolwa; wala asirye mlatso.
44015021	Mana mmanye kala hangu kare Shariya za Musa zinatangazirwa mudzi hadi mudzi na kusomwa masinagogini Siku za Kuoya."
44015022	Phahi mitume na vilongozi anjina, phamwenga na afuasi osi, akubaliana na achitsambula atu airi aphiye Antiokia phamwenga na Paulo na Barinaba. Atsambula Juda piya yeihwa Barisaba, na Sila, ambao kala ni vilongozi piya.
44015023	Phahi hiyo baruwa yophirikpwa kala inaamba: Sisi ndugu zenu, mitume na vilongozi osi, hunakulamusani mwimwi afuasi a Jesu ambao simwi Ayahudi mkalao mudzi wa Antiokia, na seemu za Siria na Kilikia.
44015024	Sino hwasikira kuna ayawehu anjina okpwedza hiko kpwenu bila ya ruhusa yehu, achikuyugani achili na kukuangaishani kpwa higo arigogomba.
44015025	Phahi sino hwakutana na huchikubaliana kutsambula atu edze kpwenu phamwenga na asena ehu Barinaba na Paulo,
44015026	ambao adzilavya maisha gao kumhumikira Bwana wehu Jesu Masihi.
44015027	Hukalavya hano ndugu airi, Juda na Sila ili akuelezeni na miromo yao mambo gaga higa hunagokuandikirani.
44015028	Mana Roho wa Mlungu phamwenga na sisi hwaona vibaya kukuhikani mzigo wanjina zaidi isiphokala ziratu shariya muhimu:
44015029	Msirye chakurya cholaviwa sadaka kpwa sanamu, msirye mlatso wala nyama yehendasongolwa na msihende uzinifu. Mchigbwira mambo higa mndasagala vinono sana. Kpwaherini, mkale salama.
44015030	Phahi asindikizwa kula Jerusalemu achiphiya Antiokia ambako akpwendakusanya afuasi osi na achiapha hira baruwa.
44015031	Ariphosoma hira baruwa aonato sana kpwa kutiywa moyo.
44015032	Juda na Sila ka ni manabii, nao aambira mambo manji ambago gaaterya sana hara afuasi na gachiatiya moyo.
44015033	Bada ya kukala nao kpwa muda, hinyo afuasi aasindikiza kuuya salama. Auya Jerusalemu kpwa hinyo okala akaahuma. [
44015034	Lakini Sila wakata shauri kubaki kuko.]
44015035	Lakini Paulo na Barinaba abaki Antiokia ambako, phamwenga na atu anjina anji, afundza na kutangaza neno ra Mlungu.
44015036	Badaye wakati fulani Paulo wamuamba Barinaba, "Nahuphiye hukaalole afuasi a Jesu chila mudzi huriotangaza neno ra Mlungu, ili hukamanye aendereravyo."
44015037	Barinaba kala anataka aphiye na Johana ambaye piya ka aihwa Mariko.
44015038	Lakini Paulo achiona sio sawa, kpwa sababu Johana waachimbira ariphokala Pamfilia na achiricha kuhenda nao kazi.
44015039	Paulo na Barinaba alumbana sana hata ichibidi chila mmwenga akale lakpwe. Barinaba wahala Johana Mariko na achendapanda meli achiphiya chisiwa cha Kupuro.
44015040	Lakini Paulo wahala Sila, achivoyerwa Mlungu ni hara afuasi anjina ili aarinde, alafu achiuka.
44015041	Paulo watsapira seemu za Siria na Kilikia ambako wakpwendaatiya nguvu afuasi a Jesu okala hiko.
44016001	Paulo wasafiri hadi midzi ya Dabe na Lusitira ambako wakutana na mfuasi mmwenga yeihwa Timothi. Nineye ka ni Myahudi na wamkuluphira Jesu, lakini ise ka ni Mgiriki.
44016002	Afuasi osi a Jesu okala Lusitira na Ikonio ka achimtogola Timothi.
44016003	Paulo ka anataka kumhala asafiri naye. Ichibidi amtiye tsatsani kpwa sababu Ayahudi ariokala seemu hizo kala anamanya ise ni Mgiriki.
44016004	Azunguluka mudzi hadi mudzi, kuambira atu omkuluphira Jesu malagizo gotsapizwa ni mitume na vilongozi anjina hiko Jerusalemu, ili agalunge.
44016005	Phahi, kuluphiro ra makundi ga afuasi razidi kukula na atu achienjerezeka chila siku.
44016006	Paulo na ayae atsapa na seemu za Firigia na Galatia, kpwa sababu Roho wa Mlungu waazuwiya kusemurira neno ra Mlungu jimbo ra Asia.
44016007	Ariphofika mphaka wa Misia ataka kuinjira jimbo ra Bithinia, lakini Roho wa Mlungu achiazuwiya.
44016008	Hipho aenderera na charo, achitsapa na seemu ya Misia hadi bandari ya Tirowa.
44016009	Usikuwe Paulo waona mutu ruwiyani kula jimbo ra Makedonia akamuimira pho phephi, anamuamba, "Nakuvoya wedze Makedonia wedze uhuterye!"
44016010	Paulo ariphoona ruwiya hiyo, hwafunganya upesi kuphiya Makedonia, mana hwamanya Mlungu anahuiha hukatangaze habari ndzuri kuhusu Jesu hiko.
44016011	Hwapanda meli bandari ya Tirowa huchiphiya mwenga kpwa mwenga hadi chisiwa cha Samotirake, na muhondoye huchifika bandari ya Neapoli.
44016012	Kula hipho hwaphiya Filipi ambako hwakala kpwa muda. Filipi kala ni mudzi muhimu wa jimbo ra Makedonia, nao kala unatawalwa ni Arumi.
44016013	Siku ya Kuoya iriphofika, hwatuluka kondze ya ryango ra mudzi hadi muhoni, ambako hwaona kala ka kuna phatu ambapho Ayahudi nkuvoya Mlungu. Huchisagala na huchibisha na achetu ambao ka anakutana.
44016014	Mmwenga yekala anasikiza mafundzo gehu ni mchetu yeihwa Lidia kula mudzi wa Thiatira, ambaye kala ana bishara ya vitambara vya zambarau. Lidia kala anamuogopha Mlungu, naye wamng'aza matso na achikubali mafundzo ga Paulo.
44016015	Wabatizwa phamwenga na atu osi a phakpwe kaya. Alafu achihualika kpwakpwe, achiamba, "Ichikala mkakubali kala ni mfuasi muaminifu wa Bwana Jesu, karibuni mkakale kpwangu." Wahubembeleza, mwisho huchiphiya.
44016016	Siku mwenga huriphokala hunaphiya hipho phatu pha kuvoya Mlungu, hwakutana na mtumwa wa chichetu, yekala ana pepho. Pepho zomhenda akale na uwezo wa kutabiri mambo ndigokpwedza badaye. Watajirisha sana matajirige kpwa kutabiriya atu bahati zao.
44016017	Yuya msichana waandza kulunga-lunga Paulo na sisi kuno anapiga kululu anaamba, "Atu hano ni atumishi a Mwenyezi Mlungu. Nao anakutangazirani vira ambavyo mnaweza kuokolwa!"
44016018	Waenderera kugomba hivyo siku nyinji, mwisho Paulo gamsinya, achimgalukira na achimuamba yuya pepho, "Kpwa dzina ra Jesu Masihi, tuluka himo mwa hiye msichana!" Na saa iyo-iyo yuya pepho achituluka.
44016019	Enye achina-yuya mtumwa ariphomanya kala taaweza kuphaha pesa tsona, amgbwira Paulo na Sila achiaguruta hadi mbere za atu na akulu a Chirumi.
44016020	Ariphoafisa hiko kpwa akulu aashitaki achiamba, "Atu hinya ni Ayahudi, na anahenda fujo mwehu mudzini.
44016021	Anafundza mila ambazo siyo sawa chishariya. Tahuzikubali na tahuweza kuzilunga mana hu anatsi a Utawala wa Rumi."
44016022	Umati wa atu waunga mkpwono mashitaka higo ga Paulo na Sila. Hara akulu a Chirumi alagiza avulwe nguwo na achapwe viboko.
44016023	Achapwa viboko sana kabisa, alafu achitiywa jela. Naye asikari wa jela walagizwa aarinde vinono sana.
44016024	Asikari jela ariphophaha malagizo higo, waatiya chumba cha ndani na achiafunga nyororo za maguluni phamwenga na mapande ga magogo.
44016025	Iriphofika saa sita za usiku, Paulo na Sila kala anavoya Mlungu na kumuimbira, mabusu ganjina kala ganasikiza.
44016026	Gafula dunia ichisumba sana hata misingi ya jela ichisumba. Saa iyo-iyo miryango ya jela ichivuguka na nyororo zokala zikafungbwa mabusu osi maguluni zichigbwa.
44016027	Yuya asikari jela walamuka na ariphoona miryango ya jela i wazi, watsomola upangawe achilonda kudziolaga, mana ka anaona mabusu gosi gakachimbira.
44016028	Lakini Paulo achikota likululu achiamba, "Usidziolage! Hosi hu mumu!"
44016029	Asikari walagiza taa, alafu achizola ndani kuno ana kakama, achendagbwa maguluni pha Paulo na Sila.
44016030	Alafu achimlavya Paulo na Sila kondze, chisha achiuza, "Mabwana, nihendedze mino hata niokoke?"
44016031	Nao achimuamba, "Mkuluphire Bwana Jesu nawe undaokoka, uwe na atuo osi phako kaya."
44016032	Chisha achimsemurira neno ra Mlungu na anjina osi a phakpwe kaya.
44016033	Saa iyo-iyo usiku, yuya asikari jela waahala achendaatsukutsa vironda. Chisha achibatizwa iye mwenye na atue osi a phakpwe kaya.
44016034	Wahala Paulo na Sila achiphiya nao kpwakpwe kaya na achendaapha chakurya. Iye na atue osi ahererwa sana kpwa sababu amkuluphira Mlungu.
44016035	Ligundzure kuriphocha, akulu a Chirumi alavya asikari aphiye hiko jela akaambe, "Hara alume airi arichireni."
44016036	Phahi asikari jela wakpwendamuamba Paulo, "Akulu a Chirumi akalagiza mrichirwe, sambi, tulukani mphiye vyenu. Phiyani salama."
44016037	Lakini Paulo achiamba, "Taiwezekana tse! Sino hu anatsi a Utawala wa Chirumi. Hwachapwa viboko mbere za atu, chisha huchitiywa jela bila ya kuphirikpwa kotini. Na vino anataka hurichirwe chisiri! Hiyo taiwezekana! Naaedze ahulavye nyo enye."
44016038	Phahi hara asikari okala akahumwa, auya kpwendasema na hinyo akulu a Chirumi, nao ariphosikira kala Paulo na Sila ni anatsi a Utawala wa Rumi, amaka sana.
44016039	Akpwedzaavoya msamaha na achiasindikiza kula jela na achiaambira atsame pho mudzini.
44016040	Paulo na Sila ariphotuluka jela, aphiya nyumbani kpwa Lidia na achendakutana na afuasi anjina a Jesu, achiatiya moyo, chisha achiuka.
44017001	Phahi Paulo na Sila atsapa na midzi ya Amfipoli na Apolonia hadi mudzi wa Thesalonike, ambako kala kuna sinagogi ra Chiyahudi.
44017002	Paulo kala achimenya sinagogini kama kawaidaye. Kpwa Siku tahu za Kuoya za kulungirana wabisha na atu,
44017003	achiaeleza na kuaonyesa na Maandiko kukala ka n'lazima Masihi ateswe, afwe na afufuke. Paulo waamba, "Hiye Jesu ambaye nakusemurirani habarize, iye ndiye Yetsambulwa ni Mlungu Kuokola Atu."
44017004	Ayahudi anjina akubali na achidziunga na Paulo na Sila. Kundi kulu ra Agiriki rimuogopharo Mlungu piya radziunga, na achetu anji a vyeo adziunga na Paulo.
44017005	Lakini vilongozi a Chiyahudi aaonera chidzitso na achitsola-tsola atu ayi barabarani na achiakusanya ili ahende fujo mudzi mzima. Akpwendazunguluka nyumba ya Jasoni kuendza Paulo na Sila aagbwire na aarehe mbere za atu.
44017006	Ela ariphoakosa hiko, amguruta Jasoni na afuasi anjina mpaka kpwa akulu a mudzi. Achipiga kululu achiamba, "Atu hano akaeneza fujo dunia ndzima, vino ndipho akpwedza kpwehu.
44017007	Naye Jasoni waakaribisha kpwakpwe kaya. Hano osi anahenda chinyume cha shariya za mfalume Kaisari; anaamba kala kuna mfalume wanjina aihwaye Jesu."
44017008	Maneno higo gaatiya wasi-wasi sana vilongozi akulu a mudzi na umati wa atu.
44017009	Vilongozi akulu amhenda Jasoni na ayae alavye dhamana, ndipho achirichirwa.
44017010	Jiza phoanda, afuasi aachimbiza Paulo na Sila kuphiya Berea. Ariphokala hiko, ainjira sinagogi ra Chiyahudi.
44017011	Atu a Berea kala ni asikizi, wala kala sio dza atu a Thesalonike. Nao aphokera neno kpwa hamu sana. Chila siku ka achichunguza Maandiko kuona ichikala gara afundzwago ni Paulo ni ga kpweli.
44017012	Phahi Ayahudi anji na piya alume anji a Chigiriki na achetu marufu aamini.
44017013	Lakini Ayahudi a Thesalonike ariphosikira kala Paulo anatangaza ujumbe wa Mlungu hiko Berea, aphiya kuko na achendafyakatsira atu ahende fujo.
44017014	Mara mwenga hinyo afuasi achimphirika Paulo pwani, lakini Sila na Timothi achisala Berea.
44017015	Atu ambao ka anamsindikiza Paulo, aphiya naye hadi mudzi wa Atheni. Ariphokala anarichana, Paulo waalagiza akaambire Sila na Timothi akutane naye Atheni maruru sana.
44017016	Paulo ariphokala anagodza Sila na Timothi hiko Atheni, rohore rasononeka sana ariphoona mudzi mzima wa Atheni ukaodzala milungu ya sanamu.
44017017	Chila siku Paulo kala achilumbana na Ayahudi na atu anjina amuabuduo Mlungu ariokutana nao sinagogini na piya ariokutana nao cheteni.
44017018	Piya wabisha na atu alungao mafundzo ga Epikuro na ga Stoiki. Anjina aamba, "Anahuambirani yuno mpuzi?" Anjina nao achiamba, "Anahufundza habari za milungu mijeni!" Agomba vivi kpwa sababu Paulo kala anagomba kuhusu habari za Jesu na kufufukakpwe.
44017019	Phahi amhala Paulo na achiphiya naye mwango wa Areopago, ambako kala kuna mkutano wa baraza ra azehe, achendamuamba, "Hebu hueleze zaidi kuhusu dini hino nyiphya ufundzayo!
44017020	Kpwa mana mambo ganjina ufundzago hunagaona ga ajabu sana, kpwa hivyo hunataka humanye manage."
44017021	(Anatsi na ajeni a mudzi wa Atheni ka achihumira muda wao wosi kubisha ama kusikiza mambo maphya.)
44017022	Hipho, Paulo waima mbere za baraza ra Areopago achiamba, "Anatsi a Atheni! Mino ka naona chila mhendaro mu atu a kulunga dini sawa-sawa.
44017023	Lakini phokala ninazunguluka-zunguluka kulola vitu muabuduvyo, náona phatu pha kulavira sadaka phakaandikpwa, 'Kpwa Mlungu Asiyemanyikana'. Sambi mino nakuhubiriani habari za hiye Mlungu mmuabuduye na msiyemmanya.
44017024	Mlungu ariyeumba dunia na vitu vyosi, ndiye Mtawala wa dzulu mlunguni na dunia, naye kaishi mizukani, mizuka yodzengbwa ni anadamu.
44017025	Wala kana haja na chochosi chotengezwa ni binadamu, mana ye mwenye ndiye alavyaye uzima kpwa anadamu, pumuzi za kusohera na chila chitu.
44017026	Mlungu waumba chila kabila duniani kula kpwa mkare mmwenga, na achiahenda agote chila phahali dunia ndzima. Wapanga chimbere chila kabila ndiphosagala na mudawe.
44017027	Wahenda hivyo ili anadamu amuendze na amuone, hata dzagbwe ni kpwa kuphaphasa-phaphasa. Lakini kpwa kpweli Mlungu ka kure naswi.
44017028	Mana, kama mmwenga wenu vyoamba, 'Ndiye ahuphaye uzima, na anahupha uwezo wa kunyendeka na kuishi.' Tsona atu enu a kuandika mashairi aamba, 'Sisi piya hu anae.'
44017029	Kpwa vira hu ana a Mlungu, taifwaha kuhenda sura ya Mlungu ikale yaiga sanamu za zahabu, feza ama dziwe, vitu vyohendatsongbwa chifundi ni binadamu.
44017030	Mlungu wapuza uzuzu wa anadamu kpwa muda wa kukola, lakini sambi analagiza chila mmwenga himu dunia ndzima atubu.
44017031	Kpwa mana waika siku ambayo andahukumu dunia ndzima kpwa haki, jaji andakala hiye mutu ariyemtsambula. Naye wammanyisa chila mutu, hiye yetsambulwa, kpwa kumfufula."
44017032	Atu ariphosikira habari za kufufuka, anjina amtseka, lakini anjina achiamba, "Badaye, hunataka wedze uhueleze zaidi kuhusu mambo higa."
44017033	Bada ya higo, Paulo wauka mkutanoni.
44017034	Lakini atu anjina aamini na achiungana na Paulo. Mmwenga wao kala aihwa Dionisio, ambaye ka ni mwanachama wa baraza ra Areopago. Piya kala kuna mchetu, yeihwa Damarisi, na atu anjina.
44018001	Bada ya higo, Paulo wauka Atheni na achiphiya Korintho.
44018002	Ariphofika hiko wakutana na Myahudi mmwenga yeihwa Akpwila na mchewe Prisila kula jimbo ra Ponto. Nao kala akedza dza dzuzi dzuzi kula tsi ya Itali kpwa sababu mtawala Klaudia ka akalagiza Ayahudi osi azolwe hiko Rumi. Phahi Paulo waawehera,
44018003	na kpwa sababu Paulo kala ni fundi wa kutengeza mahema dza Akpwila na mchewe, wakala nao na achihenda nao kazi.
44018004	Chila Siku ya Kuoya Paulo kala achibisha na Ayahudi na Agiriki sinagogini na kuabembeleza akubali mafundzoge.
44018005	Sila na Timothi ariphokpwedza kula jimbo ra Makedonia, Paulo ka achihumira wakatiwe wosi kuaonyesa Ayahudi na Maandiko kukala Jesu ndiye Masihi.
44018006	Lakini Ayahudi ariphompinga na kumlaphiza, wakuta-kuta vumbi nguwoze ili rikale onyo kpwao na achiamba, "Ndirokuphahani narikale dzulu yenu enye, mino sina lawama kabisa. Hangu sambi n'ndaphiya kpwa atu ambao sio Ayahudi."
44018007	Phahi Paulo waricha kufundza sinagogi hiro na achendasagala nyumbani kpwa Tito Justo, phephi na sinagogi riro hiro. Tito Justo kala siye Myahudi lakini wamuabudu Mlungu.
44018008	Mkpwulu wa sinagogi hiro yeihwa Kirisipo wamkuluphira Jesu phamwenga na atu osi a phakpwe kaya. Akorintho anji ariosikira mafundzo ga Paulo aamini na achibatizwa.
44018009	Siku mwenga usiku, Mlungu wagomba na Paulo ruwiyani, achimuamba, "Usiogophe! Enderera kufundza atu, wala usinyamale.
44018010	Kpwa mana n'ndakurinda na takuna mutu ndiyekuvwamukira kukulumiza, mana nina atu anji himu mudzini."
44018011	Hipho, Paulo wasagala mwaka mmwenga na nusu kufundza atu mafundzo kula kpwa Mlungu.
44018012	Wakati Galio kala ni mtawala wa jimbo ra Akaya, Ayahudi anjina aungana achimgbwira Paulo achimphirika kotini.
44018013	Amshitaki achiamba, "Mutu hiyu anachenga-chenga atu amuabudu Mlungu chinyume cha shariya za Chiyahudi."
44018014	Kabla Paulo kadzangbwegomba, Galio wagomba achiamba, "Mwi Ayahudi, kama che mnalavya mashitaka kuhusu mahendo mai mai ama kosa iyi sana, ingekalato kukusikizani.
44018015	Lakini kpwa vira ganahusu maneno genu, madzina na shariya zenu enye, kagabisheni mwi enye. Ela chamba ni mimi simendze kukala jaji wa mambo higo."
44018016	Hipho, Galio waazola mura kotini.
44018017	Alafu atu osi amgalukira Sositene, mkpwulu wa sinagogi achimgbwira, na achimpiga mbere za koti, lakini Galio kayajali hata chidide.
44018018	Paulo wasagala siku nyinji sana na hara afuasi a Jesu hiko Korintho alafu achilagana nao achiuka. Ariphofika bandari ya Kenikeria, wanyolwa mana kala akaika naziri kpwa Mlungu. Badaye wapanda meli phamwenga na Prisila na Akpwila achiphiya Siria.
44018019	Ariphofika mudzi wa Efeso, Paulo waricha ayae Prisila na Akpwila na ye mwenye achendainjira sinagogini na achibisha na Ayahudi.
44018020	Hinyo Ayahudi amtaka akale naye siku za kukola, lakini achirema.
44018021	Phokala analaga waamba, "Mlungu achimendza n'ndauya tsona." Alafu wauka Efeso na meli.
44018022	Meli yatiya nanga Kaisaria na Paulo achiphiya Jerusalemu kpwendalamusa afuasi a Jesu. Alafu achiphiya Antiokia.
44018023	Bada ya kusagala kpwa muda hiko Antiokia, wauka na achikala wa mwendo chila phahali hiko seemu za Galatia na Firigia, ili kuatiya nguvu afuasi osi a Jesu.
44018024	Wakati fulani hiko Efeso kala kukedza Myahudi mmwenga aihwaye Apolo, mwenyezi wa mudzi wa Isikandaria. Naye kala ni mutu wa kumanya kugomba na tsona kala anamanya Maandiko vinono sana.
44018025	Kala akafundzwa njira ya kukala mfuasi wa Bwana Jesu, na ka achiifundzato. Higo gokala achifundza ka ni sawa, lakini kala anamanya ubatizo wa Johana bahi.
44018026	Apolo ka achiinjira sinagogi na akafundza atu bila ya wuoga. Prisila na Akpwila ariphomsikira, amualika kpwao kaya na achendamfundza kuhusu njira ya kukala mfuasi wa Mlungu tse-tse-tse.
44018027	Ariphokala Apolo anataka kuphiya seemu za Akaya, atu a Mlungu amtiya nguvu na achiandika baruwa iphirikirwe afuasi a Jesu akalao hiko ili akamkaribisheto. Ariphofika hiko, wakala msada mkpwulu wa atu ambao, kpwa mbazi na mendzwa ya Mlungu, kala akamkuluphira Bwana Jesu.
44018028	Mana ka achilumbana sana na Ayahudi mbere za atu, na kuaonyesa Maandiko ga Mlungu kala, Jesu ndiye Masihi.
44019001	Apolo ariphokala achere hiko mudzi wa Korintho, Paulo wasafiri na magulu na ndani ndani hadi achifika mudzi wa Efeso, ambako wakutana na afuasi anjina a Jesu.
44019002	Ariphokutana nao waauza, "Mriphomkuluphira Jesu, Roho wa Mlungu wainjira mwenu mioyoni?" Lakini aho achiamba, "A'a! Wala tahudzangbwesikira kala kuna Roho wa Mlungu."
44019003	Phahi, Paulo waauza, "Sambi mwabatizwa ubatizo uphi?" Hara afuasi achimuamba, "Ubatizo ariofundza Johana."
44019004	Paulo achiamba, "Ubatizo wa Johana kala ni ubatizo wa atu atubu dambi zao. Johana waambira atu amkuluphire hiye edzaye nyumaze, ambaye kala ni Jesu."
44019005	Hinyo afuasi ariphosikira hivyo, abatizwa kpwa dzina ra Bwana Jesu.
44019006	Alafu Paulo ariphoabandikira mikono, Roho wa Mlungu wainjira mwao mioyoni. Agomba kpwa luga zanjina na achitangaza maneno ga Mlungu.
44019007	Osi akala kama alume kumi na airi.
44019008	Kpwa muda wa miezi mihahu, Paulo kala achiinjira sinagogini na kuhubiri bila ya wuoga, kubisha na kuabembeleza kuhusu utawala muphya wa Mlungu.
44019009	Lakini anjina ahenda kani na achirema kuamini, achikala anagomba vibaya mbere za atu kuhusu kumkuluphira Jesu. Phahi, Paulo wahala atu oamini achiuka. Chila siku achikala anabisha na atu ndani ya dzumba ra kusomera ra Tirano.
44019010	Paulo wafundza hipho miaka miiri, mpaka atu osi a jimbo ra Asia, Ayahudi na asio Ayahudi, achisikira neno ra Bwana Jesu.
44019011	Mlungu wamhumira Paulo kuhenda vilinje vya ajabu.
44019012	Atu ka achihala vitambara na mikumbuu chiyoguta Paulo akaphirikira akongo ao na akaphola, nao pepho kala achituluka.
44019013	Ayahudi anjina kala achizunguluka kutuluza atu pepho. Phahi wakati uhu ajeza kuhumira dzina ra Bwana Jesu kutuluza pepho. Nao kala achiamba, "Kpwa dzina ra Jesu ahubiriwaye ni Paulo, tuluka."
44019014	Kala kuna ana sabaa a mkpwulu wa alavyadzi-sadaka wa dini ya Chiyahudi yeihwa Sikeva, aha nao kala ni kahi ya aho kala achihenda vivyo.
44019015	Phahi siku mwenga pepho aambira, "Jesu nammanya na Paulo piya nammanya, lakini dze, mwino mu ano ani?"
44019016	Yuya mutu yepagaliwa ni pepho waaurukira na achiashinda mkpwotse osi. Achiapiga vizuri sana hata achiakopola-kopola maronda, nao achituluka mo nyumbani mairo kuno a vitsaha.
44019017	Ayahudi osi na Agiriki a mudzi wa Efeso ariphosikira mambo higo, atishirwa sana, na dzina ra Bwana Jesu richitogolwa.
44019018	Phahi, atu anji ariomkuluphira Jesu adzituluza mbere za atu na achisema mambo mai gosi arigohenda.
44019019	Atu anji ambao mwandzo ka ni atsai ama aganga, akusanya vitabu vyao phamwenga na achiviocha mbere za atu. Garama ya vitabu hivyo vyoochwa kala ni kama vipande 50,000 vya feza.
44019020	Phahi kpwa sababu hiyo, neno ra Mlungu raenea sana na richiphaha nguvu.
44019021	Bada ya higo gosi kuhendeka, Paulo wakata shauri kuphiya Jerusalemu, kutsupira seemu za Makedonia na Akaya. Waamba, "Nchifika hiko, ni lazima piya niphiye Rumi."
44019022	Watanguliza Timothi na Erasito asaidizie airi kuphiya Makedonia, ela ye mwenye achibaki jimbo ra Asia kpwa muda.
44019023	Wakati na hinyo kpwazuka fujo kulu sana hiko Efeso kpwa sababu ya atu kumkuluphira Jesu.
44019024	Kpwahenda fundi mmwenga yeihwa Demetirio yekala achitengeza sanamu za feza, zoigana na nyumba ya mlungu wa chichetu yeihwa Aritemi. Kazi ihi kala ichiaphahira pesa nyinji sana Demetirio na mafundige.
44019025	Demetirio wakusanya mafundi osi ambao ka achihenda kazi dza hiyo, achiamba, "Ayangu, mnamanya kala kazi hino inahuphahirani pesa nyinji sana!
44019026	Lakini mwi enye mnaona na kusikira vira mutu hiyu aihwaye Paulo anavyochenga-chenga atu. Anaamba kala milungu itengezwayo ni anadamu siyo milungu bii. Wagaluza atu anji himu Efeso, na hata jimbo zima ra Asia.
44019027	Phahi kuna hatari, siyo kala ati bishara yehu indaphaha nguma mbii bahi, lakini hata nyumba ya mlungu mkpwulu Aritemi indaonekana si chitu cha mana. Na hiye mlungu ambaye anaabudiwa jimbo zima ra Asia na hata dunia ndzima kandaishimiwa kabisa."
44019028	Hinyo mafundi ariphosikira hivyo, atsukirwa sana na achipiga kululu achiamba, "Aritemi mlungu wa Aefeso, ndiye mkpwulu!"
44019029	Alafu mudzi mzima uchikala na fujo. Agbwira Gayo na Aristariko, enyezi a Makedonia, ambao ka anasafiri na Paulo. Atu osi okala hipho azola nao mairo hadi chiwanja cha michezo.
44019030	Paulo kala anataka kudzituluza mbere za hura umati wa atu, lakini afuasi a Jesu achimzuwiya.
44019031	Akulu anjina a jimbo hiro piya kala ni asena a Paulo, nao piya achilavya mhumwa kum'voya Paulo asimenye himo chiwanjani.
44019032	Wakati na hinyo hipho mkutanoni kala phana fujo sana, atu anjina ka anagomba hivi, anjina nao anagomba chivyao. Anji ka taamanya chisa cha atu kuhenda mkutano.
44019033	Ayahudi anjina amuona Isikanda pho mkutanoni na achimuamba atuluke mbere za atu adzihehere. Phahi Isikanda waatsuphira mikono ili anyamale na achikala anataka kugomba nao.
44019034	Lakini hura umati wa atu uriphomanya kala Iskanda ni Myahudi, apiga kululu osi chilimwenga kama masaa mairi, achiamba, "Aritemi mlungu wa Aefeso, ndiye mkpwulu!"
44019035	Mwisho, karani wa mudzi wanyamaza hura umati wa atu, chisha achiamba, "Anatsi a Efeso, dunia ndzima inamanya kala Efeso ndiye mrindzi wa nyumba ya mlungu wehu Aritemi. Tsona Efeso ndiye mrindzi wa sanamu ya Aritemi yogbwa kula mlunguni.
44019036	Ni ani aremaye mambo higa? Phahi, hurirani msihende mambo na more bila ya kufikiri.
44019037	Mkareha atu hano hipha, hata dzagbwe taayaiya ndani ya nyumba ya Aritemi wala kukufuru mlungu wehu.
44019038	Phahi, ichikala Demetirio na mafundige ana mashitaka kuhusu atu hano, kuna koti, tsona kuna akulu a jimbo. Kpwa hivyo naaphirike mashitaka gao hiko.
44019039	Ela ichikala kuna mambo ganjina ambago mnataka mmanye, n'lazima gabishwe mkutano wa kawaida na anatsi.
44019040	Mana sisi hu tabuni, hunaweza kushitakiwa kpwa hiri fujo chirotsapa rero. Na huchishitakiwa, tahundakala na sababu yoyosi ya kueleza, mana fujo renye tarina sababu ya mana."
44019041	Ariphomala kugomba hivyo, wafunga mkutano.
44020001	Rira fujo ririphosira, Paulo waiha afuasi a Jesu na achigomba nao maneno ga kuatiya moyo. Alafu achilagana nao, achiphiya seemu ya Makedonia.
44020002	Ariphokala anatsapa na seemu hizo, waambira afuasi maneno manji ga kuatiya moyo, hadi achifika tsi ya Giriki,
44020003	ambako wasagala miezi mihahu. Ariphokala a phephi na kupanda meli kuphiya Siria, watsunirwa kala Ayahudi anjina akampangira njama. Hipho wakata shauri kuuya nyuma kutsapira Makedonia.
44020004	Paulo ka achinyendeka na Sopatiro mwana wa Piro kula mudzi wa Berea, Aristariko na Sekundo kula mudzi wa Thesalonike, Gayo kula Dabe, Tikiko na Tirofimo kula jimbo ra Asia, na Timothi.
44020005	Atu hinyo atanguliya na achendahugodza mudzi wa Tirowa.
44020006	Lakini sino huchiuka na meli kula bandari ya Filipi bada ya Sukukuu ya Mikahe Isiyotiywa Amira, na bada ya siku tsano hwakpwendagbwirana nao Tirowa, ambako hwasagala siku sabaa.
44020007	Siku ya Kuoya hwakutana osi phamwenga kuganya na kurya mikahe. Kpwa vira Paulo kala akapanga kuuka muhondoye, waenderera kubisha hadi usiku wa manane.
44020008	Hinyo mkutano kala u chumba cha dzulu gorofani ambako kala kuna taa nyinji sana.
44020009	Phahi, barobaro mmwenga yeihwa Eutiko ka asegere dirishani Paulo phokala anabisha nao. Ariphokala anaenderera kubisha, yuya barobaro wagbwirwa ni usingizi wa fungo na achigbwa photsi kula gorofa ya hahu. Atu ariphokpwendamguta achikala akafwa kare.
44020010	Paulo watserera na achendamgbwerera yuya barobaro, achimgbwira, chisha achiaambira atu, "Msihende wasi-wasi, mana achere mzima!"
44020011	Alafu Paulo wauya dzulu tsona na achendaganya mikahe achirya. Wabisha nao vya kukola hadi ligundzu, alafu achiphiya vyakpwe.
44020012	Hara atu aphiya naye kaya mzima yuya barobaro, nao ahererwa sana.
44020013	Paulo kala anataka kuphiya mudzi wa Aso na magulu, hipho wapanga hukutane naye kuko. Phahi sino hwamricha huchendapanda meli na huchiphiya vyehu.
44020014	Paulo ariphokpwedza hipho Aso, hwapanda melini na huchisafiri naye hadi mudzi wa Mitileni.
44020015	Muhondoye, hwauka na meli hipho Mitileni na huchifika phephi na chisiwa cha Kio. Bada ya siku mwenga, hwafika chisiwani Samo, na muhondoye huchitsoloka bandari ya Mileto.
44020016	Paulo wakata shauri kutsupa bandari ya Efeso mwenga kpwa mwenga, ili asedze akachelewa hiko jimbo ra Asia, mana ka anawaniya ichiwezekana afike Jerusalemu kabla ya Siku ya Pentekosti.
44020017	Paulo ariphokala Mileto, walavira salamu vilongozi a kundi ra afuasi a mudzi wa Efeso, edze akutane nao.
44020018	Hinyo vilongozi ariphokpwedza, Paulo waambira, "Mnamanya maisha gangu vyokala wakati wosi nriphokala namwi, hangu siku ya kpwandza photsoloka jimbo ra Asia.
44020019	Námhumikira Mlungu na matsozi manji tsona bila ngulu hata chidide. Nami náphaha tabu nyinji kpwa sababu ya njama za Ayahudi.
44020020	Mnamanya kala siyasita kufundza chochosi ambacho ka chingekuteryani, lakini nákufundzani hazarani na nchiphiya nyumba hadi nyumba.
44020021	Náaonya Ayahudi na asiokala Ayahudi ariche dambi na amgalukire Mlungu na amkuluphire Bwana wehu Jesu.
44020022	Phahi, namsikira Roho wa Mlungu anataka niphiye Jerusalemu na simanya ndirokpwendaniphaha hiko.
44020023	Ela namanya kala chila mudzi nriophiya, Roho wa Mlungu ananionya kala ninagodzwa ni jela na tabu.
44020024	Hata hivyo, siona kama maisha gangu ni chitu cha mana. Ela navoya tu, nimale kazi yohewa ni Bwana Jesu, ambayo ni kutangaza habari ndzuri kuhusu mbazi na mendzwa ya Mlungu.
44020025	Vivi namanya kala mwimwi mosi nriokusemurirani ufalume muphya wa Mlungu, tamndaniona tsona.
44020026	Kpwa hivyo, hino rero nakuambirani wazi: Sina lawama na mutu yeyesi ambaye kandaokolwa.
44020027	Mana nákutangazirani mambo gosi ambago Mlungu wapanga kuhenda.
44020028	Phahi, rindani mioyo yenu na mmanyirire kundi rosi ra afuasi a Jesu ambaro Roho wa Mlungu wakuhendani aimirizi. Kalani arisa a atu a Mlungu, ambao waakombola na chifo cha mwanawe mwenye.
44020029	Namanya nchiuka, mabawa masiru gandakuinjirirani, wala tagandakuonerani mbazi.
44020030	Piya kundazuka atu anjina mo mwenu kundini, agombe handzo, ili aahale afuasi a Jesu na aahende afuasi ao.
44020031	Phahi, dzimanyirireni! Mmanye kala náonya chila mmwenga na kurira. Nákufundzani miaka mihahu usiku na mutsi, bila ya kukosa hata chidide.
44020032	Sambi, nakuikani mikononi mwa Mlungu akujaliyeni. Mmanye neno ra Mlungu kuhusu mbazize. Neno hiro rinaweza kukuphezani chiroho na kukumanyisani majaliwa ambago Mlungu waalagiza osi arioatenga akale atue.
44020033	Siyaaza pesa za mutu, zahabu, wala nguwo za mutu yeyesi.
44020034	Mwi enye mnamanya kala ka nchihenda kazi na mikono yangu ili niphahe maitaji gangu phamwenga na ga ayangu.
44020035	Chila nrirohenda, nákuonyesani mfwano kala, n'lazima husaidiyeni agayi kpwa kuhenda kazi kpwa bidii. Na ni hutambukire maneno ga Bwana Jesu phoamba, 'Alavyaye nkujaliwa zaidi kuriko aphokeraye.' "
44020036	Paulo ariphomala kugomba hivyo, wachita mavwindi na achivoya Mlungu phamwenga na hara azehe osi.
44020037	Osi arira ariphokala akamkumbatira na kumdonera Paulo.
44020038	Neno roasononesa sana ni rira ra kukala taandamuona tsona. Chisha, amsindikiza hadi melini.
44021001	Phahi, huriphorichana nao hinyo azehe a Efeso, hwapanda melini huchiphiya mwenga kpwa mwenga hadi chisiwa cha Kosi. Muhondoye hwafika Rodo na kula hipho huchiphiya bandari ya Patara.
44021002	Kuko, hwaona meli yokala inaphiya Foinike, huchipanda na huchiuka.
44021003	Huriphoona chisiwa cha Kupuro, hwatsapa na uphande wa mwakani na huchienderera hadi Siria. Hwatiya nanga bandari ya Tiro, ambako meli kala indatsereza mizigo.
44021004	Hwaendza afuasi a Jesu hiko na huriphokutana nao hwakala nao siku sabaa. Alongozwa ni Roho wa Mlungu achimkahaza Paulo kuphiya Jerusalemu.
44021005	Lakini wakati wehu uriphosira, hwauka na huchienderera na charo. Ahusindikiza, osi phamwenga na achetu na ana ao, hadi kondze ya mudzi. Huriphofika pwani, hwachita mavwindi na huchivoya Mlungu na huchilagana.
44021006	Bada ya kulagana, hwapanda melini, na hinyo okala anahusindikiza achiuya kaya.
44021007	Hwaenderera na charo kula Tiro hadi mudzi wa Tolemai ambako hwakpwendajambosa afuasi na huchikala nao siku mwenga.
44021008	Muhondoye, hwauka huchiphiya Kaisaria. Hiko hwakpwendakala nyumbani kpwa mhubiri Filipu, mmwenga wa hara atu sabaa ariotsambulwa kama asaidizi a mitume.
44021009	Filipu kala ana asichanae ane ambao ka taadzangbwelólwa, nao ka achitangaza ujumbe kula kpwa Mlungu.
44021010	Hwasagala hiko siku za kukola, alafu kuchedza nabii yeihwa Agabo kula Judea.
44021011	Ariphohufikira, wahala mkumbuu wa Paulo, achidzifunga magulu na mikono. Chisha achiamba, "Roho wa Mlungu anaamba: Vilongozi a Chiyahudi hiko Jerusalemu andakufunga dza hivi uwe mchina-mkumbuu. Alafu akulavye kpwa atu ambao sio Ayahudi."
44021012	Huriphosikira hivyo, sisi na atu anjina osi okala hipho, hwam'bembeleza Paulo asiphiye Jerusalemu.
44021013	Lakini Paulo achiamba, "Mbona mnaniriza na kunivundza moyo? Mino ni tayari, sio kufungbwa bahi, lakini hata kufwa hiko Jerusalemu kpwa sababu ya Bwana Jesu."
44021014	Huriphoona kataki kukubali maneno gehu, hwamricha, huchiamba, "Navikale vyo Mlungu alondavyo!"
44021015	Bada ya higo, hwafunganya na huchiandza charo chehu cha kuphiya Jerusalemu.
44021016	Afuasi anjina kula Kaisaria adziunga naswi na achihuphirika kaya kpwa Mnasoni ambako ka hundakala. Hiye Mnasoni ka ni mwenyezi wa chisiwa cha Kupuro, naye ka ni mmwenga wa afuasi a Jesu a mwandzo mwandzo.
44021017	Huriphotsoloka Jerusalemu, atu amkuluphirao Jesu ahuphokera vinono sana.
44021018	Muhondoye, Paulo phamwenga naswi hwaphiya kpwendamjambosa Jakobo, na vilongozi osi a afuasi a Jesu kala a phapho.
44021019	Bada ya kulamusana nao, Paulo wasemurira kpwa chirefu vira Mlungu arivyomsaidiya kuhenda kazi kahi ya atu ambao sio Ayahudi.
44021020	Nao ariphosikira hivyo, amtogola Mlungu. Alafu achimuamba Paulo, "Mwenehu, lola! Maelufu na maelufu ga Ayahudi anamkuluphira Jesu, na tsona osi adzilavya kulunga Shariya za Musa.
44021021	Ela aho aambirwa kala, unaafundza Ayahudi aishio kahi ya atu asio Ayahudi asilunge Shariya za Musa. Ati ana ao alume asidekpwe wala asilunge mila za Chiyahudi.
44021022	Sambi sino hundahendadze? Mana kpwa kpweli atu andasikira kala u phapha wakpwedza.
44021023	Phahi, henda hivi ndivyokuambira. Phapha huna atu ane ambao aika naziri.
44021024	Sambi dziunge nao mdzitakase, na uariphire garama zao, ili anyolwe viphala. Ndipho chila mutu ndiphomanya kala mambo higo uambwago sigo ga kpweli, ela we mwenye unalunga Shariya za Musa.
44021025	Lakini kuhusu afuasi a Jesu ambao sio Ayahudi, sino hwaandikira baruwa ya vira mkutano vyokata, hwaambira asirye chakurya cholavirwa sadaka sanamu, asirye mlatso wala nyama yehendasongolwa, wala asihende uzinifu."
44021026	Muhondoye, Paulo wahala hara atu ane na achendadzitakasa phamwenga nao. Alafu wainjira Nyumba ya Kuvoya Mlungu kpwendatangaza siku ya mwisho ya kudzitakasa, na sadaka ambayo indalaviwa ni chila mmwenga.
44021027	Phokala zira siku sabaa zi phephi na kusira, Ayahudi kula jimbo ra Asia amuona Paulo ndani ya Nyumba ya Kuvoya Mlungu. Achifyakatsira umati wa atu na achimgbwira,
44021028	kuno anapiga kululu anaamba, "Alume a Iziraeli! Huteryeni! Hiyu ndiye yuya mutu aphiyaye chila phatu na kufundza atu mambo mai, yani mambo gapingago atu ehu, Shariya za Musa, na Nyumba ya Kuvoya Mlungu. Tsona ichizidi, akatiya uyi hipha, phahali phatakatifu, mana akainjiza Agiriki ndani ya Nyumba ya Kuvoya Mlungu!"
44021029	(Atu aamba hivyo, mana kala akamuona Paulo hiko mudzini anazunguluka na Tirofimo kula Efeso, achiona akamenya naye ndani ya Nyumba ya Kuvoya Mlungu.)
44021030	Hipho, mudzi mzima waandza fujo, atu achedza mairo kula chila uphande. Achimgbwira Paulo na achimguruta kula himo Nyumba ya Kuvoya Mlungu, na saa iyo-iyo miryango yosi ichifungbwa.
44021031	Ariphokala anataka kumuolaga, habari zichifika kpwa mkpwulu wa jeshi ra Chirumi, kukala mudzi mzima wa Jerusalemu ni fujo huphu.
44021032	Mkpwulu wa jeshi wahala asikari na makapteni ao na achizola mara mwenga mpaka phara phokala na fujo. Hura umati wa atu uriphomuona yuya mkpwulu wa jeshi na asikarie, waricha kumpiga Paulo.
44021033	Mkpwulu wa jeshi wakpwedzamgbwira Paulo na achilagiza afungbwe nyororo mbiri. Chisha achiauza, "Ni ani yuno, na akahendani?"
44021034	Phahi, kundi mwenga rapiga kululu chivyakpwe na kundi ranjina naro richipiga kululu chivyao. Na kpwa vira yuya mkpwulu wa jeshi ka kaweza kumanya ukpweli kpwa rira hoyo, walagiza Paulo agbwirwe na aphirikpwe ngomeni.
44021035	Paulo ariphokala akafika ngazini, fujo ra hura umati razidi hata ichibidi hara asikari amuunule.
44021036	Hura umati wa atu ambao ka unamlunga-lunga, wazidi kupiga kululu uchiamba, "Muolageni!"
44021037	Asikari ariphokala a phephi na kumuinjiza ngomeni, Paulo wamuamba yuya mkpwulu wa jeshi, "Nakuvoya nikuambire chitu." Naye achimuamba, "Unamanya Chigiriki?
44021038	Kpwani we siye yuya Mmisiri ambaye vi dzuzi dzuzi walongoza magaidi elufu ne okala akapiga kambi hiko weruni?"
44021039	Phahi Paulo waamba, "Mino ni Myahudi, návyalwa Tariso mudzi wa Kilikia, ni mwanatsi wa mudzi marufu. Tafadhali niruhusu nigombe na hinya atu."
44021040	Phahi, yuya mkpwulu wa jeshi wamruhusu agombe nao. Hipho, Paulo waima phara ngazini, achiatsuphira mikono hara atu. Na ariphonyamala, wagomba nao Chiebrania.
44022001	Achiamba, "Enehu na ano baba, nataka mnisikizeto vira ndivyodzihehera hipha."
44022002	Hinyo atu ariphomsikira Paulo anagomba Chiebrania, azidi kunyamala zii. Alafu naye achiamba,
44022003	"Mino ni Myahudi, návyalwa Tariso mudzi wa Kilikia. Ela nárerwa phapha hipha Jerusalemu, ka ni mwanafundzi wa Gamalieli. Náfundzwato sana shariya za akare ehu na nchidzilavya kpwa Mlungu dza vyo mrivyo mwimwi hivi rero.
44022004	Mino nátesa atu ariolunga njira hino ya Jesu hata kuaolaga. Nágbwira alume na achetu nchendaatiya jela.
44022005	Ichikala ninagomba handzo, Mlavyadzi-sadaka Mkpwulu phamwenga na ngambi yosi naagombe. Piya kala achinipha baruwa chizoandikirwa Ayahudi a Damaskasi, ili nikagbwire afuasi a Jesu hiko na niarehe hipha Jerusalemu kama mabusu na atiwe adabu.
44022006	Phahi siku mwenga, kama saa sita za mutsi, kala ni njirani nikafika phephi na Damaskasi, gafula nchipigbwa ni mwanga mkali sana kula mlunguni.
44022007	Nágbwa photsi na nchisikira sauti inaniamba, 'Sauli, mbona unanitesa?'
44022008	Nchiuza, 'U ani Bwana?' Nchiambwa, 'Mimi ambaye unanitesa ni Jesu wa Nazareti.'
44022009	Ayangu nriokala nao auona hura mwanga, lakini taayasikira sauti ya mutu yegomba nami.
44022010	Nchimuuza, 'Sambi nihendedze, Bwana?' Naye achiniamba, 'Unuka uphiye Damaskasi. Uchifika hiko, undaambirwa ambago watsamburirwa kuhenda.'
44022011	Hara ayangu nriokala nao, anigbwira mkpwono hadi Damaskasi, kpwa sababu hura ukali wa mwanga wanihenda chipofu.
44022012	Hiko Damaskasi, kala kuna mutu mmwenga yeihwa Anania, ambaye kala anamuogopha Mlungu, ka analunga Shariya za Musa tsona kala anaishimiwa sana ni Ayahudi osi a hiko.
44022013	Wakpwedzaniimira phephi achiniamba, 'Mwenehu Sauli, matsogo nagaone.' Navugulwa matso saa iyo-iyo, hata naye piya nchimuona.
44022014	Alafu achiamba, 'Mlungu wa akare ehu, wakutsambula ili umanye alondago, umuone Mutu asiye na lawama wala makosa na umsikire anagomba na sautiye mwenye.
44022015	Mana undakala shahidiwe kpwa atu osi, shahidi wa higo urigogaona na kugasikira.
44022016	Sambi usikae, ng'oka ubatizwe na uvoye kpwa dzina ra Jesu usamehewe dambizo.'
44022017	Nriphouya Jerusalemu, wakati fulani ka ninavoya Mlungu ndani ya Nyumba ya Kuvoya Mlungu, nchiona ruwiya.
44022018	Námuona Bwana Jesu achiniamba, 'Uka upesi hipha Jerusalemu, kpwa sababu atu taandaamini ushahidio kunihusu mimi!'
44022019	Nchimuamba, 'Bwana, atu hinya anamanya kukala ka nchiphiya chila sinagogi kpwendafunga na kupiga afuasio.
44022020	Hata wakati shahidio Stefano anaolagbwa, kala niimire phapho, nchikubali na nchirinda nguwo za hara okala anamuolaga.'
44022021	Alafu achiniamba, 'Uka, n'ndakuhuma kuphiya kure kpwa atu ambao sio Ayahudi.' "
44022022	Hura umati wa atu wamsikiza hadi ariphohadza kuhusu kuphiya kpwa atu asio Ayahudi, ndipho nao achiandza kupiga kululu achiamba, "Muuseni hipha! Muolageni! Kafwaha kuishi bii!"
44022023	Phokala anapiga kululu na kutsupha nguwo zao, na kutsupha vumbi dzulu kpwa sababu ya tsukizi,
44022024	yuya mkpwulu wa jeshi walagiza atue amphirike Paulo ngomeni. Walagiza achapwe viboko ili kuendza chisa chokala chinahenda Ayahudi ampigire kululu Paulo.
44022025	Ariphokala akamlaza ili amchape viboko, Paulo wamuuza kapteni mmwenga yekala aimire hipho, "Ni halali kumchapa viboko mwanatsi wa Rumi ambaye kakapatikana na makosa?"
44022026	Yuya kapteni ariphosikira hivyo, waphiya kpwa mkpwulu wa jeshi achendamuamba, "Yuya mutu ni mwanatsi wa Rumi! Dze, undahendadze?"
44022027	Yuya mkpwulu wa jeshi wakpwendamuuza Paulo, "Hebu niambira, ati we u mwanatsi wa Rumi?" Paulo achiamba, "Ehe."
44022028	Phahi yuya mkpwulu wa jeshi wamuamba, "Mino náripha pesa nyinji sana kukala mwanatsi wa Rumi." Paulo achimuamba, "Lakini mino ni mwanatsi wa Rumi kuvyalwa."
44022029	Hinyo atu ambao ka ni amuuze maswali, aricha mara mwenga. Ye mkpwulu mwenye wa jeshi naye wahenda wasi-wasi ariphomanya akafunga nyororo Paulo, ambaye ni mwanatsi wa Rumi.
44022030	Muhondoye, yuya mkpwulu wa jeshi wataka kumanya chisa haswa chohenda vilongozi a Chiyahudi amshitaki Paulo. Wamvugula na achilagiza akulu a alavyadzi-sadaka na anachama osi a ngambi akutane. Alafu achimreha Paulo mbere ya ngambi.
44023001	Phahi, Paulo waatong'orera matso hara anachama a ngambi achiamba, "Enehu, mino námhumikira Mlungu kpwa nia ndzuri siku hizo zosi hadi rero."
44023002	Phapho hipho Anania, Mlavyadzi-sadaka Mkpwulu, walagiza atu okala aimire phephi na Paulo, ampige kofi ra mromo.
44023003	Alafu Paulo achimuamba, "Mlungu andakupiga we mwenye. Uwe mnafiki udzihendaye mutu mzuri. Unanihukumu na Shariya za Musa, lakini mbavi unataka atu avundze Shariya, kpwa kualagiza anipige."
44023004	Atu ambao ka aimire phephi na Paulo amuamba, "Unalaphiza Mlavyadzi-sadaka Mkpwulu wa Mlungu?"
44023005	Phahi, Paulo waamba, "Poreni enehu, simanyire kama ni Mlavyadzi-sadaka Mkpwulu. Mana hata Maandiko ga Mlungu ganaamba, 'Usigombe mai kuhusu mtawala wenu.' "
44023006	Paulo ka anamanya anachama anjina a ngambi ni Masadukayo na anjina ni Mafarisayo. Phahi, wagomba hoyo achiamba, "Enehu, mino ni Mfarisayo, akare angu piya ni Mafarisayo. Mimi nashitakiwa kpwa sababu naamini kukala hakika Mlungu andafufula atu ariofwa."
44023007	Bada ya kugomba hivyo, phakala na malau mafu ga Mafarisayo na Masadukayo, hata anachama achiganyana.
44023008	Alumbana kpwa sababu Masadukayo anaamba mutu achifwa takuna kufufuka tsona, takuna malaika wala roho, lakini Mafarisayo nyo anaamini higo gosi.
44023009	Phakala na fujo sana, hata alimu anjina a Shariya a kundi ra Mafarisayo achiunuka na achilumba kpwa nguvu sana. Achiamba, "Tahuona kosa rorosi kpwa mutu hiyu. Mendzerepho roho wa Mlungu au malaika wagomba naye."
44023010	Fujo rakala dzinji sana hata mkpwulu wa jeshi achitishirwa, achiona labuda Paulo andakatwa-katwa. Hipho, walagiza asikarie ainjire hipho kahi-kahi ya atu na amhale chinguvu-nguvu, amphirike ngomeni.
44023011	Usiku, Bwana Jesu wamtsembukira Paulo na achimuamba, "Dina chilume! Uriphokala hiko Jerusalemu kuyanikahala, na hata hiko Rumi piya n'lazima usiphiye uchanikahala."
44023012	Ligundzure kuriphocha, Ayahudi anjina ahenda njama, achirya chirapho achiamba, "Tahundarya wala kunwa mpaka humuolage Paulo."
44023013	Zaidi ya atu arubaini kala akahenda njama hiyo.
44023014	Aphiya kpwa akulu a alavyadzi-sadaka na vilongozi anjina a Chiyahudi achendaamba, "Sino hukarya chirapho hukaamba tahundarya chitu chochosi mpaka ndiphomuolaga Paulo.
44023015	Phahi, uwe na anachama a ngambi kamuambireni mkpwulu wa jeshi amrehe Paulo hipha na mdzihende avi mnataka mmanye zaidi kuhusu kesiye. Naswi hu tayari kumuolaga hata kabla kufika hipha."
44023016	Lakini muwa wa Paulo ariphosikira njama hiyo, waphiya ngomeni achendamuambira.
44023017	Alafu Paulo wamuiha kapteni mmwenga achimuamba, "Hiyu barobaro mphirike kpwa mkpwulu wa jeshi, ana salamu anataka akamuambire."
44023018	Phahi yuya kapteni wamphirika yuya barobaro kpwa mkpwulu wa jeshi, achendamuamba, "Paulo yuya busu, akanitaka nimrehe hiyu barobaro kpwako, mana ana maneno anataka kukuambira."
44023019	Mkpwulu wa majeshi wamgbwira mkpwono yuya barobaro achiphiya naye kanda, na achimuuza, "Che unataka uambedze?"
44023020	Yuya barobaro achiamba, "Vilongozi a Chiyahudi ana chizigbwa cha kukala anataka kumanya zaidi kuhusu malau ga Paulo, hipho akakubaliana edze akuambe, muhondo mphirike Paulo mbere ya ngambi ya Chiyahudi.
44023021	Lakini usimlavye, kpwa sababu zaidi ya atu arubaini andadzifwitsa ili amvwamukire. Nao arya chirapho kukala taandarya wala kunwa hadi amuolage. Tsona a tayari hata vi sambi, anagodza uamuzio."
44023022	Phahi mkpwulu wa jeshi wamruhusu yuya barobaro aphiye, lakini achimuamba, "Usimuambire mutu yeyesi kala ukaniambira habari hizi."
44023023	Badaye yuya mkpwulu wa jeshi waiha kapteni airi achiaambira, "Tayarishani asikari magana mairi a kawaida, asikari sabini a farasi na asikari magana mairi a mikuki, ili aphiye Kaisaria. Kalani tayari kuuka rero usiku saa tahu.
44023024	Piya muikireni Paulo farasi, na mumfise salama kpwa Felisi, mkpwulu wa Jimbo."
44023025	Alafu yuya mkpwulu wa jeshi achiandika baruwa achiamba:
44023026	Ni mimi Klaudia Lusia. Nakuandikira uwe Muishimiwa Felisi, Mkpwulu wa Jimbo. Togola.
44023027	Ayahudi amgbwira mutu hiyu na achikala anataka kumuolaga. Lakini mino nchiinjira na jeshi rangu na nchimtivya, mana násikira ni mwanatsi wa Rumi.
44023028	Námphirika mbere ya ngambi ya Chiyahudi ili nimanye chisa cha kushitakirwa.
44023029	Ndipho nágunduwa kala mashitakage ganahusu shariya zao, lakini kana shitaka ambaro anastahili kunyongbwa wala kufungbwa.
44023030	Piya náambirwa kala Ayahudi ana njama ya kumuolaga, ndipho nchiona baha nimrehe kpwako mara mwenga. Tsona nálagiza ariomshitaki edze akuambire mashitaka gao.
44023031	Phahi, hara asikari, kama arivyolagizwa, amhala Paulo achiuka naye usiku kpwa usiku hadi mudzi wa Antipatiri.
44023032	Muhondoye, hara asikari a magulu auya ngomeni, na achiricha asikari a farasi aphiye naye.
44023033	Hinyo asikari a farasi ariphofika Kaisaria, alavya hira baruwa kpwa mkpwulu wa jimbo, chisha achimlavya Paulo.
44023034	Yuya mkpwulu wa jimbo wasoma hira baruwa alafu achimuuza Paulo jimbo alaro. Ariphomanya kala Paulo ala jimbo ra Kilikia,
44023035	waamba, "N'ndasikiza kesiyo mara tu atu ariokushitaki ndiphokpwedza." Chisha achilagiza Paulo arindwe ndani ya dzumba rodzengbwa ni mfalume Herode.
44024001	Bada ya siku tsano, Anania Mlavyadzi-sadaka Mkpwulu wakpwedza Kaisaria na azehe fulani phamwenga na wakili mmwenga yeihwa Teritulo. Achimshitaki Paulo mbere za Felisi, mkpwulu wa Jimbo.
44024002	Paulo ariphoihwa, yuya wakili Teritulo waandza kulavya mashitakage mbere za Felisi achiamba, "Muishimiwa! Utawalao mnono wahurehera amani, nawe ukumanya chimbere mambo ambago ganafwaha kugaluzwa kpwa fwaida ya tsi yehu.
44024003	Siku zosi na chila phahali sino hunakubali mambo higo, kpwa shukurani kulu.
44024004	Lakini kabla sidzangbwekuchelewesha sana, nakuvoya uhuonere mbazi na uhusikize shida yehu kpwa chifupi.
44024005	Sino hwagunduwa kala mutu hiyu ni mui sana, anareha fujo kpwa Ayahudi dunia ndzima. Iye ndiye chilongozi wa chama cha afuasi a Jesu Mnazareti.
44024006	Piya kala anataka kutiya uyi Nyumba ya Kuvoya Mlungu, ndipho sino huchimgbwira. [Kala hunalonda kumhukumu kpwa kulunga shariya zehu za Chiyahudi.
44024007	Ela Lusia mkpwulu wa jeshi, achedza na asikarie na achimhala chinguvu-nguvu.
44024008	Naye walagiza atu ariomshitaki edze ashitaki kpwako.] We mwenye uchimuuza maswali, undamanya ukpweli wa mashitaka higo gosi gomshitakira."
44024009	Ayahudi aunga mkpwono higo mashitaka, na achiamba higo gosi ni ga kpweli.
44024010	Phahi mkpwulu wa jimbo wamtsuphira mkpwono Paulo ili agombe. Ndipho achiamba, "Namanya wakala jaji wa tsi hino miaka ya kukola, kpwa hivyo naona raha kudzihehera hipha mberezo.
44024011	Kpwa kpweli kama siku kumi na mbiri zotsupa, mino kala naphiya Jerusalemu kpwendaabudu.
44024012	Ayahudi taayanikuta ninalumbana na mutu yeyesi ndani ya Nyumba ya Kuvoya Mlungu. Piya taayanikuta ninafyakatsira atu ahende fujo masinagogini, wala phophosi himo mudzini.
44024013	Tsona, taaweza kuonyesa ukpweli wa mashitaka higo gonishitakira.
44024014	Lakini Muishimiwa, nakubali kala naabudu ye Mlungu wa akare ehu kpwa kulunga njira ya Jesu, ambayo Ayahudi anayiiha chama. Tsona naziamini Shariya zosi za Musa na chila chitu choandikpwa ni manabii.
44024015	Nami piya namkuluphira Mlungu dza vivyo aho; nina hakika atu a kufwa osi andafufulwa, anono na ayi.
44024016	Kpwa hivyo, siku zosi nahenda bidii kuhenda mambo mazuri mbere za Mlungu na anadamu.
44024017	Bada ya kusagala kure na Jerusalemu miaka minji, náuya kpwedzarehera Ayahudi ayangu pesa za msada na piya kpwedzalavya sadaka.
44024018	Ariphonikuta ninahenda hivyo himo ndani ya Nyumba ya Kuvoya Mlungu, nákala nkagamala kare mavoyo ga kudzitakasa. Piya kala sina atu anji, wala siyahenda fujo rorosi.
44024019	Lakini kala phana Ayahudi anjina kula jimbo ra Asia, ambapho mimi naona hinyo ndio angefwaha kukala hipha na kunishitaki, ichikala ana rorosi ra kugomba kunihusu.
44024020	Ama aha ario phapha naaseme makosa nrigophahikana nago nriphoshitakiwa mbere za ngambi ya Chiyahudi.
44024021	Hebu kosa rangu ni phara nriphopiga kululu mbere zao nchiamba kala nkashitakiwa kpwa sababu naamini kala atu a kufwa andafufulwa?"
44024022	Hipho, Felisi ambaye kala anamanya vinono sana hiyo njira ya Jesu, waamba, "Hino kesi, n'ndaikata wakati Lusia, mkpwulu wa jeshi, ndiphokpwedza."
44024023	Hipho, walagiza Paulo arindwe, lakini achimupha uhuru vichache ili edze alamuswe ni asenae na amrehere vitu atakavyo.
44024024	Jumwa na chisiku, Felisi wakpwedza na mchewe Durusila ambaye kala ni Myahudi. Wahumiza Paulo akaihwe, alafu achimsikiza ariphokala anagomba kuhusu kuluphirore kpwa Jesu Muokoli.
44024025	Lakini Paulo ariphoandza kugomba kuhusu haki, kutosheka, na kuhusu hukumu ndiyokpwedza, Felisi watishirwa sana na achimuamba, "Ni bahi, kpwa sambi phiya; nchiphaha nafwasi n'ndakuiha."
44024026	Wakati hinyo Felisi ka anaona anaweza kuhongbwa ni Paulo, hipho chila mara ka achimlagizira aihwe kubisha naye.
44024027	Bada ya miaka miiri, phahali pha Felisi phahalwa ni Porikio Fesito. Ela kpwa vira Felisi kala anataka kupendelea Ayahudi, wamricha Paulo jela.
44025001	Porikio Fesito wakpwedza Kaisaria kukala mkpwulu muphya wa jimbo. Bada ya siku tahu wauka kuphiya Jerusalemu,
44025002	ambako akulu a alavyadzi-sadaka na vilongozi a Chiyahudi adzituluza na achiandza kumshitaki Paulo. Am'voya sana Fesito
44025003	aapendelee ili amrehe Paulo hiko Jerusalemu, mana ka akapanga njama ya kumuolaga njirani.
44025004	Fesito waambira, "Paulo wafungbwa jela Kaisaria, nami nápanga kuuya kuko vi sambi-sambi.
44025005	Akulu enu anjina naanilunge kuphiya hiko Kaisaria, ichikala mutu hiye ana makosa, andalavya mashitaka kuko."
44025006	Fesito ariphomala kama siku nane ama kumi hivi, wauya Kaisaria. Muhondoye, wamenya kotini achendasagala chihiche cha ujaji, na achilagiza Paulo arehwe.
44025007	Paulo ariphokpwedza, Ayahudi ola Jerusalemu amzangira na achiandza kulavya mashitaka mai mai ambago aho enye kala taana ushahidi nago.
44025008	Lakini Paulo wadzihehera, achiamba, "Siyakosera Shariya za Ayahudi wala Nyumba ya Kuvoya Mlungu na hata Kaisari, Mtawala wa Chirumi."
44025009	Fesito wataka kuapendelea Ayahudi, ndipho achimuuza Paulo, "Dze, u tayari kuphirikpwa Jerusalemu na ukasikizwe kesiyo hiko?"
44025010	Paulo achiamba, "Mimi niimire mbere za koti ya Chirumi, ambapho n'lazima nihukumiwe. Kpwa kpweli kama umanyavyo, siyakosera Ayahudi chitu chochosi.
44025011	Nchipatikana na makosa ambago adabuye ni kunyongbwa, sindavoya msamaha ili nisinyongbwe. Lakini ichikala mashitaka nishitakiwago ni Ayahudi ni ga handzo, takuna mutu yeyesi ariye na ruhusa ya kunilavya kpwa Ayahudi. Nakata pili kpwa Kaisari!"
44025012	Fesito ariphomala kubisha njama na anachama a barazaye, wamuamba Paulo, "Kpwa vira ukakata pili kpwa Kaisari, phahi undaphirikpwa kpwa Kaisari."
44025013	Bada ya siku chache, Mfalume Agiripa na mchewe Benike akpwedza Kaisaria kpwedzamkaribisha Fesito.
44025014	Bada ya kusagala hipho siku za kukola, Fesito wabisha na mfalume kuhusu kesi ya Paulo. Achimuamba, "Hipha phana mutu mmwenga ambaye Felisi wamricha jela kama busu.
44025015	Nriphokala Jerusalemu, akulu a alavyadzi-sadaka na azehe a Chiyahudi anirehera mashitaka gao na achitaka nimhende kala ana makosa.
44025016	Lakini mino nchiaambira hiyo siyo mila ya Chirumi, kumlavya mutu kabla ya kukutana matso kpwa matso na atu ariomshitaki, naye akahewa nafwasi ya kudzihehera.
44025017	Nriphokutana nao hipha, mino siyachelewa, náiha koti siku ya phiriye na nchilagiza hiye mutu arehwe mbere za koti.
44025018	Atu ariomshitaki ariphounuka, taayamshitaki na makosa ga kuvundza shariya kama nrivyoona.
44025019	Lakini akala na makosano gao kuhusu dini yao na kuhusu mutu yefwa aihwaye Jesu, ambaye Paulo anadai kala ni mzima.
44025020	Siyamanya njira ya kuchunguza mambo higo, hipho námuamba Paulo achikala a tayari kuphiya Jerusalemu kpwendasikizwa kesiye hiko.
44025021	Lakini wakata pili ili kesiye ikasikizwe ni Kaisari, phahi nálagiza azuiywe mpaka ndiphomphirika kpwa Kaisari."
44025022	Ndipho Mfalume Agiripa achimuamba Fesito, "Indakalato ichikala n'ndamsikiza mutu hiye mi mwenye." Fesito achimuamba, "Undamsikiza muhondo."
44025023	Phahi, muhondoye Agiripa na mchewe Benike avwaliya nguwo za chifalume achiinjira nyumba ya mkutano phamwenga na vilongozi a vyeo vikulu na vilongozi a mudzi. Fesito walagiza Paulo arehwe.
44025024	Chisha achiamba, "Mfalume Agiripa, na mwimwi mosi mrio hipha, mutu hiyu mumuonaye hipha washitakiwa ni Ayahudi osi a hipha Kaisaria na hiko Jerusalemu. Apiga kululu vya kukala kafwaha kuenderera kuishi.
44025025	Ela mino nchiona kahendere kosa rorosi ra kumhenda anyongbwe, lakini kpwa vira wakata pili kpwa Kaisari, nami nákata shauri aphirikpwe kpwa Kaisari.
44025026	Lakini sina habari za sawa za kumuandikira Kaisari kuhusu mutu hiyu. Kpwa hivyo, nkamreha mbere zenu mosi, haswa uwe Mfalume Agiripa, ili bada ya uchunguzi huno niphahe chitu cha kuandika.
44025027	Kpwa sababu náona taina mana kutsukula busu bila ya kuandika makosage goshitakirwa."
44026001	Alafu Agiripa wamuamba Paulo, "Una ruhusa ya kugomba we mwenye." Phahi, Paulo watsupha mkpwono na achidzihehera, achiamba,
44026002	"Mfalume Agiripa, nadziona mutu wa bahati sana hipha rero kudzihehera mberezo kuhusu mashitaka gohenderwa ni azehe a Chiyahudi,
44026003	haswa kpwa vira uwe mwenye unamanyato mila za Chiyahudi na tafwauti zao. Kpwa hivyo nakuvoya unisikizeto na univumirire.
44026004	Ayahudi osi ananimanya vyoishi hangu wanache wangu. Anamanya vyohumira maisha gangu gosi hangu mwandzo phokala kpwehu na hata phokala Jerusalemu.
44026005	Ananimanya siku nyinji kukala mino náishi kama mwanachama wa chama cha Mafarisayo, ambacho china shariya ngumu zaidi. Lakini achilonda anaweza kugomba.
44026006	Sambi ni hipha mberezo kugodza hukumu kpwa sababu ya kuamini ahadi yolagbwa akare ehu ni Mlungu.
44026007	Hino ndiyo ahadi igodzwayo itimie ni mbari kumi na mbiri za Aiziraeli anaomuabudu Mlungu usiku na mutsi. Mfalume, azehe a Chiyahudi anishitaki kpwa sababu ya kuamini hivyo!
44026008	Kpwa utu wani mwi mnaona Mlungu kaweza kufufula atu a kufwa?
44026009	Kpwa kpweli mimi piya kala nchionato sana kuhenda rorosi baya ili nipinge dzina ra Jesu wa Nazareti.
44026010	Na hivyo ndivyo nrivyohenda hiko Jerusalemu. Akulu a alavyadzi-sadaka kala achinipha uwezo wa kugbwira na kuatiya jela atu a Mlungu, na ariphohukumiwa kunyongbwa, piya mino nákubali.
44026011	Mara nyinji mino kala nchiphiya sinagogi hadi sinagogi kuatiya adabu, tsona náalazimisha areme kuluphiro rao. Kala nikaazira sana hata nchikala naaendza midzi yanjina ili niatese."
44026012	"Siku mwenga, kala nikahewa malagizo na uwezo ni akulu a alavyadzi-sadaka niphiye Damaskasi.
44026013	Nriphokala ni njirani, kama saa sita za mutsi, nápigbwa ni mwanga mkali kuriko wa dzuwa. Mwanga waala kula mlunguni uchining'aza na ayangu okala nasafiri nao.
44026014	Hosi hwagbwa photsi, alafu nchisikira sauti kpwa kabila ya Chiebrania inaniamba, 'Sauli, mbona unanitesa? Uwe u dza punda ashindanaye na tajiriwe, ela unadzilumiza bure.'
44026015	Nami nchiuza, 'U ani Bwana?' Naye achiamba, 'Mimi unitesaye ni Jesu.
44026016	Lakini sambi, unuka. Nikakutsembukira mana nikakutsambula kama mtumishi na shahidi wa higo uchigoona na ndigokuonyesa badaye.
44026017	N'ndakutivya kula kpwa Ayahudi na atu asio Ayahudi, na n'ndakuhuma kpwao
44026018	ukaang'aze matso, ili atuluke jizani na ainjire mwangani, na ariche kutawalwa ni Shetani na akubali utawala wa Mlungu. Nao asamehewe dambi zao na aphahe nafwasi phamwenga na ariotengbwa kpwa sababu ya kunikuluphira.'
44026019	Kpwa hivyo Mfalume Agiripa, mino náhenda vira ruwiya hiyo yola mlunguni vyolagiza.
44026020	Mwandzo nákpwendahubiri mudzi wa Damaskasi, alafu nchiphiya Jerusalemu na Judea yosi, chisha nchendahubiri kpwa atu asio Ayahudi nchiamba, 'Tubuni dambi na mumgalukire Mlungu, na muonyese na mahendo genu kala mwagaluka kpweli.'
44026021	Ndiyo mana Ayahudi anigbwira ndani ya Nyumba ya Kuvoya Mlungu, na achitaka kuniolaga.
44026022	Lakini Mlungu waniterya siku zosi hizo mpaka rero niimire hipha kushuhudiya atu osi, akulu kpwa adide. Mino nagomba mambo gogombwa ni Musa na manabii,
44026023	ariphoamba Masihi andagaya, andakala wa kpwandza kufufuka, na andatangaza mwanga kpwa sisi Ayahudi na atu asio Ayahudi piya."
44026024	Kufika hipho Fesito wampigira kululu Paulo na achimuamba, "Paulo una koma? Kusomako kunji kpwakutiya koma!"
44026025	Lakini Paulo achimuamba, "Sina koma Muishimiwa Fesito! Nagomba maneno ga kpweli na achili yangu i sawa kabisa.
44026026	Mambo higa tagayahendeka kanda phatu siphomanyikana. Nina hakika Mfalume Agiripa anagamanyato sana, ndiyo mana nagomba naye wazi-wazi na bila ya wuoga.
44026027	Dze, Mfalume Agiripa, kuamini maneno ga manabii? Namanya unaamini."
44026028	Naye Mfalume Agiripa achimuamba Paulo, "Unafikiri muda mchache huno unaweza kunigaluza nikale mfuasi wa Jesu?"
44026029	Paulo achiamba, "Muda munji wala mchache si chitu. Navoya Mlungu uwe Mfalume na mwi anjina mosi mnisikirao hivi rero, mkale vyo nrivyo mimi, siphokala msifungbwe minyororo."
44026030	Alafu Mfalume Agiripa waunuka phamwenga na Fesito, Benike na atu anjina okala asegere nao.
44026031	Atuluka mura chumba cha kesi, na achiphiya njama achiamba, "Mutu hiyu kana kosa rorosi ra kumhenda ahukumiwe kunyongbwa ama kufungbwa."
44026032	Alafu Mfalume Agiripa wamuamba Fesito, "Kala mutu hiyu kayakata pili kpwa Kaisari, angerichirwa."
44027001	Fesito ariphokata shauri huphirikpwe Itali, Paulo na mabusu anjina akabidhiwa kapteni yeihwa Juliasi wa chikosi chiihwacho, "Chikosi cha Kaisari."
44027002	Hwakpwendapanda meli yokala ila bandari ya Adiramito ambayo ka indatsapa na bandari za pwani ya jimbo ra Asia. Kala kuna Mmakedonia, yeihwa Aristariko, mwenyezi wa Thesalonike, ambaye hwasafiri naye mo melini.
44027003	Muhondoye hwatiya nanga bandari ya Sidoni. Kapteni Juliasi wamhenderato Paulo, mana wamruhusu akakutane na asenae na amterye na vitu alondavyo.
44027004	Huriphouka bandari ya Sidoni, phuto rapiga kula mbere zehu, hipho hwadzifwitsa na chisiwa cha Kupuro ili husipigbwe ni hiro phuto.
44027005	Huriphotsapa bahari ya Kilikia na Pamfilia hwatiya nanga bandari ya Mura, mudzi wa Lukia.
44027006	Huriphokala hipho Mura, yuya kapteni wa jeshi waphaha meli kula Isikandaria inaphiya Itali, na achiupandiza himo.
44027007	Hwasafiri pore pore siku nyinji na huchifika bandari ya Nido kpwa tabu. Kpwa vira phuto kala richerepiga kula mbere zehu, hwakala tahuweza kuenderera zaidi. Hipho, hwasafiri na uphande wa mwakani wa chisiwa cha Kirete, phephi na Salmoni.
44027008	Hwatsapa na kanda-kanda ya pwani hiyo kpwa tabu sana, mwisho huchifika phahali phaihwapho, "Bandari ya Salama", phephi na mudzi wa Lasea.
44027009	Atu kala akaangamiza muda munji, tsona wakati na hinyo ka ni hatari kusafiri na meli kpwa sababu Sukukuu ya Kufunga kala ikatsapa. Phahi Paulo waakanya achiamba,
44027010	"Alume, naona charo chehu chindakala cha tabu na hasara kulu kpwa meli, mizigo na hata maisha gehu."
44027011	Lakini yuya kapteni wa jeshi badala ya kusikiza Paulo, wamsikiza dereva wa meli na mchina-meli.
44027012	Kpwa vira bandari hiyo kala si ndzuri wakati wa mnyevu, anji akata shauri atu aenderere na charo, na ichiwezekana hufike bandari ya Foinike na hukale hipho wakati wosi wa mnyevu. Bandari hino i Kirete na inalolana na mtswerero wa dzuwa.
44027013	Badaye kpwapiga phuto ra pore pore kula mwakani, enye achiona ni wakati mzuri wa kuhenda alondavyo. Hipho, achiandza charo na achitsapa na phephi na pwani ya Kirete.
44027014	Lakini mara mwenga phuto kali sana, riihwaro "Phuto ra Vuri na Mlairo wa Dzuwa", rahupiga kula chisiwani.
44027015	Rira phuto rapiga meli na huchikala tahuweza kuphiya hiko rilako, hipho, hwairicha hira meli itsukulwe ni rira phuto.
44027016	Chisiwa chidide chiihwacho Kauda chazuwiya vichache rira phuto kali. Hata dzagbwe yakala kpwa tabu sana, lakini hwaweza kuunula dau ra kuokola na huchirifungato.
44027017	Hara mabahariya ariphofungato rira dau, alafu afunga hira meli yenye, kuizungulusira mikowa na tsini ndani ya madzi kpwa kuogopheza isivundzike. Kpwa vira ka anaogopha meli inaweza kugama ndani ya mtsanga wa bahari ya Libiya, atsereza tanga na achiricha meli iphirikpwe ni phuto.
44027018	Phuto razidi kuupiga sana, hata phofika siku ya phiri mabahariya achiandza kutsupha mizigo madzini.
44027019	Siku ya hahu, atsupha vyombo vya meli madzini kuhumira mikono.
44027020	Phokala tahuona dzuwa wala nyenyezi kpwa siku nyinji, na kuno phuto kali rinazidi kuvuma, hwakata tamaa.
44027021	Bada ya kukosa chakurya kpwa muda mure, Paulo waima mbere zao na achiamba, "Alume, kala mwanisikiza na hukasalani Kirete, tahungephahani tabu hino yosi na hasaraye.
44027022	Lakini sambi, nakuvoyani msifwe moyo! Kpwa mana taphana hata mmwenga ndiyefwa, meli bahi ndiyo ndiyobanangika.
44027023	Kpwa mana malaika wa hiye Mlungu anitawalaye na ambaye namhumikira, akaniimira chiphephi usiku,
44027024	naye akaamba, 'Paulo, usiogophe! N'lazima ukalumbe kesiyo mbere za Kaisari, Mtawala wa Chirumi. Naye Mlungu kpwa mbazize anakuahidi kala atu osi ambao unasafiri nao melini, andakala salama.'
44027025	Kpwa hivyo ayangu, nataka mdine chilume, mana mino naamini kala vyo Mlungu achivyogomba, ndivyo ndivyokala.
44027026	Lakini phahi, n'lazima meli igame pwani ya chisiwa fulani."
44027027	Phofika usiku wa kumi na nne meli kala bado icherephirikpwa ni rira phuto hiko bahari ya Adiria. Hata inafika usiku wa manane, hara mabahariya adzisikira a phephi na kufika tsi kavu.
44027028	Phahi, ariphokala anataka kumanya china cha madzi, afunga mkowa chitu chiziho achichitabwisa madzini. Achikuta kama china cha madzi ni mita salasini na sabaa. Bada ya muda achipima tsona, achikuta china cha madzi ni mita ishirini na sabaa.
44027029	Kpwa kuogopha meli isigame maweni, atsereza nanga nne nyuma za meli, na achivoya kuche.
44027030	Alafu mabahariya apanga kuchimbira, hipho atsereza rira dau ra kuokola, kpwa chizigbwa cha kukala akabwage nanga uphande wa mbere.
44027031	Lakini Paulo achimuamba yuya kapteni na asikarie, "Ichikala hinya mabahariya taandabaki melini, mmanye tamndasalimika bii!"
44027032	Phahi, hinyo asikari akata hira mikowa yokala ikafungirwa dau na achiriricha riphiye na madzi.
44027033	Phofika pepho za kucha, Paulo waabembeleza arye chakurya. Waamba, "Rero ni siku ya kumi na nne mnalola na kugodza ndirokala na wala tamdzangbwerya.
44027034	Phahi nakuvoyani murye. N'lazima murye ili mphahe nguvu za kuishi. Taphana hata mmwenga ndiyeangamiza lidzerere."
44027035	Bada ya kugomba hivyo, Paulo wahala bofulo, achimshukuru Mlungu mbere zao, achirimega na achiandza kurya.
44027036	Adina chilume na chila mmwenga achirya.
44027037	Hosi jumula himo melini kala hu alume magana mairi na sabini na sita.
44027038	Bada ya chila mmwenga kurya chakurya cha kukola, atsupha nganu baharini ili aphungule uziho wa meli.
44027039	Kuriphocha, aona tsi kavu, lakini taamanyire dzinare. Ela aona ufuwo mzuri wa bahari na achipanga, ichikala indawezekana, agamize hira meli phara mtsangani.
44027040	Hipho akata mikowa ya nanga na achiziricha baharini, na phapho hipho achivugula mikowa yokala ikafungirwa sukani. Alafu achiunula tanga ra mbere ili ihege phepho na achiielekeza ufuwoni.
44027041	Lakini meli yapiga ndulu ya mtsanga mo madzini na ichigama. Seemu ya mbere ya meli yazikika mtsangani na ichikala taiweza kuuka. Nayo seemuye ya nyuma ichiandza kuvundzika vipande vipande kpwa nguvu za maimbi.
44027042	Asikari kala akapanga kuolaga mabusu gosi, ili asedze akaojorera kondze na akachimbira.
44027043	Lakini kpwa vira yuya kapteni ka analonda kumtivya Paulo, waazuwiya asihende hivyo. Walagiza hara ambao anaweza kuojorera, atine madzini na aojorere hadi kondze.
44027044	Na hinyo asioweza kuojorera ahumire mbao ama vipande vya meli vya kuvundzika. Chihivyo chila mmwenga wafika tsi kavu salama.
44028001	Huriphofika salama tsi kavu, hwaambirwa kala chira chisiwa chiihwa Malita.
44028002	Enyezi a chisiwa hicho kala ni atu anono sana. Ahukaribisha na achihukutira moho, mana kala kuna mnyevu tsona ka kunanya mvula.
44028003	Paulo wahala hiha ra kuni achiritiya mohoni. Alafu mwatuluka nyoka mo kunini kpwa rira dzoho ra moho, ichimng'ata mkpwono na ichidina phapho.
44028004	Enyezi ariphoona hira nyoka inalewa-lewa phara mkpwononi, abisha o enye kpwa enye achiamba, "Mutu hiyu n'lazima akale waolaga! Hata dzagbwe wapona hiko baharini, ela mlungu aihwaye Haki kandamricha akaenderera kuishi."
44028005	Lakini Paulo waikuta-kuta mohoni hira nyoka bila ya kumhenda rorosi kabisa.
44028006	Enyezi kala anaona andafutuka mkpwono au agbwe gafula na afwe, lakini hata bada ya kurorera kpwa muda na kusaona rorosi, agaluza maazo gao achiamba, "Mutu hiyu ni mlungu!"
44028007	Phephi na hipho ka phana munda wa Pabulio, mkpwulu wa chisiwa hicho. Wahukaribisha vinono kpwakpwe kaya na huchendakala ajenie siku tahu.
44028008	Ise wa Pabulio ka akadziambalaza chitandani, mana kala ana homa na kuhara mlatso. Paulo wamenya achendam'voyera, alafu achimuikira mikono na achiphola.
44028009	Bada ya higo kutsapa, atu osi himo chisiwani okala ni akongo, akpwedza na achiphozwa.
44028010	Ahupha zawadi nyinji, na huriphokala hu tayari kuuka na meli, ahupha chila chitu chotaka.
44028011	Bada ya miezi mihahu, hwapanda meli yokala ikatiya nanga pho chisiwani majira ga mnyevu na huchiandza charo. Meli hiyo kala ila mudzi wa Isikandaria nayo ka yiihwa, "Milungu ya Patsa."
44028012	Huriphofika mudzi wa Sirakusa, hwatiya nanga na huchikala hipho siku tahu.
44028013	Kula hipho hwauka na huchifika mudzi wa Regio. Muhondoye, kuchizuka phuto ra mwaka, na siku ya phiriye huchikala hukafika bandari ya Potioli.
44028014	Phofika hiko hwakuta atu amkuluphirao Jesu, na achitaka hukale nao sabaa mwenga. Badaye hwauka na huchifika Rumi.
44028015	Afuasi a Jesu akalao Rumi ariphosikira kala huredza, akpwedza hadi phahali phaihwapho Soko ra Apiyo na Hoteli Tahu kpwedzahuchinjira. Paulo ariphoaona, wamshukuru Mlungu na achidzisikira ana mkpwotse.
44028016	Huriphotsoloka Rumi, Paulo waruhusiwa kukala macheye na asikari mmwenga wa kumrinda.
44028017	Bada ya siku tahu, Paulo waiha vilongozi osi a Chiyahudi. Ariphokpwedza, waambira, "Enehu, hata dzagbwe siyakosera atu a kabila rangu wala kukosera mila ya akare ehu, nágbwirwa hiko Jerusalemu na nchilaviwa kpwa Arumi.
44028018	Arumi aniuza maswali na achitaka kunirichira, mana akuta sina makosa ga kunihenda ninyongbwe.
44028019	Lakini Ayahudi ariphopinga, yanibidi nikate pili kpwa Kaisari. Mino siyashitaki atu a kabila rangu,
44028020	ela náfungbwa hino minyororo kpwa sababu ya kuluphiro ra Aiziraeli. Nákuihani ili nedze nikuambireni kuhusu hiro kuluphiro rehu."
44028021	Nao achimuamba, "Sino tahudzangbwephaha baruwa yoyosi kula Judea. Wala takudzangbwekpwedza mutu yeyesi kula hiko kpwedzasema ama kugomba rorosi iyi ra kuhusu uwe.
44028022	Lakini hunalonda hukusikire maonigo we mwenye, kpwa mana hunamanya chila phahali atu anapinga hicho chamacho."
44028023	Phahi hinyo Ayahudi apanga kukutana naye siku yanjina. Na siku hiyo akpwedza atu anji sana hipho nyumbani pha Paulo. Paulo wabisha nao hangu ligundzu hadi dziloni, kueleza na kuashuhudiya kuhusu utawala muphya wa Mlungu. Waabembeleza amkubali Jesu kpwa kuasomera Shariya za Musa na vitabu vya manabii.
44028024	Anjina akubali manenoge, lakini anjina achirema kuamini.
44028025	Alumbana enye kpwa enye na achiandza kufumukana bada ya Paulo kuamba, "Roho wa Mlungu wagomba kpweli na akare enu ariphohumira nabii Isaya achiamba:
44028026	'Phiya kpwa hinyo atu ukaambire: Kusikira mndasikira, na wala tamndaelewa chitu; kulola mndalola, lakini tamndaona.
44028027	Mana mioyo yao ni mifu, asindika masikiro gao, na achifwinya matso gao. Lakini kama si hivyo, angeona na matso gao, akasikira na masikiro gao, akaelewa na mioyo yao, na akanigalukira, nami nkaaphoza.' "
44028028	"Kpwa hivyo, nalonda mmanye kukala, habari za Mlungu za kuokola atu, zaphirikpwa kpwa atu asio Ayahudi. Nao andakubali!" [
44028029	Paulo ariphomala kugomba hivyo, hara Ayahudi auka kuno analumbana sana.]
44028030	Paulo wasagala miaka miiri mizima phara phokala akapangisha, naye ka achikaribisha chila mutu yekpwedza pho phakpwe.
44028031	Watangaza utawala muphya wa Mlungu na kufundza kuhusu Bwana Jesu chilume tsona bila ya kuzuwiywa ni yeyesi.
45001001	Baruwa hino ila kpwangu mimi Paulo, mtumishi wa Jesu Muokoli. Nátsambulwa nikale mtume, na nchitengbwa nitangaze habari ndzuri kula kpwa Mlungu.
45001002	Hizo habari ndzuri, Mlungu wazilaga hangu kare kuhumira manabiige arioandika Maandiko matakatifu. Habari hizo
45001003	zinamhusu mwanawe, ambaye chibinadamu ni chivyazi cha Mfalume Daudi,
45001004	na ambaye Mlungu kpwa uwezowe mkpwulu, wahumira Rohowe achimfufula. Chihivyo achihumanyisa kukala Bwana wehu Jesu Masihi ndiye Mwana wa Mlungu.
45001005	Mlungu wanijaliya nikale mtume kpwa sababu ya Jesu arivyonihendera. Kazi ya mtume ni kuiha atu a makabila gosi amkuluphire Jesu na kumuogopha ili atogolwe.
45001006	Mwimwi piya mu kundi mwenga ra aho arioihwa kukala afuasi a Jesu Masihi.
45001007	Phahi enehu hiko mudzi wa Rumi, Mlungu anakumendzani sana, naye wakutsambulani ili mkale atue haswa. Baba Mlungu na Bwana Jesu Masihi naakujaliyeni na mkale salama.
45001008	Mwandzo, Jesu Masihi ananiwezesha kumshukuru Mlungu kpwa sababu yenu mosi, mana kuluphiro renu rinamanyikana dunia ndzima.
45001009	Nami namhumikira Mlungu moyo kutsuka kpwa kuatangazira atu anjina habari ndzuri kuhusu Mwanawe. Mlungu anamanya vyo ambavyo nakuvoyerani chila wakati.
45001010	Nam'voya achimendza, vivi aniphe nafwasi ya kpwedzakulolani.
45001011	Mana naaza sana kukuonani, ili nikuganyireni vipawa vya chiroho na kukutiyani moyo.
45001012	Mana ya kuamba hivyo ni mwimwi na mimi huphezane imani zehu za chiroho.
45001013	Enehu, nalonda mmanye kukala nápanga mara nyinji kpwedzakulolani, lakini sidzangbwephaha nafwasi hadi sambi. Nalonda nedze nihende kazi namwi ili niphahe atu a kumkuluphira Jesu, dza viratu vyohendeka kpwa atu anjina asio Ayahudi.
45001014	Mlungu wanipha jukumu ra kutangaza ujumbewe kpwa atu osi, akale ni astarabu ama asiokala astarabu, akale asoma ama taasomere.
45001015	Ndiyo mana nina hamu sana kpwedzakutangazirani habari ndzuri kuhusu Jesu mwimwi atu a Rumi.
45001016	Hizo habari ndzuri ni uwezo wa Mlungu wa kuokola atu osi akuluphirao, mwandzo ni Ayahudi na phiri ni atu asio Ayahudi. Phahi mino siona haya hata chidide kuzitangaza,
45001017	mana zinaonyesa wazi vira Mlungu ahendavyo atu akale na haki. Atu anaphaha haki kpwa kukuluphira bahi, kama Maandiko gaambavyo, "Mutu ahendwaye kukala na haki ni Mlungu andaishi kpwa kukuluphira."
45001018	Mlungu mwenye waonyesa wazi kukala indabidi aatiye adabu kali atu osi ambao taamuogopha na ambao kpwa sababu ya tabiya zao mbii anapinga ukpweli wa Mlungu.
45001019	Wala siyo kukala taamanya rorosi kuhusu Mlungu, mana gara ambago gangemanywa ga wazi, kpwa vira ye Mlungu mwenye wagaonyesa atu.
45001020	Mana hangu mwandzo wa dunia, Mlungu waumba chila chitu kpwa njira ambayo hata dzagbwe atu taamuona, anaweza kuelewa vira arivyo. Hasa vitu arivyoumba vinaonyesa kukala Mlungu ana uwezo milele, na ndiye Mlungu macheye, wala takuna wanjina. Ndiyo mana atu taaweza kudai kukala taammanya Mlungu.
45001021	Mana hata dzagbwe ammanya Mlungu arivyo, lakini taamtogola wala kumshukuru kama anavyostahili. Badala ya hivyo, maazo gao gakala mai na achili zao ni uzuzu muhuphu.
45001022	Enye adzikarya kala ni alachu, ela akala azuzu.
45001023	Mana aricha kumuabudu Mlungu na achiabudu sanamu zoigana na binadamu, nyama, nyama a mapha na viumbe vya kuambala photsi ambavyo taviweza kuishi milele.
45001024	Phahi Mlungu waaricha ahende vyo atakavyo, kulunga tamaa zao mbii na kuhenda mambo ga waibu na miri yao.
45001025	Aricha kuamini ukpweli kuhusu Mlungu na achilunga mafundzo ga handzo. Ahumikira na kuabudu viumbe badala ya Muumba, ambaye ni atogolwe milele! Amina.
45001026	Phahi, Mlungu waaricha ahende mambo gao mai alondavyo. Hata achetu ao achiricha kulala na alume ao, ela achilólana enye kpwa enye.
45001027	Vivyo hivyo alume nao aricha kulala na achetu ao, na achilólana enye kpwa enye. Alume ahenderana mambo ga waibu, kpwa hivyo adzitsamburira enye vira ndivyotiywa adabu kpwa mahendo gao mai.
45001028	Tsona, atu hinyo arema ilimu ya kpweli kuhusu Mlungu, ndipho naye Mlungu achiaricha alunge maazo gao mai. Nao achihenda mambo ambago tagafwaha kuhendwa.
45001029	Achiodzala chila aina ya uyi, zuluma, uchoyo, udiya na chidzitso. Atu dza aho nkumendza kuheha, kugomba handzo, kuochera atu ngulu, na kusengenya. Ni aolagadzi,
45001030	na fyakatsi, atu asiommendza Mlungu, asiojali ayawao, tsona atu a ngulu na kudzikarya. Chila wakati nkuzembula njira nyiphya ya kuhenda dambi. Taaogopha avyazi ao,
45001031	tsona ni apumbavu na azuzu, atu asiotimiza ahadi zao, wala asio na mbazi bii.
45001032	Atu hinyo anamanya wazi kukala mutu achihenda mambo mai dza higa Mlungu andamhukumu chifo. Lakini taajali! Nkuenderera kuhenda mai makusudi na piya nkuatogola anjina ahendao mambo mai dza gago.
45002001	Phahi myangu, nakuambira kpweli, kuna haki ya kuhukumu myao, hata ichikala ni ani. Kpwa mana uchihukumu myao umanye kala, unadzihukumu mwenye. Mana gago gakpwe mai ahendago ndigouhendago hata uwe.
45002002	Sambi hunamanya kukala hukumu ya Mlungu kpwa atu ahendao mambo mai ni ya haki.
45002003	Phahi mwenehu, uchihukumu myao alafu nawe uchihenda gago mai, usione Mlungu andakuricha.
45002004	Mlungu ni mnono mana anakuonera mbazi nyinji, kakutiya adabu mara mwenga ela anakuvumirira ili utubu dambizo. Haya sambi mbona unamzarau?
45002005	Lakini kpwa sababu u chisoto na kukubali kukala una dambi, unadziikira adabu kali wakati hukumu ya haki ya Mlungu ndiphokala wazi.
45002006	Wakati hinyo Mlungu andamripha chila mmwenga kulengana na mahendoge.
45002007	Mlungu andaapha uzima hinyo anaodinisa kuhenda manono, kpwa sababu anaendza nguma na ishima kula kpwa Mlungu, na piya uzima wa milele.
45002008	Ela atu achoyo na ndiorema ukpweli, na kuhenda mai, Mlungu andaareyera na aatiye adabu kali.
45002009	Chila mutu ndiyehenda mambo mai andaphaha tabu na mateso, kuandzira Ayahudi na hata atu asio Ayahudi.
45002010	Lakini osi ahendao manono, Mlungu andaapha nguma, ishima na amani, kuandzira Ayahudi na hata atu asio Ayahudi.
45002011	Mana Mlungu kaonera mutu yeyesi.
45002012	Atu osi ahendao dambi andaangamizwa, hata dzagbwe taamanya Shariya za Musa. Na atu amanyao hizo Shariya achihenda dambi, andahukumiwa kulengana na zizo Shariya.
45002013	Andahukumiwa mana Mlungu kamupha haki mutu kpwa sababu ya kusikira Shariya bahi, ela anamupha mutu haki kpwa kuhenda gara Shariya ziambago.
45002014	Atu ambao sio Ayahudi achihenda vira afikiriavyo na vichigbwa sawa na Shariya ziambavyo, hata dzagbwe Shariya zohewa Musa taazimanya, indaonyesa kala anamanya haki mwao mioyoni.
45002015	Mahendo gao ganaonyesa kala anamanya kare vira Shariya zilondavyo. Nago maazo gao mara zanjina ganaashitaki na mara zanjina ganaatetea.
45002016	Na kulengana na hizo habari ndzuri nitangazazo, wakati wa hukumu, Mlungu andamwika Jesu Masihi ahukumu maazo ga atu ga siri.
45002017	Phahi, uchidziiha u Myahudi hakika unaadamira kuphaha haki kpwa kulunga Shariya, na unahenda ngulu ati u mutu wa Mlungu.
45002018	Kpwa sababu ya kufundzwa kuhusu Shariya, unamanya Mlungu alondavyo na kutsambula ra sawa.
45002019	Una hakika kukala unafwaha kulongoza atu asio Ayahudi, kama mutu kulongoza vipofu ama kama taa kung'azira atu jizani.
45002020	Tsona u mwalimu wa anache na atu asiomanya, mana Shariyazo zinakueleza kuhusu marifwa gosi na ilimu ya kpweli.
45002021	We mwenye unafundza anjina, lakini kuhenda gara ugombago! Unafundza ayao, uchiamba "Usiiye," lakini mbavi we mwenye u muivi.
45002022	Uwe unaambira atu, "Msizinge," lakini mbona we mwenye unazinga? Tsona unawezadze kuzira anaoabudu sanamu ichikala we mwenye unadzitajirisha kpwa kuiya vitu kula nyumba za kuabudira sanamu.
45002023	Unadzikarya ati unamanya Shariya za Mlungu, ela mbona unahenda atu amkufuru Mlungu kpwa kuvundza Shariyaze?
45002024	Phahi gaga ganagbwa sawa na Maandiko gaambago, "Atu asio Ayahudi anakufuru Mlungu kpwa sababu ya mambo mai mhendago mwimwi Ayahudi."
45002025	Ayahudi osi a chilume nkutiywa tsatsani, nayo tsatsa ina mana tu ichikala mutu andalunga Shariya. Lakini mutu achivundza Shariya, tsatsaye taina mana yoyosi, na ni sawa na mutu ambaye kayatiywa tsatsani.
45002026	Phahi mutu ambaye kayatiywa tsatsani achilunga vyo Shariya zitakavyo, Mlungu andamkubali dza mutu yetiywa tsatsani.
45002027	Tsona mutu ambaye kayatiywa tsatsani, achilunga vyo Shariya ziambavyo, mahendoge manono gandakutuluzani makosa mwi Ayahudi. Mana mwatiywa tsatsani, na zo Shariya mnazo, ela tamzilunga.
45002028	Phahi siye chila mutu ariyevyalwa Myahudi ni Myahudi mwenye mwenye, wala mutu kakala Myahudi wa kpweli kpwa kutiywa tsatsani.
45002029	Hata! Myahudi wa kpweli ni iye amuogophaye Mlungu mwakpwe moyoni. Nayo tsatsa ya kpweli ni tsatsa ya moyo, yohendwa ni Roho wa Mlungu, wala si kpwa kulunga Shariya. Mutu dza hiye anaphaha nguma kula kpwa Mlungu wala si kpwa anadamu.
45003001	Sambi kuna fwaida yani kukala Myahudi? Hebu kutiywa tsatsani kuna mana yani?
45003002	Hakika kukala Myahudi kuna mana sana. Mwandzo kabisa, Mlungu waapha Ayahudi malagizoge.
45003003	Ela kpwa kpweli Ayahudi anjina kala taakuluphirika. Dze, o atu asioika chilagane anahenda Mlungu naye asiike chilagane?
45003004	Sivyo hata chidide! Atu ni amanye kukala Mlungu ni mkpweli ela anadamu osi ana handzo. Kama Maandiko gaambavyo: "Uchiniambira makosa gangu, manenogo ni ga kpweli. Uchinihukumu, hukumuyo ni ya haki."
45003005	Lakini anjina anaweza kuamba ati dambi zehu zinaonyesa kukala Mlungu anahenda haki. Mana ichikala makosa gehu ganamhenda Mlungu aonekane wa haki, phahi sisi hunamhenderato, hebu sivyo? Kpwa hivyo, Mlungu achihutiya adabu, inaonyesa kukala kana haki. (Nagomba dza anadamu agombavyo.)
45003006	Sivyo hata chidide! Mana ichikala ni hivyo, Mlungu andahukumudze atu a dunia na haki?
45003007	Tsona kuenjereza, atu nkuamba ati, "Sisi huchihenda mai, anjina andaona wazi-wazi kala Mlungu anahenda ga haki, nao andazidi kumtogola. Sambi kpwadze huhukumiwe dza achina-dambi?"
45003008	Vivyo ni sawa kuamba, "Nahuhendeni mai ili manono gedze." Atu anjina anahuifya anaamba sisi naswi hunafundza vivyo. Phahi aho andatiywa akili kulengana na makosa gao.
45003009	Sambi huambedze? Dze sino Ayahudi hukale hu anono zaidi kuriko atu asio Ayahudi? Hata chidide! Mana nákuambirani kare kala Ayahudi na asio Ayahudi osi a sawa, mana osi anatawalwa ni dambi.
45003010	Gago ga sawa na Maandiko ga Mlungu gaambago: "Takuna mutu ariye na haki, hata mmwenga.
45003011	Takuna mutu yeyesi amanyaye njira za Mlungu, wala takuna amuendzaye.
45003012	Atu osi amricha Mlungu wala taana mana tsona phakpwe matsoni. Takuna hata mmwenga ahendaye manono."
45003013	"Miro zao ni dza mbira za wazi, anahumira ndimi kugomba handzo." "Mwao miromoni nkutuluka maneno ga sumu dza ya nyoka."
45003014	"Ng'andzi zao zaodzala lana na maneno ga utsungu."
45003015	"Magulu gao ga tayari kpwendaolaga.
45003016	Phophosi aphiyapho, kazi yao ni kuolaga na kutesa atu.
45003017	Nao taamanya njira ya kuendza mapatano."
45003018	"Taamuogopha Mlungu bii."
45003019	Kufikira hipho hunaona kukala hizo Shariya, zichigomba utu wowosi, zinaambira atu osi azilungao. Nazo zaikpwa ili Mlungu ndiphohukumu dunia, anadamu asikale na sababu ya kudzihehera, na ionekane wazi kukala atu osi ana makosa mbere za Mlungu.
45003020	Kpwa mana takuna mutu yeyesi ambaye anahendwa kukala na haki mbere za Mlungu kpwa kulunga vira Shariya ziambavyo. Kazi ya Shariya ni kuonyesa mutu kala akahenda dambi tu.
45003021	Lakini sambi Mlungu wahuonyesa njira ya kuphaha haki, bila ya kulunga Shariya. Nazo Shariya za Musa na Maandiko ga manabii ganagomba wazi kuhusu mambo higa.
45003022	Kumkuluphira Jesu Muokoli ndiko kumhendako Mlungu akakubali atu kukala na haki. Nkuhenda hivyo kpwa atu osi amkuluphirao, wala kaonera mutu yeyesi.
45003023	Mana atu osi ahenda dambi, na anakosa haki ya Mlungu,
45003024	ela kpwa sababu ya mbazize, Mlungu wakubali atu kukala na haki mbereze bila ya kuripha chochosi. Wahenda hivyo kpwa kumhuma Jesu Muokoli yekpwedzausa dambi zehu na achihukombola.
45003025	Mlungu wamlavya Jesu akale sadaka, ili atu achiamini kukala wafwa kpwa sababu yao asamehewe dambi zao. Mlungu wahenda hivyo kuonyesa kala ni wa haki, mana wavumirira na kayaatuluza atu makosa kpwa sababu ya dambi zao za kare.
45003026	Piya wahenda hivyo kuonyesa wakati huno kukala iye ni wa haki, na ndiye ahendaye osi amkuluphirao Jesu akale na haki.
45003027	Kpwa hivyo, mambo higa ganahuzuiya kabisa kuhenda ngulu, kpwa sababu tahuphokerwa kukala huna haki kpwa kulunga vira Shariya za Musa ziambavyo ela kpwa kukuluphira bahi.
45003028	Mana Mlungu nkumhenda mutu akale na haki kpwa kukuluphira, wala sio kpwa kulunga Shariya.
45003029	Hebu Mlungu ni Mlungu wa Ayahudi bahi? Dze, akale siye Mlungu wa atu asio Ayahudi? Hakika iye ni Mlungu wa atu asio Ayahudi piya,
45003030	kpwa vira Mlungu ni mmwenga, na kuna njira mwenga ya kuahenda atu akale na haki mbereze. Hangu Ayahudi atiywao tsatsani, hata atu asio Ayahudi asiotiywa tsatsani, osi andakubaliwa ni Mlungu kukala na haki kpwa kuluphiro bahi.
45003031	Phahi, huchisisitiza kukuluphira, huambe hizi Shariya tazina mana? Hata chidide! Ko kukuluphira ni kutimiza malagizo gosi ga Shariya.
45004001	Dze, huambedze kuhusu mkare wehu Brahimu? Mlungu wamuonadze kukala na haki?
45004002	Ichikala Brahimu waphaha haki kpwa sababu ya mahendoge, phahi angekala na chitu cha kuhendera ngulu, ela si mbere za Mlungu.
45004003	Mana Maandiko ga Mlungu ganaamba, "Brahimu wamkuluphira Mlungu na achikubaliwa kukala mutu wa haki."
45004004	Amba mutu achihenda kazi, mshaharawe siyo zawadi, lakini kpwa kpweli ni hakiye.
45004005	Ela mbazi za Mlungu siyo dza mshahara. Mana mutu asiyeadamira mahendoge kuphaha haki ela anamkuluphira Mlungu asameheye atu ayi, andaphokerwa kukala na haki kpwa kumkuluphira.
45004006	Hata Mfalume Daudi naye waamba vivyo kuhusu raha ya mutu ariyehendwa kukala na haki, bila ya kulola mahendoge:
45004007	"Baha aho ambao Mlungu waasamehe makosa gao na kugafuta kabisa.
45004008	Baha mutu ambaye Mlungu kamhesabira tsona kukala ana dambi."
45004009	Zino baraka zohadzwa ni Daudi, zinahusu ariotiywa tsatsani bahi, yani Ayahudi, hebu hata atu asio Ayahudi piya? Nakutambukizani Maandiko gaambago kukala Mlungu wamhenda Brahimu kukala ana haki kpwa kumkuluphira.
45004010	Phahi nakumanyisani kukala, Brahimu ariphohendwa kukala na haki kala kadzangbwe kutiywa tsatsani. Ela bada ya higa ndipho achitiywa tsatsani.
45004011	Tsatsa kala ni dalili ya kuonyesa kukala Mlungu wamkubali Brahimu kukala ana haki, hata kabla kadzangbwetiywa tsatsani. Mana Mlungu wamhenda kukala ana haki kpwa sababu ya kumkuluphira tu, wala si kpwa sababu ya kutiywa tsatsani. Kpwa hivyo Brahimu ndiye mkare wa chiroho wa atu osi amkuluphirao Mlungu na kukubaliwa kukala ana haki bila ya kutiywa tsatsani.
45004012	Atu ariotiywa tsatsani nao, Brahimu ni mkare wao wa chiroho vivyo, achimkuluphira Mlungu. Mana kakala ise yao kpwa sababu atiywa tsatsani, ela ni ise yao kpwa sababu amkuluphira Mlungu dza viratu ye mwenye, hata kabla kadzangbwetiywa tsatsani.
45004013	Mlungu wamlaga Brahimu na vivyazivye kuapha dunia ndzima ikale yao. Mlungu kaikire chilagane hichi na Brahimu kpwa sababu kala analunga Shariya, lakini ni kpwa sababu Brahimu kala anamkuluphira, ndipho naye Mlungu achimkubali kala ana haki.
45004014	Mana ichikala atu alungao Shariya ndio ndiophokera cho chilagane, phahi kumkuluphira Mlungu ngekala ni kazi ya bure. Piya chilagane cha Mlungu chingekala ni cha handzo,
45004015	mana mutu avundzaye Shariya nkutiywa adabu. Lakini ichikala takuna Shariya, phahi takuna mutu wa kutiywa adabu kpwa sababu ya kura kuvundza Shariya.
45004016	Ndiyo mana cho chilagane cha Mlungu chinategemea kumkuluphira. Na vyakala hivyo ili hicho chilagane chikale kama zawadi kpwa vivyazi vyosi vya Brahimu. Wala sio kpwa hara alungao Shariya bahi, ela hata kpwa hinyo amkuluphirao Mlungu dza viratu Brahimu. Sisi hosi, mkare wehu wa chiroho ni Brahimu,
45004017	na vivyo vinagbwa sawa na Maandiko gaambago, "Nkakuhenda mkarengbwa wa makabila manji." Phahi, mbere za hiye Mlungu ariyemkuluphira, afufulaye atu a kufwa na kuhenda mambo ambago tagako gakakalako, Brahimu ndiye mkare wehu.
45004018	Brahimu naye ariphoambwa, "Uvyazio undakala munji dza viratu nyenyezi," dzambo hiro kala tariwezekana. Ela waenderera kumkuluphira Mlungu, na kpwa hivyo wakala mkare wa makabila manji, kama arivyolagizwa.
45004019	Wakati uho Brahimu wakala na miaka kama gana mwenga, na wamanya kala mwiriwe kala avi ukafwa na mchewe Sara kala ni tasa. Lakini hata hivyo kuluphirore tariyaphunguka.
45004020	Tsona Brahimu kayakala na wasi-wasi wowosi kuhusu chilagane cha Mlungu. Ela wazidi kumkuluphira na kumtogola,
45004021	mana wakala na uhakika kukala Mlungu anaweza kutimiza mambo arigolaga kugahenda.
45004022	Ndiyo mana Maandiko gakaamba kukala Mlungu wamhenda kukala ana haki kpwa kura kukuluphira.
45004023	Lakini higa maneno gaambago, "Mlungu wamhenda kukala ana haki," tagayaandikirwa iye macheye,
45004024	ela gaandikpwa kpwa sababu yehu piya. Ganahuhakikishira kukala huchimkuluphira Mlungu, ariyemfufula Bwana wehu Jesu, sisi naswi hundahendwa kukala na haki.
45004025	Mlungu wamlavya aolagbwe kpwa sababu ya makosa gehu, na achimfufula ili huphahe haki.
45005001	Phahi, kpwa vira Mlungu wahuphokera dza atu a haki kpwa kumkuluphira, sambi hunasagalato na Mlungu kpwa gara arigohenda Bwana wehu Jesu Masihi.
45005002	Kpwa sababu ya kumkuluphira Jesu, Mlungu wahujaliya na manono gosi, na vivi anaenderera kuhujaliya. Phahi hunaonato sana mana hunaamini hundakala phamwenga na Mlungu phatuphe pha nguma.
45005003	Na hata huchiphaha mateso, chisha hunaonato. Mana hunamanya mateso ganahuhenda huzidi kuvumirira.
45005004	Uvumirizi nkureha tabiya ndzuri, nayo tabiya ndzuri ikareha matumaini.
45005005	Na matumaini tagaweza kuhutiya waibu. Mana hunamanya vira Mlungu ahumendzavyo sana, kpwa sababu wahupha Rohowe ahuodzaze mendzwaye.
45005006	Huriphokala huchere na dambi, tsona kala tahudziweza hata chidide, Jesu wahufwerera wakati uriokala ukapangbwa ni Mlungu.
45005007	Ni vigumu mutu kukubali kuolagbwa kpwa sababu ya mutu wanjina, hangbwe kpwa mana ana haki. Chahi inawezekana mutu kuolagbwa kpwa sababu ya mutu mnono sana.
45005008	Lakini Mlungu waonyesa kala anahumendza sana, kpwa kumlavya Jesu afwe kpwa sababu yehu, hata wakati kala huchere na dambi.
45005009	Kpwa vira hwahendwa kukala na haki kpwa sababu ya chifo cha Jesu, hakika rindakala neno dide kpwakpwe kuhutivya na hukumu kali ya Mlungu.
45005010	Manage, kala hu maadui ga Mlungu, ela wahupatanisha kpwa chifo cha mwanawe. Vivi Mlungu wahupatanisha, phahi hakika rindakala neno dide kpwakpwe kuhutivya kpwa sababu ya uhai wa mwanawe!
45005011	Wala siyo hivyo bahi, ela piya Mlungu akahuhenda huhererwe sana kpwa sababu Bwana wehu Jesu Masihi akahupatanisha naye.
45005012	Enehu, naamba: Dambi yainjira duniani kpwa sababu ya dambi ya mutu mmwenga, nayo ichireha chifo. Na ndiyo mana atu osi anafwa, kpwa sababu osi ahenda dambi.
45005013	-
45005014	Hangu Adamu amkosere Mlungu hadi Musa ariphohewa Shariya, duniani kala mna dambi kare. Atu osi a wakati hinyo afwa, hata dzagbwe Mlungu kayaahukumu kukala na makosa mana kala takuna Shariya. Hara atu afwa hata dzagbwe taayakosa kulunga lagizo ra Mlungu dza viratu Adamu. Adamu kala ni mfwano wa iye ambaye wakpwedza badaye.
45005015	Ela hira dambi iriyoinjira duniani kpwa sababu ya Adamu siyo dza zawadi ya bure ya Mlungu iriyorehwa ni Jesu Masihi. Mana mutu mmwenga, yani Adamu, warehera atu anji chifo kpwa dambiye, ela wanjina, yani Jesu, achiarehera atu anji zawadi ya kusamehewa dambi zao na kuphokera uzima. Kpwa kpweli, mbazi za Mlungu tazina chipimo!
45005016	Viratu Mlungu asamehevyo atu kpwa mbazize vi tafwauti na matokeo ga dambi ya Adamu. Bada ya yo dambi mwenga, Mlungu waahukumu atu, lakini bada ya makosa manji, Mlungu waasamehe kpwa mbazize na achiakubali kukala atu a haki.
45005017	Dambi ya mutu mmwenga yahenda chifo chitawale atu osi. Ela hakika hara aphokerao mbazi zisizo na chipimo kula kpwa Mlungu na kuphaha haki andaishi milele kpwa sababu ya gohendwa ni mutu wanjina, yani Jesu Masihi.
45005018	Kpwa hivyo phahi, viratu atu osi vyohukumiwa kpwa sababu ya kosa ra mutu mmwenga, vivyo hivyo atu osi anaphaha haki na kuhewa uzima kpwa kazi ya haki ya mutu mmwenga.
45005019	Viratu mutu mmwenga vyokosa kumuogopha Mlungu, na achihenda atu anji akale na dambi, vivyo hivyo mutu mmwenga wanjina wamuogopha Mlungu, na achihenda atu anji akale na haki.
45005020	Shariya za Musa ziriphorehwa, zahenda dambi izidi. Lakini dambi iriphozidi, nazo mbazi za Mlungu zichizidi zaidi.
45005021	Kpwa hivyo phahi, dambi ina uwezo wa kutawala atu na kuarehera chifo. Ela vivyo hivyo mbazi na mendzwa ya Mlungu ina uwezo wa kutawala atu kpwa kuapha haki. Chihivyo osi amkuluphirao Jesu, ambaye ni Bwana na Muokoli wehu, andaphaha uzima wa milele.
45006001	Dze, atu azidi kuhenda dambi ili Mlungu azidi kuaonera mbazi kpwa kuasamehe?
45006002	Hata chidide! Sino ni kama avi hwafa husihende dambi tsona, kpwa hivyo tahuweza kuenderera kuhenda dambi bii.
45006003	-
45006004	Manyani kukala, huriphobatizwa hwaungana na Jesu Muokoli, yani avi hwafwa na kuzikpwa phamwenga naye. Bada ya Jesu kuzikpwa, wafufulwa na uwezo mkpwulu wa Mlungu. Kpwa hivyo sisi naswi huchifufulwa phamwenga naye ili huishi maisha maphya.
45006005	Kpwa vira hwaungana naye huriphofwa phamwenga naye, phahi hakika hundaungana naye ndiphofufulwa, dza viratu Jesu arivyofufulwa.
45006006	Kpwa mana utu wehu wa kare waolagbwa phamwenga na Jesu msalabani, ili asili zehu za chibinadamu za kumendza kuhenda dambi zibanangbwe, na husienderere kukala atumwa a dambi tsona.
45006007	Mana mutu achifwa, katawalwa tsona ni dambi.
45006008	Sisi naswi hwafwa phamwenga na Jesu, kpwa hivyo hunaamini kala hundaishi phamwenga naye.
45006009	Kpwa sababu Jesu wafufuka, hunamanya kukala kandafwa tsona, mana chifo tachimuweza.
45006010	Jesu ariphofwa, wafwa limwenga bahi, na achikala akashinda dambi; hipha sambi anaishi kumhamira Mlungu.
45006011	Namwi piya dzioneni kukala mkashinda dambi, nazo taziweza kukutawalani tsona; hipha sambi mnaishi kumhamira Mlungu kpwa sababu ya Jesu Muokoli.
45006012	Kpwa hivyo msiriche dambi ikatawala miri yenu ifwayo, ili ikuhendeni mlunge tamaa mbii za miri yenu.
45006013	Msihale vilungo vya miri yenu mkavihumira kuhenda dambi. Ela dzilavyeni kpwa Mlungu ili mhumire vilungo vyenu kuhenda haki, mana mwafufulwa ni Mlungu mchiinjizwa uzimani.
45006014	Kpwa kukala tamlondwa kulunga Shariya tsona, dambi taindakuwezani, mana Mlungu wakusameheni dambi zenu.
45006015	Dze, huzidini kuhenda dambi kpwa vira Mlungu wahusamehe na tahuishi kulunga Shariya tsona? Ha'a! Nahusihende hivyo.
45006016	Hakika mnamanya wazi kukala mchidzilavya kpwa mutu na kuhenda alondavyo, phahi mndamsikiza yuya mutu wala tamndasikiza anjina, avi mu atumwae. Mchisikiza maazo gao mai mndakala atumwa a dambi, na matokeoge ni chifo; ela mchisikiza Mlungu, mndakubaliwa kukala na haki.
45006017	Lakini namshukuru Mlungu mana kala mu atumwa a dambi, ela sambi mwakubali mafundzo gosi mrigophokera hata ndipho mnagalunga moyo kutsuka.
45006018	Mlungu naatogolwe mana wakukombolani msihende dambi tsona, na mkakala atumwa a Mlungu ili mlunge haki.
45006019	(Nahumira mfwano huno wa atumwa na matajiri gao ili ikale rahisi mwimwi kuelewa.) Phokala tamdzangbwemanya Jesu, mwadzilavya miri yenu kpwa ajili ya mambo machafu na kuzidi kuhenda uyi. Sambi, kpwa vira mnammanya, dzilavyeni miri yenu tse-tse-tse kuhenda haki ili muishi bila lawama.
45006020	Mriphokala atumwa a dambi, tamyashurutishwa kumhamira Mlungu.
45006021	Dze, majira higo mriphohenda higo mambo ambago sambi mnaona haya nago, mwaphaha fwaida yani? Ukpweli ni kukala, tagana fwaida yoyosi, hata matokeo ga mambo higo ni chifo cha milele!
45006022	Lakini sambi, kpwa vira mwakombolwa dambini na mchikala atumwa a Mlungu, fwaida yenu ni kuishi bila lawama. Nago matokeoge ni uzima wa milele.
45006023	Kpwa kukala mutu yeyesi ahendaye dambi, mariphoge ni chifo cha milele. Ela Mlungu anahupha uzima wa milele, na uzima hinyo si maripho, ela ni zawadi kpwa sababu ya Bwana wehu Jesu Muokoli.
45007001	Enehu, naamba hivi, mana nagomba na atu ambao anaelewa Shariya. Kpwa hivyo mnamanya kukala mutu n'lazima alunge Shariya achikala achere mzima.
45007002	Sambi n'ndahumira mfwano huno. Shariya ya ndowa inaamba kala mchetu kaweza kuricha mlumewe wakati achere mzima. Ela mlume achifwa, yuya mchetu a huru; yani, katawalwa tsona ni shariya ya ndowa.
45007003	Achihalwa ni mlume wanjina na kuno mlumewe ni mzima, phahi andaihwa mzindzi. Ela mlumewe achifwa, hiyo shariya taimfunga tsona, na anaweza kulólwa ni mlume wanjina.
45007004	Vivyo hivyo enehu, dza viratu mutu achifwa katawalwa tsona ni shariya, mwimwi namwi tamtawalwa tsona ni Shariya za Musa. Mana ni avi mwafwa phamwenga na Jesu msalabani, na vivi mu akpwe. Naye wafufulwa ili sisi humhumikire Mlungu na kumhamira.
45007005	Mana asili yehu ya chibinadamu phokala ikatawala maazo gehu, Shariya zahenda tamaa mbii za miri yehu zikale na nguvu zaidi. Dzambo hiri rahenda hutake kuhenda makosa chila wakati ambago mwishowe ni chifo.
45007006	Hwakala mateka a Shariya, na hwajaribu kumhumikira Mlungu kpwa kulunga mambo ga kare goandikpwa mo Shariyani. Lakini sambi hu huru, mana tahumhumikira Mlungu kpwa kulunga Shariya ela kpwa kulunga njira nyiphya ya kulongozwa ni Rohowe.
45007007	Vino huambedze? Huambe kala Shariya ni mbii? Si kpweli hata chidide! Hakika kala si Shariya, mimi nisingemanya dambi ni utu wani. Kala Shariya taziyaamba, "Usimizire mahe chochosi cha myao," mino nisingemanya kala kuaza cha myangu ni dambi.
45007008	Lakini nriphomanya shariya hiyo, dambi yanihala mateka na kukala na chila aina ya tamaa mbii. Mana bila Shariya, dambi taina nguvu ya kuhenda atu ahende makosa.
45007009	Hipho dzuzi na dzana nriphokala simanya Shariya za Mlungu, kala nchionato na masagazi gangu. Ela nriphomanya Shariya zilondavyo, dambi ichizidi nguvu, mana náelewa kukala ni kama avi nkafwa, yani nkatengbwa na Mlungu.
45007010	Nchiona kala Shariya hizo, ambazo kala ni ziniphe uzima, kpwangu mino kala zinanirehera chifo.
45007011	Mana dambi yahumira Shariya hiyo hiyo kunichenga na kunitenga na Mlungu.
45007012	Phahi ni wazi kala Shariya na malagizoge gala kpwa Mlungu mwenye; kpwa hivyo ni manono na ga haki.
45007013	Kpwa kpweli mambo manono tagaweza kunitenga na Mlungu, ng'o! Lakini Shariya yakpwedza ili dambi imanyikane wazi kala ni dambi. Nayo dambi yareha chifo kpwa higo malagizo manono. Kala ni mpango wa Mlungu, Shariya kuhuonyesa kala dambi ni mbii kpweli.
45007014	Hunamanya kala Shariya zalaviwa ni Roho wa Mlungu; lakini asili yangu ni ya chibinadamu, nami náguzwa nikale mtumwa wa dambi.
45007015	Kpwa kpweli mi mwenye sidzimanya. Mana chila nchitaka kuhenda gara nilondago, siweza; ela nahenda gara nisigogalonda.
45007016	Ichikala nahenda nisigogamendza, inaonyesa kala nakubali kala Shariya ni ndzuri.
45007017	Phahi, siye mimi nihendaye dambi, ela ni hiyo asili ya dambi nriyo nayo.
45007018	Namanya mwangu tamuna zuri, yani asili yangu ya chibinadamu. Naweza kuaza manono, lakini siweza kugahenda.
45007019	Mana sihenda manono nilondago, ela gara mai nisigolonda ndigo nihendago.
45007020	Sambi nchihenda gara ambago sigamendze, kpwa kpweli siye mimi nihendaye dambi, ela ni hiyo asili ya dambi nriyo nayo.
45007021	Phahi mino nágunduwa chitu, chila nchitaka kuhenda manono, nadzikuta ninatsambula kuhenda mai.
45007022	Shariya za Mlungu zinanihamira sana mwangu moyoni.
45007023	Ela naona kala vilungo vya mwiri wangu vinalongozwa ni shariya yanjina, yani shariya ya dambi. Hiyo shariya inapingana na maazo gangu, na kunihenda mtumwa hata nashindwa kuhenda gara Mlungu alondago.
45007024	-
45007025	Ni shaka rani rino? Mimi mwenye nalunga Shariya za Mlungu na achili zangu, ela asili yangu ya chibinadamu inalunga shariya ya dambi. Ni ani ndiyenitivya na hino nguvu ya dambi, ili Mlungu asitengane nami? Namshukuru Mlungu kpwa sababu ya Bwana wehu Jesu Masihi!
45008001	Sambi phahi kpwa vira Mlungu wakuunganishani na Jesu Muokoli, kakulavyani makosa tse.
45008002	Mana, kpwa sababu ya Jesu Muokoli, mwaikpwa huru msitawalwe ni dambi irehayo chifo. Mwaphokera Roho wa Mlungu alavyaye uzima wa milele, na ndiye anayekuikani huru.
45008003	Kpwa sababu ya asili yehu ya chibinadamu, Shariya za Musa kala tazina nguvu ya kuhuika huru ili husitawalwe ni dambi. Ela Mlungu walavya Mwanawe mwenye na mwiri dza miri yehu, ela bila dambi. Kpwa kuhumira mwiri huno Mlungu wahukumu dambi ili ahuike huru. Chihivyo achikala akamala uwezo wa dambi
45008004	ili hutimize mambo gosi manono galondwago ni Shariya. Mana hunalongozwa ni Roho wa Mlungu, wala tahulongozwa tsona ni asili ya chibinadamu.
45008005	Kpwa mana alungao asili ya chibinadamu, achili zao nkuaza kuhenda mai. Lakini alongozwao ni Roho wa Mlungu, achili zao nkuaza kuhenda mambo gahamirago ye Roho.
45008006	Anayeaza kulunga asili ya chibinadamu, anadziendzera chifo; ela alongozwaye ni Roho, ana uzima na ana amani.
45008007	Kpwa mana atu aazao kuhenda mai anampinga Mlungu, wala taaweza kulunga Shariya za Mlungu hata chidide.
45008008	Phahi alungao asili ya chibinadamu taaweza kumhamira Mlungu.
45008009	Lakini mwimwi tamlongozwa ni asili ya chibinadamu, ela mnalongozwa ni Roho, mana kpwa kpweli Roho wa Mlungu anasagala mwenu mioyoni. (Manyani kukala mutu yeyesi ambaye kana Roho wa Jesu mwakpwe moyoni, siye mfuasiwe wa kpweli.)
45008010	Lakini Jesu achikala mwenu mioyoni, hata dzagbwe miri indafwa kpwa sababu ya dambi, ela roho zindaishi mana Mlungu wakuhendani mkale na haki.
45008011	Ichikala Roho wa Mlungu, ariyemfufula Jesu, anaishi mwenu mioyoni, miri yenu, ambayo nkufwa, Mlungu andaipha uzima kpwa uwezo wa Rohowe.
45008012	Phahi enehu, sisi tahulondwa husagale kulengana na asili ya chibinadamu, yani kuenderera kuhenda dambi, ela jukumu rehu ni kusagala kulengana na Roho wa Mlungu alondavyo.
45008013	Mana mchikala na masagazi galungago asili ya chibinadamu, mndafwa, ela mchiricha kuhenda mahendo mai kpwa uwezo wa Roho wa Mlungu, kpwa kpweli mndasagala na Mlungu milele.
45008014	Osi alongozwao ni Roho wa Mlungu ni ana a Mlungu.
45008015	Mana Mlungu kayakuphani Roho wa kukuhendani atumwa ario aoga. Lakini wakuphani Roho wa kukuhendani mkale ana a Mlungu. Na Roho hiye ndiye ariyehuwezesha kumuiha Mlungu, "Baba".
45008016	Phahi ye Roho phamwenga na roho zehu anahuhakikishira kala sisi hu ana a Mlungu.
45008017	Sambi kpwa vira sisi hu ana a Mlungu, piya hu arisi a Mlungu; na manono gosi ambago Mlungu wamupha Jesu, naswi andahupha. Bora hukubali kuvumirira mateso dza iye, na hipho hundaphaha nguma phamwenga naye.
45008018	Mateso ga wakati huno sigaona chitu nchigalinganisha na nguma ambayo Mlungu andahupha badaye.
45008019	Mana viumbe vyosi vinagodza kpwa hamu kumanyiswa ana a Mlungu.
45008020	Viumbe vyosi vyahendwa vikale tavina mana tse, wala siyo kumendza kpwao, ela ni vira arivyomendza Mlungu mwenye. Hata hivyo vinarorera ichikala
45008021	vindativiwa ili visiole, ela viphahe uhuru wa ajabu ndioupha anae.
45008022	Hunamanya kala hata kufikira sambi, viumbe vyosi vinaula kpwa utsungu dza utsungu wa kudzivugula.
45008023	Chisha phahi, si viumbe macheye viulavyo, ela hata sisi, huriohewa Roho wa Mlungu kutatiswa manono ndigophaha, naswi hunaula mwehu mioyoni. Mana hunagodza Mlungu ahuphe haki yosi ya kukala anae, yani kuhupha miri miphya yohulaga.
45008024	Hangu Mlungu ariphohuokola, hunagodzera kpwa hamu hiyo nguma yedzayo. Lakini ichikala unatumaini kuphaha chitu ambacho unachiona, siyo kutumaini. Hebu ni ani ambaye anaweza kutumaini kuphaha chitu aricho nacho?
45008025	Lakini huchitumaini kuphaha chitu husichochiona, phahi hukugodza kpwa hamu bila kukata tamaa.
45008026	Phamwenga na higo, Roho wa Mlungu nkuhuterya katika unyonje wehu, mana tahumanya kuvoya wala hata cho chakum'voya Mlungu. Ela Roho wa Mlungu mwenye nkuhuvoyera kpwa Mlungu na chiriro cha utsungu ambacho tahuweza kuchisemurira.
45008027	Mlungu amanyaye mpaka ndani ya mioyo ya atu, anamanya maazo ga Rohowe. Mana ye Roho nkuvoyera atu a Mlungu viratu Mlungu mwenye amendzavyo.
45008028	Hunamanya katika chila hali Mlungu nkuhenda kazi na atu ammendzao, arioihwa kulengana na mpangowe, ili chila chitu chikale chinono.
45008029	Mana Mlungu waamanya hangu mwandzo hinyo atu ndioatsambula kukala atue. Na achikata shauri andaahenda tabiya zao zikale dza za Mwanawe Jesu, ili Jesu akale mvyere wa ana osi a Mlungu.
45008030	Phahi hinyo arioatsambula akale atue ndio arioaiha. Na aho ndio arioahenda akale na haki, tsona ndio arioalaga kuapha nguma.
45008031	Vino, huambedze kuhusu mambo higa? Ichikala Mlungu a uphande wehu, kpwa kpweli takuna mutu awezaye kuhushinda.
45008032	Mlungu kayamfwitsa mwanawe mwenye, lakini wamlavya afwe kpwa ajili yehu hosi. Phahi, ichikala wahupha mwanawe mwenye, vivyo hivyo andahujaliya mambo manji manono.
45008033	Kpwa kpweli takuna mutu yeyesi ndiyeshitaki atu ariotsambulwa ni Mlungu. Ye mwenye Mlungu ndiye aahendaye akale na haki.
45008034	Tsona takuna mutu yeyesi ndiyehuhukumu. Mana Jesu Muokoli wehu, ariyefwa na kufufulwa, anasagala mkpwono wa kulume wa Mlungu, phahali pha ishima kulu sana, na kuko anahuvoyera sisi vivyo.
45008035	Takuna chochosi ndichoweza kuhutanya na mendzwa ya Jesu! Hata ichikala huna mashaka makulu na mateso au hunagaya, Jesu anahumendza. Hata kala hunahirika na ndzala na tahuna nguwo, anaenderera kuhumendza. Ichikala huna hatari kulu au hata huchiolagbwa, Jesu anahumendza vivyo.
45008036	Higo nchigogomba ganagbwa sawa na Maandiko gaambavyo: "Chila siku hunaindzwa kpwa sababu ya kukuhumikira. Atu anahuhenda avi hu mang'ondzi ga kutsindzwa."
45008037	Lakini hata mambo gosi higa gachihuphaha, sino bado huna ushindi mkpwulu, kpwa sababu Jesu ariyehumendza wahuterya.
45008038	Mana namanya kpwa kpweli kukala takuna chitu ndichoweza kuhutanya na mendzwa ya Mlungu. Kukala moyo au kufwa, takundahutanya na mendzwa ya Mlungu. Takuna malaika, wala mamlaka na falume zosi za Shetani wala viumbe vyosi vitawalavyo na virivyo na uwezo ndivyoweza kuhutenganisha na mendzwaye. Mambo gahendekago hivi sambi au ndigokpwedza badaye tagaweza kuhutanya na mendzwa ya Mlungu.
45008039	Si dzulu mlunguni, wala kuzimu, au chiumbe chochosi ndichohutanya na mendzwa ya Mlungu. Na higa ganakala kpwa sababu ya go arigohenda Bwana wehu Jesu Muokoli.
45009001	Nagomba ukpweli muhuphu kpwa sababu ya Jesu. Maazo gangu ganalongozwa ni Roho wa Mlungu, nago gananihakikishira kala nagomba kpweli, wala sichenga.
45009002	Kpwa kpweli nina sonono kulu na utsungu usiosira
45009003	kpwa sababu ya atu angu, a kabila rangu. Mana ningeaza hata dzagbwe ni kulaniwa nilaniwe na kutengbwa na Jesu ili enehu atiye.
45009004	Hinyo ni Aiziraeli, ambao Mlungu waahenda akale anae, achiaonyesa ngumaye na achiika vilagane nao. Tsona achiapha Shariyaze, ahadize, na malagizo ga vira anavyolondwa kumuabudu.
45009005	Aho Aiziraeli, akare ao ni Brahimu, Isaka na Jakobo, yeihwa Iziraeli. Hata Muokoli chibinadamu ni Muiziraeli. Mlungu atawalaye chila chitu, naatogolwe milele na milele! Amina.
45009006	Lakini siamba Mlungu washindwa kutimiza ahadiye kpwa Aiziraeli. Hata! Mana si osi ario chivyazi cha Iziraeli ni Aiziraeli enye enye.
45009007	Wala sio chivyazi chosi cha Brahimu ni ana a kpweli a Brahimu. Hata! Isiphokala, Mlungu wamuamba Brahimu, "Uvyazio nriokulaga undala kpwa Isaka."
45009008	Higa manage ni, ana a Brahimu a kpweli ni hara ariovyalwa kulengana na chilagane cha Mlungu. Ela ariovyalwa kulengana na arivyolonda Brahimu chimwiri taahesabiwa kukala ni ana a Mlungu.
45009009	Mana ahadi yenye inaamba hivi, "N'ndauya wakati nchiopanga, na Sara andakala ana mwana mlume."
45009010	Tsona sio hivyo bahi, ela hiye mwana mlume ni mkare wehu Isaka. Ariphokula walóla Rebeka achivyala naye patsa.
45009011	-
45009012	Ela kabla ya hara patsa kuvyalwa, wala taadzangbwehenda nono au iyi, Mlungu wamuamba Rebeka, "Mvyere andamhumikira mdide." Hivi vinaonyesa kala Mlungu nkutsambula mutu kulengana na arivyopanga iye, wala sio kulengana na mahendo ga yuya mutu.
45009013	Higa ganagbwa sawa na Maandiko ga Mlungu gaambago kukala, "Jakobo námmendza, ela Esau námzira."
45009014	Sambi huambedze? Huambe Mlungu kayahenda haki? Hata!
45009015	Mana wamuambira Musa, "Nkumjaliya na kuonyesa mbazi mutu yeyesi nimlondaye."
45009016	Phahi Mlungu nkumuonera mbazi ye ammendzaye, wala siyo bidii na kumendza kpwa mutu.
45009017	Mana Mlungu wamuamba Farao hivi, "Nákuricha moyo makusudi nikuhumire uwe kuonyesa atu uwezo wangu, ili nguma yangu igote dunia ndzima."
45009018	Kpwa hivyo ni wazi kala Mlungu nkumuonera mbazi mutu yeyesi ammendzaye, na kumhenda chisoto yeyesi atakaye.
45009019	Mendzerepho mutu andaniamba, "Ichikala ni hivyo, mbona Mlungu anahuhukumu? Ni ani awezaye kupinga vira Mlungu alondavyo?"
45009020	Lakini we, u ani hata umuuze Mlungu? Dze, chitu choumbwa chinaweza kushindana na yechiumba na kuuza, "Kpwa utu wani waniumba hivi?"
45009021	Hakika unamanya, muumba wa nyungu ana uwezo wa kuumba nyungu mbiri na ulongo uho mmwenga: nyungu mwenga ikale ya kazi malumu, na yanjina ikale ya kazi za kawaida.
45009022	Sambi, kpwa sababu Mlungu walonda kuonyesa atu utsunguwe na kuamanyisa uwezowe, waavumirira sana hara ambao kala akapangirwa kutiywa adabu, ambao kala anafwaha kuangamizwa.
45009023	-
45009024	Wahenda hivyo mana walonda kuhuonyesa vira ahendavyo kaziye chiajabu. Wahutsambula hosi, Ayahudi na hata asio Ayahudi, ili ahuonere mbazi, mana wahutayarisha kare kuphaha nguma phamwenga naye.
45009025	Ndani ya Chitabu cha nabii Hosea, Mlungu anaamba hivi: "Hinyo ambao sio atu angu, n'ndaaiha 'Atu angu.' Atu ambao kala siamendze, n'ndaaiha, 'Atu angu niamendzao.' "
45009026	Na, "Aho ambao kala achiambwa, 'Mwimwi simwi angu,' andaihwa, 'Ana a Mlungu ariye hai.' "
45009027	Naye nabii Isaya anaamba hivi kuhusu Aiziraeli: "Hata dzagbwe Aiziraeli ni anji dza mtsanga wa pwani, lakini ndiotiviwa ni achache.
45009028	Mana Mwenyezi Mlungu andaatiya adabu kamili himu duniani, tsona upesi, viratu arivyoamba."
45009029	Ni dza viratu arivyotabiri nabii Isaya hipho kare, phoamba: "Kala Bwana wa majeshi kayahusazira chivyazi cha Aiziraeli, phahi hungekala hwasira dza atu a Sodoma na Gomora."
45009030	Dze, gano gosi manage ni ni? Manage ni, atu ambao sio Ayahudi taayadzishugulisha kuphaha haki, ela Mlungu waahenda akale na haki kpwa kumkuluphira bahi.
45009031	Piya manage ni, Aiziraeli ambao ahenda bidii kulunga Shariya ili aphahe haki, taayaiphaha.
45009032	Kpwa utu wani taayaiphaha? Kpwa sababu aadamira mahendo gao badala ya kumkuluphira Mlungu. Phahi achikpwala rira dziwe kulu na achigbwa.
45009033	Dziwe riro ndiro rihadzwaro ni Maandiko gaambago: "Lolani, hiko mudzi wa Sayuni ninaika dziwe, ambaro atu andadzikpwala, dziwe ambaro rindahenda atu agbwe. Lakini mutu yeyesi ndiyekuluphira hiye mutu ambaye ni hiro dziwe, kandaphaha waibu hata chidide!"
45010001	Enehu, hamu yangu kulu mwangu moyoni na mavoyo gangu kpwa Mlungu, naaza Ayahudi ayangu aokolwe.
45010002	Nakuambirani, atu aho ana chadi cha kulunga Mlungu, ela taamanya vira Mlungu alondavyo.
45010003	Tsona arema kulunga njira ya Mlungu irehayo haki, mana taaimanyire, ela aendza kuphaha haki kpwa kulunga mipango yao.
45010004	Mana Jesu watimiza kazi za Shariya, ili yeyesi ndiyemkuluphira ahendwe kukala ana haki bila ya kulunga Shariya.
45010005	Dzulu ya njira ya kuphaha haki kpwa kulunga Shariya, Musa waandika kukala, "Mutu ndiyegbwira malagizo gosi ga Shariya andaishi kpwa sababu ya kulunga hizo Shariya."
45010006	Ela kuphaha haki kpwa njira ya kukuluphira, Maandiko ganaamba, "Msigombe mwenu mioyoni mkaamba, 'Ni yuphi ndiyepanda kuphiya mlunguni?' " (Yani kumreha Jesu duniani.)
45010007	"Ama mkaamba, 'Ni yuphi ndiyetserera hadi kuzimu?' " (Yani kumfufula Jesu).
45010008	Lakini Maandiko ga Mlungu ganambadze? "Neno ra Mlungu u phephi naro, ri mwako mromoni na moyoni." Naro neno ndiro ujumbe hutangazao, yani atu anaweza kuphaha haki kpwa kumkuluphira Jesu.
45010009	Kpwa hivyo uchigomba na kanwayo mwenye kukala, "Jesu ni Bwana," na uchiamini mwako moyoni kukala Mlungu wamfufula, phahi undaokolwa.
45010010	Mana mutu nkuamini na moyowe naye akahendwa kukala na haki, na akagomba na mromowe mwenye, akaokoka.
45010011	Kuhusu ye Muokoli, Maandiko ganaamba, "Mutu yeyesi ndiyemkuluphira kandaphaha waibu hata chidide."
45010012	Mana takuna tafwauti ya Myahudi na mutu asiyekala Myahudi. Bwana iye mmwenga, ni Bwana wa atu osi, naye anaajaliya atu osi am'voyao.
45010013	Higa ganagbwa sawa na Maandiko gaambago, "Mutu yeyesi ndiyemririra Mlungu andaokolwa."
45010014	Ela ukpweli ni kukala, atu taaweza kumririra Mlungu ichikala taadzangbwe kumkuluphira. Nao taandaweza kumkuluphira ichikala taadzangbwe kusikira habarize. Chisha taaweza kusikira bila ya kutangazirwa.
45010015	Nao atu taandaphiya kpwendatangaza habari hizo bila ya kuhumwa. Phahi Maandiko ganaamba, "Arehaye habari ndzuri nkuhamira atu!"
45010016	Ela sio Aiziraeli osi ariokubali hizo habari ndzuri kuhusu Jesu. Mana nabii Isaya waamba, "Bwana, ni ani ariyeamini habari zehu?"
45010017	Phahi atu andaamini achisikira habari za Jesu Muokoli, nao andasikira tu ichikala zindatangazwa.
45010018	Ela swali ni hiri: Dze, Aiziraeli taadzangbwe kusikira? Kpwa kpweli asikira, mana Maandiko ganaamba, "Sauti yao yasikirika dunia ndzima, na maneno gao gachifika hadi mwisho wa dunia."
45010019	Swali ranjina ni hiri: Dze, Aiziraeli taayaelewa? Mwandzo Musa waamba, "N'ndakuhendani muaonere wivu atu ambao sio Ayahudi, na atu asioelewa, andakuhendani mtsukirwe."
45010020	Tsona nabii Isaya anagomba chilume maneno ga Mlungu gaambago, "Atu ambao taayaniendza, ndio arioniona. Nádzimanyisa kpwa atu ambao kala taaniuzira."
45010021	Lakini kuhusu Aiziraeli, Mlungu anaamba, "Mutsi wosi nagolosera mkpwono wangu atu ambao taayaniogopha, tsona anipinga."
45011001	Sambi nauza, dze, Mlungu wakahala atue? Hata chidide! Mimi mwenye ni Muiziraeli, chivyazi cha Brahimu, na m'bari wa Benjamini.
45011002	Mlungu kayaakahala atue ambao waamanya hangu mwandzo. Kpwani tammanya Maandiko gaambavyo kuhusu Elija, arivyomririra Mlungu kuhusu Aiziraeli ayae?
45011003	Waamba, "Mlungu, atu hinya aolaga manabiigo, na kubananga mwahali mwa kukulavira sadaka. Na hivi sambi nkasala machiyangu, tsona analonda kuniolaga hata mimi!"
45011004	Lakini naye Mlungu wamuambadze? Wamuamba, "Nkadziikira alume elufu sabaa kuko Iziraeli ambao taadzangbwemuabudu Baali, mlungu ambaye ni chizuka."
45011005	Hata vivi sambi si Aiziraeli osi ariomricha Mlungu; hu phapho achache huriosala, ambao Mlungu wahutsambula kpwa mbazize.
45011006	Phahi kpwa vira hwatsambulwa kpwa mbazi za Mlungu, tahuyaokolwa ni mahendo hurigohenda. Mana kalapho ni kpwa mahendo gehu, phahi mbazi tazingekala mbazi tsona.
45011007	Kpwa hivyo ni hivi phahi: Aiziraeli anji aendza kuphaha haki na achiikosa, ela ariotsambulwa ni Mlungu aphaha. Nao anjina osi achihendwa visoto,
45011008	dza viratu Maandiko ga Mlungu gaambavyo: "Mlungu waahenda akale dza atu achioremererwa ni usingizi, waafunga matso ili asione, na achiaziba masikiro asiweze kusikira, nao a vivyo hata rero."
45011009	Naye Mfalume Daudi waamba, "Anaphohenda karamu zao, Mlungu naazihumire dza chambo na mhambo wa kuagbwira enye, na aatiye adabu.
45011010	Matso gao nagahohe ili asione ahendago, na miongo miongo yao naimyoke milele kpwa tabu za chila siku."
45011011	Sambi nauza tsona, Ayahudi akpwala ili agbwe kabisa? Sivyo, hata chidide! Lakini kpwa sababu ya makosa gao, wokofu wakpwedza kpwa atu ambao sio Ayahudi, ili Ayahudi ahende wivu.
45011012	Lakini ichikala atu asio Ayahudi ajaliwa kpwa sababu Aiziraeli akosa kpwa kumrema Muokoli, phahi andaphaha fwaida zaidi hipho ndiphokamilika isabu ya Ayahudi alondwao kumkuluphira Muokoli.
45011013	Sambi nagomba na mwimwi atu ambao simwi Ayahudi, mana Mlungu wanihuma nikale mtume wenu. Nami nina ngulu kpwa sababu ya kazi ambayo Mlungu anakuhenderani kpwa kunihumira,
45011014	mana nalonda Ayahudi ayangu akuonereni wivu kpwa gara Mlungu anagokuhenderani, ili anjina ao aokolwe.
45011015	Ayahudi ariphomrema Jesu, Mlungu naye waarema na achigbwirana na atu asio Ayahudi. Hipho Mlungu andiphoakubali Ayahudi tsona, indakala avi ni dza atu a kufwa akafufulwa!
45011016	Kulengana na dini ya Chiyahudi, mutu achilavya donje ra unga wa nganu kpwa kazi ya Mlungu, phahi unga wosi ni mtakatifu. Piya ichikala mizi ya mzeituni ni mitakatifu, phahi hata pandaze nazo ni takatifu.
45011017	Uwe u dza panda ya mzeituni wa tsakani yogbwizanywa na hinyo mzeituni mtakatifu. Phahi unaphaha fwaida ya mizi minono ya hinyo mzeituni mtakatifu. Lakini ichikala panda zanjina zakatwa,
45011018	usizarau hizo panda zokatwa. Usihende ngulu, mana umanye mizi taikuadamira uwe, ela uwe ndiwe uadamiraye mizi.
45011019	Mendzerepho undaamba, "Panda hizo zakatwa ili nami nigbwizanywe."
45011020	Higo ni kpweli. Hizo panda zakatwa kpwa sababu ya kukosa kukuluphira, ela uwe wadina kpwa sababu ya kukuluphirako. Kpwa hivyo dzimanyirire wala usidzikarye.
45011021	Mana ichikala Mlungu kayaaonera mbazi Ayahudi kama zira panda za asili, hata uwe kandakuonera mbazi.
45011022	Lolani vira Mlungu aoneravyo atu mbazi na atiyavyo atu adabu kali! Anaatiya adabu aremao kumuogopha, lakini andakuonera mbazi uchienderera kukuluphira mbazize. Ela hata uwe piya uchiricha kumkuluphira, undakatwa.
45011023	Hata aho Ayahudi achiuyira kumkuluphira Mlungu, andagbwizanywa tsona, mana Mlungu ana uwezo wa kuagbwizanya tsona.
45011024	Mwimwi msio Ayahudi ni dza panda za mzeituni wa tsakani zokatwa na zichigbwizanywa na mzeituni wa mndani, ambaro ni dzambo risiro ra kawaida. Nao Ayahudi ni dza panda za mzeituni wa mndani, na Mlungu andakala tayari zaidi kuzigbwizanya na muhi wenye.
45011025	Enehu, nataka mmanye mpango hinyo wa siri wa Mlungu ili msedze mkadzitogola. Aiziraeli akala visoto kpwa muda mpaka isabu ya atu ambao sio Aiziraeli ndiphokamilika kuphokerwa ni Mlungu.
45011026	Na taifa rosi ra Iziraeli rindaokolwa. Na gaga ganagbwa sawa na Mlungu arivyogomba, kukala: "Muokoli andala Sayuni, na andahenda chivyazi cha Jakobo ariche kumrema Mlungu.
45011027	Na hipho chilagane changu nao chindakamilika, wakati ndiphoausira dambi zao."
45011028	Kpwa sababu ya kukahala habari ndzuri kuhusu Jesu, Ayahudi akala maadui ga Mlungu kpwa fwaida yenu mwimwi atu ambao simwi Ayahudi. Lakini kpwa kukala atsambulwa ni Mlungu, Mlungu achereamendza kpwa sababu ya chilagane arichohenda na akare ao.
45011029	Mana Mlungu achitsambula mutu na kumjaliya, kaweza kugaluza.
45011030	Mwimwi mwakosa kumuogopha Mlungu hipho kare, ela vivi mkaphokera mbazi za Mlungu kpwa sababu Aiziraeli nao akosa kumuogopha.
45011031	Na hata vivi anakosa kumuogopha ili aho nao aphahe mbazi za Mlungu dza viratu mwimwi.
45011032	Yani, atu osi arema kumuogopha Mlungu, naye waaricha aenderere kusamuogopha ili edze aaonere mbazi.
45011033	Hebu lola vira utajiri, marifwa na ilimu ya Mlungu irivyo kulu! Ni ani awezaye kuelewa hukumu na njira za Mlungu?
45011034	"Takuna amanyaye maazo ga Mlungu, wala takuna mshauriwe."
45011035	"Ni ani yemuaphasa Mlungu chitu, ambacho iye Mlungu ni achiriphe?"
45011036	Mana Mlungu ndiye yeumba vitu vyosi kpwa uwezowe. Iye ndiye ahendaye vikaleko, na vi kuko kpwa sababuye. Mlungu naatogolwe milele na milele! Amina.
45012001	Phahi enehu, kpwa vira Mlungu anahuonera mbazi sana, nakuvoyani moyo kutsuka mlavye miri yenu kama sadaka takatifu iriyo moyo, ili masagazi genu gakale gandamhamira Mlungu. Mana hiyo ndiyo njira ya kpweli ya kumuabudu Mlungu chiroho.
45012002	Msiige tsona mambo gahendwago ni atu a dunia hino, lakini Mlungu akugaluzeni mwenu mioyoni mkale na maazo maphya. Hipho ndipho ndiphomanya hakika Mlungu amendzavyo; dzambo nono na ra sawa rimhamiraro.
45012003	Phahi, kpwa mana Mlungu wanijaliya nikale mtumewe, nakuambirani hivi mwimwi mosi: Msidzione bora kutsapa chiasi. Ela maazo genu nagakale na chiasi kulengana na chipimo cha kuluphiro Mlungu arirojaliya chila mmwenga.
45012004	Kama mmanyavyo, mwiri ni mmwenga, lakini una vilungo vinji, na chila chilungo china kaziye.
45012005	Vivyo hivyo, sisi naswi hata dzagbwe hu anji, hu mwiri mmwenga kpwa kuungana na Jesu. Chila mmwenga waunganishwa na myawe kama chilungo tafwauti ela mwiri mmwenga.
45012006	Phahi chila mmwenga Mlungu wamjaliya chipawache tafwauti kpwa mbazize. Ariye na chipawa cha kutabiri naachihumire kulengana na kuluphirore.
45012007	Wa kuhumikira ayae, naahumikire moyo kutsuka. Na afundzaye, naafundze vinono.
45012008	Ariye na chipawa cha kutiya ayae moyo, naahende hivyo. Wa kutsangira atu, naatsange moyo kutsuka. Chilongozi naye, naatawale kpwa bidii. Na ariye na moyo wa kuterya ayae, naahende hivyo na raha.
45012009	Amendzeni ayawenu chikpweli-kpweli. Richani kuhenda mai kabisa, lakini mdine kuhenda manono di yosi.
45012010	Mendzanani chikpweli kama ndugu mwenga. Chila mmwenga naamuishimu myawe zaidi kuriko ye mwenye.
45012011	Msikale avivu kuhenda kazi ya Mlungu, ela lungani vira Roho wa Mlungu alondavyo mumhumikire Bwana Jesu kpwa bidii.
45012012	Hererwani mana kuluphiro renu ri kpwa Mlungu. Mchiphaha mashaka vumirirani, wala msiremwe kuvoya Mlungu.
45012013	Ariye na vitu, naaterye afuasi ayae ario na haja, na kuphokera vinono ajeni mwenu madzumbani.
45012014	Atu achikutesani, avoyereni manono, wala msialani.
45012015	Atu achihererwa, namwi hererwani phamwenga nao; achisononeka, namwi sononekani nao.
45012016	Ishini vinono na ayawenu. Msihende shobo, lakini dziikeni sawa na atu a kawaida, wala msidzione kala mna marifwa zaidi.
45012017	Atu achikukoserani kpwa kukuhenderani uyi, msiariphize uyi; lakini chila wakati azani kuhenda gara gaonewago manono ni chila mutu.
45012018	Hendani rorosi muwezaro msagaleto na atu osi.
45012019	Asena angu, msiriphize chisasi, lakini mrichireni Mlungu atiye adabu atu anaokukoserani. Mana Mlungu mwenye anaamba mo mwakpwe Maandikoni, "Kuriphiza chisasi ni kazi yangu."
45012020	Kpwa hivyo chila mmwenga naahende dza Maandiko gaambavyo: "Ichikala m'vihao ana ndzala, muphe chakurya; na achikala ana chiru, muphe madzi. Mana uchihenda hivyo, undakala ukamhika makala ga moho."
45012021	Usikubali kushindwa ni mai uhenderwago ni atu, ela henda manono, nawe undashinda higo mai.
45013001	Chila mutu n'lazima aogophe sirikali itawalayo. Mana uwezo wa kutawala ula kpwa Mlungu, nao atawala nkutsambulwa ni Mlungu.
45013002	Kpwa hivyo mutu yeyesi apingaye uwezo wa sirikali, anampinga Mlungu ariyetsambula hiyo sirikali. Naye apingaye sirikali anadziendzera hukumu.
45013003	Mana mtawala katishira mutu ahendaye manono, ela ahendaye mai. Phahi ichikala unataka usitishirwe ni mtawala, henda manono, naye andakutogola.
45013004	Mana mtawala ni mtumishi wa Mlungu, naye anahenda kazi kpwa fwaidayo. Lakini uchihenda mai, phahi dziondoke! Mana hakika hiye mtawala ana uwezo wa kukutiya adabu, naye nkukala anahenda kazi ya Mlungu kama vyohewa.
45013005	Kpwa hivyo, atu n'lazima aogophe atawala, siyo kpwa sababu ya kuogopha kutiywa adabu tu, lakini piya kpwa sababu mnamanya sawa ni mhende hivyo.
45013006	Hata hino ni sababu ya kulavya kodi. Mana ahendadzi-kazi a sirikali ni atumishi a Mlungu, na n'lazima ahende kazi ambazo Mlungu waapha azihende.
45013007	Phahi mupheni chila mutu hakiye. Ichikala unatakpwa uriphe kodi, ni uriphe; ichikala kuna mutu fulani ni aishimiwe, phahi muishimuni.
45013008	Msikale na deni na mutu yeyesi, ela deni renu narikale kumendzana bahi. Mana ammendzaye myawe anatimiza Shariya.
45013009	Kuna malagizo manji, kpwa mfwano, usizinge, usiolage mutu, usiiye, usiaze chitu cha mutu na malagizo ganjina. Lakini gosi higa ga ndani ya hiro lagizo mwenga riambaro, "Mmendze myao dza vyo udzimendzavyo mwenye."
45013010	Mutu amendzaye myawe, kamhendera mai, kpwa hivyo mendzwa inatimiza Shariya zosi.
45013011	Zaidi ya hivyo ni mmanye wakati wa kulamuka ukafika. Kpwa sababu wakati wa kutiviwa u phephi zaidi kuriko hipho mwandzo huriphoanza kumkuluphira Jesu.
45013012	Vivi usiku unasira, na ku phephi na kucha. Sambi nahuricheni mahendo mai ga jiza na huvwaleni silaha za mwanga ili hudzirinde na Shetani.
45013013	Hukaleni na tabiya ndzuri dza viratu wakati wa namutsi, wala husikaleni atu a kuhenda sheree za kunwa uchi na kufwiha chiudiya, wala kuzinga, wala kuheha au wivu.
45013014	Lakini phahi katika mambo gosi longozwani ni Bwana Jesu Masihi, wala msikubali kutimiza tamaa zenu mbii.
45014001	Myawenu ambaye kadzangbwephera chiroho, achedza kpwenu mkubalini, lakini msilumbane naye kuhusu maonige.
45014002	Mutu wanjina anaona kukala anaweza kurya chochosi, lakini wanjina ambaye kadzangbwephera chiroho, mbogaze ni mtsunga bahi.
45014003	Hiye aryaye chochosi naasimzarau yuya aryaye mtsunga, na hiye asiyerya chila chitu, naye naasimhukumu hiye aryaye chila chitu. Mana Mlungu wamkubali vyo arivyo.
45014004	Kuna haki hata chidide ya kuhukumu mtumishi wa mutu wanjina. Tajiriwe ndiye ndiyemanya ichikala mtumishiwe a sawa au akakosera. Na kpweli andahenda sawa, mana Mlungu ana uwezo wa kumhenda ahende sawa.
45014005	Mutu wanjina anaona siku fulani ni muhimu kuriko siku zanjina, naye wanjina anaona siku zosi ni sawa. Chila mmwenga naalunge vira aonavyo sawa mwakpwe achilini.
45014006	Kpwa mana mutu yeyesi ambaye anaona siku fulani kala ni muhimu, anahenda hivyo kumhamira Bwana Jesu. Chila aryaye nyama, anarya kpwa sababu ya kumhamira Bwana Jesu, mana karya hadi amshukuru Mlungu. Naye asiyerya nyama, anahenda hivyo kpwa sababu ya kumhamira Bwana Jesu, naye nkushukuru Mlungu vivyo.
45014007	Mana takuna mutu ambaye anaishi chitswache, wala takuna mutu afwaye kpwa sababuye mwenye.
45014008	Huchiishi, hunaishi kama Mlungu alondavyo, na huchifwa, navyo hunafwa kama Mlungu alondavyo. Phahi huchiishi ama huchifwa, sisi hu a Mlungu.
45014009	Mana Jesu wafwa na achifufuka ili akale Bwana wa atu ariofwa na ario moyo.
45014010	Sambi kpwa utu wani anjina anaahukumu afuasi ayawao? Na kpwa utu wani anjina nao anaazarau afuasi ayawao? Mmanye kukala, siku mwenga sisi hosi hundaima mbere za Mlungu huhukumiwe.
45014011	Kahi za Maandiko Mlungu anaamba, "Kpwa kpweli chila mutu andakpwedza aniabudu, na akiri na lilimire kukala mimi ni Mlungu."
45014012	Kpwa hivyo, chila mmwenga andalavya isabu ya mahendoge mwenye mbere za Mlungu.
45014013	Kpwa hivyo, n'lazima huriche kuhukumu ayawehu, wala husihende chochosi ndichohenda ayawehu adzikpwale au ainjire dambini.
45014014	Kpwa sababu ya Bwana Jesu namanya kpwa kpweli takuna chakurya chochosi ambacho ni haramu. Lakini mutu achiona chakurya fulani ni haramu, phahi chakurya hicho kpwakpwe chindakala haramu.
45014015	Phahi uchimkosera myao kpwa sababu ya chakurya uryacho, kpwa kpweli undakala ukaricha kummendza. Usikubali hata chidide chakurya chikale sababu ya kubananga kuluphiro ra mutu wanjina ambaye Jesu wamfwerera!
45014016	Phahi usihende chitucho chizuri chionekane chibaya.
45014017	Mana kukala mtumishi wa Mlungu siyo kurya chitu fulani au kunwa chitu fulani, ela ni kuhenda haki, kukala na amani, na kuphokera raha. Na higa gosi garehwa ni Roho wa Mlungu.
45014018	Naye amhumikiraye Jesu hivyo, anamhamira Mlungu, tsona andakubaliwa ni atu.
45014019	Phahi chila wakati nahudinisireni kuhenda mambo garehago amani na ambago ganaterya kuphezana chiroho.
45014020	Usibanange kazi ya Mlungu kpwa sababu ya chakurya. Vyakurya vyosi vya kuriwa ni halali, lakini ni makosa sana mutu kumhenda myawe ainjire dambini kpwa sababu ya chira aryacho.
45014021	Baha usirye nyama, ama kunwa uchi, ama kuhenda chochosi ambacho chindamhenda myao ahende dambi.
45014022	Mutu akuluphiravyo kuhusu maneno higa, phahi nagakale gakpwe na Mlunguwe bahi. Waajaliwa mutu ambaye kadzisikira kuhenda makosa ahendapho dzambo aonaro ni ra haki.
45014023	Lakini ndiyekala na wasi-wasi kuhusu chakurya na achirya, andahukumiwa mana kakaamini kala rira ahendaro ni sawa mbere za Mlungu. Mana mutu yeyesi achihenda dzambo ambaro kanaro hakika, phahi naamanye kala anahenda dambi.
45015001	Phahi sisi huriophera chiroho, n'lazima huvumirire hara ambao taadzangbwephera chiroho, wala husidzipendelee.
45015002	Chila mmwenga ni ahende mambo ga kumhamira myawe, kpwa kumhendera manono hata aphere chiroho.
45015003	Mana hata Jesu mwenye kayadzipendelea, ela arivyohenda vinagbwa sawa na Maandiko gaambago, "Mai ambago atu agagomba kuhusu uwe Mlungu, ganiphaha mimi, uriyenitsambula."
45015004	Na gosi garigoandikpwa hipho kare, gaandikpwa ili kuhufundza sisi. Huchivumirira, gago ganahutiya moyo ili hukale na kuluphiro.
45015005	Mlungu ahuphaye kuvumirira na kuhutiya moyo akuhendeni mkale chitu chimwenga, kpwa kumuiga Jesu Muokoli,
45015006	ili mosi muungane kumtogola Mlungu, Ise wa Bwana wehu Jesu Masihi.
45015007	Phahi kubalini ayawenu dza viratu Jesu arivyokukubalini, ili Mlungu atogolwe.
45015008	Mana nakuambirani, Jesu wakala mtumishi wa Ayahudi kuonyesa kukala, Mlungu wahenda dza arivyolaga akare ao.
45015009	Chisha wakpwedza ili atu anjina asio Ayahudi amtogole Mlungu kpwa mbazize. Phahi Maandiko ga Mlungu ganaamba: "Kpwa hivyo, n'ndakuimbira mawira ga kukutogola mbere za atu asio Ayahudi."
45015010	Maandiko ganagomba tsona, ganaamba, "Mwimwi atu ambao simwi Ayahudi, hererwani phamwenga na atu a Mlungu."
45015011	Chisha ganaamba, "Mwi atu ambao simwi Ayahudi mtogoleni Mlungu. Mlungu naatogolwe ni atu osi duniani!"
45015012	Naye nabii Isaya waamba, "Mmwenga wa chivyazi cha Jese andakpwedza, naye andatawala makabila gosi, na atu a mataifa gosi andamkuluphira."
45015013	Hivyo phahi, mnavyoenderera kumkuluphira Mlungu, ambaye ndiye chandzo cha kuluphiro, navoya akujaliyeni mkale na amani na raha tele. Chisha mkale na kuluphiro kulu kpwa uwezo wa Roho wa Mlungu.
45015014	Enehu, mimi mwenye natosheka kala wakati wosi mwimwi mnahendera ayawenu manono. Mnamanya kare kuhusu njira za Mlungu na mnaweza kufundzana.
45015015	Lakini nikakuandikirani mambo higa chilume ili nikutambukizeni mambo fulani. Nkahenda hivyo kpwa sababu Mlungu wanijaliya nikale mtumishiwe,
45015016	nimhumikire Jesu Muokoli kpwa atu ambao sio Ayahudi. Náhenda kazi kama Mlavyadzi-sadaka kutangaza neno ra Mlungu, ili atu asio Ayahudi akale dza sadaka ikubaliwayo ni Mlungu, na iriyotengbwa ni Rohowe.
45015017	Phahi, nina ngulu kpwa kumhumikira Mlungu, mana kazi nimhenderayo naihenda kpwa uwezo wa Jesu Muokoli.
45015018	Nami sindagomba kuhusu chochosi chanjina, isiphokala gara arigohenda Jesu kpwa kunihumira mimi kuahenda atu asio Ayahudi amuogophe Mlungu. Wahenda hivyo kuhumira maneno na mahendo gangu,
45015019	nguvu za kuhenda vilinje, na uwezo wa Roho wa Mlungu. Phahi názunguluka chila phahali kutangaza habari ndzuri kuhusu Jesu Muokoli kuandzira mudzi wa Jerusalemu hadi Jimbo ra Iluriko.
45015020	Siku zosi nia yangu kala nitangaze habari ndzuri kula kpwa Mlungu kpwahali ambako dzina ra Jesu taridzangbwemanyikana, ili nisedze nkadzenga dzulu ya msingi wa mutu wanjina.
45015021	Viratu nrivyohenda vinagbwa sawa na nabii Isaya arivyotabiri kuhusu Muokoli, kukala, "Atu ambao taayaambirwa habarize andaona, na atu ambao kala taadzangbwemsikira andaelewa."
45015022	Hino ndiyo sababu ambayo chila wakati yanizuwiya kpwedza kpwenu.
45015023	Lakini, kpwa vira námala kazi yangu hiku n'riko, na miaka minji náaza kpwedza hiko kpwenu,
45015024	nami nina mipango ya kpwedzakuonani wakati nchikala natsapa kuphiya tsi ya Uhisipania. Nalonda niphahe msada wenu wa kunifisa Uhisipania, bada ya kusagala phamwenga namwi kpwa muda.
45015025	Lakini vi sambi naphiya Jerusalemu nikahumikire atu a Mlungu.
45015026	Kpwa mana atu a Mlungu ario seemu za Makedonia na Akaya aonato kutsanga na kuterya ayawao ambao ni achiya hiko Jerusalemu.
45015027	Afuasi aho ahenda hivyo na raha, na kpwa kpweli ana jukumu ra kuaterya. Kpwa vira atu asio Ayahudi ashiriki baraka za chiroho za Chiyahudi, nao inabidi kuaterya chi hali na mali.
45015028	Phahi nchimala kazi hino ya kuapha atu a Jerusalemu mitsango yotsangirwa, chisha n'ndakpwedza nikuloleni wakati ni charoni kuphiya Uhisipania.
45015029	Tsona namanya siku nchedza hiko kpwenu, n'ndareha baraka nyinji za Jesu.
45015030	Enehu, kpwa sababu ya Bwana wehu Jesu Masihi na mendzwa irehwayo ni Roho wa Mlungu, nakuvoyani muungane nami kunivoyera Mlungu kpwa bidii.
45015031	Nivoyerani kukala, nisihendwe vii ni atu asiomkuluphira Jesu ko tsi ya Judea. Piya voyani kukala, atu a Mlungu hiko Jerusalemu akakubali msada ndioaphirikira.
45015032	Phahi Mlungu achimendza, n'ndaona raha sana kpwedzakulamusani, ili nami mnitiye moyo.
45015033	Navoya Mlungu ariye chandzo cha amani, akale namwi mosi! Amina.
45016001	Nataka nikumanyiseni Fibi ambaye ni mfuasi myawehu, tsona ni mchetu ambaye anarihumikira kundi ra afuasi hiko mudzi wa Kenikeria.
45016002	Phahi kama mfuasi myawehu, mphokereni vinono, mana hivyo ndivyo atu a Mlungu alondwavyo ahende. Piya achitaka msada, mteryeni mana wasaidiya sana atu anji, na hata mimi piya.
45016003	Niphozerani ahendadzi-kazi ayangu, Prisila phamwenga na mlumewe Akpwila. Aho nao anahenda kazi ya kumhumikira Jesu Muokoli,
45016004	tsona ahatarisha maisha gao kpwa sababu yangu. Phahi mimi na afuasi osi ambao sio Ayahudi anafwaha kuashukuru sana.
45016005	Chisha niphozerani afuasi a Jesu akutanao nyumbani mwa Akpwila na Prisila, phamwenga na msena wangu Epaneto, ambaye ndiye wa kpwandza kumkuluphira Jesu hiko jimbo ra Asia.
45016006	Niphozerani Maryamu, ambaye wahenda kazi kpwa bidii kpwa fwaida yenu, na
45016007	niphozerani abari angu Andironiko na Junia, ambao náfungbwa nao jela. Aho akala afuasi a Jesu kabla ya mimi, tsona anamanyikana sana kahi za mitume.
45016008	Niphozerani Ampuliato, msena wangu kpwa sababu ya Bwana Jesu,
45016009	phamwenga na msena wangu Sitakisi, na mhendadzi-kazi myangu Uribano, ahendaye kazi ya kumhumikira Jesu.
45016010	Niphozerani Apele, ambaye uaminifuwe kpwa Jesu unamanyikana. Na niphozerani atu osi a nyumbani mwa Aristobulo.
45016011	Niphozerani m'bari wangu Herodioni, na atu osi a nyumbani mwa Narikiso, ambao adziunga na Bwana Jesu.
45016012	Niphozerani Tirufena na Tirufosa; achetu hinyo anahenda kazi kpwa chadi kumhumikira Bwana Jesu. Piya niphozerani msena wangu Perisi; naye ni mchetu ambaye wahenda manji kumhumikira Bwana Jesu.
45016013	Niphozerani Rufo na nine. Rufo ni mutu yedzilavya kumhumikira Bwana Jesu moyo kutsuka. Nine naye namharira kukala mayo wa kunivyala.
45016014	Tsona niphozerani Asunikirito, Fulegoni, Herime, Patiroba, Herima, na afuasi a Jesu osi ario phamwenga nao.
45016015	Chimarigizo niphozerani Filologo, Julia, Nerea na mwanao mchetu, Olimpa, phamwenga na atu a Mlungu osi.
45016016	Lamusanani na mendzwa ya kpweli. Mkaphozwa ni makundi gosi ga afuasi a Jesu ario hiku.
45016017	Sambi enehu, dzimanyirireni sana na atu fyakatsi. Dzitengeni nao mana mafundzo gao ni chinyume na gara mrigofundzwa.
45016018	Kpwa kpweli, atu dza hinyo taamhumikira Bwana wehu Jesu, ela anahenda kazi kpwa fwaida yao enye. Anahumira maneno manono kuchenga atu asioyuga kuchengbwa.
45016019	Nina raha sana mana chila mutu anamanya kala mu afuasi a Jesu a kpweli. Lakini nalonda mkale na achili ya kumanya manono, na msigatsanganye na mai.
45016020	Vivi sambi Mlungu ambaye ndiye chandzo cha amani andakushindirani Shetani na akupheni uwezo wa kumshinda. Nakuvoyerani Bwana Jesu Masihi akujaliyeni mosi.
45016021	Mkaphozwa ni Timothi ambaye ni mhendadzi-kazi myangu. Piya mkaphozwa ni abari angu Lukio, Jasoni na Sosipatiro.
45016022	Sambi mimi Teritio, muandiki wa baruwa hino, nakuphozani kpwa sababu ya Bwana Jesu.
45016023	Mkaphozwa ni mwenyezi wangu Gayo, ambaye piya ni mwenyezi wa afuasi osi a Jesu akutanao hipha. Piya mkaphozwa ni Erasito, ambaye ni muiki wa pesa wa mudzi hinyu, na mwenehu wehu Kpwarito piya akakuphozani. [
45016024	Nakuvoyerani Bwana Jesu Masihi akujaliyeni mosi. Amina.]
45016025	Phahi nahumtogoleni Mlungu! Iye anaweza kuhenda kuluphiro renu rikale rindaphera kpwa uwezo wa habari ndzuri nrizokufundzani. Hipho kare na n'kareni, Mlungu wafwitsa habari hizo kuhusu Jesu Masihi,
45016026	lakini sambi wazimanyisa atu kpwa kuhumira Maandiko ga manabii. Mlungu wa milele ndiye yelagiza ukpweli huno umanyiswe atu, ili atu a makabila gosi duniani amkuluphire na kumuogopha.
45016027	Mlungu macheye ariye na marifwa gosi, naatogolwe kpwa sababu ya Jesu Masihi, milele na milele! Amina.
46001001	Baruwa hino ila kpwangu mimi Paul. Nátsambulwa nikale mtume wa Jesu Muokoli kama Mlungu arivyomendza. Mimi na mfuasi myangu Sositene,
46001002	hunakuandikirani mwimwi afuasi a Jesu hiko mudzi wa Korintho. Mwatengbwa mkale bila lawama kpwa kuungana na Jesu Muokoli namwi mwaihwa mkale atu a Mlungu, phamwenga na atu osi aabuduo kpwa kuhumira dzina ra Bwana wehu Jesu Masihi. Iye ni Bwana wehu na wao.
46001003	Baba Mlungu na Bwana Jesu Masihi naakujaliyeni na mkale salama.
46001004	Namshukuru Mlungu chila wakati kpwa jinsi arivyokujaliyani kpwa kuungana na Jesu Muokoli.
46001005	Mana wakutajirishani na chila chitu, wahupha uwezo wa kuhubiri nenore na kuelewa marifwa gosi.
46001006	Higa gana kuhakikishirani kukala hurigokufundzani kuhusu Jesu kala ni ga kpweli.
46001007	Kpwa hivyo tamuna hata chipawa chimwenga cha Roho wa Mlungu ambacho mnakosa wakati mnagodzera kpwa hamu kulu kuuya kpwa Bwana wehu Jesu Masihi.
46001008	Andakutiyani nguvu hadi mwisho ili mkale bila lawama hadi Bwana wehu Jesu Masihi ndiphouya dza mfalume.
46001009	Mlungu ni muaminifu, naye ndiye yekuihani mkale na umwenga na mwanawe Bwana wehu Jesu Masihi.
46001010	Enehu, kpwa ajili ya mamlaka nrigohewa kula kpwa Bwana wehu Jesu Masihi, nakuambirani mphahane, tsona msihehe, lakini unganani katika nia zenu na maazo genu.
46001011	Mana násikira na atu fulani a nyumbani kpwa Kiloe kukala tamuphahana.
46001012	Yani manage ni hivi. Chila mmwenga anagomba chivyakpwe, mmwenga anaamba, "Mino ni mfuasi wa Paulo," wanjina, "Mino ni mfuasi wa Apolo," wanjina naye, "Mino ni mfuasi wa Kefa," na bado wanjina naye anaamba, "Mino ni mfuasi wa Jesu."
46001013	Dze, Jesu waganywa? Dze, Paulo wakotwa msalabani kpwa sababu yenu? Chisha nakuuzani, mwabatizwa kpwa dzina ra Paulo? Hata chidide!
46001014	Namshukuru Mlungu kpwa sababu siyabatiza mmwenga wenu isiphokala Kirisipo na Gayo,
46001015	kpwa hivyo takuna ndiyeweza kuamba mino nábatizwa kpwa dzina ra Paulo.
46001016	(Piya che nayala, nábatiza atu a nyumba ya Stefano, na sitambukira ichikala nábatiza mutu wanjina.)
46001017	Mana Jesu kayanihuma nedze nibatize atu, ela nakpwedzatangaza habari ndzuri kumhusu. Tsona siyafundza na marifwa ga anadamu, ili chifo cha Jesu phara msalabani chisedze chikakosa nguvuze.
46001018	Ujumbe wa kuhusu chifo cha Jesu msalabani ni upuzi kpwa atu arioangamika, lakini ni nguvu za Mlungu kpwehu sisi huokolwao.
46001019	Mana Maandiko ganaamba: "N'ndabananga ikima ya hinyo alachu, na n'ndarema ufahamu wao wa enye achili."
46001020	Kpwa hivyo huambedze kuhusu hara ambao ni alachu? Tsona huambedze kuhusu hara ambao anadziamba anamanya sana shariya za Chiyahudi, au atu a wakati hinyu ambao ni alachu a kugomba? Mlungu wahuonyesa kukala atu ambao ni alachu kulengana na ikima ya dunia hino ni ajinga kpweli.
46001021	Mana kulengana na ikima ya Mlungu, atu a dunia hino taaweza kummanya hiye kpwa kutsapira ikima zao. Lakini wahamirwa kuokola hara anaomkuluphira Jesu kpwa kutsapira hura unaoihwa upuzi wa ujumbe hunaotangaza.
46001022	Ayahudi analonda kuonyeswa vilinje, nao Agiriki anataka ikima,
46001023	lakini sino hunafundza kuhusu Jesu yeolagbwa msalabani. Ujumbe hinyu ni chikpwazo kpwa Ayahudi, na kpwa atu asio Ayahudi ni upuzi.
46001024	Lakini atu ambao Mlungu waatsambula, akale ni Ayahudi ama sio Ayahudi, kpwao aho Jesu ni nguvu na ikima ya Mlungu.
46001025	Kpwa mana hura unaoonekana ni uzuzu wa Mlungu ni werevu kuriko ikima ya mwanadamu, na hura unaoonekana ni unyonje wa Mlungu una nguvu kushinda nguvu za mwanadamu.
46001026	Enehu, hebu fikiriyani vira kala mrivyo Mlungu ariphokuihani. Anji enu kala tamuna ikima kulengana na vira anadamu anavyoona, tsona anji enu kala tamuna uwezo, wala sio anji alao nyumba za atu amanyikanao.
46001027	Lakini Mlungu watsambula hara aonekanao ni apumbavu ili aaibishe erevu, na achitsambula hara aonekanao ni anyonje ili aaibishe enye uwezo.
46001028	Watsambula atu ariozarauliwa na kutsekpwa ni atu a dunia hino, yani atu aonekanao avi si chitu, ili aahende atu adzionao kukala ni a samani, akale si chitu.
46001029	Mlungu wahenda hivyo ili mutu yeyesi asihende ngulu mbereze.
46001030	Wakuunganishani na Jesu Muokoli, naye wahupha marifwa ga Mlungu mwenye. Jesu anahuhenda hukale na haki, na kpwa sababuye hwakombolwa na huchitengbwa kpwa kazi ya Mlungu.
46001031	Kpwa hivyo Maandiko ganaamba, "Mutu atakaye kudzitogola, naadzitogole kpwa go Mlungu arigohenda."
46002001	Nriphokpwedza kpwenu sedzere kukufundzani mpango wa Mlungu na maneno makulu makulu ama na ikima ya chibinadamu.
46002002	Mana nriphokala namwi hiko, nákata shauri kuricha mambo ganjina gosi, isiphokala kufundza kuhusu Jesu Masihi ariyekotwa msalabani.
46002003	Nákpwedza kpwenu chinyonje, na wuoga, tsona na kukakama.
46002004	Mafundzo gangu gosi, siyahumira ufundi wa maneno ga ikima ya chibinadamu, lakini nriphokufundzani mwaona nguvu za Roho wa Mlungu.
46002005	Náhenda hivyo ili kuluphiro renu risiadamire ikima ya anadamu ela nguvu za Mlungu.
46002006	Phahi hukugomba na ikima kpwa atu ambao aphera chiroho, lakini ikima hiyo si ya chibinadamu ama ya atawala a hipha duniani ambao andatsupa.
46002007	Ela hunagomba kuhusu ikima ya mpango wa Mlungu, yofwitsirwa anadamu. Kabla ya dunia kuumbwa, Mlungu kala akapanga kare kukala ikima hiyo yiurehere nguma.
46002008	Takuna mtawala hata mmwenga hipha duniani ariyemanya mambo higa. Mana kalapho agamanya, taangemuolaga Jesu msalabani, Bwana wa nguma zosi.
46002009	Kama Maandiko gaambavyo: "Mambo ambago Mlungu watayarishira atu ammendzao, takuna mutu yeyesi ariyegaona wala ariyegasikira; tsona tagadzangbweinjira achilini mwa atu."
46002010	Lakini Mlungu wahumanyisa mambo higa kpwa kuhumira Rohowe. Mana Roho wa Mlungu ndiye achunguzaye chila chitu, hata garigo sirini mwa Mlungu.
46002011	Phahi rohoyo ndiyo imanyayo chiricho mwako achilini. Vivyo hivyo, Roho wa Mlungu bahi ndiye amanyaye Mlungu aazaro.
46002012	Mana sisi tahuyaphokera roho wa dunia hino, ela Mlungu wahupha Rohowe ili huweze kumanya mambo ga ajabu ambago wahupha bure.
46002013	Phahi tahugomba hivyo kpwa maneno ga ikima garigofundzwa ni anadamu, ela kpwa maneno ga Roho wa Mlungu, huchieleza ukpweli wa chiroho kpwa hinyo ario na hiye Roho.
46002014	Mutu asiye na Roho wa Mlungu kaweza kukubali mambo galago kpwa Roho wa Mlungu, mana kpwakpwe ni upuzi na kaweza kuelewa manage isiphokala kpwa msada wa Roho wa Mlungu.
46002015	Ela mutu ariye na Roho wa Mlungu nkumanya unono au uyi wa mambo gosi, naye kaweza kuhukumiwa ni mutu yeyesi.
46002016	Mana kama Maandiko gaambavyo: "Ni ani awezaye kumanya maazo ga Bwana? Ni ani wa kumlagiza ra kuhenda?" Lakini sisi afuasi a Jesu, hunaaza dza viratu iye.
46003001	Enehu, nriphokala ni phamwenga namwi hiko kpwenu, siyaweza kugomba namwi chiroho. Ela nágomba namwi kama atu a dunia, na kama ana atsanga a chiroho.
46003002	Kpwa vira kala tamdzangbwephera, yanihenda nikupheni maziya badala ya chakurya chigumu. Na hata sambi tamdzangbwe kala tayari,
46003003	mana bado mnalongozwa ni tamaa zenu za chibinadamu. Bado mnaonerana wivu na kuheha enye kpwa enye. Kpwa kpweli mambo higo ganaonyesa kukala mcherelongozwa ni tamaa zenu za chibinadamu.
46003004	Kpwa sababu mutu mmwenga anaphoamba, "Mino ni mfuasi wa Paulo," na wanjina naye aambe, "Mino ni mfuasi wa Apolo," dze, go tagaonyesa wazi kala mchere anadamu a kawaida a dunia hino?
46003005	Hebu nikuuzeni: Yuno Apolo ni ani? Ama Paulo naye ni ani? Hosi airi hu atumishi a Bwana Jesu tu, na Mlungu wahuhumira kukuhendani mkuluphire Jesu. Chila mmwenga wahewa kaziye ni Bwana Jesu.
46003006	Niriphokufundzani kpwandza yakala avi náphanda mbeyu, naye Apolo ariphokufundzani zaidi yakala kama avi wamwagira madzi. Lakini Mlungu ndiye yeihenda imere.
46003007	Phahi enehu, wa kuphanda na wa kumwagira madzi si chitu, ela Mlungu ariyeihenda hira mbeyu imere ndiye muhimu.
46003008	Mana mutu wa kuphanda na wa kumwagira madzi osi ana lengo mwenga, na chila mmwenga andatuzwa chivyakpwe kulengana na kaziye.
46003009	Mana sisi hwahenda kazi ya Mlungu phamwenga, namwi mu mundawe. Tsona mwimwi mu dzengore.
46003010	Kulengana na uwezo nriohewa ni Mlungu, mimi ni dza fundi mzuri yedzenga msingi wa hiro dzengo. Na ayangu anjina anadzenga dzulu ya msingi hinyo hinyo. Lakini chila fundi n'lazima amanyirire adzengavyo.
46003011	Mana takuna mutu awezaye kuika msingi tafwauti na hura urioikpwa, yani Jesu Masihi.
46003012	Anjina andahumira zahabu, feza au mawe ga samani kudzenga dzulu ya hinyo msingi, na anjina andahumira mihi, mabuwa au nyasi.
46003013	Na kazi ya chila mutu indamanyikana siku ya chiyama. Mana moho undapima kazi ya chila mutu na kuika wazi unonowe ama uyiwe.
46003014	Mutu ambaye kaziye taindabanangbwa, andatuzwa.
46003015	Lakini mutu ambaye kaziye indaphya na hinyo moho, andaphaha hasara kulu sana. Ela ye mwenye andaokolwa dza viratu mutu achimbiravyo kutsupira jimbi-jimbi ra moho.
46003016	Hakika mnamanya kukala mwimwi mu phatu phatakatifu photengbwa kuvoya Mlungu, naye Roho wa Mlungu anaishi ndani yenu.
46003017	Mutu achibananga phatu pha kuvoya Mlungu, naye Mlungu andam'bananga. Mana phatu pha kuvoya Mlungu ni phahali phatakatifu, na mwimwi ndimwi pho phahali.
46003018	Msidzichenge! Mutu yeyesi ndiyedziona ni mwenye ikima kpwa kudzipima na atu a dunia, phahi naakale mzuzu ili akale mwenye ikima kpweli.
46003019	Kpwa mana gara ambago mwanadamu anaona ni ikima, Mlungu kpwakpwe ni uzuzu. Mana Maandiko ganaamba, "Mlungu nkuagbwira enye ikima kpwa kuhumira werevu wao."
46003020	Piya ganaamba, "Bwana anamanya kukala fikira za atu enye ikima ni bure."
46003021	Phahi mutu naasidzikarye kuhusu chilongozi fulani. Mana vitu vyosi ni vyenu,
46003022	hata Paulo, Apolo, Petero, dunia hino, uzima na chifo, vitu vya sambi na hata vya badaye, hivi vyosi ni vyenu.
46003023	Namwi mu atu a Jesu, naye ni wa Mlungu.
46004001	Phahi atu ahuisabu kukala hu atumishi a Jesu ambao hunaeleza mpango wa Mlungu.
46004002	Chitu muhimu ni kukala atumishi n'lazima akale aaminifu.
46004003	Lakini kpwangu mimi si chitu nchihukumiwa ni mwimwi au kpwa kuhumira chiwango chochosi cha chibinadamu. Piya sidzihukumu mwenye.
46004004	Simanya rorosi iyi nrirorihenda, lakini hino tainionyesa kala sina lawama, ela Bwana Jesu ndiye anihukumuye.
46004005	Kpwa hivyo msihukumu chochosi kabla ya wakatiwe. Godzani mpaka Bwana Jesu ndiphokpwedza. Iye ndiye ndiyeika wazi mambo gofwitswa jizani na kuika wazi nia za mioyo ya atu. Na ndipho chila mmwenga andaphaha sifwaye anayostahili kula kpwa Mlungu.
46004006	Sambi enehu, nkahumira mfwano hinyu wa Apolo na mimi kpwa fwaida yenu, ili mmanye mana ga msemo hinyu uambao, "Msihende mambo chinyume cha gara ambago gaandikpwa." Ndipho tamndahendera ngulu mutu mmwenga na kuzarau wanjina.
46004007	Ni ani yekuhendani mkale anono zaidi kuriko anjina? Chila chitu mrichonacho mwahendahewa ni Mlungu. Kpwa hivyo msihende ngulu, mana vyosi hivyo mwahendahewa dza zawadi.
46004008	Dze, tamyatsuma kare? Dze, mwatajirika kare? Dze, mwakala kare afalume hata sisi ayawenu bado? Phahi naaza kala mu afalume kpweli ili hukale afalume phamwenga namwi.
46004009	Mana inaonekana kala Mlungu wahuika sisi mitume hukale atu a mwisho kabisa. Wahuhenda dza atu ohukumiwa kunyongbwa azarani ili dunia ndzima, yani atu phamwenga na malaika, ahuzemerere chilimwenga.
46004010	Sisi hunaonekana azuzu kpwa ajili ya Jesu, lakini mwimwi mnadziona mna ikima kare! Hu anyonje ela mwimwi mna nguvu. Mwimwi mnaishimiwa lakini sisi hunaberwa.
46004011	Vivi nigombavyo huna ndzala na chiru, hukavwala mademu, tsona hunateswa na tahuna kpwahali kpwa kuphiya.
46004012	Hunagaya kuhenda kazi na mikono yehu. Atu achihulani, hunaajaliya. Atu achihutesa, sino hunavumirira.
46004013	Atu achihukatira, sino hunaajibuto tsona chipole. Mpaka hivi sambi hu kama uchafu wa dunia, naswi hwakala dzala ra atu osi.
46004014	Sikuandikirani higa ili nikugbwizeni waibu. Hata chidide! Ela nakuandikirani kpwa kukuonyani kama anangu ambao ninaamendza.
46004015	Mana hata ichikala mna atu anji a kukufundzani ujumbe kuhusu Jesu Muokoli, bado sowe yenu wa chiroho ni mimi bahi. Mana mimi ndimi yekufundzani habari ndzuri kuhusu Jesu.
46004016	Kpwa hivyo nakuvoyani sana mniige mimi.
46004017	Ndiyo mana ninamhuma mwanangu Timothi ambaye ninammendza sana na ni muaminifu kpwa kuhenda kazi ya Mlungu. Hiye andakutambukizani vyo nisagalavyo kama mfuasi wa Jesu Muokoli, ambavyo vinagbwa sawa na vira nifundzavyo makundi ga afuasi chila phahali.
46004018	Anjina enu anahenda ngulu kpwa kufikiri sindauya tsona hiko kpwenu.
46004019	Lakini Mlungu achimendza n'ndakpwedza vi sambi sambi, ili nedze nisikize agombago hinyo atu ario na ngulu, na nimanye uwezo ario nao.
46004020	Mana kulongoza atu a Mlungu siro dzambo ra kugomba maneno bahi, ela kunategemea uwezo wa Mlungu.
46004021	Kpwa hivyo mnalondadze? Mnalonda nedze na chikoto, hebu nedze na mendzwa na roho ya upole?
46005001	Kpwa kpweli náambirwa kukala kuna atu adiya kahi yenu. Tsona udiya uhu ni wa kpwaangalaza sana. Unatsapa hata wa atu asiomkuluphira Mlungu, mana myawenu mmwenga anazinga na mkpwaza ise!
46005002	Na badala ya kusikira utsungu mwenu mioyoni na mjute, enye mna ngulu! Hiye ariye na ndzimo hiyo, mtengeni na afuasi ayae.
46005003	Mana hata dzagbwe si phamwenga namwi chimwiri, bado ni phamwenga namwi chiroho. Nami nkalavya hukumu yangu kare kpwa hiye ariyehenda waibu hinyo kama avi nami ni kuko.
46005004	Phahi wakati mnaphokutana, n'ndakala phamwenga namwi chiroho, na uwezo wa Bwana Jesu piya undakala phapho.
46005005	Wakati hinyo mlavyeni kpwa Shetani mutu hiye ariyehenda higo mai, ili mwiriwe ubanangbwe na rohoye yookolwe ni Bwana Jesu siku ya chiyama.
46005006	Kpwa kpweli ngulu zenu tazifwaha. Kpwani tammanya kala amira chache inaweza kuumusa donje ra unga munji sana?
46005007	Yiuseni hiyo amira ya kare ya dambi na mkale atu asafi bila ya amira, dza vira mrivyo. Mana Jesu, ambaye ndiye Mwana-ng'ondzi wehu wa Pasaka, walaviwa dza sadaka msalabani.
46005008	Phahi nahusherekeeni Pasaka kpwa kuhumira mkahe usiotiywa amira, mkahe wa usafi na kpweli, si kpwa amira ya kare, amira ya uyi na ubaya.
46005009	Nákuandikirani kare baruwa nchikuambirani msigbwirane na atu adiya.
46005010	Siyagomba kuhusu atu a dunia ambao ni azinifu, achoyo, a tamaa mbaya, anyang'anyi na aabuduo sanamu, mana mchidzitenga na atu dza hinyo, ingebidi mtsame kabisa himu duniani.
46005011	Ela manage kala ni higa: Msigbwirane na mutu yeyesi adziihaye mfuasi ambaye ni mdiya, wa tamaa mbii, wa kuabudu sanamu, wa kulaphiza atu, mlevi ama muivi. Tsona piya msirye na mutu dza hiye.
46005012	-
46005013	Kpwa kpweli siyo kazi yangu kuhukumu atu ambao sio afuasi. Mana Mlungu andahukumu atu hinyo. Lakini kazi yenu ni kuhukumu atu ambao ni afuasi a kundi renu. Kama Maandiko gaambavyo, "Mzoreseni mwenu kundini hiye mutu mui."
46006001	Enehu, ichikala mmwenga wenu anaheha na myawe, n'lazima aphirike mashitakage kpwa afuasi ayae badala ya kugaphirika kotini kpwa atu asio afuasi a Jesu.
46006002	Hebu tammanya kukala afuasi a Jesu ndio ndiohukumu atu a dunia? Na ichikala mwimwi ndimwi ndiohukumu atu a dunia, mbona tamuweza kuphahana na hizo kondo ndide ndide?
46006003	Hebu tammanya kukala hundahukumu malaika, na hata zaidi mambo madide madide ga chila siku?
46006004	Phahi mchikala mna malumbano dza higo, msigaphirike mbere za akanyi ambao sio afuasi ayawenu, atu asioishimiwa ni afuasi!
46006005	Kpwa kpweli mnahenda waibu! Dze, ikale mo mwenu kundini tamuna mutu hata mmwenga ariye na ikima ya kutosha kukukanyani mwimwi ndugu?
46006006	Ela sivyo hivyo, mfuasi anamshitaki myawe kotini mbere za atu ambao sio afuasi kuhukumu kesi hiyo.
46006007	Kpwa kpweli kushitakiana kpwenu kunaonyesa kukala mkashindwa tse-tse-tse! Baha mkoserwe, mchengbwe na muiyirwe mali zenu kuriko kuaphirika afuasi ayawenu kotini.
46006008	Lakini badala ya hivyo, mwimwi ndio mkoserao na kuiya, hata mnakoserana na kuiyirana mwimwi afuasi enye kpwa enye!
46006009	Hebu tammanya kukala atu asio na haki taandakubaliwa kusagala phamwenga na Mlungu phahaliphe pha nguma? Enehu msidzichenge! Atu osi aishio maisha ga udiya, anaoabudu sanamu, anaozinga, alume ahendwao achetu na ahendao alume ayawao achetu,
46006010	aivi, achoyo, alevi, asengenyadzi, na aiyirao atu kuhumira nguvu: hinyo osi taandakubaliwa kusagala phamwenga na Mlungu bii.
46006011	Kpwa kugomba kpweli anjina enu kala mu dza vivyo, lakini mwatakaswa, mwatengbwa na mwahendwa atu a haki kpwa sababu ya Bwana Jesu na Roho wa Mlungu wehu.
46006012	Mutu anaweza kuamba, "Vitu vyosi ni halali kpwangu." Lakini si vyosi vinavyoterya. Vitu vyosi ni halali kpwangu, lakini sikubali kuhendwa mtumwa ni chitu chochosi.
46006013	Mutu wanjina anaweza kuamba, "Vyakurya ni muhimu kpwa sababu ya ndani, nayo ndani ni muhimu kpwa sababu ya vyakurya." Lakini Mlungu andavihenda vyosi vikale na mwisho. Nami nakuambirani mwiri sio wa kuhendera udiya, ela ni wa kumhumikira Mlungu, naye Mlungu andauroroma.
46006014	Mlungu wamfufula Jesu, na vivyo hivyo andahufufula kpwa uwezowe.
46006015	Hebu tammanya kukala miri yenu ni vilungo vya mwiri wa Jesu? Dze, ni sawa kuunganisha vilungo vya mwiri wa Jesu na malaya? Hata chidide!
46006016	Hebu tammanya kukala mlume achigbwirana na malaya, osi airi anakala mwiri mmwenga? Mana Maandiko ganaamba, "Osi airi andakala mwiri mmwenga."
46006017	Lakini yeyesi ndiyegbwirana na Jesu andakala roho mwenga naye.
46006018	Phahi richani udiya tse-tse-tse. Dambi yanjina yoyosi mutu ahendayo i kondze ya mwiriwe. Lakini mutu achihenda udiya, anatiya dambi mwakpwe mwirini.
46006019	Hakika mnamanya kukala miri yenu ni phatu phatakatifu photengbwa kuvoya Mlungu. Mlungu wakuphani Rohowe naye anaishi ndani yenu. Miri hiyo si yenu, ni malingbwa ya Mlungu,
46006020	mana wakukombolani na bei ya gali. Kpwa hivyo mwimwi miri yenu ihumireni kumhenda Mlungu atogolwe.
46007001	Sambi kuhusu gara mambo mrigoniandikira, naamba hivi: Ni vinono mutu kusalóla.
46007002	Ela kpwa sababu ya udiya munji hiko kpwenu, chila mlume naakale na mchewe mwenye na chila mchetu naakale na mlumewe.
46007003	Mlume naatimizire mchewe mambo gosi ga ndowa, naye mchetu dza vivyo, atimizire mlumewe mambo ga ndowa.
46007004	Mana mwiri wa mchetu tautawalwa ni ye mwenye, ela unatawalwa ni mlumewe. Nao mwiri wa mlume tautawalwa ni ye mwenye, ela unatawalwa ni mchewe.
46007005	Msilafyane ela mkale mkakubaliana kudzizuwiya kpwa muda fulani kpwa sababu ya mavoyo. Alafu uyiranani ili Shetani asedze akakujezani kpwa sababu ya kukosa uwezo wa kudzizuwiya.
46007006	Lakini higa nagokuambirani ni ushauri wangu kpwenu, si shariya.
46007007	Kpwa kpweli naaza kala alume osi ni dza mimi. Lakini chila mlume ana chipawache malumu arichohewa ni Mlungu, mmwenga ana chipawa hichi na wanjina ana chanjina.
46007008	Sambi mwimwi ambao tamdzangbwelóla na kulólwa na magungu, nakuambirani hivi: Ni vinono m'baki bila ya kulóla wala kulólwa dza mimi.
46007009	Lakini ichikala mutu kaweza kudzizuwiya, phahi naalóle au naalólwe. Mana baha mutu kulóla au kulólwa kuriko kuyugika na mkpwatyo.
46007010	Atu mriolólana nakulagizani hiri, naro si rangu bali rila kpwa Bwana Jesu. Mchetu kana ruhusa ya kuricha mlumewe.
46007011	Lakini achimricha, naasilólwe tsona au arye suluhu na mlumewe na auyirane. Naye mlume kana ruhusa ya kumricha mchewe.
46007012	Kpwa atu anjina naamba hivi (nagomba mimi, si Bwana): Mlume yeyesi yemkuluphira Bwana Jesu achikala ana mchetu ambaye kadzangbwekuluphira na analonda kuishi na hiye mchetu, phahi naasimriche.
46007013	Na ichikala mfuasi wa chichetu walólwa ni mlume ambaye siye mfuasi, na hiye mlume analonda kuishi naye, phahi hiye mchetu naasimriche.
46007014	Mana Mlungu anatakasa mlume asiye mfuasi kpwa kutsupira mchewe, naye anatakasa mchetu asiye mfuasi kpwa kutsupira mlumewe. Kala si hivyo, ana ao angekala najisi. Lakini ukpweli ni kukala Mlungu anaharira ana ao kukala atakatifu.
46007015	Ela mlume ama mchetu asiyemuamini Bwana Jesu achimricha myawe anayeamini, naamriche auke. Kpwa sababu ya hali hiyo mlume ama mchetu kagbwirwa ni shariya ya ndowa. Mana Mlungu anahutaka huishi kpwa amani.
46007016	Mwi achetu mumkuluphirao Jesu, mnamanyadze kukala alume enu taandamkuluphira Jesu kpwa sababu yenu? Ama mwi alume mumkuluphirao Jesu, mnamanyadze kala achetu enu taandamkuluphira Jesu kpwa sababu yenu?
46007017	Chila mutu ni aenderere kuishi kulengana na hali ariyoihirwa na kupangirwa ni Mlungu. Higa ni malagizo gangu kpwa makundi gosi ga afuasi a Jesu.
46007018	Ichikala Mlungu ariphokuiha kala ukatiywa tsatsani kare, usibadilishe hali hiyo. Na ichikala Mlungu ariphokuiha kala kudzangbwetiywa tsatsani, phahi usikale na haja ya kutiywa tsatsani.
46007019	Kpwa mana kutiywa tsatsani ama kusatiywa tsatsani si muhimu, ela chitu muhimu ni kugbwira na kulunga malagizo ga Mlungu.
46007020	Chila mmwenga naasale vivyo arivyokala Mlungu ariphomuiha.
46007021	Ichikala Mlungu ariphokuiha kala u mtumwa, ni sawa usijali. Ela uchiphaha nafwasi ya kukala huru, ihumire ukale huru.
46007022	Kpwa mana mutu ariyeihwa ni Bwana Jesu wakati kala ni mtumwa, anakala mutu huru wa Bwana. Vivyo hivyo mutu huru anaphoihwa anakala mtumwa wa Jesu.
46007023	Mlungu wakukombolani kpwa bei ya gali, kpwa hivyo msikale atumwa a atu.
46007024	Phahi enehu, chila mutu ni aishi kulengana na hali ariyokala nayo Mlungu ariphomuiha.
46007025	Sambi kuhusu atu ambao taadzangbwelóla au kulólwa, mino sina malagizo malumu kula kpwa Bwana Jesu. Lakini nalavya maoni gangu kama mutu ambaye Mlungu wanihenda niaminiwe kpwa mbazize.
46007026	Phahi kpwa sababu ya matatizo hunagogaona, naona baha msale vyo murivyo.
46007027	Dze una mchetu? Phahi ichikala unaye, usimriche. Na ichikala kudzangbwelóla, phahi usilóle.
46007028	Lakini mutu uchilóla siyo dambi, na mchetu asiyedzangbwelólwa achilólwa, piya kahendere dambi. Lakini mwimwi mlólanao mndaphaha matatizo manji ga chila siku, nami nalonda mdziepushe na higo matatizo na msale vivyo mrivyo.
46007029	Enehu, chisa changu cha kuamba hivyo ni hivi: Wakati unaobaki ni mfupi. Hangu sambi na kuenderera atu ariolóla naaishi kama avi taayalóla.
46007030	Atu ariorira ni akale avi taayarira, nao ariohererwa akale avi taayahererwa, na atu ariogula vitu naakale avi vitu hivyo si vyao.
46007031	Tsona atu ambao anashugulika na mambo ga dunia, ni akale kama avi taayashugulikiya sana mambo higo. Kpwa mana ihi dunia vivi huionavyo, inatsupa.
46007032	Enehu, nataka msikale na wasi-wasi. Mutu ambaye kadzangbwelóla nkudzishugulisha na kazi ya Bwana, yani jinsi ambavyo nkumhamira.
46007033	Lakini mutu ariyelóla nkudzishugulisha na mambo ga himu duniani, yani jinsi anavyotaka kumfurahisha mchewe,
46007034	mana maazoge gaganyika mara mbiri. Lakini mchetu ambaye kadzangbwelólwa ama mwanamwali nkudzishugulisha na kazi ya Bwana ili aphahe kukala mtakatifu chimwiri na chiroho. Ela mchetu wa kulólwa nkudzishugulisha na mambo ga himu duniani, yani jinsi alondavyo kumfurahisha mlumewe.
46007035	Nagomba hivi kpwa fwaida yenu, wala sio kala nakuikirani vikpwazo. Nalonda muishi kpwa njira inayofwaha kpwa kudzilavya tse-tse-tse kpwa kazi ya Bwana.
46007036	Ichikala mutu anaona andamkosera mwanamwali ariyemchumbiya, naye hiye msichana anatsupira wakati wa kulólwa, na anaona baha alóle, phahi naamlóle, mana kulóla si dambi.
46007037	Lakini mutu achikata shauri kusalóla hiye mwanamwali bila kushurutishwa, na anaweza kutawala tamaaze, kpwa kpweli hiye piya anahenda vinono.
46007038	Phahi kpwa kpweli mutu alólaye mchetu anahendato, lakini mutu asiyelóla piya anahendato zaidi.
46007039	Mchetu ariyelólwa anafungbwa ni mlumewe hadi mlumewe ndiphofwa. Lakini mlumewe achifwa, a huru kulólwa ni wanjina, ela n'lazima hiye mlume akale ni mfuasi wa Bwana.
46007040	Lakini maoni gangu ni higa: Ni vinono zaidi hiye mfwererwa asale bila ya kulólwa tsona. Na kpwa mashauri higa gosi, naamini nalongozwa ni Roho wa Mlungu.
46008001	Sambi kuhusu vyakurya vyolaviwa sadaka kpwa sanamu, hunamanya kukala sisi hosi huna marifwa. Nago marifwa ganahenda mutu ahende ngulu, lakini umendzo ndio uphezao mutu wa Mlungu.
46008002	Mutu ambaye anadziona anamanya sana, phahi bado kamanya rira ambaro ni arimanye;
46008003	lakini mutu ammendzaye Mlungu anamanywa ni Mlungu.
46008004	Phahi, kuhusu vyakurya vyolaviwa sadaka kpwa sanamu, hunamanya kala sanamu si chochosi himu duniani na Mlungu ni mmwenga tu.
46008005	Hata dzagbwe atu anjina anakuta kuna milungu yanjina mlunguni ama duniani (na kpwa kpweli kuna anji anaoihwa, "milungu" na, "mabwana"),
46008006	sisi hunamanya kala Mlungu ni mmwenga, ye Baba yeumba vitu vyosi, na kpwa ajiliye hunaishi. Tsona kuna Bwana mmwenga tu, ambaye ni Jesu Masihi. Vitu vyosi vyakalako kpwa kutsupira iye, na kpwa kutsupira iye sisi hunaishi.
46008007	Lakini si atu osi amanyao ukpweli huno. Anjina kala akabara kuvoya sanamu kama milungu yao. Hata achirya chakurya cholaviwa sadaka kpwa sanamu, anaona kala chakurya hicho chikalavirwa milungu. Kpwa vira taadzangbwe elewa kala sanamu si chitu, phahi nkudziona anahenda dambi.
46008008	Lakini chakurya tachiweza kuhureha phephi na Mlungu. Uhusiano wehu na Mlungu taukala mui zaidi ama mnono zaidi huchirya wala kusarya chakurya.
46008009	Phahi dzimanyirireni ili uhuru wenu usikale chikpwazo kpwa ayawenu ambao kuluphiro rao ni nyonje, asedze akainjira dambini.
46008010	Mana mutu ambaye kadzangbwe elewa kala sanamu si chitu, achikuona uwe mwenye marifwa unarya chakurya mzukani, andaona kukala ni sawa arye chakurya chiricholaviwa sadaka kpwa sanamu.
46008011	Hipho undamuangamiza hiyu mutu wa kuluphiro nyonje, ambaye Jesu wamfwerera, kpwa sababu ya higo marifwago.
46008012	Phahi uchihenda hivyo undakala ukamhendera dambi myao kpwa kumhenda ahende dzambo ambaro anaona ni makosa. Na kpwa kumhendera dza hivyo, unamhendera Jesu dambi.
46008013	Kpwa hivyo ichikala niryacho chindamtiya mwenehu dambini, phahi sindarya nyama tse-tse-tse, nsedze nkamuinjiza dambini.
46009001	Mimi kpwa kpweli ni huru, tsona ni mtume. Nami námuona Jesu, Bwana wehu na matso gangu. Na mwimwi mu matokeo ga kazi yangu kpwa Bwana.
46009002	Na ichikala atu anjina taakubali kukala mimi ni mtume, hakika naamini kukala mwimwi kpwa kpweli mnakubali. Mana mu mashahidi gangu kukala mimi ni mtume kpwa Bwana.
46009003	Atu anaphonihukumu, nami nadzitetea kpwa njira hino.
46009004	Dze, sino tahustahili kurya na kunwa kula kpwa afuasi?
46009005	Kpwani sino tahufwaha kusafiri chila mmwenga na mchewe anayekuluphira dza vira ahendavyo mitume anjina, ndugungbwa a Bwana na piya Petero?
46009006	Hebu ni mimi na Barinaba bahi ndio husiostahili kuriphirwa maitaji gehu wakati hu kazini?
46009007	Ni asikari yuphi adziriphiraye mwenye wakati a kazini? Takuna hata mmwenga. Ni mkurima yuphi ambaye karya matunda ga mwakpwe mndani? Takuna. Tsona ni mrisa yuphi asiyestahili kunwa maziya ga mifugo ya tajiriwe?
46009008	Kpwa kpweli sigomba higa kpwa mifwano ya chibinadamu tu. Hata Shariya zinagbwa sawa na hivyo nigombavyo.
46009009	Mana Shariya za Musa zinaamba, "Ng'ombe ichikala inawaga nganu usiifunge mlomo." Dze, mnafikiri Mlungu kala anagomba kuhusu ng'ombe bahi phano?
46009010	Hakika Mlungu hipha kala anagomba kuhusu sisi anadamu. Mambo higo gaandikpwa kpwa ajili yehu. Mutu mmwenga achiphanda na wanjina achiwaga, matumaini ga osi airi ni kuphaha seemu ya mavuno.
46009011	Ichikala hwaphanda mbeyu ya chiroho mwenu mioyoni, kuna uyi wani huchivuna mavuno ga maitaji gehu kula kpwenu?
46009012	Ichikala atu anjina anastahili kuphaha msada kula kpwenu, ela sino si zaidi? Lakini tahuyadai msada hinyo, ela hwavumirira chila chitu ili husikale chizingiti cha kuahenda atu asikuluphire habari ndzuri kuhusu Jesu Muokoli.
46009013	Bila shaka mnamanya kukala atu ahendao kazi ndani ya Nyumba ya Kuvoya Mlungu nkuphaha chakurya chao mumo. Piya mnamanya kukala alavyadzi-sadaka nkuphaha seemu yao ya nyama kula sadaka zilaviwazo.
46009014	Vivyo hivyo Bwana Jesu walagiza atu anaotangaza habarize aphahe riziki zao kula kpwa yo kazi ya kuitangaza.
46009015	Lakini sidzangbwedai misada hiyo bii. Tsona sikuandikirani baruwa hino ili niandze kudai misada hiyo kpwenu. Kpwa kpweli baha nifwe kuriko kumhenda mutu aniusire kudzikarya kpwangu kpwa kuhubiri nihendako bila maripho.
46009016	Na ninaphotangaza habari ndzuri kuhusu Jesu Muokoli, sina sababu ya kudzikarya hata chidide. Hiro ni jukumu rohewa ni Mlungu. Shaka rani ro ichikala sindatangaza habari ndzuri kuhusu Jesu!
46009017	Nchihubiri bila ya kulazimishwa, ningephaha tuzo. Ela nchihubiri kpwa lazima, ninachohenda ni kutimiza jukumu rangu rohewa ni Mlungu.
46009018	Kpwa hivyo tuzo rangu ni utu wani? Tuzo rangu ni kutangazira atu bure habari ndzuri kuhusu Jesu Muokoli, bila ya kudai misada ninayostahili kpwa kuhenda kazi hiyo.
46009019	Hata dzagbwe mino simi mtumwa wa mutu yeyesi, nadzilavya kama mtumwa wa atu osi ili niphahe atu anji iwezekanavyo kpwa Jesu.
46009020	Kpwa Ayahudi, nákala viratu arivyo Myahudi ili niphahe kuativya. Dzagbwe sitawalwa ni Shariya za Musa, mino náishi dza aho alungao hizo Shariya ili niativye.
46009021	Na kpwa atu asio Ayahudi ambao taalunga hizo Shariya, piya nákala dza aho ili niativye. Lakini sio kukala ati silunga malagizo ga Mlungu, hata chidide, ela nkulunga malagizo ga Jesu.
46009022	Na nchikala na atu anyonje, nami nákala dza aho ili niphahe anyonje. Náhenda chila chitu niwezacho kpwa atu ili nialongoze anjina kpwa Jesu kpwa vyovyosi.
46009023	Nkuhenda higa gosi ili atu akuluphire habari ndzuri kuhusu Jesu, na vivyo mimi nami n'ndajaliwa.
46009024	Kpwa kpweli mnamanya ashindanao mairo ni anji, ela mmwenga tu ndiye atuzwaye. Phahi zolani mairo ili mphahe tuzo.
46009025	Azoladzi nkuhenda mazowezi magumu sana ili aphahe tuzo, lakini tuzo hizo tazidumu. Ela sisi hunazola ili huphahe tuzo isiyobanangika kabisa.
46009026	Phahi mino sizola mairo gasigo mpango, na simi dza mutu wa makonde atsuphaye ngumize ovyo ovyo.
46009027	Ela nahenda mazowezi magumu na kuutawala mwiri wangu ili bada ya kuhubiriya anjina, nsedze nikatsamalalwa mashindanoni.
46010001	Enehu, nataka nikutambukizeni kukala akare ehu osi akala tsini ya ingu na osi achitsupato kahi-kahi ya bahari.
46010002	Osi abatizwa tsini ya rira ingu na hira bahari, nao achikala afuasi a Musa.
46010003	Osi arya chakurya chimwenga cha chiroho.
46010004	Na osi anwa madzi mamwenga ga chiroho. Mana anwa madzi ga dziwe ra chiroho ambaro kala richialunga-lunga, na dziwe hiro kala ni Jesu.
46010005	Lakini Mlungu kayahamirwa bii ni anji a atu hinyo, kpwa hivyo afwa na miri yao ichitapakaa hiko weruni.
46010006	Phahi mambo higa gahendeka ili gahukanye sisi, naswi husiaze kuhenda mai dza akare ehu arivyohenda,
46010007	wala husiabudu sanamu dza anjina arivyohenda. Kama Maandiko gaambavyo, "Atu asagala achirya na achinwa, chisha aunuka na achivwina chiudiya."
46010008	Nahusihende udiya dza akare ehu anjina arivyokala, na achifwa atu elufu ishirini na tahu siku mwenga.
46010009	Wala husimjeze Mlungu dza akare ehu anjina arivyohenda, nao achiolagbwa ni nyoka.
46010010	Tsona husinung'unike dza arivyonung'unika, nao achiolagbwa ni malaika wa chifo.
46010011	Phahi mambo higo gaaphaha atu hinyo ili gakale mifwano kpwehu, nago gaandikpwa ili gahukanye sisi ambao hunaishi siku za mwisho.
46010012	Phahi mchidziona muimire sawa-sawa kpwa Mlungu, mdzimanyirire musedze mukagbwa dambini.
46010013	Takuna majaribu gogosi mnagophaha isiphokala garatu ga kawaida ambago anadamu ayawenu nkuphaha. Naye Mlungu ni muaminifu, kandaruhusu mphahe majaribu ga kutsapa uwezo wenu. Lakini mchijezwa, Mlungu andakuphani nguvu za kuvumirira ili mgavuke salama.
46010014	Kpwa hivyo enehu amendzwa, msiabudu sanamu hata chidide!
46010015	Mimi nagomba namwi dza atu ario na ikima, phahi gapimeni enye higa nigombago.
46010016	Hunaphonwa kula chikombe cha baraka cha meza ya Bwana hunachochihumira kpwa kumshukuru Mlungu, kpwa kpweli hunashiriki mlatso wa Jesu phamwenga. Na hunaphomega na kurya mkahe wa meza ya Bwana, hunashiriki mwiri wa Jesu phamwenga.
46010017	Phahi hata dzagbwe hu anji, hunakala mwiri mmwenga kpwa kushiriki kurya mkahe mmwenga.
46010018	Hebu fikirini kuhusu Aiziraeli. Osi anaoshiriki phamwenga kurya sadaka inayolavirwa Mlungu, anagbwirana kumuabudu Mlungu.
46010019	Dze, mana ya maneno higa ni utu wani? Chakurya cholavirwa sadaka kpwa sanamu ama yo sanamu yenye ni chitu muhimu? Hata chidide!
46010020	Makafiri nkulavira sadaka mashetani, lakini si kpwa Mlungu. Nami sitaki mwimwi mshiriki phamwenga na mashetani, hata chidide.
46010021	Tamuweza kunwa chikombe cha meza ya Bwana phamwenga na chikombe cha mashetani. Tamuweza kurya chakurya cha meza ya Bwana phamwenga na chakurya cha meza ya mashetani.
46010022	Huchihenda hivyo, kpwa kpweli hundamhenda Bwana akale na wivu. Dze, hunafikiri huna nguvu kushinda Bwana? Taiwezekana bii!
46010023	Atu anjina nkuamba, "Vitu vyosi ni halali," ela si vyosi virivyo na fwaida. Tsona, "Vitu vyosi ni halali," ela si vyosi vinavyoterya atu.
46010024	Mutu naasihende gara ganagomfwaha mwenye, lakini naahende gara gafwahirago ayae.
46010025	Mchigula nyama sokoni, ryani na msiuze-uze kukala ni halali ama si halali.
46010026	Mana Maandiko ganaamba, "Dunia na vitu vyosi virivyo himu ni mali ya Mlungu."
46010027	Mutu ambaye siye mfuasi myao achikualika kpwakpwe kaya na uchikubali kuphiya, karye ndichoandazirwa. Usiuze maswali kukala ni halali ama si halali kurya.
46010028	Lakini mutu achikuamba, "Chakurya hichi chalavirwa sadaka kpwa sanamu," phahi usirye. Mana uchirya, ye ambaye akakuambira andakuona unahenda dambi.
46010029	Siyo kukala uwe unahenda dambi lakini iye ariyekuambira ndiye ndiyeona unahenda dambi. Mana takuna sababu uhuru wangu uhukumiwe ni mutu wanjina.
46010030	Nchimshukuru Mlungu kpwa chakurya, kpwa utu wani nilaumiwe kpwa chira ambacho nkachilavira shukurani?
46010031	Phahi, chochosi undichorya ama kunwa, ama chochosi ndichohenda, chihendeni ili Mlungu ahewe nguma.
46010032	Msikale chikpwazo kpwa Ayahudi, kpwa atu asio Ayahudi ama kpwa afuasi a Jesu.
46010033	Mimi najeza sana kuhamira atu osi kpwa chila chitu. Silonda mambo ganagonifwaidi mwenye, ela nalonda mambo ndigofwaidi atu anji ili aokolwe.
46011001	Niigani mimi, dza vivyo nami vyomuiga Jesu.
46011002	Nakutogolani kpwa sababu chila wakati mnanitambukira na kugbwira mafundzo ambago nákufundzani.
46011003	Lakini nalonda mmanye kukala chitswa, yani mkpwulu wa alume osi ni Jesu, chitswa cha mchetu ni mlumewe, na chitswa cha Jesu ni Mlungu.
46011004	Phahi mlume yeyesi avoyaye ama kutabiri kuno akadzifwinika chitswa, anaaibisha chitswache, yani Jesu.
46011005	Naye mchetu avoyaye ama kulavya unabii wakati atu akakutana kpwa mavoyo bila ya kudzifwinika chitswa, anaibisha chitswache, yani mlumewe. Mana hinyo ni waibu sawa na mchetu kunyolwa chitswa chizima.
46011006	Na ichikala kamendze kudzifwinika chitswa, baha anyolwe. Lakini ichikala ni waibu mchetu kuphunguzwa ama kunyolwa nyere, phahi naadzifwinike chitswa.
46011007	Kpwa mana mlume kafwaha kudzifwinika chitswa, mana ndiye mfwano na nguma ya Mlungu, lakini mchetu ni nguma ya mlume.
46011008	Mana mlume kayaumbwa kula kpwa mchetu, ela mchetu waumbwa kula kpwa mlume.
46011009	Na mlume kayaumbwa kpwa sababu ya mchetu, ela mchetu waumbwa kpwa sababu ya mlume.
46011010	Kpwa hivyo mchetu ni adzifwinike chitswa kuonyesa kala a tsini ya mamlaka. Chisha ni ahende vivyo kpwa sababu ya malaika.
46011011	Lakini kpwa kuungana na Bwana Jesu, alume na achetu osi ni muhimu, naye mmwenga kaweza kuishi bila ya myawe.
46011012	Mana mchetu wa kpwandza wala kpwa mlume, na kula hipho hata vivi sambi alume anavyalwa ni achetu. Na vitu vyosi vila kpwa Mlungu.
46011013	Phahi fikiriyani enye, ichikala ni sawa mchetu kuvoya Mlungu bila ya kudzifwinika chitswa.
46011014	Hata mila yehu inahukahaza mlume kukala na nyere nyire, mana nkudzitiya waibu ye mwenye.
46011015	Lakini mchetu nkulikpwa achikala na nyere nyire, kpwa mana wahewa nyere nyire ili zimfwinike.
46011016	Ichikala mutu analonda kulumba kuhusu dzambo hiri, phahi naamanye kala sisi na makundi gosi ga atu a Mlungu tahuna mila yanjina.
46011017	Kuhusu gaga malagizo nilondago kukuphani, sikutogolani kpwa sababu mikutano yenu inareha matatizo badala ya fwaida.
46011018	Mwandzo atu aniambira kala mnapingana mnaphokutana, ndiyo mana mnaganyana makundi makundi. Nami nchigapima naona kuna chiasi fulani cha ukpweli.
46011019	Mana n'lazima atu aganyane ili hara ariokubaliwa ni Mlungu amanyikane wazi.
46011020	Mwimwi mnaphokutana si kpwa lengo ra kurya chakurya cha Bwana Jesu bii.
46011021	Mana wakati wa kurya, chila mmwenga nkuandza kurya chivyakpwe bila ya kugodzana, hata mwisho anjina akasala na ndzala na kuno anjina nao akalewa.
46011022	Waibu! Kpwani tamuna nyumba ambazo mnaweza kurya na kunwa? Hebu mnalonda kuzarau atu a Mlungu na kuaibisha atu asio na chitu? Kpwa kpweli mambo mhendago tagaweza kunihenda nikutogoleni hata chidide.
46011023	Kpwa mana malagizo higa ni garatu nrigophokera kula kpwa Bwana Jesu na nchikuphani. Usiku hura ambao kala andasalatwa, wahala mkahe,
46011024	na bada ya kumshukuru Mlungu, wamega-mega hura mkahe na achiamba, "Huno ni mwiri wangu ulaviwao kpwa ajili yenu. Kalani mchihenda hivi ili mkale mchinitambukira."
46011025	Vivyo hivyo bada ya chakurya Jesu wahala chikombe cha uchi wa zabibu, achiamba, "Uchi wa chikombe hichi ni chilagane chiphya cha Mlungu chinachoikpwa na mlatso wa chifo changu. Chila wakati wa kunwa uchi na chikombe hichi hendani hivi kpwa kunitambukira."
46011026	Mana chila mnaphorya mkahe huno na kunwa uchi wa zabibu wa chikombe hichi, mndatangaza chifo cha Bwana Jesu hadi andiphouya tsona.
46011027	Kpwa hivyo mutu yeyesi aryaye mkahe ama kunwa uchi wa zabibu kula chikombe cha Bwana kpwa njira isiyofwaha, anahendera dambi mwiri na mlatso wa Bwana Jesu.
46011028	Phahi chila mutu n'lazima adzipime mwenye kpwandza, ndipho arye mkahe na anwe uchi wa zabibu,
46011029	mana chila aryaye mkahe na kunwa uchi wa zabibu wa chikombe hichi bila ya kumanya manage ga mwiri wa Jesu, anadzirehera hukumu mwenye.
46011030	Ndiyo mana anji enu ni akongo na taana nguvu, tsona ayawenu anjina afwa.
46011031	Lakini huchidzihukumu sawa-sawa sisi enye, tahundahukumiwa ni Mlungu.
46011032	Ela huchihukumiwa ni Bwana, anahufundza njira nono ili husedze akahuhukumu phamwenga na atu asiomkuluphira Mlungu.
46011033	Phahi enehu, mchikutana kurya chakurya cha Bwana phamwenga, godzanani.
46011034	Ichikala mutu anasikira ndzala, baha arye kaya kpwandza ili asihukumiwe ni Mlungu mnaphokala phamwenga kpwa muonano. Na kuhusu mambo ganjina, n'ndakufundzani ndiphokpwedza.
46012001	Enehu, nataka mmanye vinono sana kuhusu vipawa vya Roho wa Mlungu.
46012002	Mnamanya phokala tamdzangbwemanya Mlungu, mwalongozwa makosa kpwa kuabudu sanamu ambazo tazina uhai wala uwezo wa kugomba.
46012003	Phahi nalonda mmanye kukala mutu yeyesi alongozwaye ni Roho wa Mlungu kaweza kuamba, "Jesu naalaniwe." Na takuna mutu awezaye kuamba, "Jesu ni Bwana," isiphokala alongozwe ni Roho wa Mlungu.
46012004	Kuna aina nyinji za vipawa vya chiroho, lakini alavyaye ni yehiye Roho wa Mlungu.
46012005	Tsona kuna aina nyinji za utumishi, lakini Bwana ni iye mmwenga.
46012006	Piya kuna aina nyinji za kazi, lakini alavyaye uwezo wa kuhenda kazi hizo kpwa atu osi ni yehiye Mlungu.
46012007	Roho wa Mlungu nkumanyikana kpwa kumupha chila mutu uwezo kpwa fwaida ya afuasi a Jesu.
46012008	Hiye Roho nkumupha mutu mmwenga uwezo wa kugomba kpwa ikima, na wanjina n'kuhewa uwezo wa kulavya ujumbe wa maarifwa kula kpwa yehiye Roho.
46012009	Tsona wanjina naye n'kuhewa imani ni ye Roho, na wanjina chipawa cha kuphoza akongo.
46012010	Wanjina n'kuhewa chipawa cha kuhenda vilinje, wanjina uwezo wa kutabiri, na wanjina uwezo wa kutafwautisha roho mbali-mbali. Tsona wanjina n'kuhewa chipawa cha kugomba na luga njeni, naye wanjina chipawa cha kutafasiri hizo luga.
46012011	Na zosi hizo ni kazi za yehiye Roho wa Mlungu mmwenga, ambaye nkumupha chila mutu viratu amendzavyo mwenye.
46012012	Mwiri ni mmwenga, ela vilungo ni vinji. Hata dzagbwe vilungo ni vinji, lakini vinahenda mwiri mmwenga. Hinyo ni mfwano wa mwiri wa Jesu, yani kundi ra atu a Mlungu.
46012013	Kpwa mana hukakala Ayahudi au atu asio Ayahudi, atumwa au atu huru, sisi hosi hwabatizwa na Roho mmwenga ili hukale mwiri mmwenga. Piya wahendwa huphokere iye Roho mmwenga mwehu mioyoni.
46012014	Mwiri waumbwa na vilungo vinji si chilungo chimwenga bahi.
46012015	Kpwa mfwano, kala chigulu chingeamba, "Mino simi mkpwono, kpwa hivyo simi seemu ya mwiri," hata hivyo hicho chigulu chingekala bado ni seemu ya mwiri.
46012016	Naro sikiro kala ringeamba, "Mino simi dzitso, kpwa hivyo simi seemu ya mwiri," hata hivyo hiro sikiro ringekala bado ni seemu ya mwiri.
46012017	Kala mwiri wosi ungekala dzitso, mutu angesikiradze? Na kala mwiri wosi ungekala sikiro, mutu angenusadze? Kangeweza!
46012018	Lakini Mlungu wapanga vilungo vyosi vya mwiri na chila chilungo wachiika phatuphe, viratu arivyolonda ye mwenye.
46012019	Kala vilungo vyosi vingekala chilungo chimwenga, phahi takungekala na mwiri wowosi.
46012020	Ela kama irivyo, kuna vilungo vinji vya mwiri lakini mwiri wenye ni mmwenga.
46012021	Kpwa hivyo dzitso tarifwaha kuambira mkpwono, "Sina lazima na uwe!" Wala chitswa tachifwaha kuambira magulu, "Sina lazima na mwimwi!"
46012022	Tsona vilungo vya mwiri vionekanavyo vinyonje, ndivyo ni muhimu hukale navyo.
46012023	Na vira vilungo ambavyo hunaona tavifwaha kuishimiwa, ndivyo huviphavyo ishima kulu sana. Na vira vilungo ambavyo tahufwaha kuvionyesa atu, hukuvitundza vinono.
46012024	Ela vilungo vyehu vyanjina virivyo na unono wa kuonekana, tahufwaha kuvifwitsa-fwitsa. Mana Mlungu waunganisha vilungo vya mwiri na kuvipha ishima zaidi vira vilungo visivyo na ishima,
46012025	ili vilungo visiganyane, ela vyosi viungane na viteryane sawa-sawa.
46012026	Chilungo chimwenga chichiteseka, vyosi nkuteseka phamwenga. Na chanjina chichiphaha nguma, vyosi nkuhererwa phamwenga.
46012027	Phahi mwimwi mosi mu mwiri wa Jesu; na chila mmwenga ni chilungo cha mwiri hinyo.
46012028	Kahi ya makundi ga atue, Mlungu watsambula anjina kpwandza akale mitume, phiri manabii, na hahu alimu. Chisha anjina nao achiatsambula ahende vilinje, anjina akale na chipawa cha kuphoza makongo, anjina aterye ayawao, anjina akale vilongozi, na anjina agombe na luga njeni.
46012029	Dze, atu osi ni mitume? Atu osi ni manabii? Atu osi ni alimu? Hata chidide! Dze, atu osi anaweza kuhenda vilinje?
46012030	Atu osi ana vipawa vya kuphoza makongo? Atu osi anaweza kugomba na luga njeni? Dze, atu osi anaweza kutafasiri luga? Hata!
46012031	Phahi azani sana vipawa vinono zaidi. Nami n'ndakuonyesani njira nono kuriko zosi.
46013001	Phahi nchigomba na luga za anadamu na hata za malaika, lakini ichikala sina mendzwa, napiga kululu za bure dza daba huphu ama kengele.
46013002	Nchikala na chipawa cha kutabiri na kumanya siri zosi na marifwa gosi, tsona nchikala na imani inayoweza kutsamiza myango, lakini ichikala sina mendzwa, mimi n'ndakala si chitu.
46013003	Tsona nchilavya mali zangu zosi kuapha achiya na kulavya mwiri wangu uphye dza sadaka na moho, lakini ichikala sina mendzwa, tainifwaidi chochosi.
46013004	Mendzwa inavumirira, ina mbazi. Mendzwa taina wivu, kudzivuna wala ngulu.
46013005	Mendzwa taikosa adabu, tailola fwaidaye macheye, taihenda mutu kutsukirwa upesi wala kutambukira mambo mai gosi.
46013006	Mendzwa taihamirwa ni mambo mai, ela nkuhamirwa ni ukpweli.
46013007	Mendzwa nkuvumirira gosi, na nkuamini gosi bila kukata tamaa. Na mendzwa nkuenderera hata ichifikira wakati ambao mambo ni mafu.
46013008	Mendzwa taisika tse-tse-tse. Lakini utabiri una mwisho, kugomba na luga njeni kuna mwisho, na marifwa piya nkusika.
46013009	Mana vipawa vyehu vya marifwa na kutabiri ni vya seemu ndide tu.
46013010	Lakini ukamilifu ndiphokpwedza siku ya chiyama, vira ambavyo tavikamili vindaangamika.
46013011	Hebu sikizani. Nriphokala mwanache, kala nchigomba chanache, kuaza na kufikiri chanache. Ela nriphokala mvyere, mambo ga chanache nágaricha.
46013012	Mana hipha sambi hunaona mambo chiwiriwiri dza chilolo ambacho tachionyesato, chisha badaye hundaona chila chitu wazi-wazi. Sambi namanya chidide, ela badaye n'ndamanya chikamilifu dza viratu Mlungu animanyavyo.
46013013	Phahi higa mambo mahahu ganagodumu ni kuluphiro, tumaini, na mendzwa. Ela ra muhimu zaidi kuriko gosi higa ni mendzwa.
46014001	Enehu, mendzanani na muaze sana vipawa vya chiroho, hasa chipawa cha kutabiri.
46014002	Mana mutu achigomba na luga njeni kagomba na atu, ela anagomba na Mlungu. Na kpwa kpweli takuna wanjina ndiyeelewa, mana anagomba siri kpwa uwezo wa Roho wa Mlungu.
46014003	Lakini mutu anayetabiri anagomba na atu ili kuadzenga chiroho, kuatiya moyo na kuaphoza maroho.
46014004	Mutu anayegomba na luga njeni anadzipheza chiroho mwenye, ela anayetabiri anapheza chiroho kundi rosi ra afuasi a Jesu.
46014005	Phahi, nalonda mosi mgombe na luga njeni, lakini zaidi naaza mkale na chipawa cha kutabiri. Mana mutu atabiriye ni mkpwulu kuriko hiye agombaye na luga njeni, isiphokala phakale phana mutu wa kutafasiri hinyo ujumbe ili afuasi a Jesu afwaidike.
46014006	Sambi enehu, nchedza kpwenu na kugomba na luga njeni, indakuteryani viphi? Taindakufwaidini chitu isiphokala nikurehereni maono kula kpwa Mlungu, marifwa, unabii na mafundzo.
46014007	Hata vifaya vya mawira dza firimbi au ngephephe, dzagbwe tavina uhai, vinahuonyesa umuhimu wa kugomba na luga ya kueleweka. Mana takuna ndiyeelewa wira uimbwao ichikala vifaya hivyo tavikahumirwa kulavya sauti ya kueleweka vinono.
46014008	Kpwa mfwano, gunda risipholavya sauti ya kueleweka, ni ani ndiyedzitayarisha kufika barazani?
46014009	Vivyo hivyo namwi, takuna mutu ndiyekuelewa uchigomba na luga njeni asiyoimanya. Mana kpwa kpweli manenogo gandaphiya na phepho!
46014010	Kuna luga nyinji tafwauti tafwauti duniani, ela takuna hata mwenga ambayo taina mana.
46014011	Lakini ichikala simanya luga ya yuya mutu, kpwa kpweli iye anayegomba ni mjeni kpwangu, nami ni mjeni kpwakpwe.
46014012	Vivyo hivyo namwi, kpwa vira mnalonda sana vipawa vya chiroho, phahi hendani bidii kpwa kuhumira vipawa vinavyoterya afuasi a Jesu.
46014013	Kpwa hivyo, mutu ambaye anagomba na luga njeni, n'lazima avoye Mlungu ili amuphe uwezo wa kutafasiri gara maneno anagogomba.
46014014	Mana nchivoya Mlungu na luga njeni, roho yangu inavoya kpweli, lakini achili yangu inakala taipho.
46014015	Sambi nihendedze? N'ndavoya na roho yangu na piya n'ndavoya na achili yangu, tsona n'ndaimba na roho yangu na piya n'ndaimba na achili yangu.
46014016	Uchimtogola Mlungu mwako rohoni macheyo, atu anjina ario hipho mkutanoni andawezadze kuamba, "Amina" kpwa sababu ya shukuraniyo, ichikala kaelewere urichogomba?
46014017	Hata ichikala mavoyogo ni manono, tagaweza kuterya atu anjina hata chidide.
46014018	Namshukuru Mlungu mana naweza kugomba na luga njeni kuriko mwimwi mosi.
46014019	Lakini baha nigombe maneno matsano ganagoeleweka ninaphokala phamwenga na afuasi a Jesu, ili niafundze, kuriko kugomba maneno elufu kumi ga luga njeni ambago atu taagaelewa.
46014020	Enehu, msifikiriye mambo chanache. Maazo genu nagakale dza ga atu azima, ela kuhusu kuhenda mai, kalani dza ana atsanga.
46014021	Mlungu mwakpwe Maandikoni anaamba, "N'ndahumira ajeni a luga tafwauti tafwauti kubisha na atu angu, hata hivyo taandanisikira."
46014022	Phahi kugomba na luga njeni ni dalili kpwa atu asiomkuluphira Jesu. Lakini kutabiri ni kpwa fwaida ya atu amkuluphirao, ela si kpwa atu asiomkuluphira.
46014023	Sambi afuasi a Jesu achikutana na osi agombe na luga njeni, alafu phapho phainjire atu asioelewa au asiomkuluphira Jesu, dze taandakuihani atu a koma?
46014024	Lakini atu osi achikala anatabiri, alafu phachiinjira mutu asiyeelewa au asiyemkuluphira Jesu, mutu hiye andamanya kpweli dambize na andadzihukumu kpwa gara ndigogasikira.
46014025	Tsona siri za moyowe zindaikpwa wazi. Kpwa hivyo andachita mavwindi kumuabudu Mlungu, achiamba, "Kpwa kpweli Mlungu a phamwenga namwi."
46014026	Phahi enehu, huhendedze? Mnaphokala phamwenga kumuabudu Mlungu, mmwenga ana zaburi, wanjina anafundza, mmwenga ana maono, wanjina naye ana luga njeni na wanjina anatafasiri. N'lazima mhende mambo higa gosi kpwa kuterya atu a Mlungu.
46014027	Ichikala phana atu analonda kugomba kpwa luga njeni, phahi naagombe atu airi au ahahu lakini si zaidi, chila mmwenga kpwa zumare ra kugomba. Tsona phakale na mutu wa kutafasiri.
46014028	Lakini ichikala taphana mutu wa kutafsiri hipho kundini, n'lazima hiye mutu wa kugomba na luga njeni anyamale, agombe macheye na Mlungu.
46014029	Manabii airi ama ahahu naatabiri ujumbe wa Mlungu, nao anjina apime hura ujumbe uchiogombwa.
46014030	Sambi mmwenga achikala aimire anatabiri, na wanjina asegereye achiphaha maono kula kpwa Mlungu, phahi yuya anayetabiri ni anyamale.
46014031	Mana atu osi anaweza kutabiri kpwa mazuma ili atu osi adzifundze na kutiywa moyo.
46014032	Na wakati mutu anatabiri, n'lazima atawale chipawache cha kutabiri,
46014033	mana Mlungu si Mlungu wa fujo, ela wa amani. Kama garivyo makundi gosi ga afuasi a Jesu,
46014034	achetu ni anyamale mkutanapho. Mana taaruhusiwa kugomba, ela ni adziike tsini ya mamlaka kama Shariya za Musa ziambavyo.
46014035	Na ichikala mchetu analonda kuuza dzambo rorosi, naakauze mlumewe kaya, mana ni waibu mchetu kugomba mbere za kundi ra afuasi.
46014036	Hebu mnafikiri ujumbe wa Mlungu wala kpwenu? Ama rino neno ra Mlungu rakpwedza kpwenu bahi? Hata chidide!
46014037	Mutu yeyesi achidziona kukala ni nabii au mutu wa chiroho, naamanye kukala higa nigaandikago ni malagizo kula kpwa Bwana Jesu.
46014038	Phahi mutu asiphosikiza mambo higa, msimsikize.
46014039	Kpwa hivyo enehu, azani sana kutabiri, na piya msiazuwiye atu agombao kpwa luga njeni.
46014040	Lakini chila chitu n'lazima chiphiye kpwa njira inayofwaha na kpwa utaratibu mnono.
46015001	Sambi enehu, nataka nikutambukizeni hira habari ndzuri kuhusu Jesu nriyokusemurirani, namwi mchiikubali, na mnadinisa kuikuluphira.
46015002	Habari ndzuri hiyo ndiyo inayokuokolani mchigbwira ngi-ngi-ngi hinyo ujumbe nriokufundzani. Ichikala tamhendere hivyo, kuluphiro renu tarindakala na fwaida yoyosi.
46015003	Mana nákufundzani mambo muhimu sana ambago nami náhendafundzwa kukala, Jesu wafwa ili husamehewe dambi zehu, kama Maandiko ganavyoamba.
46015004	Tsona wazikpwa na siku ya hahu achifufulwa, kama Maandiko ganavyoamba.
46015005	Chisha achimtsembukira Petero na badaye achiatsembukira hara mitume kumi na airi.
46015006	Bada ya hipho watsembukira zaidi ya afuasi magana matsano chilimwenga, ambapho anji ao achere azima, ela anjina afwa.
46015007	Badaye wamtsembukira Jakobo, chisha achiatsembukira mitume osi.
46015008	Mwisho kabisa Jesu wanitsembukira mimi dza mutu yevyalwa wakati ambao sio wa kawaida.
46015009	Mana ndimi mtume mdide kabisa na sifwaha hata kuihwa mtume kpwa sababu nátesa afuasi a Jesu.
46015010	Lakini ni mtume kpwa mbazi za Mlungu, nazo mbazize taziyakala za bure. Mana náhenda kazi zaidi kuriko mitume anjina osi. Yo kazi yoihenda, naihenda kpwa sababu Mlungu kala a phamwenga nami, ela siihendere kpwa uwezo wangu mwenye.
46015011	Kpwa hivyo, ikale ni mimi au ni hinyo ayangu ariofundza, dzambo muhimu ni kukala mnaamini higa hunagofundza.
46015012	Sambi ichikala mwafundzwa kala Jesu wafufulwa kula kpwa ariofwa, kpwadze atu enu anjina anaamba kala atu a kufwa taandafufuka?
46015013	Ichikala atu a kufwa taandafufuka, phahi hata Jesu kayafufuka.
46015014	Na ichikala Jesu kayafufuka, mafundzo gehu ni bure na kuluphiro renu naro piya ni ra bure.
46015015	Zaidi ya hivyo, sisi hunaonekana kama mashahidi ga handzo kuhusu Mlungu, mana hwaamba kala Mlungu wamfufula Jesu. Lakini ichikala kpweli atu a kufwa taafufuka, phahi Mlungu kayamfufula Jesu.
46015016	Mana ichikala atu a kufwa taafufuka, phahi hata Jesu naye kayafufuka.
46015017	Na ichikala Jesu kayafufuka, phahi kuluphiro renu ni ra bure, namwi mchere na dambi zenu.
46015018	Nao atu ariofwa na kuno anamkuluphira Jesu, aangamika.
46015019	Ichikala kuluphiro rehu kpwa Jesu ni kpwa maisha higa bahi, n'lazima hufoserwe mbazi zaidi ya atu osi duniani.
46015020	Lakini kpwa kpweli Jesu wafufuka. Iye ndiye matunda ga kpwandza ga mavuno ga hinyo atu ariofwa.
46015021	Mana dza viratu chifo charehewa ni mutu mmwenga, na kufufuka nako kpwarehewa ni mutu mmwenga.
46015022	Yani chila mmwenga nkufwa kpwa vira hosi hu chivyazi cha Adamu, mutu wa kpwandza. Vivyo hivyo sisi hosi hundahendwa hukale moyo kpwa kuungana na Jesu.
46015023	Ela chila mmwenga andafufulwa kpwa wakatiwe, kpwandza ni Jesu ambaye ni matunda ga kpwandza, alafu wakati achiuya, hara ario akpwe.
46015024	Bada ya higo, mwisho wa dunia undakpwedza. Jesu andaangamiza utawala, mamlaka na uwezo wosi wa maaduige, alafu andamupha Baba Mlungu atu osi ambao anaatawala.
46015025	N'lazima Jesu atawale mpaka Mlungu ndiphoshinda maaduige gosi na gamgbwerere maguluni.
46015026	Adui wa mwisho kuangamizwa ni chifo.
46015027	Mana Maandiko ganaamba, "Mlungu waika vyosi tsini ya maguluge." Ganaphoamba Mlungu waika, "vyosi" tsini ya Jesu, ni wazi kala Mlungu kamo ndani ya hinyo, mana Mlungu ndiye ariyeika vyosi tsini ya utawala wa Jesu.
46015028	Mana wakati Mlungu Baba ndiphoika chila chitu tsini ya mwana, iye mwana mwenye naye andadziika tsini ya Mlungu, ili Mlungu atawale vitu vyosi kabisa kabisa.
46015029	Sambi fikiriya kuhusu atu anaobatizwa kpwa ajili ya ariofwa. Tsona ichikala ni kpweli atu taafufulwa, kpwa utu wani atu hinyo nkubatizwa kpwa ajili ya atu a kufwa? Takuna sababu!
46015030	Na sisi, kpwa utu wani hunadzizindza chila wakati?
46015031	Mino nalola chifo na matso gangu chila siku. Dzambo hiri rina ukpweli sawa na ngulu zangu kpwenu kpwa kuungana na Jesu Muokoli, Bwana wehu.
46015032	Ichikala mino náheha na atu asiru hiko Efeso kpwa sababu za chibinadamu tu, mnaona náphaha fwaida yani? Siyaphaha rorosi! Kpwa hivyo ichikala atu a kufwa taafufuka, "Nahurye na hunweni mana muhondo hundafwa."
46015033	Msichengbwe ni atu anaogomba hivyo, kpwa sababu, "Usena uyi nkubananga tabiya nono."
46015034	Hebu lamukani na mriche kuhenda dambi. Mana anjina enu taamanya Mlungu ambapho ni waibu sana kpwenu.
46015035	Labuda anjina anadziuza, "Atu a kufwa andafufulwadze? Na andakpwedza na miri ya viphi?"
46015036	Hiro ni swali ra chizuzu! Uchiphanda mbeyu mtsangani, taimera mpaka mwandzo iole.
46015037	Na uchimwagira mbeyu, kuweza kukumbira muhi mzima ambao undamera badaye, ela nkukumbira mbeyu tu, dza ya nganu ama mbeyu yoyosi yanjina.
46015038	Lakini Mlungu nkuipha hira mbeyu umbo ranjina ambaro anataka ye mwenye, na chila aina ya mbeyu nkuipha umbo ra tafwauti.
46015039	Vivyo hivyo kuna aina tafwauti tafwauti za miri. Kuna miri ya anadamu, ya nyama, ya nyama a mapha, na ya ng'onda.
46015040	Vivyo hivyo kuna vitu vya mlunguni na viumbe vya duniani. Unono wa vitu vya mlunguni u chivyakpwe, na unono wa viumbe vya duniani nao u chivyakpwe.
46015041	Dzuwa rina unonowe macheye, nao mwezi una unonowe, na nyenyezi zina unono wanjina. Na hata hizo nyenyezi nazo zina unono tafwauti kula nyenyezi mwenga hadi yanjina.
46015042	Phahi indakala vivyo hivyo na atu a kufwa wakati wa kufufuka. Miri yehu ya hipha duniani inabanangika, lakini wakati ichifufuka, taibanangika tsona.
46015043	Mwiri nkuzikpwa kpwa njira ya waibu, ela mwiri nkufufuka kpwa njira ya nguma. Wakati uchizikpwa ni mnyonje, lakini ndiphofufuka undakala na nguvu.
46015044	Wakati uchizikpwa ni mwiri wa chibinadamu, ela wakati uchifufuka undakala mwiri wa chiroho. Hunamanya kuna mwiri wa chibinadamu, na vivyo hivyo kuna mwiri wa chiroho,
46015045	mana Maandiko ganaamba kukala, Adamu, mutu wa kpwandza, waumbwa akale chiumbe chiricho na uhai. Lakini Adamu wa mwisho, yani Jesu, ni roho iphayo atu uhai.
46015046	Mwiri uriokpwedza mwandzo ni wa chibinadamu, sio wa chiroho. Ndipho badaye uchedza hinyo mwiri wa chiroho.
46015047	Adamu, mutu wa kpwandza, waumbwa kula kpwa ulongo wa dunia, ela Jesu, mutu wa phiri, wala mlunguni.
46015048	Atu a hipha duniani ana miri ya ulongo dza hura wa Adamu, na atu a mlunguni ana miri dza hura wa Jesu.
46015049	Na viratu hurivyoigana na Adamu, mutu wa ulongo, vivyo hivyo hundaigana na Jesu, mutu yela mlunguni.
46015050	Enehu, nakuambirani hivi: Chirichoumbwa na nyama na mlatso tachiweza kusagala phamwenga na Mlungu phatuphe pha nguma. Tsona miri yehu inayobanangika taiweza kuishi milele mlunguni.
46015051	Sikizani nikuambireni siri ya ajabu ambayo Mlungu wahufwenurira. Sisi tahundafwa hosi, ela hosi hundagaluzwa.
46015052	Indahendeka upesi sana dza viratu kugbwinya, wakati gunda ra mwisho richipigbwa. Mana gunda ndiphopigbwa wakati wa mwisho, hara ariofwa andafufuka na miri isiyobanangika, naswi hurio moyo hundagaluzwa husifwe.
46015053	Kpwa mana hino miri yehu ya kubanangika n'lazima igaluzwe isibanangike, tsona miri yehu inayofwa n'lazima igaluzwe isikale ya kufwa.
46015054	Kpwa hivyo wakati hino miri yehu ya kufwa na kubanangika ichigaluzwa isifwe na kusabanangika, ndipho Maandiko ga Mlungu gandakamilika ganagoamba, "Chifo chikaangamizwa ni ushindi!"
46015055	"We chifo, ushindio u kuphi? Na utsunguo u phaphi?"
46015056	Chifo nkuphaha utsunguwe kula kpwa dambi, nayo dambi inaphaha nguvuze kula kpwa Shariya za Musa.
46015057	Lakini nahumshukuruni Mlungu ariyehupha ushindi kpwa njira ya Bwana wehu Jesu Masihi.
46015058	Kpwa hivyo enehu amendzwa, dinani chilume na msiyumbe-yumbe. Tsona mzidi kuhenda kazi ya Bwana Jesu, mchimanya kukala kazi yenu kpwa Bwana siyo ya bure.
46016001	Sambi, kuhusu misada mnayokusanya kuterya atu a Mlungu, nalonda mhende viratu nrivyolagiza makundi ga afuasi a Jesu hiko jimbo ra Galatia.
46016002	Siku ya kpwandza ya chila wiki, chila mmwenga naatenge chiasi fulani cha pesa kulengana na mapatoge, na ziikpwe ili siku nchedza kusikale na haja ya kukusanya misada yoyosi.
46016003	Chisha siku nchedza hara ambao mndakala mkaatsambula, n'ndaapha baruwa za kudzimanyisa na zawadi aphirike hiko mudzi wa Jerusalemu.
46016004	Ichikala inafwaha mimi piya niphiye, phahi n'ndaphiya nao.
46016005	N'ndakpwedza kpwenu bada ya kutsapa na jimbo ra Makedonia, mana ninapanga kutsupa na hiko.
46016006	Mendzerepho n'ndakala namwi kpwa muda, hata kpwa majira ga mnyevu, ili mniterye vyaro vyangu kokosi ndikophiya.
46016007	Kpwa vira n'ndakala natsapira kpwenu, sitaki nedze kpwenu sambi kpwa muda mfupi bahi. Mlungu achimendza, napanga kukala namwi kpwa muda wa kukola.
46016008	Lakini n'ndasagala mudzi wa Efeso mpaka Sukukuu ya Pentekosti isire,
46016009	mana kuna nafwasi malumu kpwangu ya kuhenda kazi muhimu, hata dzagbwe phana apindzani anji.
46016010	Timothi achedza, mphokereni vinono asiogophe chochosi achikala phamwenga namwi, mana nkuhenda kazi ya Bwana Jesu dza mimi.
46016011	Kpwa hivyo phasikale na mutu anayemzarau. Piya mumsindikize salama ili edze hiku Efeso, mana namgodzera auye phamwenga na afuasi anjina.
46016012	Sambi kuhusu mwenehu wehu Apolo, nám'voya sana edze ko kpwenu na afuasi anjina. Dzagbwe kayamendza kpwedza sambi, andakpwedza achiphaha nafwasi.
46016013	Dzimanyirireni sana na mdine kumkuluphira Bwana Jesu. Dzitiyeni moyo na mkale na nguvu.
46016014	Chila mhendaro, rihendeni na mendzwa.
46016015	Mnamanya enehu, Stefano na atu a mudziwe ndio a kpwandza kukala afuasi a Jesu hiko tsi ya Giriki, nao adzilavya kuahumikira atu a Mlungu anjina. Phahi nakuvoyani,
46016016	vilongozi dza hinyo na osi ahendao kazi kpwa bidii phamwenga nao, muaishimu.
46016017	Náhamirwa kala Stefano, Fotunato na Akaiko akpwedza, mana aniterya sana wakati kala tamupho.
46016018	Piya anitiya moyo sana dza vivyo arivyokutiyani moyo mwimwi. Phahi ishimuni sana atu dza hinyo.
46016019	Makundi ga afuasi a Jesu ga jimbo ra Asia ganakuphozani. Akpwila na Prisila phamwenga na afuasi a Jesu akutanao mwao nyumbani piya akakuphozani dza afuasi a Bwana Jesu.
46016020	Atu a Mlungu osi hipha akakuphozani. Lamusanani na mendzwa ya kpweli.
46016021	Mimi Paulo, naandika salamu hizi na mkpwono wangu mwenye.
46016022	Mutu yeyesi asiyemmendza Bwana Jesu, naalaniwe. Bwana wehu, nakuvoya wedze!
46016023	Bwana Jesu naakujaliyeni mosi.
46016024	Mwimwi mosi, kalani na mendzwa yangu kama afuasi a Jesu Muokoli. Amina.
47001001	Baruwa hino ila kpwangu mimi Paulo. Nami nátsambulwa nikale mtume wa Jesu kama Mlungu arivyomendza. Mimi na mfuasi myangu Timothi,
47001002	hunakuandikirani mwimwi atu a Mlungu hiko mudzi wa Korintho na atu a Mlungu osi hiko tsi ya Giriki. Baba Mlungu na Bwana Jesu Masihi naakujaliyeni na mkale salama.
47001003	Naatogolwe Mlungu ambaye piya ni Isengbwa wa Bwana wehu Jesu Masihi. Mlungu ambaye ndiye chandzo cha mbazi na iye ndiye ahuphozaye maroho.
47001004	Iye nkuhuphoza maroho wakati wa tabu zehu zosi, ili naswi huweze kuphoza maroho ayawehu ario na tabu, dza vira hurivyophozwa maroho ni Mlungu.
47001005	Kpwa vira mateso ga Jesu, ambago ni manji, ganavyozidi kpwehu, vivyo hivyo kuphozwa maroho kpwehu nako kunazidi.
47001006	Huchiteseka, hunateseka ili mwimwi mphozwe maroho na kuphaha wokofu. Na huchiphozwa maroho, hunaphozwa maroho ili namwi mphozwe maroho. Na kuphozwa maroho kpwenu kunakuhendani mvumirire mateso dza gago huphahago sisi.
47001007	Huna hakika kpwenu kpwa sababu hunamanya kala jinsi mnavyoshiriki mateso gehu, vivyo hivyo piya mnashiriki kuphozwa maroho dza sisi.
47001008	Enehu, hunataka hukumanyiseni mateso hurigophaha hiko jimbo ra Asia. Hwagaya sana, kutsapa chiasi cha uwezo wehu wa kuvumirira hata huchikata tamaa ya kuenderera kuishi.
47001009	Kpwa kpweli hwadzisikira mwehu mioyoni kala hukahukumiwa chifo. Lakini higa gahendeka ili husiadamire nguvu zehu, ela huadamire Mlungu ambaye nkufufula atu akufwa.
47001010	Akahutivya na hatari ya chifo, naye andahutivya, tsona hunakuluphira kukala Mlungu andaenderera kuhutivya.
47001011	Namwi mnahuterya kpwa mavoyo genu. Mana atu anji andamshukuru Mlungu kpwa jinsi ndivyosikira mavoyo genu manji kpwa kuhujaliya.
47001012	Hunahenda ngulu kpwa sababu hunaweza kukuambirani bila kusita-sita kala hwaishi kpwa uaminifu na moyo kutsuka. Naswi hwaahendera hivyo atu osi na haswa mwimwi mosi kpwa kuadamira mbazi za Mlungu badala ya marifwa gehu ga hipha duniani.
47001013	-
47001014	Mana tahukuandikirani mambo majeni isiphokala gago ambago mnaweza kugasoma na kugaelewa. Hata ichikala hivi sambi tamuelewa chikamilifu, naamini kala siku mwenga mndaelewa vinono. Chisha siku Bwana Jesu achiuya, mndahenda ngulu na sisi dza vyo hundivyokala na ngulu namwi.
47001015	Kpwa vira kala nina hakika na mambo higo, phahi nápanga kpwedza kpwenu kpwandza ili mphahe baraka mara mbiri.
47001016	Nápanga kukutsupirani wakati naphiya Jimbo ra Makedonia, na wakati nauya kula hiko, ili mphahe kuniterya wakati nchikala naphiya jimbo ra Judea.
47001017	Nriphopanga kukutsupirani siyakala na maazo ga kugaluza-galuza mipango yangu. Sipanga mipango yangu dza atu a dunia hino ambao hivi sambi anaweza kuamba "Ndiyo," na badaye aambe "Sivyo."
47001018	Kama Mlungu arivyo muaminifu, ujumbe wehu kpwenu tauyakala wa "Ndiyo," na "Sivyo," ela ni wa kuaminika.
47001019	Kpwa mana Jesu Masihi, ambaye ni Mwana wa Mlungu, na ambaye mimi, Timothi na Sila hwamhubiri kpwenu, siye wa "Ndiyo," na "Sivyo," ela siku zosi iye ni wa "Ndiyo."
47001020	Mana ahadi zosi ambazo Mlungu walaga ni za "Ndiyo" kpwa sababu ya arigohenda Jesu. Ndipho naswi kpwa kuungana naye hukuamba, "Amina" ili Mlungu atogolwe.
47001021	Mlungu mwenye ndiye ahuphaye sisi na mwimwi uwezo wa kudina chilume kpwa kuungana na Jesu. Iye ndiye ariyehutsambula,
47001022	achihutiya mola kuonyesa kala hu akpwe, na achitiya Rohowe mwehu mioyoni dza rubuni kuhakikishirwa gara ndigokpwedza.
47001023	Phahi sababu kulu ambayo yanihenda nisiuye Korintho ni kukala simendze kukutiyani wasi-wasi zaidi, hata Mlungu ni shahidi wangu.
47001024	Lakini tahulonda kutawala imani zenu, ela hunahenda kazi na mwimwi ili muoneto. Mana hunamanya mwadina chilume kumkuluphira Jesu.
47002001	Phahi nákata shauri mi mwenye nchiona baha nsedze nikakusononesani tsona.
47002002	Mana nchikusononesani, takuna atu anjina awezao kunihenda nioneto, siphokala mwimwi ambao n'ndakala nkakukoserani.
47002003	Ndiyo mana nákuandikirani hira baruwa, kala simendze nisononeswe ni atu ambao ndio angenihenda nioneto. Mana nina hakika kala mimi nchionato, phahi hata mwimwi namwi mndaonato phamwenga nami.
47002004	Simendzere kukusononesani kpwa baruwa hiyo ambayo nákuandikirani na tabu sana, sonono ya moyo, tsona na matsozi manji. Ela nálonda mmanye vira ninavyozidi kukumendzani.
47002005	Sambi ichikala mutu yeyesi wasononesa myawe, kayanihendera mimi, ela wakuhenderani mwimwi mosi kpwa chiasi fulani, nami simendze kuikira uzito zaidi dzambo hiri.
47002006	Phahi vivyo ambavyo anji enu amdemurira, vinatosha.
47002007	Ela inafwaha mumsamehe na kumphoza roho ili asisononeke zaidi na kukata tamaa kamare.
47002008	Kpwa hivyo nakuvoyani mumuonyese kala bado mnammendza kpweli.
47002009	Nákuandikirani baruwa hiyo kpwa lengo ra kumanya kpwa hakika ichikala mnaniogopha kpwa chila chitu.
47002010	Mchisamehe mutu yeyesi, nami piya n'ndamsamehe. Na hira dambi ambayo n'ndamsamehe, ichikala kpwakala na dambi ya kusamehe, nami n'ndamsamehe mbere ya Jesu kpwa fwaida yenu.
47002011	Hwahenda hivyo ili Shetani asedze akahushinda kpwa werevu, mana hunamanyato uyi wa mipangoye.
47002012	Phahi nriphofika mudzi wa Tirowa ili nikatangaze habari ndzuri kuhusu Jesu, Mlungu achinipha nafwasi ndzuri sana ya kuhenda hivyo.
47002013	Ela kala nina wasi-wasi kpwa sababu ya mwenehu Tito, ambaye kala kadzangbwefika. Hipho nálaga nchiuka kuphiya jimbo ra Makedonia.
47002014	Lakini nahumshukuruni Mlungu ambaye chila wakati anahulongoza kusherekea ushindi wa Jesu. Mlungu nkuhumira sisi kueneza chila phahali marifwa kuhusu Jesu dza mafuha ga kunukato.
47002015	Sisi kpwa Mlungu ni dza harufu nono ya Jesu inayoenea kahi za atu anaookolwa na atu anaoangamika.
47002016	Kpwa atu anaookoka, hunanuka harufu nono irehayo uzima, lakini kpwa atu anaoangamika, sisi hunanuka lovu rireharo chifo. Ela ni ani awezaye kushiriki mambo higo? Takuna hata mmwenga!
47002017	Mana tahutangaza ujumbe wa Mlungu ili huphahe pesa, kama atu anjina ahendavyo. Lakini hunagomba moyo kutsuka mbere za Mlungu, naswi hunagomba kpwa uwezo huriohewa ni Jesu kama atu ariohumwa kula kpwa Mlungu.
47003001	Dze mnaona kala hukaandza tsona kudzitogola? Tahudzitogola. Sino si dza atu anjina anaokureherani baruwa za kudzimanyisa kpwenu ama avoyao baruwa kula kpwenu kuhumanyisa kpwa atu anjina.
47003002	Mwimwi mu dza baruwa yehu, ambayo yaandikpwa mwehu mioyoni, nayo inasomwa na kumanywa ni chila mutu.
47003003	I wazi kala mwimwi mu dza baruwa yoandikpwa ni Jesu ambayo ni matokeo ga kazi yehu huriyokureherani. Baruwa hiyo taiyaandikpwa na wino, ela na Roho wa Mlungu ariye moyo. Tsona baruwa hiyo taiyaandikpwa dziweni, ela ndani ya mioyo ya atu.
47003004	Sisi huna hakika ya mambo higo mbere za Mlungu kpwa sababu ya Jesu.
47003005	Si kukala hunaweza kuhenda chochosi na uwezo wehu enye, ela hunaadamira uwezo kula kpwa Mlungu.
47003006	Iye ndiye ariyehupha uwezo wa kukala atumishi a lagano dziphya, ambaro chandzoche si shariya ya kuandikpwa, ela chandzoche ni Roho wa Mlungu. Shariya za kuandikpwa nkureha chifo, lakini Roho nkureha uzima.
47003007	Shariya za Musa zoandikpwa dzulu ya mawe zakala na utukufu wa Mlungu. Kpwa sababu hiyo Aiziraeli taayaweza kulola uso wa Musa, mana usowe kala unang'ala, dzagbwe kung'alakpwe kala ni kpwa muda tu. Ichikala kazi hiyo ambayo nkusababisha chifo yakpwedza na utukufu,
47003008	kpwa kpweli kazi ya Roho wa Mlungu irehayo uhai indakala na utukufu munji zaidi.
47003009	Ichikala kazi ya Shariya za Musa ambayo ni kuhukumu atu yakala na utukufu, kpwa kpweli kazi hiyo ambayo inaapha atu haki mbere za Mlungu indakala na utukufu munji zaidi.
47003010	Mana utukufu wa lagano ra kare tauweza kulenganishwa na utukufu wa lagano dziphya hata chidide.
47003011	Ichikala lagano ra kare ambaro rinaphunguka, rakpwedza na utukufu, dze si zaidi sana nyo utukufu wa lagano dziphya ambaro rinadumu milele?
47003012	Kpwa hivyo huna ushujaa kpwa sababu huna hakika kuhusu hiri lagano dziphya.
47003013	Sino si dza Musa ambaye wafwinika usowe na chitambara ili Aiziraeli asiuone kung'alakpwe ambako kala kunaphunguka.
47003014	Achili za hinyo atu zafungbwa, na hata sambi lagano ra kare richisomwa, achili zao bado zikafwinikpwa. Hizo achili zao tazidzangbwefwenulwa kpwa mana zinaweza kufwenulwa tu kpwa kumkuluphira Jesu.
47003015	Hata sambi wakati atu achisoma Maandiko ga Musa, achili zao zichere kufwinikpwa.
47003016	Lakini mutu amgalukirapho Bwana, achilize nkufwenulwa.
47003017	Phahi hiri neno, "Bwana" rina mana ya Roho wa Mlungu. Naye Roho wa Mlungu nkupha atu uhuru.
47003018	Kpwa hivyo sisi hosi ambao nyuso zehu zafwenulwa, hukueneza nguma ya Bwana dza nuru ya chilolo ili ionewe ni anjina. Na Bwana ambaye ni Roho, anahugaluza huigane naye, huphahe kueneza ngumaye zaidi na zaidi.
47004001	Phahi tahukata tamaa kpwa sababu Mlungu wahupha kazi hino kpwa mbazize.
47004002	Ela hwaricha mahendo gosi ga siri siri na waibu, na tahulunga mambo ga handzo wala kugaluza ukpweli wa mafundzo ga Mlungu. Badalaye hunatangaza ukpweli mbere za Mlungu, na atu amendzao ukpweli anahumanya kukala hu aminifu.
47004003	Na ichikala ni kpweli hiyo habari ndzuri huitangazayo yafwitsika isieleweke kpwa atu o osi, phahi yafwitsika kpwa atu aangamikao.
47004004	Naye Shetani, ambaye ni mlungu wa handzo wa dunia hino, watiya jiza achili za atu hinyo asiomkuluphira Jesu, ili asiweze kuona mwangaza wa hiyo habari ndzuri ambao unaang'arira. Piya taaelewa gara hunagohubiri kuhusu utukufu wa Jesu, ambaye ni mfwano haswa wa Mlungu.
47004005	Tahudzitangazira si enye, hata! Ela hunatangaza kuhusu Jesu Masihi ambaye ni Bwana, naswi hu atumishi enu kpwa sababuye.
47004006	Mana Mlungu ndiye ariyeamba, "Mwanga naung'ale kula jizani." Na hinyo mwangawe wauhenda ung'ale mwehu mioyoni ili huphahe mwanga wa kuelewa utukufuwe unaong'ala usoni pha Jesu.
47004007	Kpwa hivyo sisi huna amana hiyo ya chiroho ndani ya vyombo vya ulongo, yani miri yehu, kuonyesa kukala hinyo uwezo mkpwulu ula kpwa Mlungu, sio kpwehu sisi.
47004008	Tabu zikahuzunguluka chila uphande, lakini tahushindwa tse. Mara nyinji tahumanya ra kuhenda, lakini tahukata tamaa.
47004009	Hunateswa, lakini Mlungu kahuricha machiyehu. Hunalumizwa vibaya, lakini tahuangamizwa.
47004010	Kpwa kugayiswa kpwehu hukushiriki chifo cha Jesu mwehu mirini, ili uhai wa Jesu piya uonekane mirini mwehu.
47004011	Mana sisi hurio moyo hukuishi maisha ga hatari ya chifo kpwa kumhumikira Jesu ili maisha ga Jesu gaonekane wazi ndani ya miri yehu ifwayo.
47004012	Kpwa hivyo sisi hunaishi na hatari ya chifo, lakini mwimwi mnaphaha uzima wa milele.
47004013	Maandiko ganaamba, "Náamini kpwa hivyo nágomba." Phahi naswi piya huna kuluphiro dza riro, ndiyo mana hunaenderera kugomba.
47004014	Kpwa mana hunamanya kala Mlungu ariyemfufula Bwana Jesu, andahufufula sisi piya, na andahureha mbereze phamwenga namwi.
47004015	Higa gosi ni kpwa fwaida yenu, ili mbazi za Mlungu zinaphozidi kufikira atu anji zaidi na zaidi, nao andalavya shukurani zaidi za kumtogola Mlungu.
47004016	Kpwa hivyo tahukata tamaa. Miri yehu inatsakala na kuphunguka nguvu, lakini roho zehu, zinahendwa nyiphya chila siku.
47004017	Mana tabu zehu chache hunazophaha kpwa muda zinahurehera nguma ya milele inayoshinda tabu hizo zosi.
47004018	Kpwa hivyo tahuika maazo gehu kpwa vitu vinavyoonekana, ela hukuika maazo gehu kpwa vira visivyoonekana. Mana vitu vinavyoonekana ni vya muda, ela visivyoonekana ni vya milele.
47005001	Mana hunamanya kukala vibanda hivi huishimo hipha duniani, yani miri yehu, vichibanangbwa, sisi hundakala na nyumba zanjina kula kpwa Mlungu, yani miri miphya. Nyumba hizo zindadumu milele hiko mlunguni mana tazidzengbwa ni anadamu.
47005002	Hipha sambi sino hunaula hofwi huchiaza kpwa hamu kulu kuvwikpwa nyumba zehu za mlunguni.
47005003	Na hunaaza kuvwikpwa hivyo kpwa sababu tahundakala chitsaha, ela roho zehu zindakala na miri hiyo.
47005004	Kpwa mana wakati bado hucheresagala ndani ya vibanda vya hipha duniani, hunapiga hofwi kpwa kuremererwa sana. Si kukala hunalonda kuricha vibanda vyehu ambavyo nkubanangika, hata. Hulondaro ni husagale ndani ya nyumba zisizobanangika ili vira vibanangikavyo vimizwe tse ni uzima wa milele.
47005005	Mlungu mwenye ndiye ariyehuumba kpwa lengo hiro, na achihupha Rohowe kama rubuni ili kuhuhakikishira higo ndigokpwedza.
47005006	Kpwa hivyo huna ushujaa munji wakati wosi hata dzagbwe hunamanya wakati hunaphosagala ndani ya miri hino, hukukala kure na Bwana.
47005007	Mana hukuishi kpwa kuluphiro, siyo kpwa kulunga gara huonago.
47005008	Phahi huna ushujaa munji na hamu kulu ya kuricha kusagala na miri ihi ili huphiye hukasagale na Bwana.
47005009	Kpwa hivyo hunalenga kuhenda mambo ga kumhamira Mlungu, hukale huchere hipha ndani ya miri ihi au hiko na Bwana.
47005010	Kpwa mana sisi hosi hundaima mbere za Jesu ili huhukumiwe. Naye chila mmwenga andariphiwa kulengana na mambo arigohenda wakati phokala asegere hipha duniani, gakale ni manono au mai.
47005011	Hunamanya kala Mlungu andahukumu atu osi, kpwa hivyo hunahenda bidii kuabembeleza atu amkuluphire. Mlungu mwenye anahumanya vinono, na anamanya huhendaro; nami naaza kala mwimwi namwi mnamanya huhendaro.
47005012	Tahudzitogola tsona mbere zenu, hata. Ela hunalonda kukuphani nafwasi mhende ngulu kpwa sababu yehu, ili muweze kujibu apindzani ehu ambao anahendera ngulu mambo ganagoonekana tu kuriko mambo ga moyoni.
47005013	Ichikala atu anahuona kama hu atu a koma si chitu kpwehu, mana hunamhumikira Mlungu. Na ichikala atu anahuona kama hu atu azima, phahi ni kpwa fwaida yenu.
47005014	Hunahenda higa kpwa sababu hunalongozwa ni vyo Jesu ahumendzavyo. Hiyo mendzwaye inahulongoza kpwa sababu hunaamini kukala mutu mmwenga wafwerera atu osi, phahi atu osi afwa.
47005015	Tsona wafwerera atu osi ili atu azima asiishi kpwa fwaida yao enye, ela aishi kumhumikira hiye ariyefwa na kufufulwa kpwa fwaida yao.
47005016	Phahi hangu sambi tahupima mutu kama vira atu a dunia ahendavyo. Hata dzagbwe sisi piya hipho mwandzo hwampima Jesu dza atu a dunia amuonavyo, lakini sambi tahumpima hivyo tsona.
47005017	Kpwa mana mutu achiungana na Jesu, iye akakala chiumbe chiphya. Mana higo mamboge ga kare gakasira na lola, mambo maphya gakedza.
47005018	Higo gosi gala kpwa Mlungu ambaye wamhuma Jesu kpwedzahupatanisha na ye mwenye. Piya achihupha kazi ya kulongoza atu anjina apatanishwe na Mlungu.
47005019	Yani kpwa sababu ya arigohenda Jesu, Mlungu kala anapatanisha anadamu na ye mwenye, bila ya kutala dambi zao. Naye achihupha ujumbe unaohusu kupatanishwa na Mlungu.
47005020	Mana sisi hu ahumwa ambao hukuwakilisha Jesu kama avi Mlungu mwenye anakuvoyani kpwa kutsupira sisi. Kpwa hivyo hunakuvoyani kpwa uwezo huriohewa ni Jesu, mpatanishwe na Mlungu.
47005021	Jesu kayahenda dambi hata chidide! Lakini Mlungu wamhenda avi kala ana dambi, ili kpwa kuungana naye ariphofwa huphahe kukala na haki ya Mlungu.
47006001	Phahi sisi atu huhendao kazi phamwenga na Mlungu, hunavoya kukala zo mbazi na mendzwa hurizophokera kula kpwa Mlungu zisikale za bure.
47006002	Kpwa mana Mlungu anaamba, "Wakati uriofwaha, nákusikiza, na siku ya kuokoka nchikuterya." Phahi, uhu ndio wakati unaofwaha, na rero ndiyo siku ya kuokoka!
47006003	Tahuhenda cho chosi chinachosababisha kazi yehu ilaumiwe. Kpwa hivyo hunahenda bidii husikale vikpwazo kpwa mutu yeyesi.
47006004	Ela kpwa chila njira hunaonyesa kukala hu atumishi kpweli a Mlungu. Mana hunavumirira sana mateso, tabu na wakati mgumu.
47006005	Sino hwapigbwa, hwafungbwa jela, hwalaphizwa ni makundi ga atu ariokala akareya. Hwahenda kazi ngumu, hwachesa usiku kucha, na huchikala na ndzala.
47006006	Tsona hunaonyesa kukala hu atumishi a Mlungu kpwa usafi wa moyo, kukala na maarifwa, kuvumirira sana, kuonyesa mbazi, kulongozwa ni Roho wa Mlungu, na kpwa mendzwa ya kpweli isiyo na unafiki.
47006007	Hukugomba ujumbe wa kpweli na kuhenda gosi kpwa nguvu za Mlungu. Hukugbwiririra silaha yehu ya haki uphande wa kulume na wa kumotso.
47006008	Atu anjina nkuhuishimu lakini anjina nkuhuzarau. Anjina nkuhuhadza kpwa manono lakini anjina nkuhuhadza na mai. Nkuhuona hunachenga, ela sino hu aaminifu.
47006009	Atu anjina nkuhumanya na kuhukubali, lakini anjina nkuhuhenda avi taahumanya. Huchere azima, lakini anjina nkuhuona avi hunafwa. Anjina nkuhutiya adabu, lakini tahufwa.
47006010	Hunasononeka, lakini huna raha chila wakati. Hu achiya, lakini hunatajirisha atu chiroho. Hunaonekana tahuna chitu, ela huna vyosi.
47006011	Enehu Akorintho, hwagomba namwi wazi-wazi, tsona hwakumendzani mioyo kutsuka.
47006012	Mendzwa yehu kpwenu taina chizuwizi, lakini mwimwi mnazuwiya mendzwa yenu kpwehu.
47006013	Phahi nagomba namwi kama anangu, nakuambirani, mvugule mioyo yenu kpwehu dza sisi hunavyohenda kpwenu.
47006014	Msigbwirane na atu asiomkuluphira Jesu. Mana kuna uhusiano wani kahi ya mutu wa haki na mutu mui? Tsona kuna uhusiano wani kahi ya mwanga na jiza? Takuna!
47006015	Jesu anawezadze kuelewana na Beliari? Na mutu ambaye anamkuluphira Jesu ana uhusiano wani na mutu asiyemkuluphira?
47006016	Sanamu zina uhusiano wani na phatu pha kuvoya Mlungu? Mana sisi ndio phatu phatakatifu photengbwa kuvoya Mlungu ariye moyo. Kama Mlungu arivyoamba: "N'ndaishi nao na kunyendeka phamwenga nao. N'ndakala Mlungu wao, nao andakala atu angu."
47006017	Piya Mlungu anaamba, "Kpwa hivyo tulukani kahi yao, tsona mdzitenge nao. Msigute chochosi ambacho ni najisi, ndipho n'ndakuphokerani vinono."
47006018	Tsona iye Mlungu wa uwezo wosi anaamba, "Mimi n'ndakala sowe yenu, namwi mndakala anangu, alume na achetu."
47007001	Enehu, Mlungu wahuikira hizi ahadi. Kpwa hivyo nahudzitakase na chochosi chinachochafuwa mwiri na roho. Tsona nahukaleni bila lawama kpwa kumuogopha Mlungu maishani mwehu.
47007002	Vugulani mioyo yenu ili muweze kuhumendza. Tahudzangbwemkosera mutu, kumlongoza mutu vibaya, wala kumchenga mutu yeyesi kpwa fwaida yehu.
47007003	Sigomba hivyo kpwa kukuhukumuni, hata chidide! Mino nákuambirani kare kala hunakumendzani sana kufwa kupona.
47007004	Nakuaminini kabisa kabisa, tsona nina ngulu kpwa sababu yenu. Dzagbwe hwakala na tabu chila phahali, ela nikatiywa moyo sana nami nina raha ya kutsapa mphaka.
47007005	Mana huriphofika Makedonia, tahuyaphaha amani ama nafwasi ya kuoya. Hwakala na tabu chila phahali. Kondze ya kundi ra atu a Mlungu kpwakala na malumbano, na mwehu mioyoni kala hunayugbwa ni wuoga.
47007006	Lakini Mlungu ambaye nkutiya moyo hara ambao akavundzika mioyo, wahutiya moyo sisi kpwa kumreha Tito kpwehu.
47007007	Ela si kpwa kutsoloka kpwa Tito bahi, piya hwatiywa moyo kpwa jinsi mwimwi mrivyomtiya moyo wakati mriphomkaribisha. Tito wahueleza mnavyoaza kuniona, vira mrivyo na sonono kpwa sababu ya makosa genu na vira mnavyolonda kuniterya. Nriphosikira hivyo, náhererwa sana.
47007008	Hata ichikala baruwa nriyokuandikirani hipho kare yakusononesani, mino siona sababu ya kujuta. Mwandzo kala ninajuta kpwa sababu námanya baruwa hiyo yakusononesani chidide, lakini yakala ni kpwa muda tu.
47007009	Lakini hivi sambi nahererwa, si kpwa sababu mwasononeswa, hata, ela ni kpwa sababu sonono zenu zakuhendani mtubu na mchimuuyira Mlungu. Mana mwasononeka kulengana na mpango wa Mlungu ili msiphahe hasara yoyosi kpwa sababu ya mahendo gehu.
47007010	Mana sonono yedzayo kpwa mendzwa ya Mlungu nkuhenda atu akauyira Mlungu ili aphahe kuokoka, nao nkuhendwa asikale na majuto. Lakini sonono ya himu duniani nkureha chifo.
47007011	Hebu lolani fwaida mrizophaha kpwa sababu ya sonono ihamirayo Mlungu. Wakuhendani mkale atu a bidii, a juhudi ya kudzikanira, a kurema kamare machafu, a kuogopha Mlungu, a kuaza kuniona, a kudzilavya kpwa mendzwa ya atu anjina, na a kukala tayari kuona haki inahendeka. Na kpwa chila njira mkaonyesa kukala tamuna makosa katika dzambo hiro chirobishwa.
47007012	Phahi siyakuandikirani baruwa hiyo kpwa sababu ya hiye ariyehenda makosa au hiye ariyekoserwa, hata. Nákuandikirani ili mwi enye muone mbere za Mlungu vira mrivyo na bidii ya kuhuterya.
47007013	Na kpwa sababu hiyo, sisi hwatiywa moyo. Phahi, zaidi ya kutiywa moyo, hwaonato sana huriphosikira vira mrivyomhenda Tito ahererwe kpwa kumuusira wasi-wasiwe ariokala nao.
47007014	Mana nákutogolani mbereze, namwi tamuyanitiya waibu. Hwakuambirani kpweli mara nyinji. Vivyo hivyo vira hurivyokutogolani mbere za Tito piya vyakala kpweli.
47007015	Naye anazidi kukumendzani chila anaphotambukira vira mrivyomuogopha na kumphokera kpwa wuoga na ishima.
47007016	Ninahererwa sana kpwa sababu naweza kukuadamirani kpwa mambo gosi.
47008001	Enehu, sambi nalonda nikuambireni vira Mlungu arivyoajaliya na mioyo ya mbazi makundi ga afuasi a Jesu hiko Makedonia.
47008002	Hata dzagbwe kala ni achiya sana na kujaribiwa na tabu tafwauti tafwauti, bado avugula mioyo yao kpwa kuhererwa ili aterye atu anjina.
47008003	Mana nashuhudiya kukala alavya kpwa kadiri ya uwezo wao na hata zaidi bila ya kulazimishwa.
47008004	Piya avoya sana sisi hukubali kuapha ruhusa ya kushiriki kazi ihi ili aphahe kuterya atu a Mlungu.
47008005	Na ahenda hata zaidi ya vira vyofikiriya sisi. Kpwandza adzitolea o enye kpwa Mlungu, chisha achidzitolea kpwehu sisi viratu Mlungu amendzavyo.
47008006	Phahi hwamsisitiza Tito, ambaye ndiye ariyeandza kazi hino, edze akutiyeni moyo mmarigize hendo hiro ra mendzwa ya kuterya atu.
47008007	Mwimwi mu mbere kpwa mambo gosi. Mna imani, uwezo wa kuelewana, marifwa, bidii yosi ya kuhenda manono, tsona mnahumendza. Kpwa hivyo hunakuvoyani mkale mbere kpwa kulavya ili muonyese mnavyomendza ayawenu.
47008008	Sio kala ati nakulagizani kulavya, hata! Ela nataka nipime ukpweli wa mendzwa yenu kpwa kuulinganisha bidii ya makundi ga afuasi ayawenu arivyo.
47008009	Mana mnamanya mbazi za Bwana wehu Jesu Masihi. Hata dzagbwe kala ni tajiri, ela waricha utajiri wosi na achikala mchiya kpwa ajili yenu, ili kpwa kutsapira uchiyawe, mwimwi mphahe kukala matajiri.
47008010	Tambukirani mwaka dzana mwakala a mwandzo kuaza kulavya msada, tsona mwakala a kpwandza kuhenda hivyo. Kpwa hivyo nakushaurini,
47008011	marigizani kazi yenu ya kulavya kpwa hamu kulu kama mrivyoiandza. Tsona lavyani kulengana na uwezo mrio nao.
47008012	Mana mutu achilonda kulavya, vinono naalavye kpwa chiasi aricho nacho. Naye Mlungu andaphokera msadawe kpwa chiasi aricho nacho na si kpwa chiasi ambacho kana.
47008013	Lengo rehu siro kukala anjina aphahe raha wakati mwimwi mnatsukuzwa mizigo, ela ni kukale na usawa.
47008014	Kpwa hivi sambi vira vinji mrivyo navyo vindatosheleza upungufu wao ili wakati wanjina vira vinji arivyo navyo vindatosheleza upungufu wenu. Ndipho hipho phandakala na usawa.
47008015	Kama Maandiko gaambavyo, "Yuya ariyekusanya vinji, kayakala na masaza, na yuya ariyekusanya vichache, kayaphungukirwa."
47008016	Namshukuru Mlungu ariyemupha Tito moyo wa kukujalini dza vivyo nrivyo mimi.
47008017	Huriphomsisitiza edze kpwenu, wakubali moyo kutsuka, tsona ye mwenye kala anaaza sana kpwedza ko kpwenu.
47008018	Naswi hunamhuma phamwenga na mfuasi wa Jesu ambaye anatogolwa sana ni makundi gosi ga afuasi kpwa kazize za kueneza habari ndzuri kuhusu Jesu Muokoli.
47008019	Zaidi ya higo mfuasi hiye watsambulwa ni makundi ga afuasi kuphiya naswi ndiphophirika msada hinyo hiko Jerusalemu. Na kpwa njira hiyo ya kuimirira msada hinyo, hunareha nguma kpwa Bwana Jesu na kuonyesa bidii zehu za kuterya anjina.
47008020	Tahumendze kulaumiwa ni mutu yeyesi kuhusu vira hunavyoimirira hinyo msada mkpwulu.
47008021	Mana lengo rehu ni kukala na bidii ya kuhenda haki mbere za Mlungu na mbere za anadamu piya.
47008022	Zaidi ya Tito na hiye myawe, hunaahuma na mfuasi wanjina wa Jesu ambaye hwampima mara nyinji na huchimuona kukala ana hamu kulu ya kuhenda manono. Mana vivi anahenda bidii zaidi kpwa sababu ya kuluphiro kulu arironaro kpwenu.
47008023	Naye Tito ni mhendadzi-kazi myangu anayehenda kazi phamwenga nami kpwa fwaida yenu. Na hinya afuasi anjina airi anawakilisha makundi ga afuasi, nao anamrehera nguma Jesu.
47008024	Kpwa hivyo, aonyeseni mendzwa yenu ili makundi gosi ga afuasi gaone sababu za madzivuno gehu kpwenu.
47009001	Takuna haja ya mimi kukuandikirani baruwa kuhusu msada unaolaviwa kpwa ajili ya atu a Mlungu hiko Jerusalemu.
47009002	Mana namanya kukala mna moyo wa kuterya ayawenu, na mimi nádzivuna mbere za atu a Jimbo ra Makedonia, nchiamba kala mwimwi atu a Jimbo ra Akaya mwakala tayari kuterya hangu mwaka dzana. Na hiyo hamu kulu ya kuterya yaahenda anji ao hiko Makedonia akale tayari kuhenda dza vivyo.
47009003	Ndiyo mana naahuma hinya enehu ili ahakikishe kala madzivuno gehu kpwenu kuhusu dzambo hiro gasikale ga maneno mahuphu, ela mkale tayari kama nrivyogomba kukala mu tayari kuterya.
47009004	Mana nchedza na afuasi anjina kula Makedonia, na huchikuta tamdzangbwekala tayari, mndahugbwiza waibu kpwa sababu hwakuaminini bure huchiona mndakala tayari. Na hata mwimwi mndaona waibu piya.
47009005	Kpwa hivyo náona ni muhimu nihimize hinya enehu anitanguliye kpwedza hiko kpwenu ili aike tayari zawadi yenu mriyoahidi. Hino indaonyesa kukala mnalavya kpwa kumendza kpwenu na si kpwa kushurutishwa.
47009006	N'lazima mmanye kala mkurima achikumbira mbeyu chache, andaphaha mavuno machache, na achikumbira mbeyu nyinji, andaphaha mavuno manji.
47009007	Chila mmwenga naalavye chira arichopanga kulavya mwakpwe moyoni. Msilavye kpwa kusita-sita wala kushurutishwa, mana Mlungu anamendza mutu alavyaye kpwa kuhererwa.
47009008	Naye anaweza kukujaliyani na baraka nyinji zaidi ya maitaji genu, ili chila wakati mkale na vya kulavya bila chizuwizi kpwa chila kazi nono.
47009009	Kama Maandiko ganavyoamba: "Iye nkulavya, akaapha achiya, naye mahendoge ga haki gandaenderera milele."
47009010	Mlungu ndiye amuphaye mkurima mbeyu na kuapha atu chakurya. Vivyo hivyo Mlungu andakuphani mbeyu, naye andazihenda zizidi na kukuphani mavuno manji ga haki kpwa kulavya kpwenu kpwa mbazi.
47009011	Iye andakuhendani mkale matajiri kpwa chila dzambo ili muenderere kulavya bila choyo. Na kpwa njira hiyo atu anji andamshukuru Mlungu kpwa sababu ya msada wenu ndiophaha kutsupira sisi.
47009012	Kpwa mana hino kazi mhendayo siyo tu kutimiza maitaji ga atu a Mlungu hiko Jerusalemu. Piya indahenda atu anji amshukuru sana Mlungu kpwa kuhererwa.
47009013	Tsona kazi yenu inaonyesa kukala mwimwi mu atumishi kpweli a Mlungu. Na kpwa sababu hiyo atu anji andamtogola Mlungu kpwa vira mndakala mkalunga mafundzo kuhusu Jesu Muokoli ambago mwagakubali. Piya andamtogola kpwa vira mndakala mkalavya bila choyo kpwao na kpwa atu anjina.
47009014	Phahi andakuvoyerani kpwa mendzwa nyinji kpwa sababu ya mbazi za ajabu mrizoajaliwa ni Mlungu.
47009015	Humshukuruni Mlungu kpwa sababu ya zawadiye ambayo tahuweza kuieleza kpwa maneno bahi.
47010001	Mimi Paulo, niambwaye ni mpole ninaphokala phamwenga namwi, ela ni kukala msiru ninaphokala kure namwi. Nakuvoyani kpwa upole na unyenyekevu wa Jesu, mnisikize.
47010002	Nakuvoyani msinihende nkedza nikakala msiru sana kama ninavyotarajiya. Mana kuko kpwenu kuna atu aonao kukala, hunalunga mambo ga chidunia.
47010003	Hata dzagbwe hunaishi hipha duniani, tahupigana viha dza vira atu a chidunia anavyopigana.
47010004	Silaha zehu sizo dza za himu duniani, ela zina nguvu kula kpwa Mlungu za kuweza kuvundza ngome za Shetani.
47010005	Hukubananga maazo ga handzo na chila aina ya chikpwazo chinachohendesa atu asimmanye Mlungu. Tsona hukuchunguza kpwa undani chila wazo rehu ili humuogophe Jesu katika maazo gehu gosi.
47010006	Na bada ya kuona kala kuogopha kpwenu kukakamilika, hu tayari kuatiya adabu atu asiomuogopha Jesu kpwa njira yoyosi.
47010007	Mwimwi mkulola mambo ga kondze tu. Ichikala kuna yeyesi anayedziona kukala ni wa Jesu, naamanye kukala hata sisi piya hu a Jesu.
47010008	Mlungu wahupha uwezo, na uwezo uho ni wa kukuphezani chiroho ela sio wa kukuvomolani. Na hata nkadzikarya kuhusu hinyo uwezo wangu, uho taundanitiya waibu.
47010009	Piya sitaki yoonekane kukala nakutishirani na baruwa zangu.
47010010	Mana anjina anaamba, "Baruwa za Paulo ni ndziho na ngumu, lakini ye mwenye ni mnyonje anaphokala phamwenga naswi, na manenoge ni kuzarauliwa kpwa sababu tagana samani."
47010011	Atu hinyo naamanye kukala, gara niambago katika baruwa zangu ninaphokala kure, ndigo ndigohenda kpwa nguvu wakati ndiphokpwedza ko kpwenu.
47010012	Tahulonda kudzilinganisha wala kudziika phamwenga na hara atu anaodzikarya enye. Mmanye kukala anaphodzipima kpwa kudziona ana samani, na kudzilinganisha enye kpwa enye, anaonyesa uzuzu wao.
47010013	Lakini tahundadzikarya kutsupa chiasi. Ela kudzikarya kpwehu kundakala tu kpwa kazi huriyojaliwa ni Mlungu, kazi zinazokufikirani hata ko kpwenu.
47010014	Ichikala kpweli tahufikire kpwenu kureha kazi zehu, hungekala hwavuka miphaka. Lakini si hivyo! Sisi hwafika kpwenu kpwa kukureherani habari ndzuri kuhusu Jesu ariyehuokola.
47010015	Wala tahutsupa chiasi kpwa kudzikarya kuhusu kazi yohendwa ni atu anjina. Hunakuluphira kukala kazi zehu kpwenu zindaenderera kupanuka kulengana na vira kuluphiro renu rinavyokula.
47010016	Hivyo hundaweza kutangaza habari ndzuri kuhusu Jesu seemu zanjina kondze ya seemu yenu, bila kuhendera ngulu kazi ambayo tayari ikahendwa ni mutu wanjina.
47010017	Dza Maandiko ganavyoamba, "Anayedzikarya naadzikarye kpwa gara ahenderwago ni Mlungu."
47010018	Mana anayekubalika kukala ni mnono siye yuya anayedzitogola mwenye, ela ni yuya anayetogolwa ni Mlungu.
47011001	Naaza mnivumirire nchigomba upumbavu chidide. Namwi kpweli mnanivumirira.
47011002	Nakuonerani wivu dza Mlungu anavyokuonerani wivu. Nákuahidini mlume mmwenga ambaye ni Jesu, ili nikuphirikeni mbereze dza mwanamwali ariyeposwa kulólwa ni hiye.
47011003	Lakini nina wasi-wasi kpwa kukala, dza viratu Hawa arivyochengbwa ni ulachu wa Shetani, vivyo hivyo mndachengbwa maazo genu kusudi mriche mendzwa yenu ya kpweli na usafi wa moyo kpwa Jesu.
47011004	Mana mu rahisi kukubali mutu yeyesi edzaye kpwenu kutangaza Jesu ambaye ni tafwauti na yuya huriyetangaza, au kuphokera roho tafwauti na Roho mriyephokera au piya habari tafwauti na hiyo habari ndzuri kuhusu Jesu mrizophokera kula kpwehu.
47011005	Ninamanya kala mimi si mdide kuriko hinyo, "mitume akulu" a kpwenu, hata chidide.
47011006	Hata ichikala mino si fundi wa kubisha vinono, marifwa ninago. Higa hwakumanyisani wakati wosi katika hali zosi.
47011007	Dze, náhenda dambi kudzinyenyekeza ili nikuunuleni nriphotangaza neno ra Mlungu bila maripho?
47011008	Náphokera misada kula kpwa makundi ga afuasi anjina ili nikuhumikireni mwimwi. Ni dzavi náaiyira ayawenu nikuteryeni.
47011009	Na nriphokala phamwenga namwi na kuphungukirwa, siyakuhikani mizigo, mana kuphungukirwa kpwangu kpwauswa ni afuasi kula Makedonia. Kpwa hivyo siyakala mzigo kpwenu, na sindakala hivyo tse.
47011010	Dza viratu ninavyosemurira ukpweli dzulu ya Jesu Muokoli chila wakati, naahidi kukala takuna mutu kahi ya tsi ya Giriki anayeweza kunizuwiya kudzikarya kuhusu higo.
47011011	Kpwa hivyo, nkurema kukala mzigo kpwenu kpwa utu wani? Kpwa sababu sikumendzeni? Hata! Mlungu anamanya nakumendzani.
47011012	Nami n'ndaenderera kuhenda nihendago ili niangamize hara "mitume" anjina anaoendza nafwasi ya kutalwa sawa na sisi kpwa mambo anagodzikarya nago.
47011013	Atu hinyo ni mitume a handzo, anaochenga atu na kudzigaluza ili atalwe dza mitume kpweli a Jesu.
47011014	Na higa si ajabu! Amba Shetani piya naye anaweza kudzigaluza akaonekana dza malaika wa nuru!
47011015	Kpwa hivyo siro dzambo kulu atumishie kudzigaluza akakala dza atu a haki. Mwishowe andatiywa adabu kulengana na gara arigohenda.
47011016	Nauyira kukala mutu asinione mimi ni mpumbavu. Lakini ichikala ananiona ni mpumbavu, anisikize dza mpumbavu ili nidzikarye chidide.
47011017	Gaga nidzikaryago nago bila wasi-wasi hivi sambi ni ga chipumbavu, si kama Bwana Jesu agombavyo.
47011018	Kpwa vira atu anji anavyodzikarya kpwa vitu vya chibinadamu, phahi piya nami n'ndadzikarya.
47011019	Mwimwi mkufikiriya mna ikima sana, lakini mkuvumirira atu apumbavu kpwa kuhererwa!
47011020	Kpwa kpweli mkuvumirira mutu yeyesi anayekuhendani atumwa, anayekuzulumuni, anayekuhegani, anayekuberani, hata anayekuwangani makofi.
47011021	Nichigomba kpwa kuchania tu, naona waibu kpwa sababu sisi hu anyonje na tahuyaweza kuhenda mambo dza higo. Ichikala mutu ana ushujaa wa kudzikarya kuhusu dzambo fulani, hata mimi na ushujaa wa kudzikarya na dzambo riro hiro. Vi sambi nagomba dza mpumbavu!
47011022	Dze, hinya ni Aebrania? Mimi piya ni Muebrania. Dze, hinya ni Aiziraeli? Nami piya. Achikala ni a chivyazi cha Brahimu, nami ni vivyo.
47011023	Tsona achikala ni atumishi a Jesu, mino ni zaidi. (Vivi sambi nagomba dza mutu wa koma.) Nikahenda kazi zaidi, nikafungbwa jela mara nyinji zaidi, nikachapwa zaidi sana, na nikaona chifo mara nyinji.
47011024	Mara tsano nikapigbwa vikoto mara arubaini kasoro chimwenga ni Ayahudi.
47011025	Mara tahu Arumi akanipiga milawa. Limwenga nikapigbwa mawe, mara tahu nikavudzikirwa ni meli baharini, na nchisala mumo baharini usiku na mutsi.
47011026	Katika vyaro vyangu vinji, nikakutana na hatari za miho, za anyang'anyi, za Ayahudi ayangu na za atu asio Ayahudi. Piya nakala na hatari midzini, tsakani, baharini, na kula kpwa atu adzihendao dza afuasi ayangu.
47011027	Nikakala na kazi ngumu na tabu, siku nyinji nikakala matso bila usingizi. Nikakala na ndzala na chiru, bila chakurya cha kutosha. Tsona nikapigbwa ni mnyevu bila nguwo za kuvwala.
47011028	Higo mbai, nakala na mzigo chila siku kpwa kujali makundi gosi ga afuasi a Jesu.
47011029	Mutu anaphokala mnyonje chiroho, nami nkusikira unyonjewe. Mutu anapholongozwa kuhenda dambi, nami nkusononeka sana.
47011030	Ichikala n'lazima kudzikarya, richa nidzikarye kuhusu mambo ganagoonyesa unyonje wangu.
47011031	Mlungu, Baba wa Bwana Jesu atogolwaye milele, anamanya sigomba handzo.
47011032	Niriphokala Damaskasi, mtawala wa jimbo, ariyekala tsini ya Mfalume Areta, waika arindzi katika miryango ya midzi ili anigbwire.
47011033	Lakini nátserezwa na bweko ririrotsupizwa na dzitundu ra ukuta wa mudzi, na kpwa njira hiyo nápona kugbwirwa.
47012001	Inabidi nienderere kudzikarya, lakini takuna fwaida! Ela n'ndabisha kuhusu ruwiya na maono nrigophaha kula kpwa Bwana.
47012002	Namanya mfuasi wa Jesu ambaye miaka kumi na mine iriyotsupa, wahalwa ni Mlungu kuphiya dzulu mlunguni, yani mlungu wa hahu. Simanya mutu hiye waphiya na umbo ra chimwiri au ra chiroho. Mlungu ndiye amanyaye.
47012003	-
47012004	Namanya kukala mutu hiyu waphirikpwa Peponi. Simanya kala a chimwiri au kala a chiroho, Mlungu ndiye amanyaye. Hiko, mutu hiyu wasikira mambo ga siri ga ajabu ambago mwanadamu karuhusiwa agabishe.
47012005	N'ndadzikarya kpwa sababu ya mutu dza hiyu, lakini sio kpwa sababu yangu mwenye, isiphokala n'ndadzikarya kuhusu unyonje wangu.
47012006	Lakini nchilonda kudzikarya, sindakala mpumbavu, mana n'ndakala ninabisha kpweli. Hata hivyo sindadzikarya, mana simendze mutu yeyesi anitogole zaidi ya vira nihendavyo na gara nigombago.
47012007	Náhewa mwiya mwirini mwangu ili unirinde nisihende ngulu kpwa sababu ya maono higo ga ajabu nrigoonyeswa. Mwiya hinyo ni dza mhumwa wa Shetani, unitesao nisihende ngulu.
47012008	Návoya Bwana mara tahu ili aniusire mwiya hinyu,
47012009	lakini achiniamba, "Mbazi zangu zinakutosha, mana unaphokala mnyonje, uwezo wangu unahendwa ukamilike." Kpwa hivyo nahererwa kudzikarya na unyonje wangu ili uwezo wa Jesu ukale nami.
47012010	Phahi kpwa ajili ya Jesu ni razi kukala mnyonje, kuzarauliwa, kugaya, kuteswa na kuphaha mashaka, mana ninaphokala mnyonje, ndipho nikalapho na uwezo.
47012011	Nikagomba dza mpumbavu! Lakini mwimwi ndimwi mchionihenda nigombe hivyo. Hata dzagbwe mimi si chitu, inabidi mnitogole kpwa sababu mimi si mdide kuriko hara atu anaoihwa, "mitume akulu".
47012012	Kpwa kuvumirira sana náhenda dalili, maajabu na vilinje kahi yenu ambavyo vyaonyesa wazi kukala mimi ni mtume.
47012013	Tafwauti yenu na makundi ganjina ga afuasi ni kukala siyakala mzigo kpwa kulonda msada kula kpwenu. Kpwa hivyo sivoya msamaha kpwenu, mana siyakukoserani nriphodzitegemea.
47012014	Sambi ni tayari kpwedza kpwenu mara ya hahu. Nami sindakala mzigo kpwenu, wala silonda mali yenu, ela mwi enye. Mana ni kawaida avyazi kuaikira ana ao akiba, lakini si kawaida ana kuaikira akiba avyazi ao.
47012015	Phahi n'ndahererwa kulavya n'richo nacho na hata kudzilavya mi mwenye kpwa fwaida yenu. Dze, mndanimendza chidide kpwa vira mino nakumendzani sana? Hata, sivyo hivyo!
47012016	Sambi mnakubali kukala siyakala mzigo kpwenu. Lakini mutu wanjina anaweza kuamba, "Kpwa vira Paulo ni mlachu, wahugbwira kpwa kuhumira handzo."
47012017	Dze, kuna mutu yeyesi nriyemhuma kpwenu ariyekuzulumuni? Takuna hata mmwenga!
47012018	Mino námsisitiza Tito edze kpwenu phamwenga na mfuasi myawehu wanjina. Dze, Tito wakuzulumuni? Hata! Iye na mimi hukulongozwa ni roho mmwenga na hukukala na tabiya mwenga.
47012019	Mendzerepho hata sambi mnafikiri hukadzitetea mbere ya matso genu. Ela hunagomba higa mbere za Mlungu, kuno hukagbwirana na Jesu. Amendzwa angu, higa gosi ni ga kukutiyani moyo.
47012020	Shaka rangu ni kukala ndiphokpwedza hiko kpwenu sindahamirwa ni higo muhendago, namwi tamndahamirwa ni vira ndivyokuhenderani. Nami silonda nchedza mkale mchere kuheha, kuonerana chidzitso, kutsukirirwana, kudzimendza, kufyakatsirana, kusengenyana, kudzikarya chipumbavu, na kuhenda fujo.
47012021	Naogopha kukala ndiphokpwedza tsona, Mlungu andanihenda nione waibu mbere zenu. Na indabidi nisononeke kpwa sababu ya anji enu ambao bado taadzangbwe kutubu na kuricha dambi za uchafu, udiya na tamaa mbii arizohenda.
47013001	Hino ni mara yangu ya hahu kpwedza kpwenu. Maandiko ganaamba kala chila shitaka n'lazima rihakikishwe ni mashahidi airi ama ahahu.
47013002	Nákuonyani kare nriphokala namwi mara ya phiri. Nauyira dzagbwe ni kure namwi. Ndiphokpwedza tsona, sindaricha kutiya adabu hara nrioaonya kuhusu dambi zao nriphokala namwi na piya hara anjina osi anaohenda dambi.
47013003	N'ndahenda hivyo kpwa kukala mnalonda ushahidi wa kpweli kala Jesu anagomba kutsupira mimi. Naye si mnyonje kpwenu, ela nguvuze zinahenda kazi kahi yenu.
47013004	Mana hata dzagbwe wakotwa msalabani kpwa hali ya unyonje, anaishi kpwa uwezo wa Mlungu. Vivyo hivyo sisi naswi hu anyonje dza iye, ela hwaungana naye kpwa uwezo wa Mlungu, na kpwa hinyo uwezo hundakpwedza hukutsanganyeni.
47013005	Dzilauleni mwimwi enye mmanye ichikala kpweli mna kuluphiro. Dzipimeni enye. Dze, tammanya kukala Jesu Muokoli a phamwenga namwi? Ichikala si hivyo, phahi mkashindwa.
47013006	Lakini nakuluphira kukala mndamanya kukala sisi tahushindwa.
47013007	Hunavoya Mlungu msihende uyi wowosi, si kpwa lengo ra sisi kutogolwa, ela mphahe kuhenda manono, hata ichikala hundaonekana hukashindwa.
47013008	Mana hukarema kupinga kpweli, ela hunahenda bidii ili ienderere.
47013009	Sisi hunahererwa wakati hu anyonje na wakati mwimwi mna nguvu. Kpwa hivyo hunakuvoyerani ili kuluphiro renu riphere.
47013010	Kpwa hivyo nakuandikirani higa kabla ya kpwedza ili nisedzekala msiru kpwa kuhumira uwezo nriohewa ni Mlungu. Mana wanipha uwezo wa kukuphezani chiroho wala si wa kukuvomolani.
47013011	Chimarigizo enehu, kpwaherini. Kuluphiro renu nariphere na mtiyane moyo. Mkale na nia mwenga na mkale salama, naye Mlungu wa mendzwa na amani andakala phamwenga namwi.
47013012	Lamusanani na mendzwa ya kpweli.
47013013	Mkaphozwa ni atu osi a Mlungu ario hiku.
47013014	Mbazi za Bwana Jesu Masihi, mendzwa ya Mlungu, na umwenga wa Rohowe, naukale namwi mosi.
48001001	-
48001002	Baruwa hino ila kpwangu mimi mtume Paulo na afuasi ayangu osi ario hiku. Nakuandikirani mwimwi kundi ra afuasi a Jesu mrio seemu za Galatia. Mino siyaphaha utume kpwa uwezo wa mwanadamu wala kutsambulwa ni mutu, ela kpwa uwezo wa Jesu Masihi na Baba Mlungu yemfufula Jesu.
48001003	Baba Mlungu na Bwana wehu Jesu Masihi naakujaliyeni na mkale salama.
48001004	Kama mmanyavyo, Jesu wafwa kpwa sababu ya dambi zehu, ili husitawalwe ni nia na asili mbii za chibinadamu. Wafwa kpwa kulengana na mendzwa ya Mlungu wehu na ambaye ni Baba.
48001005	Mlungu naatogolwe milele na milele. Amina.
48001006	Enehu, mbona mnaniangalaza! Mwamricha Mlungu upesi, ambaye kpwa mendzwaye na mbazize wakuihani mshiriki uzima wa milele ambao waulavya kutsapira Jesu. Vivi mnalunga mafundzo ganjina
48001007	gasigo ga kpweli. Mana atu anjina anataka kukuyugani achili na kubananga habari ndzuri kuhusu Jesu Muokoli.
48001008	Lakini hata sisi au malaika kula mlunguni huchitangaza mafundzo ga kuokola tafwauti na higo gokutangazirani, phahi mutu hiye naalaniwe ni Mlungu milele!
48001009	Kama hurivyogomba hipho mwandzo, phahi nauyira tsona: Mutu yeyesi ndiyekutangazirani mafundzo ga kuokola ga tafwauti na higa mafundzo mrigogakubali, phahi mutu hiye naalaniwe ni Mlungu milele!
48001010	Dze, gano nchigogomba ganaonyesa kala nalonda anadamu animendze? Hata chidide! Namendza Mlungu ahamirwe zaidi kuriko anadamu. Kala ncherelonda kufurahisha anadamu, phahi singekala mtumishi wa Jesu.
48001011	Enehu, nalonda mmanye kukala habari ndzuri kuhusu Jesu yoitangaza mimi, taiyatungbwa ni mwanadamu.
48001012	Lakini ni Jesu Masihi mwenye ndiye yenimanyisa. Siyaiphaha kula kpwa mutu yeyesi, wala kufundzwa ni mutu.
48001013	Mnamanya maisha gangu vyokala nriphokala nalunga dini ya Chiyahudi. Nátesa afuasi a Jesu bila ya mbazi tse, na nchitaka kuaangamiza.
48001014	Nálunga dini ya Chiyahudi vinono hata kushinda marika gangu, tsona nchidzilavya sana kulunga mila za akare angu.
48001015	Lakini Mlungu kala analonda chivyanjina. Wanitenga hata kabla sidzangbwevyalwa, na achinitsambula kulengana na arivyomendza iye ili nimhumikire, hata dzagbwe kala sifwaha.
48001016	Wakatiwe ariopanga uriphofika, Mlungu wanionyesa mwanawe, ili nitangazire atu asio Ayahudi habari ndzuri kuhusu mwanawe Jesu. Na wakati hinyo siyaendza ushauri kula kpwa mutu.
48001017	Wala siyaphiya Jerusalemu kpwa hara ambao kala ni mitume kare, lakini mara mwenga náphiya weru wa Warabuni, chisha badaye ndipho nchiuya Damaskasi.
48001018	Bada ya miaka mihahu, náphiya Jerusalemu kpwendamuona Petero, na nchisagala naye siku kumi na tsano.
48001019	Mtume wanjina yemuona hiko kala ni Jakobo bahi, mwanao wa Bwana Jesu.
48001020	Nakuambirani kpweli mbere za Mlungu higa nagokuandikirani sigo ga handzo.
48001021	Bada ya kusagala Jerusalemu na Petero, náphiya majimbo ga Siria na Kilikia.
48001022	Wakati hinyo kala sidzangbwekutana uso kpwa uso na makundi ga afuasi a Jesu ariokala Judea.
48001023	Kala taadzangbweniona lakini kala ahendasikira kukala, "Ye mutu ambaye kala achihutesa, ndipho anatangaza riro kuluphiro ambaro mwandzo kala analonda kuriangamiza."
48001024	Phahi, hinyo atu amtogola Mlungu kpwa gara ambago Mlungu kala akanihendera.
48002001	Phahi, bada ya miaka kumi na mine náphiya tsona Jerusalemu myangu ni Barinaba, piya namhala Tito nchiphiya naye.
48002002	Náphiya hiko kpwa sababu Mlungu kala akanionyesa niphiye. Nriphokutana chisiri na vilongozi, náaeleza hira habari ndzuri niitangazayo kpwa atu asio Ayahudi. Náhenda hivyo ili kazi hiyo isikale ya bure.
48002003	Myangu Tito, ambaye kala si Myahudi, kala katiirwe tsatsani, lakini hinyo vilongozi a kundi ra afuasi hiko Jerusalemu amukubali. Taayamlazimisha kutiywa tsatsani,
48002004	hata dzagbwe atu anjina ariodzihenda afuasi a Jesu kala analonda atiywe tsatsani. Atu hinyo kala akadziunga chisiri dza makachero, kupeleleza uhuru huhewao ni Jesu Muokoli. Kala anataka kubananga uhuru wehu na auhende atumwa a shariya za Chiyahudi.
48002005	Naswi tahuyakubaliana nao hata chidide, ili m'baki na ukpweli wa habari ndzuri kuhusu Jesu bila kugaluzwa.
48002006	Na hara vilongozi taayaenjereza chochosi hura ujumbe nriokala nahubiri. (Hinyo vilongozi kala anaishimiwa sana, lakini higo si muhimu, kpwa sababu Mlungu kahukumu mutu kpwa kumlola umbore wala cheoche.)
48002007	Ela sambi kala anamanya kukala náhewa kazi ya kutangaza habari ndzuri kuhusu Jesu kpwa atu asio Ayahudi, dza viratu Petero arivyohewa kazi ya kuahubiriya Ayahudi.
48002008	Mlungu iye yemhenda Petero kukala mtume wa Ayahudi, ndiye yenihenda mimi piya kukala mtume wa atu asio Ayahudi.
48002009	Jakobo, Petero na Johana, ambao ka anamanywa kama ni vilongozi muhimu, akubali kukala nami, naye Mlungu wajaliya kazi yangu. Hipho, ahupha mikono myangu ni Barinaba kuonyesa kala a tayari kuhenda kazi phamwenga naswi. Aho akubali kuhubiri kpwa Ayahudi, naswi kpwa atu asio Ayahudi.
48002010	Chitu arichosisitiza kala ni kuaterya afuasi achiya a Jerusalemu, dzambo ambaro kala nina moyo naro.
48002011	Siku yanjina Petero ariphokpwedza Antiokia, mino námpinga wazi-wazi mbere za afuasi ayawehu kpwa sababu kala anahenda makosa makulu.
48002012	Kabla ya atu fulani kpwedza kula Jerusalemu kpwa Jakobo, Petero kala achirya na atu asio Ayahudi. Lakini atu ariphokpwedza, waricha kurya na atu asio Ayahudi na achidzitenga. Wahenda hivyo kpwa sababu ya kuogopha hara aambao kukala mfuasi wa Jesu n'lazima atiywe tsatsani.
48002013	Afuasi anjina a Chiyahudi kula Antiokia aungana na unafiki wa Petero, hata Barinaba achilongozwa makosa.
48002014	Phahi, nriphoona maisha gao tagalunga ukpweli wa mafundzo kuhusu Jesu Muokoli, namuambira Petero mbere za atu osi, "Hata dzagbwe uwe u Myahudi, lakini kulunga shariya zosi za Chiyahudi. Sambi kpwa utu wani unalazimisha atu asio Ayahudi alunge mila za Chiyahudi?"
48002015	Sisi ambao hwavyalwa Ayahudi tahudziona huna dambi, kama huaonavyo atu asio Ayahudi.
48002016	Ela hunamanya kala mutu kaphaha haki kpwa kulunga Shariya, lakini kpwa kumkuluphira Jesu Muokoli. Kpwa hivyo sisi naswi hunaphaha haki kpwa kumkuluphira, wala sio kpwa kulunga Shariya, mana takuna hata mmwenga ndiyekala na haki kpwa kulunga Shariya.
48002017	Ayahudi anjina anafikiriya sino hu achina-dambi, kpwa sababu hunamkuluphira Jesu ili kuphaha haki, badala ya kulunga Shariya. Dze, ni kpweli Jesu anahulongoza kuhenda dambi? Sivyo hata chidide!
48002018	Lakini nchiuya tsona kukuluphira mpango wa kare wa kulunga Shariya, ambao náurema, phahi kpwa kpweli nina makosa.
48002019	Mimi piya kala náishi kulunga Shariya, lakini sambi sitawalwa tsona ni Shariya. Mlungu waniika huru ili niishi vira atakavyo. Ni kama avi náolagbwa phamwenga na Jesu msalabani.
48002020	Siye mimi niishiye tsona, lakini Jesu anaishi mwangu moyoni. Vivi naishi kpwa kumkuluphira hiye Mwana wa Mlungu, ariyenimendza hata achidzilavya ili afwe kpwa sababu yangu.
48002021	Kala mutu anahewa haki kpwa kulunga Shariya, phahi Jesu angekala wafwa bure. Lakini narema kabisa kukala mbazi na mendzwa ya Mlungu si muhimu.
48003001	Mwi Agalatia! Mbona mnahendwa azuzu? Mwalogbwa ni ani? Mwaelezwa vinono mana ga Jesu Masihi kuolagbwa msalabani.
48003002	Sambi hebu nikuuzeni chitu. Dze, mwaphokera Roho wa Mlungu kpwa kulunga Shariya, hebu kpwa kukuluphira mrigosikira?
48003003	Kpwadze mnahendwa azuzu hivyo? Mwaandza kumkuluphira Jesu kpwa kutegemea nguvu za Roho wa Mlungu, vino mbona mnalonda kuenderera na nguvu zenu enye?
48003004	Mambo gosi garigokuphahani gakala ga bure? Kpwa kpweli taiwezekana gakale ga bure!
48003005	Dze, Mlungu anakuphani Rohowe na kukuhenderani vilinje kpwa sababu ya kulunga Shariya? Sivyo hivyo, ela ni kpwa sababu mnakuluphira higo mrigosikira kuhusu Jesu.
48003006	Nauhaleni mfwano wa Brahimu. Maandiko ganaamba kukala Brahimu wamkuluphira Mlungu na achikubaliwa kukala mutu wa haki.
48003007	Phahi, ni mmanye kukala, hinyo amkuluphirao Mlungu ndio uvyazi wa kpweli wa Brahimu mana anakuluphira dza iye.
48003008	Maandiko gatabiri kala Mlungu andaapha haki atu asio Ayahudi kpwa kukuluphira. Wamtangazira Brahimu habari ndzuri kuhusu Jesu chimbere achimuamba, "Makabila gosi duniani gandajaliwa kula kpwa uvyazio."
48003009	Phahi, atu akuluphirao anajaliwa phamwenga na Brahimu, mutu yejaliwa kpwa sababu ya kukuluphira.
48003010	Atu osi akuluphirao Shariya ana lana, mana Maandiko ganaamba, "Mutu yeyesi ambaye kandalunga na kuhenda chila chitu choandikpwa ndani ya Chitabu cha Shariya, ana lana!"
48003011	Kpwa kpweli takuna mutu aphahaye haki mbere za Mlungu kpwa kulunga Shariya, kpwa sababu Maandiko ganaamba, "Atu ndioishi ni hara ndiophaha haki kpwa kumkuluphira Mlungu."
48003012	Yo Shariya taina uhusiano wowosi na kuluphiro. Ela phahaliphe Maandiko ganaamba, "Mutu ndiyegbwira malagizo gosi ga Shariya andaishi kpwa sababu ya kulunga hizo Shariya."
48003013	Shariya zinatiya lana, lakini Jesu wahukombola na lana hiyo kpwa kutiywa lana ye mwenye, ariphoolagbwa msalabani. Kama Maandiko gaambavyo, "Mutu yeyesi ndiyekotwa msalabani ana lana."
48003014	Wahenda hivyo ili gara majaliwa arigolagbwa Brahimu, gahewe atu asio Ayahudi piya. Phahi hunaphokera Roho wa Mlungu huriyelagbwa mana hunamkuluphira Jesu Muokoli.
48003015	Enehu, hebu nikupheni mfwano huno wa maisha ga chila siku: Atu airi achipatana, na kutiirana saini, dze, ni ani awezaye kuiusa au kuigaluza? Vilagane vya Mlungu ni dza vivyo, tavigaluka.
48003016	Mlungu waika chilagane hicho na Brahimu na uvyaziwe. Maandiko gachiamba, "uvyaziwe" manage siyo, "atu anji a uvyaziwe", lakini manage ni "mmwenga wa uvyaziwe". Na ye hiye mmwenga niambaye ni Jesu.
48003017	Nataka kuamba hivi: Mlungu waika chilagane na Brahimu. Shariya za Musa ambazo zalaviwa miaka magana mane na salasini bada ya hicho chilagane, tachiweza kuchifuta, wala kuusa chilagane cha Mlungu.
48003018	Mana ichikala zawadi ya Mlungu inaphahikana kpwa kulunga Shariya, phahi si lazima kukuluphira chilaganeche. Lakini Mlungu wamupha Brahimu zawadi kpwa mbazize kpwa sababu ya hicho chilagane.
48003019	Sambi Shariya za Musa kala zina mana yani? Shariya zaikpwa kutawala atu mana kawaida atu kala nkuhenda dambi. Nazo kala ni zikale hadi yuya chivyazi cha Brahimu yekala akalagbwa, edze. Mlungu walavya Shariya na Musa kutsupira kpwa malaika, naye Musa achikala ngudzi wa Mlungu na atu.
48003020	Ngudzi anatakikana wakati pande mbiri zinaika mapatano. Ela Mlungu ni mmwenga na ye mwenye waika chilagane na Brahimu bila ya ngudzi.
48003021	Dze, Shariya kala zinapinga chilagane cha Mlungu? Hata chidide! Kama Shariya inaweza kurehera anadamu uzima wa milele, phahi atu angephaha haki kpwa kuzilunga.
48003022	Lakini Maandiko ganaamba chila mutu nkuhenda dambi na kaweza kuishi kulengana na Shariya. Ndio mana Mlungu walaga kuapha atu amkuluphirao Jesu Masihi uzima wa milele.
48003023	Sisi Ayahudi kala hukafungbwa ni Shariya dza mabusu, hadi huriphong'azwa matso kala mutu anaphaha uzima wa milele kpwa kumkuluphira Jesu.
48003024	Phahi, Shariya ka ni mtawala wehu hadi Jesu ariphokpwedza, ndipho huphahe haki mbere za Mlungu kpwa kumkuluphira.
48003025	Sambi kpwa vira hwamkuluphira Jesu, tahutawalwa tsona ni Shariya.
48003026	Mwimwi mosi mu ana a Mlungu kpwa kukala mwamkuluphira Jesu Muokoli.
48003027	Mriphobatizwa kuonyesa kala mu a Jesu, mwaandza maisha maphya kuhenda tabiyaze.
48003028	Taphana tafwauti ya Myahudi na Mgiriki, mtumwa wala mutu huru, mlume wala mchetu, mana mosi mu amwenga kpwa sababu ya Jesu Muokoli.
48003029	Ichikala mu a Jesu, phahi mu vivyazi vya Brahimu, na mndaphokera majaliwa arigolagbwa Brahimu.
48004001	Hebu lolani mfwano huno. Wakati mrisi achere mwanache, kana tafwauti na mtumwa, hata dzagbwe mali yosi ni yakpwe.
48004002	N'lazima aogophe arezie na aimirizi a malize hadi wakati uriopangbwa ni ise.
48004003	Phahi hata sisi huriphokala tahudzangbwekombolwa ni Jesu hwakala dza vivyo. Hwakala atumwa huchitawalwa ni mila na dini za chidunia.
48004004	Lakini wakati wa sawa uriphofika, Mlungu wamhuma Mwanawe mwenye. Wavyalwa ni mchetu na achiishi kulunga Shariya za Musa,
48004005	ili akombole atu okala akahendwa atumwa ni Shariya hizo, ndipho nao akale ana a Mlungu.
48004006	Sambi kpwa sababu hu ana a Mlungu, Mlungu wareha Roho wa Mwanawe mwehu mioyoni, naye Roho nkumuiha Mlungu, "Baba!"
48004007	Kpwa hivyo simwi atumwa tsona, ela mu ana a Mlungu, na kpwa vira mu anae, chila chitu aricho nacho ni chenu.
48004008	Kare mriphokala tamummanya Mlungu, mwakala atumwa mchihumikira viumbe ambavyo kala si Mlungu.
48004009	Lakini sambi mnamanya Mlungu, au kpwa kpweli naamba: Mlungu anakumanyani. Phahi msiuyire tsona mila na dini za chidunia, ambazo tazina nguvu wala mana. Dze, mnataka mhendwe atumwa a mambo higo tsona?
48004010	Bado mcherelunga sheree za siku malumu, miezi, majira na miaka ili kumhamira Mlungu!
48004011	Nakuonerani mbazi sana. Mana naona kama avi náhenda kazi ya bure kpwenu.
48004012	Enehu, nakuvoyani mkale dza mimi kpwa sababu sihendwa mtumwa tsona ni Shariya. Mana hata mimi nákala dza vivyo mrivyo pho mwandzo: kalani atu asio na lazima ya kulunga shariya za Chiyahudi. Tamyanikosera rorosi.
48004013	Mnamanya kala ukongo wangu ndio urionihenda nedze nikutangazireni habari ndzuri kuhusu Jesu mara ya kpwandza.
48004014	Kala mnaweza kunikahala au kunizarau kpwa sababu ya ukongo wangu, lakini tamyahenda hivyo. Ela mwanikaribisha avi ni malaika wa Mlungu, ama dza Jesu Muokoli mwenye.
48004015	Dze, raha yenu mriokala nayo wakati hinyo yaphiyaphi? Nakuambirani kpweli, kala ka inawezekana mngesokola matso genu mkanipha.
48004016	Dze, sambi ni mviha wenu kpwa kukuambirani ukpweli?
48004017	Hinyo atu atakao mlunge shariya za Chiyahudi, anaaza kukuhalani zewe, ili mkale kundi rao. Lakini nia yao sio nono. Anataka akutenganisheni na mimi ili muashugulikiye aho zaidi.
48004018	Ni vinono kuaza kuhenda mambo ambago niaye ni ndzuri. N'lazima mhende hivyo wakati wosi, hata ichikala sipho.
48004019	Enehu, asena angu, hino ni mara ya phiri kusikira utsungu kpwa sababu yenu, dza viratu mchetu wa mimba avyalaye. Na hinyo utsungu undaenderera vivyo hadi maisha genu ndiphoonyesa tabiya za Jesu.
48004020	Naaza kala ni phamwenga namwi, na nikuambireni pore pore. Lakini kpwa sababu sipho, kpweli mnanitiya wasi-wasi sana.
48004021	Hebu niambirani mwimwi mmendzao kulunga Shariya za Musa: Kpwani, tammanya Maandiko ga Musa gaambavyo?
48004022	Maandiko ganaamba kukala Brahimu wavyala anae airi alume. Mmwenga wamvyala na mchetu mtumwa na wanjina achimvyala na mchetu ambaye kala siye mtumwa.
48004023	Yuya mwanawe yemvyala na mchetu mtumwa, wavyalwa na mpango wa chibinadamu bahi. Lakini yuya mwana yemvyala na mchetu ambaye kala siye mtumwa, wamvyala kpwa sababu Mlungu watimiza chilaganeche kpwa Brahimu.
48004024	Mambo higa ganaweza kuhendwa dza ndarira, mana hara achetu airi anafananishwa na vilagane viiri. Hagari ambaye kala ni mtumwa ni mfwano wa chilagane chohendwa dzulu ya Mwango wa Sinai; chilagane hichi chahenda atu akale atumwa piya.
48004025	Atu a Jerusalemu ya sambi ni atumwa kpwa sababu ya kulunga shariya za Chiyahudi. Aho ni atumwa dza Hagari ambaye anafananishwa na chilagane chohendwa Mwango wa Sinai hiko Warabuni.
48004026	Lakini Sara, ambaye siye mtumwa, wafananishwa na Jerusalemu yanjina ya mlunguni. Naye ni dza mayo wehu. Naswi hu arisi a hiyo Jerusalemu ya mlunguni, kusiko atumwa.
48004027	Mana Maandiko ganaamba: "Hererwa uwe mchetu mgumba, usiyevyala! Hererwa sana na upige njerejere uwe usiye na utsungu wa kuvyala. Kpwa sababu mchetu ariyerichwa macheye andaphaha ana anji kuriko hiye ariye na mlumewe."
48004028	Sambi mwi enehu, mu dza Isaka, mu ana mriovyalwa kpwa sababu ya chilagane cha Mlungu.
48004029	Siku hizo, yuya mwana yevyalwa na mpango wa chibinadamu, wamtesa yuya yevyalwa na uwezo wa Roho wa Mlungu, na hata siku hizi ni vivyo.
48004030	Lakini Maandiko ganaambadze? Ganaamba, "Mzole hiye mchetu mtumwa na mwanawe, mana mwana wa mtumwa kandarisi phamwenga na mwana wa mchetu ambaye siye mtumwa."
48004031	Kpwa hivyo, enehu, sisi sio ana a yuya mchetu mtumwa, lakini hu ana a hiye mchetu ambaye siye mtumwa.
48005001	Jesu wahupha uhuru ili hukale huru. Kpwa hivyo dinani chilume dza atu ario huru kpweli, wala msiuye kukala atumwa tsona.
48005002	Sikizani maneno gangu! Mimi Paulo nakuambirani kala mchikubali kutiywa tsatsani kama shariya za Chiyahudi zitakavyo, ili Mlungu akukubalini, phahi chifo cha Jesu tachindakala na mana kpwenu bii.
48005003	Nakuonyani sana, mlume yeyesi ndiyekubali kutiywa tsatsani kama Shariya za Musa zitakavyo, phahi n'lazima azilunge zosi.
48005004	Atu ambao analonda kuphaha haki kpwa kulunga Shariya, anakata umwenga wao na Jesu, nao anarema mbazi za Mlungu.
48005005	Lakini Roho wa Mlungu nkuhumanyisa kukala hakika Mlungu andahupha haki, kpwa sababu hunamkuluphira Jesu.
48005006	Mana uchitaka kukala mfuasi wa Jesu Muokoli, kutiywa tsatsani au kusatiywa tsatsani takuhenda tafwauti yoyosi. Ela chitu muhimu ni kumkuluphira na kumendza Mlungu na atu anjina.
48005007	Mwandzo kala mnaphiyato sana. Sambi, ni ani yekuyugani na kukuhendani msilunge kpweli?
48005008	Lichengo-chengo hiro tariyala kpwa Mlungu, yekutsambulani!
48005009	Amira chache nkuumusa unga munji. Sawa na kpwamba mafundzo machache ga handzo ganachenga atu anji.
48005010	Kpwa vira mu a Bwana Jesu nina hakika tamndagbwira maneno ga atu anjina ela mndalunga maneno gangu. Na ndiyekuyugani andahukumiwa, hata akale ni ani.
48005011	Enehu, nahubiri kukala kutiywa tsatsani kama shariya za Chiyahudi zilondavyo si muhimu, na ndio mana bado nateswa ni Ayahudi. Kala nahubiri kuhusu kutiywa tsatsani badala ya msalaba wa Jesu, nisingekala naakosera.
48005012	Naaza kala hinyo atu ambao anakuyugani kuhusu kutiywa tsatsani angeenderera kabisa hata akadzitula!
48005013	Enehu, Mlungu wakutsambulani mkale huru. Lakini msihumire uhuru wenu kulunga tamaa za dambi, ela teryanani na mmendzane.
48005014	Mana Shariya zosi zinakamilishwa ni shariya mwenga, nayo inaamba, "Mmendze myao dza vyo udzimendzavyo mwenye."
48005015	Lakini mchilaumiana na kuryana, dzimanyirireni msedze mkaangamizana.
48005016	Phahi naamba, ishini kulunga Roho wa Mlungu, namwi tamndatimiza tamaa za dambi.
48005017	Mana mambo gatakpwago ni asili ya chibinadamu sigo alondago Roho wa Mlungu, na alondago Roho wa Mlungu sigo gatakpwago ni asili ya chibinadamu. Roho wa Mlungu na asili ya chibinadamu vinapingana, kpwa hivyo ni vigumu kuhenda mambo manono utakavyo.
48005018	Lakini uchilongozwa ni Roho, kutawalwa ni shariya za Chiyahudi.
48005019	Mahendo galondwago ni asili ya chibinadamu ga wazi, nago ni higa: udiya, uzembe, tamaa ya achetu ama alume anji,
48005020	kuabudu sanamu, utsai, kuzirana, kuheha, kuonerana wivu, tsukizi, uchoyo, kudzitenga na atu, kuganya atu makundi ga kupingana,
48005021	chidzitso, ulevi, sheree za kunwa uchi na kuvwina chiudiya, na mambo ganjina ga kuigana na higo. Nakuonyani tsona kama nrivyokuonyani awali, atu ahendao mambo higo taandaphokera uzima wa milele ambao Mlungu waapangira anae.
48005022	Lakini Roho wa Mlungu achihulongoza, andareha mambo higa: mendzwa, raha, amani, kuvumirira, mbazi, tabiya nono, uaminifu,
48005023	upole, na kudzikanya. Taphana shariya yoyosi ipingayo mambo higa.
48005024	Atu achikala a Jesu Muokoli taatawalwa tsona ni asili zao za chibinadamu. Asili yao ni kama avi yakotwa misumari msalabani.
48005025	Kpwa vira Roho wa Mlungu wahupha maisha maphya, phahi n'lazima hulunge njiraze.
48005026	Hipho, n'lazima huriche ngulu, husihehe wala husionerane wivu.
48006001	Enehu, mutu achihenda dambi, mwimwi mlongozwao ni Roho wa Mlungu n'lazima mumkanye, ela mkanyeni chituwo. Dzimanyirireni, ili namwi msedze mkajezwa.
48006002	Teryanani tabu zenu, namwi mndakala mnatimiza malagizo ga Jesu.
48006003	Mutu yeyesi achidziona muhimu, na kumbavi si chochosi, phahi anadzichenga mwenye.
48006004	Chila mmwenga n'lazima adzipime mahendoge. Achikala akahenda manono ndipho ahendere ngulu mahendoge, lakini asipime mahendoge na atu anjina.
48006005	Mana chila mmwenga n'lazima atsukule mzigowe mwenye.
48006006	Chila afundzwaye ujumbe wa Mlungu n'lazima aganye rizikize na mwalimuwe.
48006007	Msidzichenge! Mlungu kachengbwa wala kaphuphizwa. Kpwa kpweli mutu andavuna aphandacho.
48006008	Mutu achilunga tamaa mbii za asili ya chibinadamu na kuhenda mai, andaangamizwa ni hizo tamaaze. Lakini achilunga Roho wa Mlungu kuhenda manono, andaphaha maisha ga milele kula kpwa Roho wa Mlungu.
48006009	Phahi, nahusiremweni kuhenda manono, mana husiphokata tamaa, hundavuna manono wakatiwe uchifika.
48006010	Kpwa hivyo chila huphahapho nafwasi, nauhendeni manono kpwa atu osi, hasa kpwa afuasi ayawehu.
48006011	Sambi lolani, naandika na harufu kulu na mkpwono wangu wenye!
48006012	Hinyo ambao anakulazimishani mtiywe tsatsani, anataka aonekane anono kpwa Ayahudi kpwa vira mrivyohenda miiri yenu. Anahenda hivyo ili asiteswe kpwa kuambira atu ategemee msalaba wa Jesu macheye, bila ya kutiywa tsatsani.
48006013	Hata aho atiywao tsatsani piya taalunga Shariya zosi, lakini bado anakutakani mwimwi mtiywe tsatsani ili adzikutule kpwa Ayahudi kpwa sababu ya miri yenu.
48006014	Lakini mino sina cha kuhendera ngulu isiphokala msalaba wa Jesu Masihi bahi. Mambo ambago atu atawalwao ni asili ya chibinadamu anagaona manono, kpwangu mino tagana mana kpwa sababu ya msalaba. Nami mambo ambago nagaona manono, kpwao tagana mana.
48006015	Takuna tafwauti yoyosi ya mutu kutiywa tsatsani dza shariya za Chiyahudi zitakavyo, au kusatiywa tsatsani. Chitu muhimu ni mutu kuphaha maisha maphya kula kpwa Mlungu.
48006016	Mlungu naaonere mbazi atu osi alungao malagizo higa, na akale salama. Phahi hinya ndio atu a Mlungu kpwa kpweli.
48006017	Chimarigizo nakuambirani, hangu sambi simendze mutu aniyuge-yuge. Mana mwangu mwirini nina makuphyu ga kupigbwa mawe na milawa, kuonyesa kukala ni mtumwa wa Jesu.
48006018	Enehu, nakuvoyerani Bwana Jesu Masihi akujaliyeni mosi. Amina.
49001001	Baruwa hino ila kpwangu mimi Paulo, mtume yetsambulwa ni Mlungu kpwa kumendzakpwe ili nihende kazi ya Jesu Muokoli. Nakuandikirani mwimwi atu a Mlungu mkalao mudzi wa Efeso na ambao mu afuasi aaminifu a Jesu Muokoli.
49001002	Baba Mlungu na Bwana Jesu Masihi naakujaliyeni na mkale salama.
49001003	Naatogolwe Mlungu ambaye piya ni Isengbwa wa Bwana wehu Jesu Masihi. Mana wahujaliya mambo manono ga chiroho galago dzulu kpwa kuhuunganisha na Jesu.
49001004	Mlungu wahutsambula hukale atu a Jesu. Wahutsambula hata kabla kadzangbweumba dunia, ili hukale atakatifu na bila lawama mbereze.
49001005	Mlungu waonato na achikata shauri kuhuhenda anae. Wahenda hivyo kpwa gara hurigohenderwa ni Jesu Masihi, kulengana na mpangowe na vyomhamira.
49001006	Nahumtogoleni Mlungu kpwa mbazize nyinji za ajabu arizohupha kpwa sababu ya arigohenda mwanawe ammendzaye sana.
49001007	Mana Jesu ariphofwa msalabani hwakombolwa na huchisamehewa dambi zehu. Higa ganaonyesa utajiri wa ajabu na mbazi za Mlungu
49001008	arizohuonyesa. Mlungu wahupha marifwa gosi ga kuelewa njiraze,
49001009	na achihumanyisa mpangowe wa siri, arioupanga hangu kare kulengana na viratu arivyoona vinamhamira. Wakata shauri kumhumira Jesu
49001010	kukamilisha mpango hinyo wakatiwe uchifika. Andakusanya vitu vyosi phamwenga, virivyo dzulu mlunguni na duniani. Naye Jesu ndiye ndekala mkpwulu.
49001011	Vitu vyosi vinahendeka kulengana na mpango na uamuzi wa Mlungu. Naye wakata shauri chimbere kuhutsambula hukale atue kpwa kuhuunganisha na Jesu.
49001012	Sambi sisi ambao hu a kpwandza kumtarajiya Jesu, hunatakpwa humtogole Mlungu kpwa ngumaye.
49001013	Mwimwi ambao simwi Ayahudi mwasikira maneno ga kpweli, yani habari ndzuri kuhusu Jesu, ambazo zakureherani wokofu. Mwamkuluphira Mlungu, naye wakutiyani mola wa Rohowe ariyehulaga kuonyesa kukala mu akpwe.
49001014	Mlungu wahuikira Rohowe rubuni mpaka ndiphohukombola kabisa, hukale atue. Nahutogoleni utakatifu wa Mlungu!
49001015	Enehu, násikira kala mnamkuluphira Bwana Jesu na kumendza atu osi a Mlungu. Kpwa sababu hiyo
49001016	sidzangbwericha kumshukuru Mlungu kpwa sababu yenu wala kuricha kukuvoyerani.
49001017	Navoya Mlungu wa Bwana wehu Jesu Masihi ambaye ni Baba wa nguma, akuelezeni na akumanyiseni arivyo, ili mummanye vinono zaidi.
49001018	Piya navoya mng'azwe matso, ili mmanyeto chira mgodzeracho na ambacho wakuihirani. Chitu hichi ni ura urisi wa nguma ariolaga atue.
49001019	Tsona mmanye uwezo wa Mlungu urivyo wa ajabu. Uwezo hinyo uhendao kazi kpwehu sisi huriokuluphira ni sawa na uwezowe mkpwulu,
49001020	ambao Mlungu wauhumira ariphomfufula Jesu. Kpwa kuhumira uwezo hinyo, wamuika mkpwono wa kulume, phatu pha ishima kulu sana, hiko mlunguni.
49001021	Phahi Jesu ana uwezo mkpwulu kuriko atawala na viumbe vyosi virivyo na uwezo, kula sambi hipha duniani na hata milele.
49001022	Mlungu wamupha uwezo wa kutawala chila chitu. Chisha achimhenda akale chitswa cha afuasie,
49001023	ambao ni mwiriwe. Nao afuasie anakamilisha kazi za Jesu, akamilishaye chila chitu chila phahali.
49002001	Hipho kare kala mkafwa chiroho kpwa sababu ya dambi zenu na kumpinga Mlungu.
49002002	Wakati hinyo, mwalunga mambo mai ga dunia na kumuogopha Shetani. Naye ndiye atawalaye pepho na atu asiomuogopha Mlungu.
49002003	Sisi hosi piya hwaishi dza vivyo aho. Hwalunga tamaa zehu za dambi na nia za chibinadamu. Naswi kala hunagodzwa ni adabu kali ya Mlungu dza aho.
49002004	Lakini Mlungu ana mbazi nyinji. Na kpwa sababu ya kuhumendza sana,
49002005	wahupha uzima dza viratu Jesu arivyofufulwa. Wahenda hivyo wakati kala hukafwa chiroho kpwa makosa gehu. Phahi, mnaokolwa ni mbazi na mendzwa ya Mlungu.
49002006	Kpwa kuunganishwa na Jesu Muokoli, hwafufulwa na kuikpwa phamwenga naye hiko dzulu mlunguni.
49002007	Mlungu wahenda mambo higo gosi ili utajiriwe wa ajabu na mbazize zisizo chipimo zionekane milele. Naye wahuonera mbazi kpwa sababu ya gara hurigohenderwa ni Jesu Muokoli.
49002008	Mwaokolwa ni mbazi na mendzwa ya Mlungu tu mriphomkuluphira Jesu. Na hinyo wokofu si kazi yenu, ela ni zawadi ya bure kula kpwa Mlungu.
49002009	Mana tamyahewa tuzo kpwa kazi ndzuri, kpwa hivyo msedze mkahenda ngulu.
49002010	Mlungu wahuumba hivi hurivyo sambi. Achihuunganisha na Jesu Muokoli, ili huhende mahendo manono ambago wahupangira chimbere hugahende.
49002011	Phahi mwimwi ambao tamyavyalwa Ayahudi, dzimanyeni mrivyo. Mnamanya kala Ayahudi ana ngulu kpwa sababu ya kutiywa tsatsani kuonyesa kala ni atu muhimu a Mlungu. Nao anakuberani mwimwi msiokala Ayahudi kpwa sababu tamuna dalili yoyosi kuonyesa kala mu atu a Mlungu. Ela hiko kutiywa tsatsani ni kazi ihendwayo ni anadamu bahi.
49002012	Wakati na hinyo kala tammanya kala Muokoli andakpwedza. Mwakala kama ajeni mana kala tamuna fungu ra manono ga atu a Mlungu, yani Aiziraeli. Aho ajaliwa ni Mlungu kulengana na ahadize, ela mwimwi kala tamumo. Tsona kala mnaishi duniani bila ya kuluphiro wala kummanya Mlungu.
49002013	Mwakala kure na Mlungu, lakini sambi kpwa sababu ya kuunganishwa na Jesu Muokoli ariyefwa msalabani, mwarehwa phephi.
49002014	Phahi, Jesu mwenye wahurehera amani kpwa kuaunganisha Ayahudi na asiokala Ayahudi. Wahuhenda chitu chimwenga kpwa kuusa uadui huriohuhenda huzirane.
49002015	Shariya za Chiyahudi zina malagizo manji, ela Jesu ariphofwa, waziusa. Chi hivyo wahuunganisha naye ili Ayahudi na asio Ayahudi akale kundi mwenga. Wahurehera amani
49002016	na kuusa uadui ariphofwa msalabani. Chisha achihuuyizira uhusiano mnono na Mlungu.
49002017	Wakpwedzatangaza ujumbe wa kureha amani kpwenu mwimwi ambao kala m'kure na Mlungu na hinyo ambao kala a phephi naye.
49002018	Mana gara hurigohenderwa ni Jesu, ganahenda Ayahudi na atu asiokala Ayahudi aweze kufika kpwa Baba kpwa msada wa iye Roho mmwenga.
49002019	Phahi, mwimwi atu msio Ayahudi simwi ajeni tsona. Ela mu ana a Mlungu na enyezi phamwenga na atu a Mlungu.
49002020	Hu dza mawe gadzengerwago dzengo dziphya ni mitume na manabii. Na hiro dzengo rinadzengbwa dzulu ya dziwe kulu ra msingi, ambaro ni Jesu Muokoli mwenye.
49002021	Tsona ndiye azuwiyaye dzengo zima na kurihenda rikamilike. Anarihenda rikale phatu phatakatifu photengbwa kuvoya Mlungu.
49002022	Phahi, kpwa sababu ya kuunganishwa na Bwana Jesu, mwi atu msio Ayahudi, mu seemu ya dzengo ra chiroho risagalaro Mlungu.
49003001	Mimi Paulo náfungbwa jela kpwa sababu ya kukutangazirani Jesu Muokoli mwi atu msio Ayahudi.
49003002	Nina hakika mwasikira kare kukala Mlungu wanijaliya nikale mtumewe kpwa ajili yenu.
49003003	Kama nchivyokuambirani kpwa ufupi hipho mwandzo, Mlungu wanimanyisa mpangowe wa siri.
49003004	Mchisoma higo nrigoandika, mndaelewa vira nimanyavyo mpango wa siri kuhusu Jesu Muokoli.
49003005	Hangu kare Mlungu waika mpangowe siri, wala takuna yeyesi yeumanya. Ela badaye wahumira Rohowe kumanyisa mitumee na manabiige matakatifu.
49003006	Na huno ndio mpango wa siri wa Mlungu: Kuahenda Ayahudi na asio Ayahudi akale anae, dza vilungo vya mwiri mmwenga, kpwa kuamini habari ndzuri kuhusu Jesu Muokoli. Sambi hata atu asio Ayahudi nao anaweza kuphaha ahadi za Mlungu.
49003007	-
49003008	Mlungu wanipha kazi ya kutangaza hizo habari ndzuri kpwa atu asio Ayahudi. Nazo zina utajiri wa ajabu usiopimika wa Jesu Muokoli. Hata dzagbwe sifwaha kuriko atu osi a Mlungu, lakini Mlungu wahenda hivyo kpwa mbazize na uwezowe mkpwulu.
49003009	Mlungu muumba wa vitu vyosi wanitsambula kuambira atu osi mpangowe wa kuokola atu, ambao kala anao hangu mwandzo.
49003010	Ela sambi Mlungu anahumira atue kuonyesa viumbe vyosi vitawalavyo na virivyo na uwezo hiko mlunguni vira arivyo na marifwa manji.
49003011	Hinyu ni mpango wa Mlungu hangu mwandzo. Nao watimizwa ni kazi yohendwa ni Bwana wehu Jesu Muokoli.
49003012	Kpwa kumkuluphira na kuunganishwa naye, huna uhakika wa kufika mbere za Mlungu bila ya wuoga.
49003013	Phahi msifwe moyo kpwa higa ganiphahago kpwa sababu yenu. Higa ganaonyesa kukala mu atu muhimu.
49003014	Nchiririkana ukulu na marifwa ga mpango wa Mlungu, nachita mavwindi mbere za Baba,
49003015	Muumba wa vitu vyosi virivyo hiko dzulu mlunguni na duniani.
49003016	Navoya Mlungu akutiyeni nguvu mioyoni kula kpwa hinyo utajiriwe wa ajabu kpwa uwezo wa Rohowe.
49003017	Mtogoleni Jesu mwenu mioyoni kpwa sababu ya kuluphiro mriro naro. Mendzwa ya Mlungu naikale dza mtsanga wa mbolea ili mhende mizi ya kudina.
49003018	Mlungu naakupheni uwezo, mwimwi phamwenga na atue osi kpwa kuelewa vira Jesu ahumendzavyo. Mana anahumendza na mendzwa isiyo na chipimo.
49003019	Navoya mmanye mendzwa ya Jesu irivyo kulu kutsapa achili zenu, ili mkale kamili viratu Mlungu alondavyo.
49003020	Mlungu naatogolwe kpwa sababu ya uwezowe wa ajabu uhendao kazi mwehu mioyoni! Kpwa kpweli anaweza kuuhendera mambo makulu sana kuriko vira huvoyavyo na kufikiriya!
49003021	Mlungu naatogolwe ni atue kpwa sababu ya kazi za Jesu Muokoli, milele na milele! Amina.
49004001	Phahi mimi ni busu kpwa kazi ya Bwana Jesu, nakuvoyani sana mkale na maisha ga kumhamira Mlungu. N'lazima muishi maisha gamhamirago Mlungu, mana wakutsambulani.
49004002	Msihende ngulu tse. Lakini n'lazima mkubali maoni ga ayawenu. Mvumirirane na msameheane mioyo kutsuka.
49004003	Hendani chadi wakati wosi kuika umwenga uriorehwa ni Roho wa Mlungu. Hendani hivyo kpwa kuishi na amani.
49004004	Sisi hosi hu mwiri mmwenga, hwaphokera Roho mmwenga, na hwahakikishirwa raha ya ajabu badaye.
49004005	Huna Bwana mmwenga, imani mwenga na ubatizo mmwenga.
49004006	Mlungu ni mmwenga, naye ndiye Baba wa sisi hosi. Anahutawala, anahuhumira kuhenda kazi, na anakala mwehu mioyoni.
49004007	Lakini chila mmwenga wajaliwa chipawache malumu kulengana na vira Jesu arivyotaka kulavya.
49004008	Ndiyo mana Maandiko ganaamba: "Ariphopanda kuphiya dzulu kpwenye, waphiya na mateka anji, na achiaganyira atue vipawa."
49004009	(Sambi, "Wapanda kuphiya dzulu" manage ni ni? Manage ni kukala, mwandzo watserera kuphiya kuzimu.
49004010	Phahi iye ariyetserera kuzimu ndiye ariyepanda ko dzulu kpwenye, ili akamilishe chila chitu chila phahali.)
49004011	Naye ndiye ariyeapha atu vipawa. Anjina waatsambula akale mitume, anjina manabii, na anjina ahubiri. Chisha anjina nao achiatsambula akale achungaji na alimu a atu a Mlungu.
49004012	Kazi yao ni kutayarisha atu a Mlungu ili amhumikire na kutiya nguvu mwiri wa Jesu.
49004013	Phahi higa gandaenderera hadi kuluphiro rehu hosi rikale mwenga na humuelewe hiye Mwana wa Mlungu, ili huphere chiroho na hukale kamili dza viratu Jesu.
49004014	Hipho tahundaphirikpwa hiku na hiko ni mafundzo ga handzo dza anache. Wala tahundachengbwa ni atu ambao nkulongoza ayawao makosa na werevu wao. Hinyo nkuhenda ayawao dza vidau viphirikpwavyo hiku na hiko ni phuto na maimbi.
49004015	Lakini hundalunga kpweli na kumendzana zaidi, ili hukale dza Jesu kpwa chila chitu. Iye ndiye chitswa
49004016	navyo vilungo vyosi nkugbwirana na kukala mwiri mmwenga. Chila chilungo nkuhenda kaziye, nkuterya na kumendza vilungo vyanjina, ili mwiri mzima uzidi kukula.
49004017	Phahi enehu, nakuonyani dza mtume wa Bwana Jesu: Msiishi tsona dza atu asiommanya Mlungu, ambao maazo gao ni ga chipuzi.
49004018	Tsona a jizani taaelewa ukpweli wa Mlungu. Atu hinyo a kure na uzima ambao Mlungu anaapha atue, mana taamanya njiraze na ni visoto.
49004019	Kazi yao ni kuhenda udiya na mambo mai ga chila aina na wala taaona waibu.
49004020	Ela mwimwi tamyadzifundza hivyo kula kpwa Jesu,
49004021	ambaye ni chandzo cha ukpweli. Nina hakika mwafundzwa na mchisikira habarize.
49004022	Mwafundzwa mriche tabiya na njira zenu mbii za asili ya dambi mrizokala nazo. Maazo genu mai gakuyugani na gachibananga tabiya zenu.
49004023	Phahi galuzani maazo genu gakale maphya.
49004024	Tsona muonyese tabiya nyiphya kabisa. Mana mwaumbwa kpwa mfwano wa Mlungu, ambaye ni wa haki wala kana lawama.
49004025	Phahi richani handzo. Chila mmwenga n'lazima amuambire myawe kpweli, mana hosi hu vilungo vya mwiri mmwenga.
49004026	Mchitsukirwa, msihende dambi. Msikale na tsukizi dzuwa dii,
49004027	wala msimuphe Shetani nafwasi akakushindani.
49004028	Muivi naariche kuiya, ela naahende kazi ya sawa, ili aphahe chitu cha kuganya na ayae ambao taana.
49004029	Msigombe maneno gogosi ga kulaphiza, ela gombani maneno ga kuterya ayawenu kulengana na maitaji gao, ili asikizao aphahe fwaida.
49004030	Msimtsukize Roho wa Mlungu ambaye ni mola wa Mlungu kuonyesa mu akpwe. Hiye Rohowe anahakikisha kala kuredza siku ambayo Mlungu andakukombolani.
49004031	Phahi richani utsungu, usiru, tsukizi, kuheha, na kulaphizana. Takuna kuzirana tsona wala kuhenderana mambo mai mai.
49004032	Lakini oneranani mbazi na mhenderane mambo manono. Msameheane dza viratu Mlungu arivyokusameheni kpwa sababu ya Jesu ariyehuokola.
49005001	Phahi, muigeni Mlungu, kpwa vira mu anae mmendzwao sana.
49005002	Mendzanani wakati wosi, dza viratu Jesu arivyohumendza hata achifwa kpwa sababu yehu. Wadzilavya dza sadaka ya kumhamira Mlungu.
49005003	Msihadzwe na mambo ga uzindzi, udiya wala kuaza mali za atu, mana mambo higo tagafwaha kuhendwa ni atu a Mlungu.
49005004	Tsona msigombe maneno ga waibu, ga chipuzi wala msihende machani mai mai sigofwaha. Lakini mshukuruni Mlungu wakati wosi.
49005005	N'lazima mmanye kala mzinifu, mdiya na aazaye mali za atu (badala ya kumuabudu Mlungu) kandaphaha uzima wa Jesu na wa Mlungu.
49005006	Msikubali kuchengbwa ni mutu na maneno ga kuphupha, mana Mlungu andaatiya adabu kali atu ambao taamuogopha kpwa sababu ya higo mambo mai nchigokuambirani.
49005007	Phahi msigbwirane na atu ayi kabisa.
49005008	Kare mwimwi kala mu jizani, ela hangu mkale afuasi a Jesu, mu mwangani.
49005009	Na ario mwangani kazi yao ni kukala na tabiya nono, kuhenda mambo ga haki, na kugomba kpweli wakati wosi.
49005010	Kpwa hivyo dzifundzeni mambo gamhamirago Mlungu, ili muishi dza atu ario mwangani kpweli.
49005011	Msigbwirane na atu a jiza ahendao mambo mai. Lakini higo mambo gao mai ahendago, gaikeni mwangani.
49005012	Kpwa kpweli ni waibu hata kugomba kuhusu mambo gahendwago chisiri ni atu asiomuogopha Mlungu.
49005013	Ela gachiikpwa mwangani, gandaonekana wazi-wazi, mana mwanga undagang'aza.
49005014	Mwanga ndio uhendao vitu vionekane. Ndiyo mana atu nkuamba: "Lamuka we urereye! Ng'alwa ni matso, wala usikale dza lufu. Naye Jesu andakung'azira."
49005015	Phahi dzimanyirireni vira msagalavyo, msikale dza azuzu, lakini kalani alachu na muonyese tabiya nono.
49005016	Hendani manono chila mphahapho nafwasi, mana hizi ni siku mbii.
49005017	Kpwa hivyo msikale azuzu, lakini n'lazima mmanye gara Mlungu alondago mhende.
49005018	Msilewe uchi, mana ulevi unabananga maisha. Lakini tawalwani ni Roho wa Mlungu.
49005019	Imbiranani Zaburi na mawira ganjina ga kumtogola Mlungu. Muimbireni Bwana Jesu mioyo kutsuka.
49005020	Na mumshukuru Baba Mlungu wakati wosi kpwa chila ahendaro, kpwa sababu ya Bwana wehu Jesu Masihi.
49005021	Enehu, n'lazima msikizane kpwa mana mnamuogopha Jesu.
49005022	Achetu nakuambirani hivi. Chila mchetu n'lazima asikize mlumewe, dza viratu amsikizavyo Bwana Jesu.
49005023	Mana mlume ni mkpwulu wa mchewe dza viratu Jesu arivyo mkpwulu wa atue, naye ndiye muokoli wao.
49005024	Phahi chila mchetu n'lazima asikize mlumewe kpwa rorosi, dza viratu afuasi a Jesu amsikizavyo.
49005025	Alume namwi, nakuambirani: chila mlume n'lazima amendze mchewe dza viratu Jesu arivyomendza atue hata achidzilavya afwe.
49005026	Wafwa ili atakase atue na ubatizo kpwa kuhumira nenore, na kuatenga
49005027	akale a haki na bila lawama. Andaphokera atue dza viratu bwana arusi aphokeravyo bibi arusi wa nguma, mana kana dowa wala chochosi chibaya.
49005028	Viratu Jesu arivyomendza atue, chila mlume naye n'lazima amendze mchewe. Mana amendzaye mchewe, anadzimendza mwenye.
49005029	Takuna yezira mwiriwe, lakini nkuurerato na kuutundza. Vivyo hivyo Jesu naye nkuhutundzato sisi atue,
49005030	kpwa vira hu vilungo vya mwiriwe.
49005031	Kama Maandiko gaambavyo, "Mlume andaricha ise na nine, agbwirane na mchewe, nao osi airi andakala dza mwiri mmwenga."
49005032	Maneno higa gana ukpweli uriodzifwitsa, mana ganahusu Jesu na atue.
49005033	Phahi nakuambirani, chila mlume n'lazima amendze mchewe dza viratu adzimendzavyo mwenye, na chila mchetu naye n'lazima amuogophe mlumewe.
49006001	Namwi anache ambao mu afuasi a Jesu, ogophani avyazi enu, mana hiyo ndiyo haki na ni sawa.
49006002	Shariya ya kpwandza iriyo na ahadi inaamba, "Ogopha sowe na mayoo,
49006003	ili ujaliwe na uishi maisha mare."
49006004	Ano baba namwi, msichokoze ana enu, lakini arereni na adabu ndzuri na kuafundza mambo ga Bwana Jesu.
49006005	Mwimwi atumwa n'lazima msikize matajiri genu ga himu duniani. Aogopheni na kuaishimu moyo kutsuka, dza viratu mumsikizavyo Jesu.
49006006	Msiahendere vinono wakati anakuonani bahi, ili akulikeni. Hata! Lakini hendani vira Mlungu amendzavyo, kpwa mana mu atumishi a Jesu.
49006007	Ahumikireni moyo kutsuka, kama avi mnamhumikira Mlungu wala si binadamu.
49006008	N'lazima mmanye kala Mlungu andamtuza chila mmwenga kpwa kaziye ndzuri ndiyohenda, akale mtumwa au siye mtumwa.
49006009	Namwi matajiri ahenderenito atumwa enu, wala msiatishe. Mana mwimwi mosi mkpwulu wenu ni ye mmwenga, naye akala mlunguni. Hukumuye ni ya haki wala kabaguwa mutu.
49006010	Chimarigizo, nalonda uwezo mkpwulu wa Bwana Jesu ukutiyeni nguvu.
49006011	Vwalani silaha zosi za viha mhewazo ni Mlungu, ili mdzirinde na mipango mibaya ya Shetani ambayo ni ya chiwerevu.
49006012	Mana tahuheha na anadamu. Ela hunaheha na pepho a nguvu, atawalao na uwezo himu dunia ya jiza, na majeshi ga pepho ayi ario dzulu.
49006013	Kpwa hivyo halani silaha zosi za viha mhewazo ni Mlungu, ili hata viha vichichacha msishindwe, na mwisho viha vichisira, mdine.
49006014	Phahi dzimanyirireni kpwa kulunga ukpweli wa Mlungu. Hinyo ukpweli undakala dza mkanda uvwalwao ni asikari. Maisha genu ga kulunga haki nagakurindeni dza chisibao cha chuma.
49006015	Na habari ndzuri kuhusu Jesu zirehazo amani zindakala dza virahu, ili muimeto.
49006016	Phamwenga na hivyo vyosi, gbwirirani imani dza ngao. Nayo indazuwiya mivi ya moho itsuphiwayo ni Shetani.
49006017	Phokerani wokofu ukale dza kofiya ya chuma. Tsona gbwirirani neno ra Mlungu rikale dza fumo rilaviwaro ni Roho wa Mlungu.
49006018	Phahi enehu, voyani wakati wosi vira Roho wa Mlungu ndivyokulongozani. M'voyeni Mlungu akusaidiyeni kpwa mambo gosi. Chisha dinisani msikate tamaa wala msiriche kuvoya Mlungu na kuavoyera atu a Mlungu.
49006019	Piya nami nivoyerani ili nchiphaha nafwasi ya kutangaza habari ndzuri kuhusu Jesu Muokoli, Mlungu aniphe maneno ga kugomba bila wuoga. Mana hizo habari ndzuri ndizo mpango wa siri ambao Mlungu waning'azira.
49006020	Hivi sambi mino ni jela kama mhumwa wa Mlungu kpwa sababu ya kutangaza hizo habari. Nivoyerani nienderere kuzitangaza chilume kama nilondwavyo.
49006021	Msena wangu Tikiko, mtumishi muaminifu wa Bwana Jesu andakuambirani niendereravyo na mambo gosi nihendago.
49006022	Sababu ya kumhuma kpwenu ni kukumanyisani habari zehu na kukutiyani moyo.
49006023	Enehu, Baba Mlungu na Bwana wehu Jesu Masihi naakujaliyeni amani, na mzidi kumkuluphira na kumendzana.
49006024	Mlungu naamjaliye chila mmwenga amendzaye Bwana wehu Jesu Masihi na mendzwa isiyo na mwisho.
50001001	Salamu hizi zila kpwangu mimi Paulo na myangu Timothi, atumishi a Jesu Muokoli. Hunakulamusani mwimwi atu a Mlungu mosi mkalao mudzi wa Filipi. Nakuandikirani mwimwi afuasi a Jesu Muokoli mosi phamwenga na vilongozi enu na asaidizi ao.
50001002	Baba Mlungu na Bwana Jesu Masihi naakujaliyeni na mkale salama.
50001003	Namshukuru Mlungu wakati wosi nchikufikiriyani.
50001004	Nami naona raha mwangu moyoni, chila wakati nchikala nakuvoyerani.
50001005	Mana mwagbwirana nami kutangaza habari ndzuri kuhusu Jesu Muokoli, hangu siku ya mwandzo mriphomkuluphira hadi sambi.
50001006	Mlungu waandza kazi ndzuri mwenu mioyoni. Nami nina hakika andaenderera nayo mpaka Jesu Muokoli achiuya akale akaimala kabisa.
50001007	Nakumendzani sana, ndio mana chila nihendaro nakufikiriyani mwangu moyoni. Hino ni sawa kpwa mana Mlungu wahujaliya kuhenda kazi phamwenga ambayo wahupha. Mwimwi mosi mwaniterya kutangaza habari ndzuri kuhusu Jesu, na kuahakikishira atu kukala ni za kpweli, hata hivi nrivyo jela.
50001008	Mlungu anamanya nagomba kpweli: naaza sana kukala namwi, na mendzwa yangu ila moyoni mwa Jesu Muokoli.
50001009	Nakuvoyerani mzidi kumendzana, mmanyeto Mlungu na muweze kuelewa tafwauti ya sawa na makosa.
50001010	Kpwa njira hiyo mndaweza kutsambula kuhenda ra sawa, ili mkale bila ya makosa wala lawama mpaka Jesu ndiphouya.
50001011	Piya mkale na maisha ga haki na tabiya ndzuri kpwa uwezo wa Jesu Masihi. Atu achiona hivi andamtogola Mlungu na kuona utukufuwe.
50001012	Enehu, nalonda mmanye kukala higo garigoniphaha gaterya sana kueneza habari ndzuri kuhusu Jesu Muokoli.
50001013	Matokeoge nkukala asikari osi arindao dzumba ra mfalume na atu anjina osi anamanya kala náfungbwa jela kpwa sababu ya kumhumikira Jesu.
50001014	Kufungbwa kpwangu kukaahenda afuasi anji a Jesu azidi kumkuluphira, na anainjira nguvu zaidi kutangaza chilume ujumbe wa Mlungu.
50001015	Ni kpweli atu anjina anahubiri habari za Jesu na chidzitso, hinyo ni apindzani, mana analonda aphahe afuasi anji kuriko mimi. Lakini anjina anahubiri moyo kutsuka.
50001016	Hinyo ahubirio na nia ndzuri anahenda hivyo kpwa kunimendza, kpwa vira anamanya kala Mlungu wanihuma hipha ili nikanire habari ndzuri kuhusu Jesu.
50001017	Nao ahubirio na lengo ra kunipinga, taahenda hivyo moyo kutsuka. Anaona andanienjerezera mashaka hivi nrivyo jela.
50001018	Ela si chitu! Akale anahubiri na nia nono hebu mbii, kpwangu mino ni sawa, nahamirwa kukala Jesu anahubiriwa. Phahi kpwa sababu hiyo n'ndazidi kuhamirwa.
50001019	Mana namanya mnanivoyera na Roho wa Jesu Masihi andaniterya na mwisho n'ndatuluzwa jela.
50001020	Naaza sana na kutumaini nisishindwe nkaphaha waibu. Kula kare sitishirwa ni chitu chochosi. Hata sambi naaza vivi nrivyo vimtogole Jesu, nchikala mzima au nchiolagbwa.
50001021	Kpwangu mino mana ga kuishi ni kumhumikira Jesu na kufwa ni fwaida zaidi.
50001022	Ichikala ni nienderere kuishi, naweza kumhendera kazi zaidi, ela simanya nitsambuleni!
50001023	Navutwa pande mbiri. Nia yangu baha nifwe ili nikakale na Jesu, mana hiro ndiro nono zaidi kpwangu.
50001024	Lakini kpwa fwaida yenu baha nienderere kuishi.
50001025	Namanya kpwa kpweli sindafwa sambi, ili nikuteryeni mzidi kumuadamira Mlungu, na kukala na raha kpwa sababu ya kumkuluphira.
50001026	Phahi nchedza kpwenu tsona mndakala na sababu kulu ya kumtogola Jesu Muokoli kpwa higo arigonihendera.
50001027	Ra muhimu zaidi ni mhende viratu ziambavyo habari ndzuri kuhusu Jesu Muokoli. Phahi nkedza, nkasakpwedza, bado mino n'ndasikira kukala mwadina chilume na roho mwenga. N'ndamanya kukala mnahenda kazi phamwenga na bidii, ili anjina nao aamini habari ndzuri kuhusu Jesu.
50001028	Msiogophe atu ambao anakupingani. Kusaogopha kpwenu ni dalili ya wazi kukala atu hinyo andaangamizwa, lakini mwimwi mndaokolwa. Mlungu mwenye ndiye agahendaye.
50001029	Mana wakuphani nafwasi ya kumkuluphira Jesu na wakati wanjina kuteswa kpwa sababu ya kumkuluphira.
50001030	Mwaniona nagaya hipho mwandzo, na bado mcheresikira kuhusu tabu zangu. Phahi namwi n'lazima mgaye dza vivyo.
50002001	Enehu, mwamkuluphira Jesu naye anakutiyani nguvu. Nayo mendzwaye inakuhendani muoneto. Isitoshe, mnashirikiana na Roho wa Mlungu kpwa kumendzana na kuonerana mbazi.
50002002	Kpwa vira ni hivyo, phahi gbwiranani mkale chitu chimwenga ili nami nikale na raha tse-tse-tse. Mendzanani na mkale na moyo mmwenga mosi bu.
50002003	Msishindane na apindzani enu wala kuhenda ngulu, lakini kalani apole na ayawenu muaone muhimu kuriko mwi enye.
50002004	Chila mmwenga naasilole mamboge bahi, ela piya n'lazima adzishugulishe na mambo ga ayae.
50002005	N'lazima mufikiriye mambo gosi dza viratu Jesu Muokoli vyokala achifikiriya.
50002006	Hata dzagbwe Jesu kala ana asili ya Mlungu, lakini kayagbwirira phapho pha kukala a sawa naye.
50002007	Ela badala ya hivyo wakubali kuricha vyosi na kukala kama mtumishi. Wavyalwa dza sisi na achikala na umbo ra mwanadamu.
50002008	Wakala mpole na kumuogopha Mlungu hata achifwa chifo cha waibu kpwa kukotwa misumari Msalabani.
50002009	Kpwa hivyo Mlungu wamuika phahali pha ishima kulu sana, na achimupha cheo chikulu kuriko vyeo vyosi;
50002010	ili kpwa dzina ra Jesu, chila vwindi ripigbwe, mlunguni, duniani na kuzimu;
50002011	na chila lilimi rindagomba kukala Jesu Masihi ni Bwana, kpwa utukufu wa Mlungu Baba.
50002012	Asena angu, kare huriphokalani phamwenga, kala mchimuogopha Mlungu dii yosi. Phahi sambi zidini kuhenda hivyo hata vivi ambavyo sipho. N'lazima mosi mhende bidii kumuogopha Mlungu kpwa wuoga na ishima, na kuhenda sawa kpwa atu ambao Mlungu waaokola.
50002013	Mana Mlungu ndiye ahendaye kazi mwenu mioyoni. Nkukuhendani muaze alondago na kuhenda kulengana na mpangowe.
50002014	Phahi, chila mhendaro, rihendeni bila ya kururumika wala kulumba,
50002015	ili atu asiambe kala mu ayi. N'lazima muishi bila lawama tse. Mkale ana a Mlungu akalao dunia ya atu a kufyuka na a kumendza dambi. Mwimwi mndakala dza mwangaza mng'ale jizani.
50002016	Ishini kulengana na neno ra kureha uzima wa milele, ili siku Jesu achiuya, nikale na ngulu dza mutu wa kushinda mairo na kazi yangu ikale taiyakala ya bure.
50002017	Mriphomkuluphira na kumhumikira Jesu, vyakala kama sadaka mrizomupha. Mendzerepho mlatso wangu undamwagbwa phamwenga na sadaka hiyo. Ichikala hivyo hosi hundahererwani phamwenga.
50002018	Vivyo hivyo mwimwi namwi hererwani phamwenga nami.
50002019	Bwana Jesu achimendza, ndamhuma Timothi hiko kpwenu vi sambi sambi, ili wakati achedza hiku na habari zenu, zinitiye moyo.
50002020	Sina wanjina zaidi ya iye, ambaye anajali mambo genu chikpweli-kpweli.
50002021	Mana atu anjina osi anadzishugulisha na mambo gao, wala sigo gara Jesu Masihi alondago.
50002022	Hata mwimwi enye mnamanya Timothi arivyo mutu mnono. Hwahenda kazi ya kutangaza habari ndzuri kuhusu Jesu phamwenga, kama mutu na ise.
50002023	Phahi mara mwenga nchimanya higo ndigoniphaha, natumaini kumhuma,
50002024	nami nina kuluphira kukala Bwana andanihenda nedze ko kpwenu vi sambi sambi.
50002025	Mwenehu Epafrodito ni mhendadzi-kazi na asikari myangu wa jeshi ra Bwana Jesu. Nriphotaka msada mwamhuma kpwedzaniterya. Lakini vivi nikaona ni muhimu auye kuko kpwenu,
50002026	kpwa sababu anaaza sana kukuonani. Naye ana wasi-wasi kpwa vira mwasikira ni mkpwongo.
50002027	Ni kpweli Epafrodito wakala mkpwongo hata achiamba afwe. Lakini Mlungu wamuonera mbazi achimphoza. Na achinionera mbazi hata mimi piya, kpwa vira kayafwa siyaphaha utsungu zaidi ya hura nriokala nao.
50002028	Ndiyo mana naaza sana kumhuma, ili mumuone tsona na mkale na raha, na piya nisikale na wasi-wasi.
50002029	Phahi mphokerenito na raha kama mfuasi wa Bwana Jesu. Atu dza hinya n'lazima muaishimu,
50002030	mana wahatarisha maishage kpwa kazi ya Jesu. Kala bado phadide afwe, kpwa kuniterya. Mana mwimwi kala m'kure nami na tamuwezere kuniterya.
50003001	Phahi enehu, zaidi ya hivyo nakuambirani, hererwani kpwa sababu ya Bwana Jesu. Mino siona vibaya kukuandikirani mambo gago kpwa gago. Mana gandakuhendani mkale salama.
50003002	Dzimanyirireni na hinyo atu ayi aambirao ayawao n'lazima mutu atiywe tsatsani kama shariya za Musa ziambavyo. Atu hinyo msiagbwire gao, ahendeni atu a koma.
50003003	Mana sisi ndio atu a Mlungu kpwa kpweli. Hunamuabudu kpwa msada wa Rohowe, tsona hunadzikarya kuhusu mambo hurigohenderwa ni Jesu Muokoli. Tahuadamira mambo gahendwago ni mwanadamu, wala tsatsa ya mwiri.
50003004	Ichikala kuna mutu awezaye kuhendera ngulu mahendoge kala ganaweza kumuokola, phahi angekala mimi. Kpwa kpweli mimi ninazo sababu za kutosha kuamba hivyo.
50003005	Mino nátiywa tsatsani nriphomala sabaa mwenga. Chisha ni chivyazi cha Iziraeli, wa mbari ya Benjamini, nao avyazi angu ni Aebrania, yani mimi ni Muebrania mwenye-mwenye. Tsona, nálunga Shariya za Musa kulengana na mafundzo ga Mafarisayo.
50003006	Kulengana na hizo shariya za Chiyahudi kala nina haki, bila lawama tse. Phahi kala namendza sana kutesa afuasi a Jesu.
50003007	Lakini mambo gosi nrigogaona ga mana, hipha sambi nagaona upuzi na tagana fwaida kpwa sababu ya Jesu.
50003008	Kpwa kpweli, chila chitu nrichokala nchihenda nachiona tachina mana nchifananisha na samani kulu ya kummanya Jesu Muokoli, Bwana wangu. Náricha vitu vyosi kpwa sababuye, na sambi naviona dza uchafu wa kutsupha dzalani. Maazo gangu ni nikale wa Jesu bahi,
50003009	na nigbwirane naye ngi-ngi-ngi. Sina haki kpwa kulunga Shariya, lakini nina haki kpwa kumkuluphira Jesu. Mana Mlungu anaapha haki atu amkuluphirao.
50003010	Nataka nimmanye vinono, chisha nimanye uwezo uriomfufula. Tsona nalonda nigaye dza vivyo arivyogaya iye, na nikale dza iye, hata ichikala ni kufwa, nifwe,
50003011	ili nami nifufulwe.
50003012	Siamba kukala nákala kare vira Mlungu alondavyo, a'a sidzangbwekamilisha lengo hiro bii. Ela nawaniya kufika hipho, mana Jesu Muokoli wanitsambula na analonda nihende hivyo.
50003013	Enehu, sidzitsukula kala nafika lengo hiro, hata chidide. Lakini chitu nihendacho ni kuyala ga kare na kuwaniya kuphiya mbere.
50003014	Phahi nazola mbere kushinda, ili niphahe zawadi. Mana wakati Mlungu achiniiha hiko dzulu andanipha zawadi hiyo, kpwa sababu namkuluphira Jesu Muokoli.
50003015	Kpwa hivyo sisi huriophera chiroho nahuazeni dza vivyo. Ela ichikala anjina anaaza tafwauti ya hivyo, Mlungu andaang'aza matso.
50003016	Phahi chitu muhimu n'lazima hulungeni ukpweli hurio nao kare kuhusu Jesu.
50003017	Enehu, nataka mosi mwimwi muishi kuniiga mimi. Tsona sikizani sana atu ambao anaishi kulunga mfwano wa sawa huriokuonyesani.
50003018	Nákuambirani mara nyinji na vino nakuambirani tsona kuno nasononeka: atu anji anaishi kama maadui ga Jesu wala taajali chifoche msalabani.
50003019	Analongozwa ni tamaa mbii za miri yao, na kudzikarya na mambo ga waibu ahendago. Kazi yao ni kuaza mambo ga himu duniani bahi. Mwisho wao ni mohoni.
50003020	Lakini sisi hu enyezi a dzulu mlunguni. Naswi hunamgodza Muokoli wehu kula mlunguni kpwa hamu sana, naye ni Bwana Jesu Masihi.
50003021	Andahumira uwezowe ambao unaweza kutawala chila chitu, ili agaluze hino miri yehu minyonje ifwayo. Andaihenda kama mwiriwe wa ajabu ariouphaha bada ya kufufulwa.
50004001	Enehu, nakumendzani sana na nina hamu ya kukuonani. Mwimwi mu zawadi ya kazi yangu na nina raha sana kpwa sababu yenu. Phahi asena angu dinani chilume mzidi kumkuluphira Bwana Jesu.
50004002	Sambi kuna gano magoma mairi yani Yodia na Sintike, ambao analumbana. Navoya ariche na akale na nia mwenga, mana osi ni a Bwana Jesu.
50004003	Phahi uwe mtumishi myangu muaminifu, nakuvoya uaterye hano achetu. Mana náhenda nao kazi ya kutangaza habari ndzuri kuhusu Jesu, phamwenga na Kilementi na ahendadzi-kazi ayangu anjina ambao madzina gao gaandikpwa ndani ya chitabu cha uzima.
50004004	Phahi chila wakati hererwani kpwa sababu mu a Bwana Jesu! Tsona nakuambirani, hererwani!
50004005	Chila mutu naamanye kukala mu apole. Piya mmanye kala Bwana Jesu a phephi na kuuya.
50004006	Msihende wasi-wasi kuhusu chochosi. Ela maitaji genu gosi mum'voye Mlungu, na mumshukuru kpwa chila chitu.
50004007	Phahi Mlungu andakuphani amani ambayo mwanadamu kaweza kuielewa. Amani hiyo naitawale mioyo na achili zenu kpwa sababu mnamkuluphira Jesu Muokoli.
50004008	Chimarigizo, enehu nakuambirani, achili zenu nazitawalwe ni mambo higa: mambo ga kpweli, ga ishima, ga haki, na mambo gasigo na lawama. Chila wakati azani mambo gahamirago atu, ga nguma nono, na mambo manono zaidi, ambago ganaweza kulikpwa ni atu.
50004009	Hendani chila chitu nrichokufundzani na mchikubali. Nákuambirani mambo manji na mchiniona nihendavyo. Sambi nataka mlunge mfwano hinyo, naye Mlungu arehaye amani, andakurindani.
50004010	Namshukuru sana na kumtogola Bwana Jesu kpwa kukala mwauya kunishugulikiya tsona. Siamba kala mwaricha kunishugulikiya, a'a! Lakini ni vira kala tamuna nafwasi.
50004011	Tsona siamba hivyo kpwa sababu nina shida, hata, ela katika hali yoyosi mino nádzibaza kutosheka.
50004012	Namanya kuishi bila chitu, na namanya kuishi na vitu vinji. Nádzifundza siri ya kuishi hali zosi, kurya na kusaza, au kukala na ndzala, kukala na vinji au kukosa.
50004013	Mana naweza kuhenda chila chitu kpwa msada wa iye aniphaye nguvu.
50004014	Lakini náonato mwimwi kugbwirana nami na kuniterya tabu zangu.
50004015	Mwi Afilipi, mnamanya vira irivyokala mwandzo nriphoandza kutangaza habari ndzuri kuhusu Jesu hiko kpwenu. Nriphouka jimbo renu ra Makedonia, ni mwimwi machiyenu ndimwi kala huchiteryana, mana mwanipha msada wa pesa. Takuna kundi ranjina ra afuasi a Jesu ariohenda hivyo.
50004016	Piya nriphokala mudzi wa Thesalonike mwaniterya si mara mwenga si mara mbiri.
50004017	Siamba hivi kpwa nalonda mniterye, ng'oo! Lakini nalonda mphahe zawadi kpwa mbazi zenu.
50004018	Kpwa vi sambi enehu, nina chila chitu n'londacho, hata na zaidi. Mana náphaha vitu vyosi virivyorehwa ni Epafrodito kula kpwenu. Vitu hivyo ni dza sadaka ya kunukato, ambayo Mlungu anaikubali na inamhamira.
50004019	Naye Mlungu wangu andakutimizirani maitaji genu gosi na utajiriwe wa ajabu, kpwa sababu ya vira Jesu Muokoli arivyohenda.
50004020	Phahi enehu, Mlungu Baba wehu naatogolwe milele na milele. Amina.
50004021	Niphozerani atu a Mlungu osi ario a Jesu Muokoli. Piya mkaphozwa ni afuasi ayangu ario hiku.
50004022	Atu a Mlungu osi hipha akakuphozani, hasa atu a nyumba ya Kaisari, Mtawala wa Chirumi.
50004023	Navoya Bwana wehu Jesu Masihi akujaliyeni mosi.
51001001	Baruwa hino ila kpwangu mimi Paulo, ambaye nátsambulwa ni Mlungu kutangaza habari ndzuri kuhusu Jesu Muokoli. Mimi phamwenga na mfuasi myangu Timothi hunakulamusani.
51001002	Nakuandikirani mwimwi atu a Mlungu ambao mu afuasi a Jesu aaminifu mrio mudzi wa Kolosai. Baba Mlungu naakujaliyeni na mkale salama.
51001003	Chila mara huchikala hunakuvoyerani, hukumshukuru Mlungu, Baba wa Bwana wehu Jesu Masihi.
51001004	Hukumshukuru kpwa sababu hwasikira vira mkuluphiravyo Jesu Muokoli na vira muamendzavyo atu osi a Mlungu.
51001005	Mnahenda hivyo mana mnagodzera kpwa hakika kukala Mlungu andakujaliyani na mambo manono ambago wakutayarishirani kare hiko mlunguni. Mwasikira mambo higa mapema sana mriphosikira habari ndzuri kuhusu Jesu Muokoli, ambazo ni ujumbe wa kpweli.
51001006	Hizi habari ndzuri ambazo zarehwa kpwenu zinaenea chila phahali duniani. Zinagaluza maisha ga atu anji ili aishi maisha ga kumhamira Mlungu. Piya zinagaluza maisha genu, kuandzira siku ya kpwandza mriphosikira na kuelewa wazi-wazi Mlungu arivyo na mbazi.
51001007	Mwafundzwa ni Epafara, mhendadzi-kazi myawehu amendzwaye sana. Anamhumikira Jesu kpwa uaminifu na anakuteryani.
51001008	Na ndiye ariyehuambira mmendzavyo atu a Mlungu kpwa msada wa Roho wa Mlungu.
51001009	Hangu huriphosikira habari hizi za kukuhusuni mwimwi, hunaenderera kukuvoyerani. Chisha hunavoya Mlungu akuteryeni kumanya gosi ambago analonda mhende, na mkale na marifwa gosi ga kuelewa njiraze.
51001010	Phahi mndadziheshimu dza atu a Mlungu alondwavyo kukala. Namwi mndaenderera kuhenda chila aina ya mahendo manono, piya mndazidi kummanya Mlungu vinono zaidi.
51001011	Na hunakuvoyerani Mlungu akutiyeni nguvuze za ajabu mwenu mioyoni, ili muweze kuvumirira na kukala na raha wakati mnagodzera tabu zisire.
51001012	Namwi mshukuruni Baba Mlungu, yekuhendani mphahe fungu ra mambo arigogatayarishira atue aishio mwangani.
51001013	Mlungu wahutivya kula kpwa utawala wa Shetani, yani kuishi jizani. Na achihuinjiza mwangani kuishi ufalume wa Mwanawe ammendzaye.
51001014	Wahukombola na achihusamehe dambi zehu, kpwa sababu ya chifo cha Mwanawe ammendzaye.
51001015	Takuna mutu awezaye kumuona Mlungu, lakini Jesu ni dza iye na nkuhumanyisa vira Mlungu arivyo. Jesu ana uwezo mkpwulu kuriko viumbe vyosi.
51001016	Mana iye ndiye ariyeumba chila chitu chiricho duniani na dzulu mlunguni. Waumba vitu vionekanavyo na visivyoonekana. Hata viumbe vyosi vya uwezo vyaumbwa ni iye, yani malaika, pepho na hata Shetani. Waumba chila chitu ili chimuogophe.
51001017	Wakalako kabla viumbe vyosi kuumbwa. Anatawala vitu vyosi na kpwa hivyo chila chitu chinaenderera phatuphe.
51001018	Analongoza atu amkuluphirao dza viratu chitswa chilongozavyo mwiri. Ndiye chandzo cha maisha maphya ga atue. Tsona ni mkpwulu wa atu osi ndiofufulwa na kuishi milele. Phahi Jesu ni mtawala mkpwulu wa chila chitu tse-tse-tse.
51001019	Mlungu waonato kukala Mwanawe akale na asiliye yosi tse-tse-tse.
51001020	Mlungu wamhumira kuuyiza uhusiano mnono na viumbe vyosi, virivyo duniani na dzulu mlunguni. Wahumira mlatso wa Mwanawe uriomwagika msalabani kureha amani.
51001021	Mwimwi ndimwi mriokala maadui a Mlungu, mchitengbwa kure kpwa sababu ya maazo genu na mahendo genu mai.
51001022	Lakini sambi Mlungu wauyiza uhusiano mnono, mana Mwanawe wakala mwanadamu na achifwa. Wahenda hivyo ili akureheni mbereze bila lawama wala makosa.
51001023	Phahi n'lazima muenderere kumkuluphira Jesu. Naro kuluphiro renu naridine, dza nyumba yodzengbwa na msingi wa kudina. Tsona msigaluke, kalani na uhakika wa mambo mrigolagbwa mriphosikira habari ndzuri kuhusu Jesu Muokoli. Habari hizi zagota dunia ndzima, na mimi Paulo ni mmwenga wa hinyo anaozigoteza.
51001024	Hipha sambi mimi nagaya. Lakini nahererwa mana ninagaya kpwa kazi yangu ya kukuteryani mwimwi afuasi ayangu. Mino ni tayari kugaya kpwa vyovyosi ichikala n'lazima, ili nimarigize kazi yangu ya kumhumikira Jesu, dza viratu iye mwenye arivyogaya. Náhenda hivyo ili nisaidiye afuasi a Jesu, ambao ni dza mwiriwe.
51001025	Nákala mtumishi wa afuasi a Jesu kpwa sababu Mlungu wanipha jukumu malumu kukuteryani. Jukumu hiri ni kukutangazirani mafundzoge gosi tse-tse-tse.
51001026	Hangu kare Mlungu waika mpangowe wa siri wala tauyamanywa ni vivyazi vyotsapa. Lakini sambi siri hizi wazimanyisa atue osi.
51001027	Mlungu wakata shauri kuhueleza kukala atu asio Ayahudi nao andajaliywa na unono wa ajabu wa Jesu. Nao mpangowe wa siri ni hinyu: Jesu a mwenu mioyoni, na kpwa hivyo mna uhakika wa kukala dza iye hiko mlunguni.
51001028	Phahi hunatangaza ujumbe wa Jesu kpwa atu osi, na hunahumira marifwa gehu gosi kuonya na kufundza chila mutu. Lengo rehu ni kumreha chila mmwenga mbere za Mlungu ammanye na kumwadamira kabisa kabisa.
51001029	Ndiyo mana nahenda kazi na bidii zangu zosi na kuhumira uwezo mkpwulu aniphao.
51002001	Nalonda mmanye kukala nahenda bidii iwezekanavyo kukuteryani mwimwi afuasi a mudzi wa Kolosai, na hinyo ario mudzi wa Laodikia, na hata afuasi anjina osi ambao sidzangbwekutana nao.
51002002	Nahenda hivi ili nikutiyeni moyo na mzidi kumendzana na mkale chitu chimwenga. Piya nalonda mkale na raha sana mana mnamanya kpwa hakika mpango wa siri wa Mlungu, yani kuhusu Jesu ariyehuokola.
51002003	Ni iye macheye awezaye kukuphani marifwa ga kumanya chila chitu ambacho Mlungu wakuhenderani.
51002004	Nakuambirani hivyo ili mutu asikuchengeni kpwa mafundzo ambago mnaweza kuona ni manono lakini mbavi ni ga handzo.
51002005	Mana hata dzagbwe ni kure namwi, lakini nakufikiyani sana. Na ninahererwa kusikira kukala mnaenderera kukala chitu chimwenga na kumkuluphira Jesu kpwa kpweli.
51002006	Kpwa vira mwamkuluphira Jesu Muokoli, ambaye ni Bwana wenu, phahi n'lazima muenderere kuhenda alondavyo, mana mwimwi mu akpwe.
51002007	Dinisani sana kumkuluphira Jesu, dza viratu muhi urivyo na mizi yophiya ndani na tauzuka bii. Namwi zidini kumkuluphira tse-tse-tse. Tsona dinisani kukuluphira kuhusu ukpweliwe mriofundzwa na chila wakati mshukuru.
51002008	Msikubali mutu yeyesi kukulazimishani kuamini mafundzo kuhusu Mlungu ambago ganaonekana ga marifwa lakini sigo. Higa tagana mana na ni ga handzo, nago tagala kpwa Jesu ela ni mila za atu na maoni ga dini zao.
51002009	Msiangamizwe ni higa mafundzo ga handzo, kpwa sababu Jesu ariphokala mwanadamu wakala na asili yosi ya Mlungu.
51002010	Mna vitu vyosi vitakikanavyo kpwa maisha ga chiroho, mana mu atungbwa a Jesu. Iye ni mkpwulu wa atawala osi na viumbe vyosi virivyo na uwezo.
51002011	Mriphomkuluphira ni kama avi mwatiywa tsatsani kpwa njira ya chimacheye. Mutu achitiywa tsatsani seemu ndide ya mwiri ndiyo iuswayo. Lakini mriphomkuluphira Jesu, wakuusirani uwezo wa asili zenu za chibinadamu ili zisikutawaleni tsona.
51002012	Mriphobatizwa ni kama avi mwazikpwa phamwenga naye. Mlungu ariphomfufula, namwi piya mwahewa maisha maphya, mana mwaamini kukala Mlungu wamfufula kpwa uwezowe.
51002013	Hipho kala tamdzangbwemkuluphira Jesu, kala mkafwa chiroho kpwa sababu ya dambi, na kala mnatawalwa ni asili zenu za chibinadamu. Lakini bada ya kumkuluphira, Mlungu wakuphani maisha maphya. Naye wahusamehe dambi zehu zosi.
51002014	Ni kama avi mahendo gehu gosi ga dambi kala gakaandikpwa, huchishitakiwa kotini, na huchiphahikana na makosa. Phahi Mlungu wahufutira makosa gehu phara Jesu ariphokotwa msalabani,
51002015	na achishinda viumbe vyosi vii vyokala na uwezo. Tsona achivigbwiza haya kpwa kuamanyisa atu osi kuhusu ushindi wa Jesu ariouphaha msalabani.
51002016	Kpwa hivyo msisikize atu ambao anakuambirani mnakosera kpwa kusalunga shariya kuhusu kurya na kunwa, au kusherekea Sukukuu kama vira Sukukuu ya Kutuluka Mwezi na Siku ya Kuoya.
51002017	Mila hizi ni alama ambazo Mlungu waapha Ayahudi hipho kare ili kuamanyisa mambo ndigokpwedza badaye. Lakini sambi Jesu wakpwedza na ndiye ahuokolaye.
51002018	Msikubali mutu yeyesi akuhendeni mkose kujaliwa ni Mlungu kpwa kuamini mafundzo ga handzo, au kukulazimishani mdzizarau au kuabudu malaika. Mutu dza hiye anaphaha mafundzoge kpwa kutafasiri ruwiya. Naye ana ngulu ela siyo sawa, mana higo gosi ni maazo galago mwakpwe achilini, ambayo inalongozwa ni asiliye ya chibinadamu.
51002019	Waricha kufundza mafundzo ga kpweli na kalongozwa tsona ni Jesu, ambaye analongoza atue dza viratu chitswa chilongozavyo mwiri. Jesu nkuunganisha atue phamwenga, na akaapha nguvu dza viratu kano ziphavyo mwiri nguvu. Atue asiphogbwirana naye taaphera chiroho vira Mlungu amendzavyo.
51002020	Ni kama avi mwafwa phamwenga naye, kpwa hivyo si turi kulunga mila za atu na maoni ga dini za atu asiomkuluphira Jesu. Takuna haja kabisa ya kulunga shariya za dini,
51002021	ambazo zinaamba kukala usigbwire wala kuguta vitu fulani na usirye vyakurya fulani.
51002022	Mana shariya hizi zatungbwa ni atu kuhusu vitu ambavyo tavidumu, vichihumirwa nkusira.
51002023	Atu anji anaona shariya hizi ni za marifwa, kpwa sababu zinataka atu ahende mambo magumu ili aonyese kukala anadzilavya kumhumikira Mlungu. Tsona zinataka atu adzizarau, na agayise miri yao. Lakini kpwa kpweli shariya hizi taziterya atu kutawala tamaa zao za asili ya chibinadamu.
51003001	Mlungu ariphomfufula Jesu, ni kama avi wakufufulani mwimwi piya. Kpwa hivyo dzilavyeni mhende alondago Jesu, ariye mlunguni, uphande wa mkpwono wa kulume wa Mlungu, phatu pha ishima kulu sana.
51003002	Wakati wosi n'lazima mririkane kuhusu maisha genu maphya na mambo ga mlunguni, wala msiaze mambo ga asili ya chibinadamu.
51003003	Kpwa sababu maisha ga kare gasira, kama avi mwafwa, na sambi mna maisha maphya. Atu taaelewa kukala maisha genu maphya na Jesu ni chitu chimwenga kpwa Mlungu.
51003004	Lakini Jesu ndiye chandzo cha maisha genu maphya, na siku achiuya hipha duniani na mwangaza mkpwulu na utukufu, mndatsembuka naye na mkale dza iye.
51003005	Phahi richani mahendo mai ga asili ya chibinadamu. Nago ni udiya, uzembe, na tamaa ya achetu ama alume anji. Piya msiaze mali za atu mana mndaabudu mali badala ya Mlungu.
51003006	Kpwa kpweli Mlungu andaatiya adabu kali atu ahendao mambo higo.
51003007	Kabla tamdzangbwemkuluphira Jesu, mwimwi enye kala mnahenda mambo higa mai.
51003008	Lakini sambi richani higa gosi: tsukizi, utsungu, kuzirana, kuochera atu ngulu, na kugomba maneno mai mai.
51003009	Msichengane, mana hino kala ni tabiya yenu ya maisha ga kare, ambago kala mchiishi kabla ya kumkuluphira Jesu.
51003010	Sambi mna tabiya nyiphya kabisa. Mlungu wakuphani maisha higa, na chila wakati anakuhendani muaze na kuhenda dza iye, ili mzidi kummanya kpwa kpweli.
51003011	Phahi takuna tafwauti ya Myahudi na asiyekala Myahudi, wa kutiywa tsatsani au kusatiywa tsatsani. Takuna tafwauti ya ariyesoma wala ambaye kasomere. Takuna tafwauti ya mtumwa wala asiyekala mtumwa. Osi a sawa mana ana maisha maphya kula kpwa Jesu. Ni iye bahi ariye muhimu, na anaishi mioyoni mwa atu amkuluphirao.
51003012	Mlungu wakutsambulani mkale atue. Mwatengbwa kumhumikira Mlungu na anakumendzani. Kpwa hivyo mkale apole, n'lazima mkale na mbazi, msihende ngulu, mkubali maoni ga ayawenu, mvumirirane,
51003013	na ichikala kuna atu ambao taaelewana, n'lazima asameheane. Dza vivyo Mlungu arivyokusameheni, mwimwi piya sameheni ayawenu.
51003014	Na zaidi ya gosi mendzanani! Mana mchimendzana mndakala chitu chimwenga kabisa.
51003015	Jesu wakuhendani mkale na amani, nayo inakuteryani kumanya ra kuhenda. Mlungu wakutsambulani mkale atue na anataka muishi phamwenga na amani, dza vilungo vya mwiri mmwenga. Na mshukuruni Mlungu chila wakati.
51003016	Ririkanani kuhusu habari za Jesu ili zitawale maisha genu. Fundzanani na mkanyane kpwa marifwa manji. Imbani zaburi na mawira ga chiroho kumtogola Mlungu. Tsona mshukuruni mioyo kutsuka.
51003017	Kpwa vira hu afuasi a Bwana Jesu, n'lazima chila chitu ndichohenda na gosi ndigogomba gakale kama alondavyo. Na chila wakati mshukuruni Baba Mlungu kpwa gosi ambago Bwana Jesu wakuhenderani.
51003018	Chila mchetu ariyelólwa n'lazima amsikize mlumewe, kpwa sababu hivyo ndivyo Bwana Jesu atakavyo.
51003019	Na chila mlume n'lazima amendze mchetuwe, amterye na asimhendere usiru.
51003020	Anache namwi, n'lazima muaogophe avyazi enu chila wakati, kpwa mana hivyo ndivyo Bwana Jesu alondavyo.
51003021	Namwi avyazi, msihendere ana enu vibako kpwa kualaumu dii yosi. Mana mchihenda hivyo mndaavundza mioyo.
51003022	Namwi atumwa n'lazima muogophe matajiri genu kpwa chochosi mhendacho. Msiahendere vinono wakati anakuonani bahi, ili akutogoleni. Hata! Lakini hendani vira Mlungu atakavyo moyo kutsuka, kpwa sababu mnamuogopha Bwana Jesu.
51003023	Kazi yoyosi mhendayo, ihendeni na chadi na moyo mmwenga. Hendani kazi zenu vinono kama avi mnazihenda zimhamire Bwana Jesu, wala sio mwanadamu.
51003024	Mmanye kukala Bwana Jesu andakuphani zawadi. Andakuphani mambo manono ambago wagatayarishira atue. Mana Jesu ariyehuokola ndiye tajiri mwenye mumhumikiraye.
51003025	Lakini ichikala mnaenderera kuhenda makosa, Mlungu andakutiyani adabu. Hukumu ya Mlungu taionera mutu.
51004001	Namwi matajiri ahendereni atumwa enu haki na sawa, mana mnamanya mnamhumikira Mkpwulu hiko mlunguni, yani Jesu.
51004002	Endererani kuvoya Mlungu chila mara, na mchikala mnavoya kalani asikizi, na mumshukuru Mlungu sana.
51004003	Mchikala mnavoya piya naswi huvoyereni Mlungu ahuphe nafwasi ya kutangaza mpango wa siri kuhusu Jesu, ambao ni chisa cha mimi kukala jela.
51004004	Phahi nivoyerani nienderere kuamanyisa atu siri hiyo, kama nilondwavyo kuhenda.
51004005	Mchikala mu phamwenga na atu ambao taadzangbwemkuluphira Jesu, onyesani tabiya ndzuri na mhende manono chila mphahapho nafwasi.
51004006	Phahi wakati wosi bishani nao chituwo. Maneno genu nagakale manono, ili afwahirwe na azidi kugasikiza. Ndipho mndamanya kumjibu vizuri chila mutu.
51004007	Tikiko ni mfuasi myawehu amendzwaye sana. Hunahenda naye kazi ya Bwana Jesu, tsona ananiterya na ni mutu ambaye naweza kumuadamira. Naye andakuambirani niendereravyo.
51004008	Sababu ya kumhuma kpwenu ni kukumanyisani habari zehu na kukutiyani moyo.
51004009	Piya aredza na Onesimasi, mfuasi myawehu amendzwaye sana na ni mutu wa kuadamira. Hiyu ni wa ko kpwenu. Osi airi andakpwedza akuambireni mambo gosi garigo hiku.
51004010	Mfungbwa myangu aihwaye Aristariko, na Mariko ambaye ni m'bari wa Barinaba, akakuphozani. Ichikala Mariko andakpwedza hiko kpwenu, phahi msiyale kumkaribishato kama mrivyoambwa.
51004011	Piya Joshuwa ambaye dzina ranjina ni Justo akakuphozani. Aristariko, Mariko na Joshuwa ndio Ayahudi bahi, ambao ananiterya kazi ya kumhumikira Mlungu. Nao ananitiya moyo sana.
51004012	Piya mkaphozwa ni Epafara, mutu wa ko kpwenu, ambaye anamhumikira Jesu Muokoli. Chila wakati anakuvoyerani sana, mzidi kumkuluphira Mlungu na mkale na uhakika wa gosi ambago anamendza.
51004013	Nakuambirani kpweli mana námuona vira arivyokuhenderani kazi kpwa bidii, mwimwi na ayawenu a midzi ya Laodikia na Hierapoli.
51004014	Na mkaphozwa ni Dema phamwenga na Dakitari Luka, hummendzaye sana.
51004015	Niphozerani afuasi a Jesu ario Laodikia, piya niphozerani Nimufa na kundi rosi ra afuasi akutanao mwakpwe nyumbani.
51004016	Bada ya baruwa hino kusomerwa atu osi hipho Kolosai, hakikishani mnaiphirika ikasomwe kpwa afuasi a Laodikia. Piya náandikira afuasi a Laodikia baruwa, phahi iphaheni na muisome nayo.
51004017	Mwambireni Arikipo: Paulo anaamba hivi, "Kazi hiyo uriyohewa ni Bwana Jesu, n'lazima uimarigize."
51004018	Chimarigizo, mimi Paulo nakuandikirani higa na mkpwono wangu. Enehu, msiyale kunivoyera mana ni jela. Bwana Jesu naakujaliyeni.
52001001	Baruwa hino ila kpwa Paulo, Sila na Timothi. Hunakuandikirani mwimwi afuasi a Jesu mrio hiko mudzi wa Thesalonike, atu a Baba Mlungu na Bwana Jesu Masihi. Mlungu naakujaliyeni na mkale salama.
52001002	Hukumshukuru Mlungu chila wakati kpwa sababu yenu, na wakati wa kuvoya, hukukuvoyerani piya.
52001003	Mana wakati hunavoya Baba Mlungu hukutambukira mahendo manono mhendago kpwa sababu ya kuluphiro renu. Hukutambukira vira mendzwa yenu inavyokuhendani mhende kazi kpwa bidii, na vira muendereravyo kukala na uhakika wa kukala Bwana wehu Jesu Masihi andauya.
52001004	Enehu, hunamanya kukala Mlungu anakumendzani, naye wakutsambulani ili mkale atue.
52001005	Mana wakati huriphokufundzani habari ndzuri kuhusu Jesu Muokoli, taiyakala ya maneno bahi, lakini piya yakala na Roho wa Mlungu. Mana kala huna hakika kukala ujumbe hinyo ni wa kpweli; na mnamanya hurivyoishi namwi ili hukufundzeni kuishi maisha gamhamirago Mlungu.
52001006	Mwimwi mwalunga mfwano wehu na mchiiga Bwana Jesu. Hata dzagbwe mwateswa sana ela mwaphokera ujumbe na raha irehwayo ni Roho wa Mlungu.
52001007	Namwi mwakala mfwano wa afuasi osi mrio nao hiko seemu za Makedonia na Akaya.
52001008	Mana tamyaeneza ujumbe wa Bwana Jesu hiko Makedonia na Akaya bahi, ela piya habari za kuluphiro renu kpwa Mlungu zaenea chila phahali. Kpwa hivyo tahuna ra kugomba tsona.
52001009	Piya o enye anaenderera kugomba kuhusu vira mrivyohukaribisha vinono na mrivyoricha kuabudu vizuka na vinyagu, mchigaluka kumhumikira Mlungu wa kpweli ariye hai.
52001010	Chisha anagomba kuhusu vira mgodzeravyo Mwanawe edze kula mlunguni. Mlungu wamfufula, naye ndiye ndiyehutivya na hukumu kali yedzayo.
52002001	Enehu, mwimwi enye mnamanya kala charo chehu cha kpwedza kpwenu tachiyakala cha bure.
52002002	Mnamanya hurivyozulumiwa ni atu a mudzi wa Filipi na vira hurivyogaya hiko kabla ya kpwedza kpwenu. Lakini Mlungu wahupha nguvu za kutangaza nenore bila wuoga, hata dzagbwe kala hukazangirwa ni hinyo ariohupinga.
52002003	Mahubiri gehu tagayategemea handzo au nia mbii hipho huriphokuambirani mumkubali Jesu, wala tahutakire kuchenga mutu yeyesi.
52002004	Badala ya hivyo Mlungu wahuona hu atu a kuaminika na a kufwaha kutangaza habari ndzuri kuhusu Jesu Muokoli. Naswi tahugomba kufurahisha atu, lakini hunalonda kumhamira Mlungu amanyaye hata mioyo yehu.
52002005	Mana mwi enye mnamanya kukala tahuyahumira maneno ga mtswano ili mkubali. Wala tahuyahumira werevu kudzifwitsa ili hufwaidike kula kpwenu, hata ye Mlungu ni shahidi wehu.
52002006	Wala tahuyalonda kulikpwa ni atu, akale ni mwimwi au mutu wanjina yeyesi.
52002007	Kpwa vira hu mitume a Jesu, hungeonyesa uwezo wehu na kuvoya mambo fulani kula kpwenu. Lakini sino hwakala apole kpwenu dza mchetu areravyo anae atsanga.
52002008	Hwakumendzani sana hata tahuyakushirikishani neno ra Mlungu macheye, ela piya maisha gehu, mana hwaishi phamwenga kama chitu chimwenga.
52002009	Enehu, ikale tamtambukira hurivyohenda kazi kpwa bidii? Wakati huriphokutangazirani neno ra Mlungu, hwahenda kazi usiku na mutsi, ili maitaji gehu gasikale mzigo kpwenu.
52002010	Mwimwi mu mashahidi gehu dza viratu Mlungu, kukala maisha gehu hiko kpwenu gakala manono na ga haki bila lawama.
52002011	Mnamanya vira hurivyohendera chila mmwenga dza viratu baba ahenderavyo anae mwenye.
52002012	Hwakutiyani moyo, huchikuphani pore na huchizidi kukuambirani muishi maisha gamhamirago Mlungu. Mana wakutsambulani mtawale phamwenga naye na mphahe nguma dza iye.
52002013	Tsona huna sababu yanjina ya kumshukuru Mlungu chila wakati. Huriphokureherani ujumbe wa Mlungu, tamyausikira na kuuphokera dza ujumbe wa mwanadamu, lakini mwauphokera dza ujumbe wa Mlungu, na kpwa kpweli ndio. Nao unagaluza maisha genu mwimwi mukuluphirao.
52002014	Enehu, gago garigohendeka kpwenu gahenderwa makundi ga afuasi a Jesu Muokoli ario jimbo ra Judea. Mwimwi mwazulumiwa ni atu enu dza viratu afuasi a hiko Judea arivyozulumiwa ni Ayahudi ayawao.
52002015	Mana Ayahudi anjina aolaga manabii ao, anjina achimuolaga Bwana Jesu. Na hivi sambi anahutesa na anahuzoresa. Phahi anamtsukiza Mlungu, na kupinga atu osi
52002016	kpwa kuhukahaza kutangaza ujumbe wa Jesu kpwa atu asio Ayahudi, mana anaogopha anjina andaokolwa. Chihivyo anadzienjerezera dambi chila siku. Kpwa hivyo vivi sambi hukumu kali ya Mlungu ikaagbwerera.
52002017	Enehu, huripholazimishwa kukurichani, hwatengbwa chimwiri sisi na mwimwi kpwa muda, lakini maazo gehu gachikala phamwenga namwi. Naswi hwajaribu chila njira kuuya tsona mana kala huna hamu ya kukuonani.
52002018	Kala hunataka hwedze hukuloleni. Nami nájeza mara nyinji nedze nikuloleni, ela Shetani achinizuwiya.
52002019	Ndiphoima mbere za Bwana Jesu wakati achedza, huna hakika kukala mndakala mcheremkuluphira. Phahi mndahuenda huphahe zawadi, naswi hundakala na ngulu na raha.
52002020	Kpwa kpweli mnauhenda hukale na ngulu na raha kpwa sababu ya tabiya na mahendo genu manono.
52003001	Mwishowe siyaweza kuvumirira zaidi, náona baha nibaki Atheni machiyangu.
52003002	Lakini nákata shauri kumhuma mwenehu Timothi kpwenu. Naye ni mhumwa wa Mlungu wa kutangaza habari ndzuri kuhusu Jesu ariyehuokola. Nami námhuma ili edze akutiyeni nguvu na akutiyeni moyo.
52003003	Náhenda hivyo ili kusikale na yeyesi ndiyericha kumkuluphira Jesu kpwa sababu ya mateso higa. Mana mnamanya kukala mateso dza higo ni mpango wa Mlungu.
52003004	Chisha wakati huriphokala phamwenga hwakuambirani chimbere kukala hundateswa, na kama mmanyavyo, hivyo ndivyo vyokala.
52003005	Hino ndiyo sababu ya kumhuma Timothi. Siyaweza kuvumirira, ndiyo mana námhuma ili edze alole ichikala mcheremkuluphira Jesu. Kala nina wasi-wasi chahi Shetani wakuchengani mchiricha kukuluphira, na kazi yehu ikale ya bure!
52003006	Sambi Timothi akauya, naye akahurehera habari za kuhutiya moyo kuhusu mendzwa yenu na vira muendereravyo kukuluphira. Akahuambira kukala mnahutambukira chila wakati na mna hamu ya kuhuona dza vivyo hurivyo na hamu ya kukuonani.
52003007	Kpwa hivyo enehu, katika tabu na mateso gehu gosi hukatiywa moyo kpwa sababu ya kudina kpwenu chilume.
52003008	Mana hipha sambi maroho gehu gakauya phamwenga kpwa kusikira kala mkadina chilume kpwa kumkuluphira Bwana Jesu.
52003009	Tahuweza kuricha kumshukuru Mlungu kpwa sababu ya raha ambayo mnahutiya!
52003010	Hunazidi kuvoya Mlungu usiku na mutsi, tsona hunavoya na mioyo yehu yosi, ili huphahe nafwasi ya kukuonani matso kpwa matso. Chisha hukufundzeni mambo zaidi ambago ni mgamanye kuhusu kumkuluphira Bwana Jesu.
52003011	Hunavoya Baba Mlungu mwenye na Bwana wehu Jesu ahutengezere njira ili hwedze vi sambi sambi.
52003012	Naye Bwana Jesu naakutiyeni mbazi, mmendzane na kumendza atu osi, dza sisi hunavyokumendzani. Namwi hendani hivyo zaidi na zaidi.
52003013	Chihivyo andatiya nguvu mioyo yenu, namwi tamndakala na lawama wala makosa mbere za Baba Mlungu, wakati Bwana wehu Jesu ndiphokpwedza na malaikae osi.
52004001	Phahi enehu mwadzifundza kula kpwehu vira ambavyo mnatakpwa muishi, ili kumhamira Mlungu. Na kpwa sababu hu afuasi amwenga a Bwana Jesu, hunakuvoyani na kukukanyani muenderere kuhenda manono zaidi na zaidi.
52004002	Mana mnamanya gara malagizo hurigo kuphani kpwa uwezo wa Bwana Jesu.
52004003	Mlungu anakulondani muishi bila lawama. Kpwa hivyo msikale azembe.
52004004	Chila mlume anatakpwa amanye vira anavyoweza kuzuwiya mwiriwe. Ni lazima kuishi maisha ga ishima, maisha gasigo lawama
52004005	wala tamaa mbii dza atu asio na dini, au asiommanya Mlungu.
52004006	Phahi mutu naasimkosere myawe hata chidide kuhusu dzambo hiri. Mana hwakuambirani kare na huchikukanyani kukala Bwana Jesu andaatiya adabu kali ahendao mambo higo.
52004007	Mlungu wahuiha huishi maisha gasigo lawama, wala si maisha ga uzembe.
52004008	Kpwa hivyo anayezarau mafundzo higa kamzarau mutu, ela anamzarau Mlungu ambaye anakuphani Rohowe.
52004009	Enehu, takuna haja ya kukuandikirani kuhusu kumendza afuasi ayawenu. Mana mwimwi enye mwafundzwa ni Mlungu kala n'lazima mmendzane.
52004010	Namwi mnamendza afuasi ayawenu osi hiko tsi ya Giriki, seemu ya Makedonia. Phahi enehu hunakuvoyani muenderere vivyo zaidi na zaidi.
52004011	Nia yenu naikale kuishi maisha gasigo hoyo na mutu. Tsona chila mutu naashugulikie mamboge na ahende kazi na mikonoye dza hurivyokulagizani.
52004012	Mchihenda hivyo mndaishimiwa ni atu asiomkuluphira Jesu, na tamndakala na lazima ya kuadamira atu anjina kpwa maitaji genu.
52004013	Enehu, hunalonda mmanye ukpweli kuhusu afuasi a Jesu ariofwa, ili msisononeke dza atu asioamini kukala andafufuka.
52004014	Sisi hunaamini kukala Jesu wafwa na achifufuka. Kpwa hivyo naswi hunaamini piya kukala, Mlungu andaareha phamwenga na Jesu atu osi ariofwa kuno anamuamini Jesu.
52004015	Hiri hunarokuambirani ni fundzo ra Bwana Jesu kuhusu siku ndiphouya. Hakika sisi ambao huchere moyo tahundaphiya mlunguni kabla ya hara ariofwa.
52004016	Mana Bwana Jesu mwenye andatserera kula mlunguni na kulavya malagizo kpwa sauti kulu. Sauti ya malaika mkpwulu indasikirwa na gunda ra Mlungu rindapigbwa. Nao ndiofufuka mwandzo andakala hara ariofwa na kuno anamkuluphira Jesu.
52004017	Naswi ndiokala huchere moyo wakati hinyo hundakusanywa phamwenga nao hiko mainguni kumchinjira Bwana Jesu. Phahi hundakala phamwenga na Bwana Jesu milele.
52004018	Kpwa hivyo, atiyeni moyo ayawenu na maneno higa.
52005001	Enehu, takuna haja ya kukuandikirani saa ama siku ndiphohendeka mambo higa.
52005002	Mana mwi enye mnamanyato kukala Bwana Jesu andakpwedza siku ambayo tamuitazamiya dza viratu muivi edzavyo usiku kuiya.
52005003	Atu achikala anaamba, "Chila chitu chi sawa na salama," hipho ndipho ndiphogbwererwa ni mashaka. Nago gandahendeka gafula dza viratu mayo akalavyo na utsungu ichikala mwana a phephi na kuvyalwa. Kpwa hivyo taindawezekana mutu kuchimbira mashaka higa.
52005004	Lakini enehu tamujizani; phahi siku hiyo taindakala dulukiza dza vira muivi edzavyo.
52005005	Mwimwi mosi mu atu muishio mwangani, atu a mutsi. Hosi hunaomkuluphira Jesu tahu atu a usiku, wala a jizani.
52005006	Kpwa hivyo, nahusilaleni dza atu asiomanya kala Jesu andauya. Badala ya hivyo nahukaleni matso na hukale atu a chiasi.
52005007	Mana atu alalao alala usiku, na alevi alewa usiku.
52005008	Ela sisi hu atu a mutsi, kpwa hivyo ni hukale na chiasi. Mendzwa yehu na kuluphiro rehu narikale dza vwazi ra chuma ra chifuwani. Tumaini rehu ra wokofu narikale dza kofiya ya chuma.
52005009	Mana Mlungu kayahutsambula ili ahuangamize na hukumuye kali, ela wahutsambula huokolwe kpwa sababu ya gara ambago Bwana wehu Jesu Masihi wahuhendera.
52005010	Naye wafwa kpwa fwaida yehu. Kpwa hivyo wakati achiuya, ikale huchere moyo ama hukafwa, andahuhala hukaishi phamwenga naye milele.
52005011	Phahi tiyanani mioyo na mteryane dza mhendavyo sambi ili muweze kumkuluphira Mlungu zaidi.
52005012	Enehu, hunakuvoyani muishimu vilongozi enu. Atu hinya anahenda kazi ya Bwana Jesu na chadi kpwa fwaida yenu, nao nkukukanyani msihende dambi.
52005013	Apheni ishima kulu na muamendze kpwa sababu ya kazi ahendayo. Na n'lazima kuishito na afuasi ayawenu.
52005014	Enehu, hunakuhimizani mkanye atu avivu na mtiye moyo atu ambao afwa mioyo. Tsona mterye ayawenu ambao taadzangbwephera chiroho na mvumirire atu osi.
52005015	Mutu naasiriphize, ela chila wakati nia zenu nazikale za kuhenderana manono mwi enye, na hata kpwa atu anjina.
52005016	Hererwani chila wakati,
52005017	na muenderere kuvoya,
52005018	mshukuruni Mlungu kpwa rorosi. Higo ndigo Mlungu alondago mhende, mwimwi mrioungana na Jesu Muokoli.
52005019	Msizuwiye kazi ya Roho wa Mlungu mwenu kundini;
52005020	msizarau afuasi ayawenu anapholavya ujumbe wa Roho wa Mlungu.
52005021	Lakini pimani chochosi chigombwacho; mlunge maneno ga kpweli na manono,
52005022	chisha mdzitenge na chila aina ya uyi.
52005023	Mlungu arehaye amani akutengeni na chila aina ya uyi. Piya naarinde roho zenu, mioyo yenu na miri yenu ikale bila lawama yoyosi hadi Bwana wehu Jesu Masihi ndiphokpwedza.
52005024	Kpwa vira Mlungu wakuihani, iye andakuhendani mlunge njiraze, mana ni muaminifu.
52005025	Enehu, huvoyereni.
52005026	Huphozereni sana afuasi osi a Jesu na mendzwa ya kpweli.
52005027	Kpwa dzina ra Bwana Jesu ninakulagizani muasomere baruwa hino afuasi osi.
52005028	Nakuvoyerani Bwana Jesu Masihi akujaliyeni mosi.
53001001	Baruwa hino ila kpwa Paulo, phamwenga na Sila na Timothi. Hunakuandikirani mwimwi kundi ra afuasi a Jesu a hiko Thesalonike, atu a Baba Mlungu na Bwana Jesu Masihi.
53001002	Baba Mlungu na Bwana Jesu Masihi naakujaliyeni na mkale salama.
53001003	Enehu, sino n'lazima humshukuru Mlungu wakati wosi kpwa sababu yenu. Ni haki sisi kuhenda hivyo mana mnaenderera kumkuluphira Mlungu na mosi mnamendzana zaidi.
53001004	Kpwa hivyo huna ngulu kpwa sababu yenu hata hunaambira afuasi anjina osi a Jesu. Mana phamwenga na mateso na kugaya mgayako, bado mnazidi kumkuluphira Mlungu.
53001005	Mlungu andahumira mateso genu kuonyesa kukala hukumuye ni ya haki. Kulengana na hukumuye mndakala mnafwaha kukala phamwenga naye hipho ndiphotawala milele. Hipha sambi mnateswa ni atu kpwa sababu Mlungu anatawala maisha genu.
53001006	Kpwa kpweli Mlungu ni wa haki, naye andaariphiza aho anaokutesani.
53001007	Tsona andakuoyezani na shida zenu, na zehu piya. Higa gandahendeka wakati Bwana Jesu ndiphola mlunguni phamwenga na malaikae a nguvu.
53001008	Andakpwedza na jimbi-jimbi ra moho, edze atiye adabu hara asioogopha Mlungu, na atu aremao habari ndzuri kuhusu Bwana wehu Jesu Muokoli.
53001009	Mlungu andaenderera kuatiya adabu milele kpwa kuatenga na Bwana Jesu na utukufu wa uwezowe.
53001010	Higa gandakala hipho siku Jesu ndiphokpwedza ili aphahe nguma kula kpwa atue. Osi amkuluphirao andaona ajabu achiona vira arivyo. Na sio aho bahi, ela hata mwimwi muaminio ushuhuda wehu.
53001011	Mlungu wakutsambulani ili mkale atue. Naswi hunakuvoyerani chila wakati muishi vira atakavyo, ili aone mnafwaha kutsambulwa. Piya hunavoya akupheni uwezo wa kuhenda manono muazago, kpwa sababu ya kumkuluphira Jesu.
53001012	Higa hunagalonda ili dzina ra Bwana wehu Jesu Masihi rikale na nguma kpwa sababu yenu, namwi mdatogolwa kpwa sababuye. Nago gandawezekana kpwa sababu ya mbazi za Mlungu wehu na Bwana Jesu.
53002001	Enehu, sambi hunabisha kuhusu kuuya kpwa Bwana wehu Jesu Masihi, na vira sisi ndivyokusanyika mbereze. Hunakuonyani
53002002	msikale atu a kubabaika ovyo ovyo na maneno ga atu kama vira kuambwa siku hiyo yakpwedza kare. Hata mutu akaamba waambirwa ni Roho wa Mlungu, ama wagasikira na sisi, msimuamini. Tsona mutu achikuambirani wagasoma baruwani, ama achikuonyesani baruwa ambayo inaambwa yala kpwehu, piya msimuamini.
53002003	Msiphuphizwe ni mutu yeyesi, mana siku hiyo taindafika hadi atu anji ndiphogbwirana kumpinga Mlungu, na yuya mui apingaye Mlungu amanyikane wazi. Hiye ndiye ambaye Mlungu wapanga kare kum'bananga tse-tse-tse.
53002004	Andadzikutula na azarau chochosi chiihwacho Mlungu au chiabudiwacho. Andasagala ndani ya Nyumba ya Kuvoya Mlungu na kuaambira atu kukala iye ndiye Mlungu.
53002005	Dze tamtambukira kukala nakuambirani higa huriphokala hosi?
53002006	Kama mmanyavyo chimzuwiyacho yuya mui hipha sambi ni vira wakatiwe taudzangbwefika. Ela wakatiwe uchifika andamanyikana wazi.
53002007	Tayari Shetani anahenda kazi chisiri-siri kuhenda atu apinge Mlungu. Nayo indaenderera kukala siri hadi hipho ndiphouka hiye aifwitsaye.
53002008	Alafu yuya mui andamanyikana wazi, naye Bwana Jesu andakpwedza amuolage chiurahisi kabisa kpwa uwezowe mkpwulu. Mana andakpwedza na mwangaza mkpwulu na utukufu wa ajabu.
53002009	Yuya mui andakpwedza na nguvu za Shetani na andahenda chila aina ya vilinje na maajabu ga handzo.
53002010	Andakpwedza na chila aina ya handzo kuchenga hara agodzwao ni hukumu ya kutiywa adabu milele. Hinyo anagodzwa ni hukumu kpwa sababu kpweli airema. Kalapho taayairema, phahi Mlungu angeativya.
53002011	Ndiyo mana Mlungu waaricha achengbwe sana ni yuya mui na alunge mambo ga handzo.
53002012	Kpwa hivyo osi arioamini handzo na kuhamirwa ni kuhenda mai andaphaha hukumu ya kutiywa adabu.
53002013	Lakini sino n'lazima humshukuru Mlungu wakati wosi kpwa sababu yenu mwimwi enehu mmendzwao sana ni Bwana Jesu. Mana Mlungu wakutsambulani kula mwandzo muokolwe. Mnaokolwa ni Rohowe anayekutengani kpwa kazi ya Mlungu na kuamini ukpweli.
53002014	Mlungu wahumira habari ndzuri hurizotangaza kpwenu kama njira ya kukualikani mphahe nguma phamwenga na Bwana wehu Jesu Masihi.
53002015	Kpwa hivyo, enehu dinani chilume na mlunge hurigokufundzani, ikale ni kugomba namwi ama kukuandikirani baruwa.
53002016	Baba Mlungu wahumendza, na kpwa mbazize achiuhuriza mioyo milele na kuuhenda hukale na uhakika wa kuishi naye milele. Hunakuvoyerani kukala Bwana wehu Jesu Masihi mwenye
53002017	akutiyeni moyo na akupheni nguvu muweze kuhenda manono na kubishato.
53003001	Chimarigizo, enehu nakuambirani muhuvoyere ili neno ra Mlungu rigote upesi na kuphokerwa na ishima dza ko kpwenu.
53003002	Piya huvoyereni Mlungu ahurinde na atu ayi, mana sio osi ambao andakubali kuamini hiri neno ra Mlungu huribisharo.
53003003	Lakini Bwana Jesu ni muaminifu, na andakutiyani nguvu na kukurindani na mai.
53003004	Iye wahuhenda hukale na hakika kukala mnahenda na mndaenderera kuhenda hurigolagiza.
53003005	Mlungu naakulongozeni mmanye mendzwaye na vira Bwana Jesu arivyovumirira mateso.
53003006	Enehu, kpwa uwezo wa Bwana Jesu Masihi sino hunakuonyani mdziepushe na afuasi ayawenu ambao ni avivu na taalunga gara hurigokufundzani.
53003007	Mana mwimwi enye mnamanya mlondwavyo kuiga mfwano wehu. Huriphokala hiko kpwenu tahuyakala avivu,
53003008	wala tahuyarya chakurya cha mutu bila kuchiriphira. Chinyume na hivyo, hwakala na chadi cha kuhenda kazi usiku na mutsi, ili husikale mzigo kpwa mutu yeyesi.
53003009	Sisi tahuyahenda hivi kpwa kukala tahuna haki ya msada wenu, ela hwalonda hukale mfwano mzuri ambao mndaulunga.
53003010	Mana hata huriphokala hosini hwakulagizani hiri: "Yeyesi ambaye ni mvivu wa kazi, naasirye."
53003011	Sababu ya kuamba hivyo, hwasikira kukala ayawenu anjina ni avivu. Taana rorosi ahendaro isiphokala kuinjirira mambo ga atu.
53003012	Atu dza hinyo hunaaonya na kuaambira kpwa uwezo huriohewa ni Bwana Jesu Masihi kukala, ahurire na adzitsumire chakurya.
53003013	Namwi enehu, msiremwe kuhenda manono.
53003014	Yeyesi ndiyerema kulunga higa hubishago katika baruwa yehu, dzimanyirireni naye, tsona dzitengeni naye ili agbwirwe ni haya.
53003015	Hata hivyo msimhende kala ni adui, ela mkanyeni dza myawenu.
53003016	Hunakuvoyerani ili Bwana wehu Jesu anayehupha amani, akupheni amani chila mara kpwa chila dzambo. Bwana Jesu na akale phamwenga namwi mosi.
53003017	Mimi Paulo naandika salamu hizi na mkpwono wangu. Hivi ndivyo nimarigizavyo baruwa zangu zosi kuonyesa kukala zila kpwangu.
53003018	Nakuvoyerani Bwana Jesu Masihi akujaliyeni mosi.
54001001	Baruwa hino ila kpwangu mimi Paulo. Nátsambulwa kpwa lagizo ra Mlungu ariyehuokola, nikale mtume wa Jesu Muokoli ariye kuluphiro rehu.
54001002	Nakuandikira uwe Timothi mwanangu mwenye wa chiroho. Baba Mlungu na Jesu Muokoli, Bwana wehu, naakujaliye, akuonere mbazi na ukale na amani.
54001003	Kama nrivyokulagiza nriphokala naphiya Makedonia, nakuambira ubaki kuko Efeso ili ukahaze atu anaofundza mafundzo ga handzo.
54001004	Nakulagiza waambire ariche kugomba mambo manji ganagoangamiza wakati wa kusikiza adisi nyinji na mlolongo wa madzina ga akare gasigo na mwisho. Mana mambo higo ganareha malumbano ga ovyo, na tagaterya atu kuishi kpwa imani kulengana na mpango wa Mlungu wa kumkuluphira iye.
54001005	Lengo ra lagizo hiri ni kukala nalonda ufundze atu amendzane mioyo kutsuka, akale na mioyo isiyodzihukumu na kuluphiro ra kpweli.
54001006	Mana atu anjina aricha kufundza mambo higo, nao analunga malumbano ga chizuzu gasigo mana.
54001007	Analonda amanyikane ni alimu a kufundza Shariya za Musa, lakini nyo enye taamanya anagomba kuhusuni, hata dzagbwe anagafundza na nguvu sana.
54001008	Phahi hunamanya kala Shariya za Musa ni nono zichilungbwa na kuhumirwa viratu Mlungu alondavyo.
54001009	Tsona hukumanya kala Shariya tazirehwa kpwa atu ahendao haki. Ela nkurehwa kpwa atu a kuvundza shariya na atu asiokubali kukala tsini ya mamlaka, atu asiomuogopha Mlungu na achina-dambi osi, atu asio atakatifu na asio na dini, aolagao avyazi ao na ayawao.
54001010	Piya zarehwa kpwa azindzi, ahendao alume ayawao achetu, na ahendao ayawao atumwa, atu a handzo na alaphao na mambo ga handzo, au anjina ahendao gogosi ambago ni chinyume cha mafundzo ga kpweli.
54001011	Higo ni gara ganagokubaliana na habari ndzuri kuhusu Jesu Muokoli iriyo na uwezo wa ajabu, iratu nriyoikirwa mikononi ni Mlungu wa nguma zosi.
54001012	Namshukuru Jesu Muokoli, Bwana wehu, ariyenipha nguvu, achiniona ni muaminifu na achinitsambula nimuhumikire.
54001013	Hata dzagbwe kare námkufuru Jesu, nchimtesa na nchimzarau. Lakini Mlungu wanionera mbazi kpwa sababu kala simkuluphira na kala simanya nihendaro.
54001014	Phahi náphokera mbazi nyinji za Jesu, Bwana na Muokoli wehu. Achinijaliya maisha ga kukuluphira na mendzwa dza vivyo arivyo ye mwenye.
54001015	Huno ni msemo wa kpweli, nao atu n'lazima auamini, "Jesu Muokoli wakpwedza duniani kuokola achina-dambi," na kahi yao, mimi Paulo kala ni mwenye dambi kuriko osi.
54001016	Lakini kpwa sababu hiyo, Mlungu wanionera mbazi, mimi ambaye kala nina dambi kuriko osi. Chihivyo Jesu Muokoli achinihumira na kunivumirira sana dza mfwano kpwa hara ambao andamkuluphira na kuphaha uzima wa milele.
54001017	Na Mlungu, ambaye ni mfalume wa milele, asiyefwa na asiyeonekana, na ambaye kana myawe, naatogolwe na kuishimiwa milele. Amina.
54001018	Mwanangu Timothi, lagizo hiri nikupharo ni kulengana na manabii arivyogomba kuhusu uwe hipho kare. Nakupha hiro lagizo ili kpwa kulunga maneno higo, uweze kupigana chilume kondo hino ndzuri ya kumkanira Bwana Jesu.
54001019	Na kpwa kuenderera kugbwirira kuluphiroro, kala na nia ya kuhenda manono. Atu anjina taayalunga zamiri za aina hiyo, na kpwa njira hiyo aangamiza kuluphiro rao.
54001020	Mfwano wa atu hinyo ni Himenayo na Isikanda, nami náalavya kpwa Shetani ili adzifundze kusakufuru Mlungu.
54002001	Mwandzo kabisa nakuambirani voyerani chila mutu. M'voyeni Mlungu aterye na kuajaliya atu osi, piya mumshukuru kpwa sababu yao.
54002002	Avoyereni atawala na anjina osi ario na mamlaka, ili huphahe kuishi kpwa utulivu na amani wakati hunadzilavya kpwa Mlungu na kukala bila lawama.
54002003	Mambo dza higa ni manono na ganamhamira Mlungu, Muokoli wehu,
54002004	ambaye analonda atu osi aokolwe na aphahe kumanya ukpweli.
54002005	Mana Mlungu ni mmwenga, na ngudzi wa kupatanisha atu na Mlungu piya ni mmwenga, naye ni Jesu Muokoli.
54002006	Naye wadzilavya afwe ili akombole anadamu osi, na hinyu ni ushahidi wa lengo ra Mlungu ambao watimizwa wakati uriofwaha.
54002007	Ndiyo mana Mlungu wanitsambula nikale mhubiri na mtume. Hakika nagomba kpweli wala sigomba handzo. Tsona wanitsambula nifundze atu asio Ayahudi ujumbe wa ukpweli na kumkuluphira Jesu.
54002008	Phahi, nalonda alume osi a chila phahali avoye Mlungu moyo kutsuka. Na wakati wa kuvoya Mlungu, aunule mikono isiyo na lawama na akale bila ya tsukizi wala malumbano.
54002009	Piya nalonda achetu aonekane kukala na adabu nono na avwale nguwo ndzuri za ishima. Tsona naasidzishugulishe kudzisonga nyere wala kudzipamba kpwa kuhumira vitu vya zahabu, vya lulu, na mavwazi ga gali.
54002010	Ela achetu anaoamba kukala anamuogopha Mlungu inabidi aonekane wazi kpwa mahendo gao manono.
54002011	Wakati wa kufundzwa, achetu naasikize kpwa makini na akale apole.
54002012	Siruhusa mchetu kufundza alume wala asikale na mamlaka dzulu yao, ela ni akale zii.
54002013	Mana Mlungu kpwandza waumba Adamu, alafu ndipho Hawa.
54002014	Na Adamu kayachengbwa ni Shetani. Ela Hawa ndiye ariyechengbwa achikala mwenye dambi.
54002015	Lakini achetu andaokolwa kpwa kuvyala ana, bora aenderere kukuluphira, kumendza atu, kuishi chitakatifu na kudziishimu.
54003001	Msemo huno ni wa kpweli. Mutu yeyesi achiaza mwakpwe moyoni kukala chilongozi, phahi analonda kuhenda kazi nono sana.
54003002	Kpwa hivyo chilongozi n'lazima akale bila lawama, mutu wa mchetu mmwenga, awezaye kudzikanya, mwenye achili nono na ishima, akaribishaye ajeni, na awezaye kufundzato.
54003003	N'lazima asikale mlevi wala mutu wa kumendza kondo, ela akale mpole tsona mutu asiyemendza kuheha wala kumendza pesa.
54003004	Piya n'lazima amanyirire nyumbaye vinono, na aahende anae amuogophe na ishima zosi.
54003005	Mana ichikala mutu anashindwa kumanyirira nyumbaye, vyo kpweli andaweza kutundza atu a Mlungu?
54003006	N'lazima asikale mfuasi yemkubali Jesu dzuzi-dzuzi, ili asedze akadzikutula kpwa ngulu na kuhukumiwa dza vira Shetani arivyohendwa.
54003007	Piya n'lazima akale na nguma nono kpwa atu asio Afuasi a Jesu, ili asedze akazarauliwa ni atu na akagbwirwa ni muhambo wa Shetani.
54003008	Asaidizi a vilongozi piya n'lazima akale a kuishimiwa ni atu na a kuaminika kpwa agombago, tsona asikale alevi wala asimendze pesa.
54003009	N'lazima agbwire gara mafundzo ga kpweli huaminigo, na kugalunga mioyo kutsuka.
54003010	N'lazima ahewe kazi zanjina kama mtihani. Achikala kana lawama, ndipho anaweza kuhenda kazi ya kusaidiya vilongozi.
54003011	Vivyo hivyo, mchewe naye n'lazima akale wa kuishimiwa ni atu, asisengenye, akale mutu awezaye kudzikanya na akale muaminifu kpwa mambo gosi.
54003012	Hiye msaidizi wa chilongozi, piya naye n'lazima akale mlume wa mchetu mmwenga, amanyiriraye anae na nyumbaye vinono.
54003013	Mana atu ahendao kazi ya msaidizi wa chilongozi vinono, nkuishimiwa sana ni atu, na anaweza kugomba kuhusu kumkuluphira Jesu Muokoli bila ya wuoga.
54003014	Nakuandikira baruwa hino hata dzagbwe ninaaza kpwedza kuko kukuweherani vi sambi sambi.
54003015	Lakini nchichelewa kpwedza, baruwa hino indakumanyisa vira ambavyo atu anatakpwa akale kahi za atu a Mlungu. Na atu a Mlungu ni kanisa ra Mlungu ariye moyo, naro ndiro nguzo na msingi wa kpweli.
54003016	Hunakubali kpweli kukala siri ya dini yehu ni kulu sana: Jesu waonekana na umbo ra chibinadamu, naye Roho wa Mlungu wahakikisha kala Jesu ni wa haki. Waonewa ni malaika, na wahubiriwa kahi ya makabila ga duniani. Atu anjina duniani amkuluphira, naye wahalwa kuphiya dzulu mlunguni na nguma.
54004001	Roho wa Mlungu anagomba wazi-wazi kukala siku za mwisho atu anjina andaricha imani ya kpweli, alunge roho zichengazo na agbwire mafundzo gahandzo galago kpwa mashetani.
54004002	Alimu dza hinya ni anafiki na atu a handzo, na zamiri zao zafwa, nazo taziweza kuzuwiya uyi.
54004003	Hinyo nkuzuwiya atu asilólane, na tsona asirye vyakurya fulani ambavyo Mlungu waviumba viriwe na shukurani ni atu amkuluphirao na amanyao kpweli.
54004004	Chila chitu Mlungu arichoumba ni chinono. Kpwa hivyo takuna chitu chinachoremewa bora chiphokerwe na shukurani,
54004005	mana chinatakaswa uchivoya Mlungu kulengana na nenore.
54004006	Phahi uchiambira ndugu osi mambo higa, undakala mtumishi mzuri wa Jesu Muokoli unayekuzwa na maelekezo ga imani yehu na mafundzo manono hulungago.
54004007	Usidzishugulishe kabisa na adisi zisizoreha nguma kpwa Mlungu. Ela dzibaze kpwa makini kudzilavya kpwa Mlungu.
54004008	Mana mazowezi ga mwiri ganareha fwaida chidide kpwa mutu, lakini kumuogopha Mlungu kuna fwaida zaidi pande zosi. Kunahulaga uzima vi sambi na hata badaye.
54004009	Msemo hinyo ni wa kpweli na unafwaha kukubaliwa ni chila mutu.
54004010	Hunahenda bidii na kugaya sana kpwa sababu hwaika tumaini rehu kpwa Mlungu aishiye, ambaye ni Muokoli wa atu osi na haswa kpwa hara amkuluphirao.
54004011	Phahi lagiza na kufundza mambo higa.
54004012	Mutu naasikuzarau kpwa sababu u mwanache. Lakini ukale mfwano mbere za afuasi a Jesu kpwa manenogo, maishago, mendzwayo, kuluphiroro na kuishiko bila ya lawama.
54004013	Phahi humira wakatio kpwa bidii kusomera atu Maandiko ga Mlungu, kuatiya moyo afuasi na kuafundza mpaka hipho ndiphokpwedza.
54004014	Usiriche chipawacho urichophaha kpwa kutabiriwa na vilongozi achikubandikira mikono.
54004015	Henda bidii ya kulunga mambo higa, tsona dzilavye kabisa kpwa higa ili chila mutu aone maendererogo.
54004016	Dzimanyirire uishivyo na gara ufundzago. Dinisa kuhenda hivyo, nawe undadziokola we mwenye na hara akusikizao.
54005001	Usidemurire mtumia, lakini gomba naye kpwa ishima dza viratu ugombavyo na sowe. Ahendereto barobaro ayao dza viratu ambavyo unahendera nduguzo.
54005002	Ishimu achetu avyere dza viratu uishimuvyo mayoo, na uaishimu moyo kutsuka achetu marika dza viratu enenu achetu.
54005003	Muishimu na mrorome achetu magungu ambao arichwa bila msada.
54005004	Lakini gungu achikala wavyala anae ama ana adzukulu, phahi aho ni atimize wajibu wao wa chidini kpwa kumroroma, dza vyo gungu arivyoarera. Hivi ndivyo Mlungu amendzavyo.
54005005	Mchetu gungu kpweli asiye na mroromi wala msada wowosi nkumuadamira Mlungu bahi, na nkudinisa kuvoya Mlungu usiku na mutsi ili amterye.
54005006	Lakini gungu ambaye andaishi maisha ga kudzimanya ye mwenye bahi, ni kama avi wafwa hata dzagbwe achere mzima.
54005007	Nawe lagiza atu alunge mambo higa ili akale bila lawama.
54005008	Lakini mfuasi yeyesi ambaye karoroma atue, haswa atu a mwakpwe nyumbani, iye akakahala kuluphirore, tsona ni mui hata kushinda mutu asiyemkuluphira Jesu.
54005009	Usimuandikishe gungu hadi akale ana zaidi ya miaka sitini, na akale walólwa ni mlume mmwenga.
54005010	Piya akale anaishimiwa ni atu kpwa mahendoge manono, kpwa mfwano kurera anae vinono, kukaribisha ajeni phakpwe kaya, kuhumikira atu a Mlungu, kuterya atu ario na tabu na kudzilavya kuhenda manono wakati wosi.
54005011	Lakini achetu magungu ambao achere anache, msiatiye katika kundi ra magungu, mana tamaa zao za chimwiri zindazidi bidii yao ya kumhumikira Jesu, nao andalonda kulólwa tsona.
54005012	Kpwa hivyo andakala akadzirehera hukumu enye, mana andakala akavundza ahadi yao ariyoyiika hipho mwandzo.
54005013	Zaidi ya hivyo, andakala na tabiya za uvivu achizemeheka ovyo ovyo laloni na kusengenya ayawao, kuinjirira mambo gasigoahusu na kugomba mambo gasigofwaha.
54005014	Phahi nalonda magungu anache alólwe, avyale ana ao na aarereto ili adui wehu Shetani asiphahe nafwasi ya kugomba mai kuahusu.
54005015	Mana magungu anjina aricha kare kumkuluphira Jesu na vivi anamlunga Shetani.
54005016	Mchetu ariyemkuluphira Jesu achikala ana nduguze ambao ni magungu, n'lazima aarorome mwenye ili afuasi a Jesu asikale na mzigo hinyo. Kpwa njira hiyo andaphaha nafwasi ya kuterya magungu ambao ana shida na taana mutu wa kuaroroma.
54005017	Vilongozi ambao analongoza atu vizuri anafwaha aishimiwe na kuriphiwa vizuri, haswa hara ambao anahenda kazi ya kuhubiri na kufundza.
54005018	Mana Maandiko ganaamba, "Ng'ombe ichikala inawaga nganu usiifunge mlomo." Piya Maandiko ganaamba, "Mhendadzi-kazi anafwaha kuriphiwa mshaharawe."
54005019	Usikubali kusikiza mashitaka ga kuhusu chilongozi wa afuasi a Jesu isiphokala gakale gakarehwa ni mashahidi airi au ahahu.
54005020	Lakini vilongozi anaoenderera kuhenda dambi, n'lazima aonywe mbere za atu osi ili rikale fundzo kpwa atu anjina.
54005021	Nami nakulagiza mbere za Mlungu, Jesu Muokoli na malaika a Mlungu ariotsambulwa, ulunge malagizo higa bila ya kubaguwa wala kupendelea.
54005022	Usihende upesi wa kutsambula chilongozi na kumuikira mikono, wala usiunge mkpwono mutu ahendaye dambi. Na udzirinde ukale bila lawama.
54005023	Usinwe madzi bahi, ela nwa uchi mchache wa zabibu ili kuterya ndaniyo na kuphunguza ukongoo wa chila mara.
54005024	Dambi za atu anjina zinaonekana wazi-wazi, hata chila mmwenga amanye kukala andahukumiwa. Lakini anjina dambi zao tazindamanyikana hadi badaye.
54005025	Vivyo hivyo, mahendo manono ganaonekana wazi-wazi, na hata gara ambago tagaonekana wazi-wazi, tagaweza kufwitsika.
54006001	Atumwa osi ana wajibu wa kuapha matajiri gao ishima zosi ili atu asizarau dzina ra Mlungu na mafundzo gehu.
54006002	Nao atumwa ambao matajiri gao ni afuasi a Jesu, naasiazarau kpwa sababu ni afuasi ayawao. Lakini n'lazima aahumikire vinono kpwa mana hara matajiri ambao anaphaha fwaida ni afuasi ayawao ambao anaamendza. Timothi, fundza mambo higa gosi na waahimize atu agaphokere.
54006003	Ichikala mutu yeyesi anafundza mambo ga handzo na kurema maneno ga kpweli ga Bwana wehu Jesu Masihi na mafundzo ganagohamira Mlungu,
54006004	anahenda ngulu za bure wala kana amanyaro. Maazoge ni makongo na anamendza kulumbana na kuheha ovyo kuhusu maneno bahi. Hivyo nkusababisha atu kukala na wivu, kuheha, kulaphizana, kuazirana mai,
54006005	na kuvurugana ovyo ovyo. Achili za atu hinyo zabanangika na taana ukpweli, nao anaona kudzilavya kpwa Mlungu ni njira ya kudzitajirisha.
54006006	Sambi kudzilavya kpwa Mlungu phamwenga na kutosheka na uricho nacho ni fwaida kulu.
54006007	Mana huriphovyalwa, tahuyakpwedza na chitu duniani, wala huchifwa tahundaweza kuuka na chitu.
54006008	Kpwa hivyo huchiphaha chakurya na nguwo, hundatosheka.
54006009	Ela atu aazao kukala matajiri mwishowe nkuinjira mashakani na kugbwirwa ni muhambo wa tamaa nyinji mbii za chipumbavu ambazo zinaabananga na kuangamiza.
54006010	Mana tamaa ya pesa ndicho chandzo cha mai gosi. Atu anjina amendza pesa sana hata achiricha imani ya kpweli na kpwa njira hiyo achidziinjiza kpwenye mateso na sonono nyinji.
54006011	Lakini uwe Timothi, mutu wa Mlungu, usilunge kamare mambo higa. Henda garigo ga haki, dzilavye kpwa Mlungu, mkuluphire Jesu Masihi, mendza atu, vumirira na ukale na upole.
54006012	Nalonda upigane kpwa bidii hivi viha vinono vya higa huaminigo. Gbwira sana uzima wa milele urioihirwa ni Mlungu, uriphomkubali mbere za mashahidi manji.
54006013	Sambi nakulagiza mbere za Mlungu, alavyaye uzima kpwa chila chitu, na mbere za Jesu Muokoli, ambaye wagomba ushahidi wa kpweli mbere za Pontio Pilato:
54006014	Gbwira lagizo hiri na urilunge bila lawama hadi Bwana wehu Jesu Masihi ndiphotsembuka.
54006015	Mlungu andamhenda aonekane wakatiwe ariopanga ndiphofika. Mana iye ni mtawala wa macheye na wa nguma, ni Mfalume wa afalume, na ni Bwana wa mabwana.
54006016	Mlungu macheye ndiye aishiye milele! Naye anaishi mwangani, mwanga ambao mutu kaweza kuusengerera. Wala takuna mutu yeyesi yemuona ama awezaye kumuona. Nguma na uwezo ni kpwa Mlungu milele na milele. Amina.
54006017	Alagize matajiri himu duniani asihende ngulu wala kuadamira mali ambazo zinaweza kuangamika wakati wowosi. Aambire amuadamire Mlungu, ambaye nkuhujaliya na chila chitu ili huishi na raha.
54006018	Piya aambire ahende manono, tsona akale matajiri a higo mahendo manono. Na akale tayari ya kuhumira pesa zao mioyo kutsuka na kuaganyira anjina mali zao.
54006019	Kpwa kuhenda hivyo, andadziikira akiba ambayo ni msingi mnono wa wakati wedzao, ili badaye aphahe maisha ga kpweli.
54006020	Mwanangu Timothi, rinda sana higo gosi urigoikirwa mwako mikononi. Dziepushe na malumbano gasigokala ga Mlungu na maazo ganagoshindana na ambago kpwa makosa nkutsukulwa ni maarifwa.
54006021	Atu anjina ariokubali na kulunga maarifwa higo ga chipumbavu, aricha njira ya kumkuluphira Jesu. Navoya Mlungu akujaliyeni mosi.
55001001	Baruwa hino ila kpwangu mimi Paulo, mtume wa Jesu Muokoli. Kpwa mendzwa ya Mlungu náhewa uwezo niatangazire atu uzima ambao waahidiwa kpwa kuungana na Jesu Muokoli.
55001002	Nakuandikira uwe mwanangu Timothi nikumendzaye sana. Baba Mlungu na Bwana wehu Jesu Muokoli naakujaliye, akuonere mbazi na ukale salama.
55001003	Mino namshukuru Mlungu ambaye namhumikira moyo kutsuka dza vyo akare angu arivyohenda. Wakati navoya, nikukutambukira ikale usiku ama mutsi.
55001004	Nichitambukira vira urivyotulukpwa ni matsozi, phahi nkuaza sana kukuona tsona, nami n'ndaonato huchikutana.
55001005	Piya natambukira vyokala unamkuluphira Jesu chikpweli-kpweli, ambapho mwandzo kuluphiro riro kala rina wawayo Loisi na mayoo Eunike. Hivi sambi nina hakika una kuluphiro dza riro.
55001006	Kpwa hivyo, nakutambukiza uhumireto chira chipawa urichohewa ni Mlungu nriphokubandikira mikono.
55001007	Mana Mlungu wahupha roho wa kuhuhenda hukale na nguvu, kumendzana na kudzikanya, lakini kayahupha roho wa kuhuhenda hukale aoga.
55001008	Phahi usione waibu kulavya ushahidi wa Bwana wehu, wala usinionere waibu mimi mfungbwa kpwa sababuye. Lakini kala tayari kugaya phamwenga nami unaphotangaza habari ndzuri kuhusu Jesu Muokoli kpwa kukuluphira nguvu uhewazo ni Mlungu.
55001009	Mlungu mwenye ndiye ariyehuokola na achihuiha huishi bila ya lawama. Naye wahenda hivyo si kpwa sababu sisi hwahenda rorosi nono. Ela ni kpwa lengore mwenye, kama arivyopanga kuhuonera mbazi kpwa kuungana na Jesu Muokoli kabla ya dunia kuumbwa.
55001010	Na sambi Mlungu wahuikira wazi mbazize kpwa kpwedza kpwa Jesu Masihi, Muokoli wehu. Na kutsupira hiyo habari ndzuri, hunamanya kukala waangamiza chifo, achihurehera uzima wa milele.
55001011	Naye Mlungu wanitsambula nikale mtume, mwalimu na mhubiri wa hiyo habari ndzuri.
55001012	Ndiyo mana ninagaya, lakini siona waibu. Mana nammanya hiye nriyemkuluphira, tsona nina hakika andarinda hiyo habari ndzuri ariyoniikira mwangu mikononi hadi siku hiyo ya mwisho.
55001013	Gbwiririra chielelezo cha mafundzo ga kpweli nrigokufundza, tsona dinisa kukuluphira na kumendza anjina kpwa kuungana na Jesu Muokoli.
55001014	Kpwa uwezo wa Roho wa Mlungu akalaye mwehu mioyoni, rinda hinyo ujumbe urioikirwa mwako mikononi.
55001015	Timothi, unamanya kukala atu osi hiku jimbo ra Asia aniricha machiyangu, atu hinyo ni phamwenga na Figelo na Herimogene.
55001016	Ela navoya Bwana Jesu aaonere mbazi atu a nyumba ya Onesiforo, kpwa mana wanitiya moyo na achiniterya mara nyinji, wala kayaona waibu kpwa vira ni mfungbwa.
55001017	Tsona ariphotsoloka Rumi, wahenda chadi cha kuniendza chila phahali hadi achiniphaha.
55001018	Nawe unamanya vira arivyoniterya na mambo manji nriphokala hiko mudzi wa Efeso. Navoya Mlungu amuonere mbazi Onesiforo siku Bwana Jesu ndiphouya.
55002001	Mwanangu Timothi, kala imara kpwa kutegemea mbazi na mendzwa ya Mlungu huriyo nayo kpwa kuungana na Jesu Muokoli.
55002002	Na gara mambo ambago wanisikira ninagafundza mbere za mashahidi anji, gaike mikononi mwa atu aaminifu ndioweza kufundza atu anjina.
55002003	Vumirira mateso phamwenga naswi kama asikari mnono wa Jesu Muokoli.
55002004	Kpwa mfwano asikari ariye kazini nkulonda kuhamira mkpwuluwe, kpwa hivyo kadzishugulisha na mambo ga maisha ga kawaida.
55002005	Vivyo hivyo mutu wa kushindana mairo kaweza kuphaha tuzo bila ya kulunga malagizo ga mairo.
55002006	Tsona mkurima ariye na bidii ya kurima ndiye ambaye anafwaha akale wa kpwandza kutophola mavunoge.
55002007	Phahi phundza vinono sana hiyo mifwano niilavyayo, mana Bwana andakuterya ueleweto mambo higa gosi.
55002008	Usiyale kala Jesu Masihi, ambaye ni chivyazi cha Mfalume Daudi, wafufulwa. Na hizo ndizo habari ndzuri nihubirizo,
55002009	na kpwa sababu hiyo nateswa, hata nafungbwa singenge dza mutu mui. Lakini neno ra Mlungu tariweza kufungbwa singenge.
55002010	Kpwa hivyo mino ninavumirira chochosi kpwa ajili ya atu ariotsambulwa ni Mlungu, ili nao piya aphokere wokofu na utukufu wa milele kpwa kumkuluphira Jesu Muokoli.
55002011	Hinyu ni msemo wa kuaminika: Ichikala hwafwa phamwenga naye, phahi piya hundaishi naye.
55002012	Huchivumirira hadi mwisho, phahi piya hundatawala naye. Huchimkahala, naye piya andahukahala.
55002013	Husiphokala aaminifu, iye andakala muaminifu, mana kaweza kudzikahala mwenye.
55002014	Atambukize atu mambo higa na uaonye mbere za Mlungu ariche kulumbana kuhusu maneno ga kuphupha, mana kundaangamiza atu asikizao.
55002015	Henda bidii ueleze vinono neno ra kpweli kuonyesa Mlungu wakukubali kukala u mhendadzi-kazi asiyeona waibu.
55002016	Dziepushe na malumbano ga chijinga, mana atu anaolumbana hivyo anazidi kukala kure na Mlungu.
55002017	Mafundzo gao gandaenea dza chironda cha mrema. Mfwano wa atu afundzao higo ni Himenayo na Fileto,
55002018	ambao aricha kulunga ukpweli. Nao nkuamba kukala kufufulwa kpwa ariofwa kpwatsapa kare, nao anaangamiza imani ya afuasi anjina.
55002019	Lakini msingi wa ukpweli wa Mlungu wadina ndi-ndi-ndi na wapigbwa muhuri wa maneno higa: "Mlungu anamanya atue," na "Chila mutu akubaliye kukala iye ni Bwana, n'lazima ariche mai gosi."
55002020	Ndani ya nyumba kulu ya mutu mwenye nafwasi muna miyo ya chila aina. Muna yotengezwa na zahabu na feza, piya muna yanjina yotengezwa na mbao na ulongo. Miyo yanjina ni ya mahumizi ga ishima, na yanjina ni ya mahumizi gasigo na ishima.
55002021	Phahi mutu achidzitenga na mambo higo mai, andakala mwiyo unaofwaha kpwa mahumizi ga ishima. Mana andakala akatengbwa kpwa Bwanawe na kutayarishwa kpwa chila kazi nono.
55002022	Dziepushe kabisa na tamaa mbii za ubarobaro. Lunga garigo ga haki, gbwiririra kuluphiro, uhende bidii ya kumendza ayao, na usagale na amani. Henda higo gosi phamwenga na atu osi ahadzao Bwana moyo kutsuka.
55002023	Tsona nakuamba, dzitenge na malumbano ga chipumbavu na ga chijinga, kpwa sababu nkuhenda atu kukosana vibaya.
55002024	Kpwa mana n'lazima mtumishi wa Bwana Jesu asikale na chibako. Ela ni akale na mbazi kpwa chila mutu, akale anaweza kufundza, tsona akale mvumirizi.
55002025	Hinyo atu ambao anakupingani, n'lazima muakanye kpwa upole. Chahi Mlungu andaagaluza mioyo ili atubu na kuelewa marifwa ga kpweli.
55002026	Kpwa njira hiyo andaphaha kung'alwa ni matso achimbire muhambo wa Shetani, ambaye waagbwira na achiahenda alunge mipangoye.
55003001	Mwanangu Timothi, manya kukala siku za mwisho zindakala za tabu.
55003002	Mana atu andadzimendza, andamendza pesa, andakala na ngulu, na andadziona muhimu kuriko anjina. Andalaphiza ovyo ovyo, taandaogopha avyazi ao, tsona andakala atu asio na shukurani na asiomuogopha Mlungu.
55003003	Atu andakala asiomendza wala kusamehe ayawao, tsona afyakatsi, asiodzizuwiya, akatili na asiohamirwa ni chitu chochosi chinono.
55003004	Piya andakala asalatadzi, asiojali chitu, atu a kudzinyobola na kumendza raha za dunia kuriko kumendza Mlungu.
55003005	Nao andaonekana avi anaogopha Mlungu, lakini andakahala nguvuze. Phahi atu dza hinyo, dzitenge nao.
55003006	Anjina ao nkudziinjiza midzi ya achetu enye nia nyonje, achahala zewe hara ambao ahendwa atumwa ni dambi na kulongozwa ni tamaa mbii za chila aina.
55003007	Chila wakati achetu hinyo nkudzifundza mambo maphya, lakini ukpweli taaweza kuumanya.
55003008	Hinyo atu anapinga ukpweli dza viratu Yane na Yambire arivyompinga Musa. Achili zao zabanangika na kukuluphira kpwao ni kpwa bure.
55003009	Nao taandafika kure, mana upumbavu wao undamanyikana wazi na chila mutu, dza viratu upumbavu wa Yane na Yambire urivyomanyikana.
55003010	Lakini uwe Timothi, unamanya mambo gosi nifundzago, vira ninavyosagala na atu, na lengo ra maisha gangu. Piya unamanya rira ninarokuluphira, n'navyovumirira, na n'navyomendza atu.
55003011	Tsona unamanya vira nrivyogaya na kuphaha mateso, hasa gara garigoniphaha hiko midzi ya Antiokia, Ikonio na Listira. Mino kuko náhenderwa mateso makulu, ela Bwana Jesu wanitivya na tabu zosi hizo.
55003012	Kpwa kpweli chila mutu ndiyetaka kusagala masagazi ga kumuogopha Mlungu kpwa kumkuluphira Jesu Muokoli, andateswa.
55003013	Ela atu ayi na alimu a handzo andaenderera kuchenga ayawao na kuchengbwa, nao andazidi kukala ayi.
55003014	Lakini uwe n'lazima uenderere kugbwira hinyo ukpweli uriofundzwa na kuamini chikpweli-kpweli. Mana we mwenye unaamanya ariokufundza ni ano ani,
55003015	na wamanya Maandiko ga Mlungu hangu wanacheo. Higo ganaweza kukulongoza kpwa busara kuphaha wokofu kpwa kumkuluphira Jesu Muokoli.
55003016	Higo Maandiko gosi galongozwa ni Mlungu kpwa livuho ra Rohowe, nago ganafwaha kpwa mafundzo, kudemurira atu kpwa makosa gao, kualongoza ariche kuhenda dambi, na kuaelekeza aishi maisha gamhamirago Mlungu.
55003017	Na kpwa njira hiyo, mutu wa Mlungu andakala akakamilishwa na kutayarishwa kpwa kuhenda chila kazi nono.
55004001	Nami nakulagiza mbere za Mlungu na Jesu Muokoli ambaye andakpwedza na ufalumewe kutawala atu osi na kuahukumu, akale ni azima au afwa:
55004002	Tangaza Neno ra Mlungu na dinisa kuritangaza, wakati ufwahao na usiofwaha. Na kpwa kuafundza atu na kuavumirira sana, uambire wazi makosa gao, uademurire na uatiye moyo.
55004003	Mana kuredza wakati ambapho atu taandavumirira kusikiza mafundzo ga kpweli, ela andalunga tamaa zao. Andadzikusanyira ndulu ya alimu ambao andaambira gara alondago kusikira.
55004004	Andarema kabisa kusikiza maneno ga kpweli kpwa kugapha kogo, na kugalukira adisi za handzo.
55004005	Lakini uwe kala matso katika chila dzambo, uvumirire tabu, udinise kutangaza habari ndzuri kuhusu Jesu, na umarigize kaziyo nono.
55004006	Kpwangu mimi, maisha gangu ganalaviwa dza sadaka, nami wakati wangu wa kufungbwa matso u phephi.
55004007	Dza mutu wa kushindana mairo nikazola mairo kpwa bidii na kumala mashindano, nami nikakala muaminifu hadi mwisho.
55004008	Phahi Mlungu, waniikira tuzo ya haki ambayo siku ya hukumu, Bwana Jesu, ambaye ni jaji wa haki, andanipha phamwenga na atu osi ariomgodzera kpwa hamu kpwedzakpwe.
55004009	Henda bidii wedze kpwangu upesi,
55004010	mana Dema wahamirwa ni dunia hino ya rero na achinichimbira, achiphiya mudzi wa Thesalonike. Piya Kireske waphiya jimbo ra Galatia, naye Tito achiphiya jimbo ra Dalimatia.
55004011	Luka macheye ndiye yesala phamwenga nami. Kpwa hivyo ndzo na Mariko, mana anaweza kuniterya kuhenda kazi yangu.
55004012	Tikiko námhuma mudzi wa Efeso.
55004013	Phahi wakati uredza, usiyale koti rangu roriricha kpwa Karipo hiko mudzi wa Tirowa. Piya unirehere vitabu vyangu, haswa vira vya chingo.
55004014	Yuya fundi wa vyuma aihwaye Isikanda, wanihendera vibaya sana. Bwana andamripha kpwa gara arigonihendera.
55004015	Uwe nawe dzimanyirire naye, kpwa sababu kala achipinga sana ujumbe wehu.
55004016	Niriphokala nadzikanira mara ya kpwandza kotini, takuna hata mutu mmwenga ariyekala uphande wangu. Atu osi aniricha machiyangu, ela navoya Mlungu aasamehe!
55004017	Lakini Mlungu wakala phamwenga nami na achinipha nguvu, ili niweze kutangaza chikamilifu ujumbewe kpwa atu osi asio Ayahudi, aphahe kuusikira. Phahi wanitivya ili nisiolagbwe.
55004018	Naye Bwana andanitivya na chila hendo ra uyi, na anitsukule salama hadi mlunguni kusagala na atue. Mlungu naatogolwe milele na milele. Amina.
55004019	Niphozera Prisila na Akpwila, na atu osi a nyumbani mwa Onesiforo.
55004020	Erasito wasala hiko mudzi wa Korintho, na Tirofimo ambaye kala ni mkpwongo namricha hiko chidzidzi cha Mileto.
55004021	Henda bidii wedze kabla ya wakati wa mnyevu mkali. Mkaphozwa ni Ebulo, Pude, Lino, Klaudia na afuasi osi.
55004022	Navoya Mlungu akale phamwenga nawe, na akujaliyeni na mbazize mosi.
56001001	Baruwa hino ila kpwangu mimi Paulo, mtumishi wa Mlungu na mtume wa Jesu Masihi. Mimi nátsambulwa na kuhumwa ni Mlungu niterye atu ariotsambulwa ni Mlungu amkuluphire, na kuafundza ukpweli ndiolongoza atu kuishi maisha gamhamirago.
56001002	Kpwa njira hiyo andaphaha tumaini ra kuishi na Mlungu milele. Na Mlungu ambaye kagomba handzo, waahidi higa kabla ya dunia kuumbwa.
56001003	Wakatiwe uriphofika wamanyisa ujumbewe kpwa njira ya mahubiri. Nami náhewa kazi ya kuatangazira atu dza nrivyolagizwa ni Mlungu muokoli wehu.
56001004	Nakuandikira uwe Tito, ambaye nakutsukurira u mwanangu mwenye, kpwa sababu hu phamwenga chiimani. Baba Mlungu na Jesu Masihi, Muokoli wehu, naakujaliye na ukale salama.
56001005	Sababu nriyokurichira Chisiwa cha Kirete kala ni umarigize kazi ambayo kala taidzangbwesira, na utsambule vilongozi a atu a Mlungu chila mudzi kama nrivyokulagizira.
56001006	Chilongozi wa afuasi a Jesu n'lazima akale bila lawama, akale na mchetu mmwenga. Na anae nao akale afuasi, asiolaumiwa na ario na ishima.
56001007	Mana chilongozi ahusikaye na kazi ya Mlungu, n'lazima akale bila lawama. Asikale wa kudziunula, watsukizi, mlevi, mkorofi wala mutu anayedziendzera mali isiyo ya halali.
56001008	N'lazima akale mkaribishadzi ajeni, amendzaye mambo manono. Akale wa chiasi, mwenye haki, bila lawama, na awezaye kudzizuwiya.
56001009	Ni lazima agbwire ujumbe wa kpweli kama urivyofundzwa ili aweze kutiya moyo anjina kpwa mafundzo ga kpweli na kuonyesa hara apingao mafundzo higo makosa gao.
56001010	Mana kuna atu anji asiokubali kukala tsini ya mamlaka, haswa hara ambao nkulazimisha chila mfuasi wa Jesu asiyekala Myahudi atiywe tsatsani. Atu hinyo nkugomba maneno ga kuphupha na kuangamiza ayawao kpwa upumbavu wao.
56001011	N'lazima mkomese maneno gao, kpwa sababu anavuruga nyumba za afuasi kpwa kuafundza mafundzo gasigostahili. Nao anahenda hivyo kpwa nia mbii ya kuphaha pesa.
56001012	Hata nabii wao mmwenga waamba, "Akirete siku zosi nkugomba handzo, ni dza nyama abaya, avivu amendzao kurya."
56001013	Naye wagomba kpweli. Kpwa hivyo, inakubidi uademurire kumala ili akale na kuluphiro ra kudina,
56001014	na asienderere kugbwirira adisi za Chiyahudi na malagizo ga chibinadamu kula kpwa atu ariorema ukpweli.
56001015	Chila chitu ni chisafi kpwa atu ario asafi, lakini takuna chiricho chisafi kpwa hara ario najisi na asiokuluphira, mana achili zao na zamiri zao zaodzala uyi.
56001016	Atu dza hinyo nkudzidai kukala anammanya Mlungu, lakini nkukahala Mlungu kpwa mahendo gao. Ni atu a kutsukiza na asiokala na ishima, nao taafwaha kpwa hendo rorosi nono.
56002001	Lakini uwe Tito fundza mafundzo ga kpweli.
56002002	Aambire atumia kukala analondwa akale atu awezao kudzikanya, a ishima, na a chiasi. Naadinise kukuluphira, kumendza ayawao, na kuvumirira.
56002003	Vivyo hivyo aambire achetu avyere aishi maisha ga kumhamira Mlungu. Analondwa asikale afyakatsi au kukala atawalwa ni uchi. Tsona afundze mambo manono,
56002004	ili aweze kuaelekeza achetu ambao achere adide amendze alume ao na ana ao.
56002005	Piya aafundze hinyo achetu adide akale na chiasi na bila lawama, alole vinono mambo gao ga nyumbani, na asikize alume ao ili ujumbe wa Mlungu usedze ukazarauliwa.
56002006	Vivyo hivyo ahimizeni barobaro ili akale na chiasi.
56002007	Uwe nawe, kala mfwano kpwao kpwa kuhenda manono katika mambo gosi. Wakati unafundza, manenogo nagakale na uzito na gakale sawa na go uhendago,
56002008	tsona gasionekane na makosa, ili maaduigo gaaibike kpwa kukosa neno rorosi ra kugomba dzulu yehu.
56002009	Afundze atumwa kuasikiza matajiri gao na aahendese ahamirwe ni chila dzambo. Tsona naasihehe na matajiri gao,
56002010	au kuiya vitu vyao. Badalaye atumwa anatakpwa kuonyesa kukala ni anono na aaminifu siku zosi, ili kpwa chila njira arehere sifwa mafundzo ga Mlungu, Muokoli wehu.
56002011	Mlungu waonyesa atu osi vira arivyo na mbazi za ajabu ziokolazo.
56002012	Mbazi hizo zinahufundza kuricha kuishi bila kujali Mlungu na kuricha tamaa mbii za dunia, na kuishi maisha ga chiasi, ga haki, na ga kumuogopha Mlungu himu duniani.
56002013	Higa ndigo maisha ganagolondwa wakati hunagodzera kpwa hakika kuuya kpwa Jesu Masihi na utukufu, iye ambaye ndiye Mlungu mkpwulu na Muokoli wehu.
56002014	Wadzilavya ili ahukombole na uyi wosi na ahutakase hukale atue mwenye, ario na hamu ya kuhenda manono.
56002015	Phahi, fundza mambo higo na uhumire uwezoo wosi kuahimiza na kuademurira anaokusikiza. Mutu yeyesi naasikuzarau.
56003001	Tambukiza atu akale tsini ya atawala na vilongozi, aaogophe na akale tayari kuhenda gosi garigo manono.
56003002	Atambukize asisengenye mutu yeyesi wala asikale na chibako, ela aishi kpwa amani na maelewano na akale apole wakati wosi kpwa chila mmwenga.
56003003	Mana kare sisi hwakala ajinga, asiosikira na ariochengbwa. Hwakala atumwa a tamaa na anasa za chila aina, hwaishi maisha mai ga wivu; atu ahureyera naswi huchiareyera.
56003004	Lakini Mlungu Muokoli wehu wahuonera mbazi na achihuonyesa vira ahumendzavyo.
56003005	Wahuokola, si kpwa sababu ya dzambo rorosi nono ra haki hurirorihenda, ela kpwa sababu ya mbazize. Wahuokola kpwa kuhutakasa huriphovyalwa mara ya phiri, na kpwa kuhupha maisha maphya kutsupira Roho wa Mlungu.
56003006	Wahumwagira Rohowe bila ya chipimo kpwa gara hurigohenderwa ni Jesu Masihi, Muokoli wehu,
56003007	ili kpwa mbazi na mendzwa ya Mlungu huphahe kukubaliwa kukala atu a haki na kuishi na Mlungu milele dza arivyohuahidi sisi arisie.
56003008	Maneno higo ni ga kpweli. Namendza utiire mkpwazo hinyu ukpweli ili hara anaomkuluphira Mlungu akale na hamu ya kuhumira wakati wao kuhenda manono, yani mambo dza higa ni manono na ganafwaha kpwa atu.
56003009	Lakini dzitenge na malumbano ga chipumbavu, mlolongo wa madzina ga akare, kuheha, na kupingana kuhusu shariya. Mambo higa tagana fwaida yoyosi.
56003010	Mutu anayesababisha atu kuheha mkanye ra kpwandza na ra phiri, chisha richana naye.
56003011	Unamanya mutu dza hiyu, achilize zabanangika na ye mwenye anadzihukumu kpwa dambize.
56003012	Mimi n'ndahuma Aritema au Tikiko hiko kpwenu. Na hiye mutu ndiphofika hiko, henda chadi wedze hukutane mudzi wa Nikopoli, mana nikakata shauri kubaki hiko majira gosi ga mnyevu.
56003013	Henda chadi sana kuaterya Apolo na mwanashariya Zena ili aweze kuandza charo chao, na uhakikishe ana chila chitu alondacho.
56003014	N'lazima atu ehu adzifundze kuhumira wakati wao kuhenda manono aphahe kuterya ayawao ario na maitaji ga muhimu ili nao asiishi maisha bila ya lengo.
56003015	Mkaphozwa ni atu osi n'rio nao hipha. Huphozereni amendzwa afuasi osi. Mlungu naakujaliyeni mosi.
57001001	Baruwa hino ila kpwangu mimi Paulo, ambaye ni busu kpwa sababu ya kutangaza habari ndzuri kuhusu Jesu Muokoli, phamwenga na ndugu yehu Timothi. Kpwa mwenehu Filemoni, mhendadzi-kazi myawehu, hukumendzaye,
57001002	phamwenga na ndugu yehu wa chichetu Afiya, na Arikipo ambaye ni asikari myawehu na kundi rosi ra afuasi ririro phako kaya.
57001003	Baba Mlungu na Bwana Jesu Masihi naakujaliyeni na mkale salama.
57001004	Mwenehu Filemoni, chila mara nchikala nakuvoyera, nkumshukuru Mlungu kpwa sababuyo.
57001005	Mana násikira ambavyo unamkuluphira Bwana Jesu na vira umendzavyo atu a Mlungu.
57001006	Navoya uenderere kuishito na afuasi ayao, ili uelewe mambo gosi manono ambago sisi afuasi a Jesu hunaphaha kpwa kuungana na Masihi.
57001007	Mwenehu, mendzwayo ikanifwaha sana na ikanitiya moyo, mana ikaphoza maroho ga atu a Mlungu.
57001008	Phahi nkaona hivi; Ni wazi kukala unamanya nina uwezo dza mtume wa Jesu wa kukulagiza bila wuoga kuhenda ulondwago.
57001009	Lakini, kpwa vira hunamendzana, nkaona baha nikuambire. Mimi Paulo, ambaye ni mtumia, tsona hipha sambi ni busu, kpwa sababu ya Jesu Muokoli,
57001010	nakuvoya umuonere mbazi Onesimasi. Kpwangu namuona sawa na mwanangu, mana námterya akale mfuasi wa Jesu nriphokala naye hipha jela.
57001011	Hipho mwandzo Onesimasi kala ni mutu asiyefwaha kpwako, lakini sambi ni mutu wa mana kpwako na kpwangu.
57001012	Ninamhuma edze hiko kpwako, dzagbwe kuhenda hivyo ni kama kulavya roho yangu.
57001013	Mimi nchere jela kpwa sababu ya kutangaza habari ndzuri kuhusu Jesu Muokoli, nami naaza akale kuku aniterye dza vivyo ambavyo ungeniterya uwe.
57001014	Lakini simendze kuhenda rorosi bila ya uwe kukubali. Ichikala undaniterya, isikale kpwa kukulazimisha, ela uhende uonavyo ni sawa.
57001015	Mendzerepho kala ni mpango wa Mlungu Onesimasi kukuchimbira kpwa muda, ili achiuya aishi nawe maisha ga milele.
57001016	Hivi sambi si mtumwa, ela ni zaidi ya mtumwa, mana ni mwenehu nimmendzaye. Na uwe undammendza zaidi kuriko mimi; mana hata dzagbwe achere mtumwao, ela hivi sambi ni mfuasi myao.
57001017	Phahi ichikala unaona mimi ni mhendadzi-kazi myao, nakuvoya umphokere dza viratu ambavyo ungeniphokera mimi.
57001018	Ichikala wakukosera ama unamuisa chochosi, nakuvoya uniise mimi.
57001019	Mimi Paulo naandika na mkpwono wangu: "N'ndaripha mimi." Lakini tambukira kukala nákuterya kuphaha uzima wa milele nami sindakuisa.
57001020	Phahi mwenehu, n'ndaonato uchihenda hivyo kpwa sababu ya Bwana Jesu. Niphoza roho mana ni mfuasi myao.
57001021	Nina hakika higa nigandikago undagahenda viratu nikulagizavyo, tsona nina hakika undahenda hata zaidi ya hivyo.
57001022	Kuenjerezera, nakuamba, nitayarishira chumba, mana naona Mlungu andajaliya mavoyo genu afuasi ayangu mrio hiko, nami n'ndakpwedza.
57001023	Ukaphozwa ni Epafara ambaye ni busu myangu kpwa sababu ya kutangaza habari ndzuri za Jesu Muokoli.
57001024	Na piya ukaphozwa ni ahendadzi-kazi ayangu Mariko, Aristariko, Dema na Luka.
57001025	Bwana Jesu Masihi akujaliyeni mosi.
58001001	Hipho kare, Mlungu wabisha na akare ehu kutsupira manabii. Wahenda hivi mara nyinji na kpwa njira tafwauti tafwauti.
58001002	Lakini siku hizi za phephi na mwisho, Mlungu wagomba naswi kutsupira Mwanawe. Wamtsambula hiye Mwana arisi vitu vyosi, na kutsupira iye Mlungu waumba dzulu na photsi na vyosi virivyo himo.
58001003	Hiye Mwana anang'ala kpwa utukufu wa Mlungu na anaonyesa sura kamili ya vira Mlungu arivyo. Anahenda vitu vyosi vya duniani na vya mlunguni vienderere kukala vyo virivyo kpwa nenore renye uwezo. Ariphodzilavya dza sadaka ya kuusira atu dambi, wakpwendasagala mkpwono wa kulume wa Mwenyezi Mlungu, phatu pha ishima kulu hiko mlunguni.
58001004	Mlungu wamhenda Mwanawe akale mkpwulu kuriko malaika dza vira arivyomupha dzina ririro kulu kutsupa rira ra malaika.
58001005	Mana takuna malaika ariyeambwa ni Mlungu maneno higa arigoambira Jesu, "Uwe u Mwanangu, rero nkakala sowe." Na Mlungu kagombere kuhusu malaika yeyesi akaamba, "N'ndakala ise, naye andakala mwanangu."
58001006	Tsona Mlungu ariphokala anamreha Mwanawe mvyere duniani, waamba, "Malaika osi a Mlungu ni amuabudu hiye Mwana."
58001007	Na iye ariphogomba kuhusu malaika, waamba, "Malaika angu, nkuahenda akale dza roho, nao atumishi angu, nkuahenda akale dza vimwindi vya moho."
58001008	Ela kpwa Mwanawe, iye anaamba, "Uwe Mlungu undatawala milele na milele, na utawalao undakala wa haki.
58001009	Uwe unamendza gara garigo manono, na kuzira gosi garigo mai. Kpwa hivyo Mlungu, Mlunguo, akakusaka mafuha ga kukuhamira kpwa kukuhenda mkpwulu kuriko ayao osi."
58001010	Piya Mlungu anaambira mwanawe, "Uwe Bwana ndiwe uriyeumba dunia pho mwandzo, na piya ndiwe uriyeumba dzulu mlunguni kpwa mikonoyo.
58001011	Lakini hata hivyo vya mlunguni na vya duniani vindasira, vindatsakala kama nguwo, ela uwe undakalako siku zosi.
58001012	Uwe undavikundza-kundza dza demu ra kandzu, vindaparara dza nguwo ya kare. Lakini uwe undakala vivyo urivyo, wala miakayo taindasira."
58001013	Mlungu kadzangbwemuambira malaika yeyesi, "Sagala mkpwono wangu wa kulume, phatu pha ishima kulu sana, hadi nihende maaduigo gakugbwerere maguluni."
58001014	Kpwa hivyo malaika ni utu wani? Ni roho ambazo zinamhumikira Mlungu, naye nkuzihuma zichahumikira hara ambao andativiwa.
58002001	Kpwa hivyo gara huchigosikira, nahuzidini kugalunga, husedze hukagaricha na kulunga mambo ganjina.
58002002	Hinyo ujumbe uriorehwa ni malaika kpwa akare ehu wakala ni woogophewe, na osi ariouricha na kurema kuulunga atiywa adabu kulengana na makosa gao.
58002003	Dze sino hundawezadze kuepa kutiywa adabu husiphojali wokofu urio mkpwulu namna hino? Bwana Jesu mwenye ndiye ariyeandza kutangaza wokofu hinyo, na hara ariomsikira achihuhakikishira kala ni kpweli.
58002004	Mlungu piya walavya ushahidi wa wokofu hinyo kpwa kuhenda dalili, maajabu na vilinje, na kulavya vipawa vya Rohowe kama arivyomendza.
58002005	Hunabisha kuhusu dunia nyiphya ndiyokpwedza. Hunamanya kala dunia hiyo taindatawalwa ni malaika,
58002006	ela Maandiko ganalavya ushahidi hinyu: "Nyo anadamu ana mana yani, hata ukale uwe Mlungu undaaririkana, na hinyo ambao ni atu bahi, hata ukale undaajali?
58002007	Waahenda anadamu akale tsini kuriko malaika kpwa muda mchache. Nawe waapha utukufu na ishima,
58002008	na uchiahenda atawale vitu vyosi." Phahi, wahenda atawale vitu vyosi, manage ni kukala takuna chochosi chosala kutawalwa ni anadamu. Hata hivyo kpwa wakati huno tahuaona anadamu achitawala vitu hivyo.
58002009	Lakini badalaye hunamuona Jesu, ambaye kpwa muda mchache waikpwa tsini kuriko malaika, wahewa utukufu na ishima kulu kpwa sababu ya kugaya na kufwa. Wakata shauri kuhenda hivyo ili kpwa kutsupira mbazi za Mlungu afwe kpwa ajili ya atu osi.
58002010	Mana Mlungu waumba vitu vyosi, navyo vyakalapho kpwa ajiliye. Naye anareha ana anji kushiriki utukufuwe. Kpwa hivyo kala inabidi amukamilishe Jesu kpwa njira ya kugaya, iye ambaye ni chandzo cha wokofu wao.
58002011	Iye Jesu atakasaye atu dambi zao akale atakatifu, na hinyo anaohendwa akale atakatifu, osi ise yao ni mmwenga. Ndiyo sababu Jesu kaona waibu kuaiha nduguze,
58002012	naye achiamba, "Uwe Mlungu, n'ndaambira enehu ukuluo, ninaphokutana na atuo, n'ndaimba mawira ga kukutogola."
58002013	Tsona anaamba, "N'ndamkuluphira Mlungu." Na piya anaamba, "Himi hipha phamwenga na ana nriohewa ni Mlungu."
58002014	Kpwa vira hano ana ariohewa ni a miri ya kawaida, yani nyama na mlatso, Jesu naye wakpwedza na mwiri dza miri yao. Wahenda hivyo ili kpwa chifoche amuangamize Shetani ariye na uwezo wa kuhenda atu afwe,
58002015	na waika huru atu osi ariokala atumwa kpwa kuogopha chifo mwao maishani.
58002016	Hino inaonyesa wazi kukala Jesu kedzereterya malaika, ela atu a chivyazi cha Brahimu.
58002017	Kpwa hivyo yabidi akale dza nduguze kpwa chila njira ili akale Mlavyadzi-sadaka mkpwulu ariye na mbazi na waminifu katika kumhumikira Mlungu. Na kpwa njira hiyo, waweza kulavya sadaka kuusira atu dambi zao.
58002018	Phahi anaweza kuaterya anaojezwa ni Shetani kpwa sababu ye mwenye wajezwa na achigaya.
58003001	Kpwa hivyo enehu atakatifu, mwimwi mnaoshiriki mwiiho wa Mlungu phamwenga naswi, ririkanani Jesu ambaye ni mtume na Mlavyadzi-sadaka wehu mkpwulu hunayemkubali.
58003002	Hiye wakala muaminifu kuhenda higo gosi kpwa Mlungu ariyemtsambula, dza Musa piya yekala muaminifu kpwa kulongoza atu osi a Nyumba ya Mlungu.
58003003	Lakini Jesu anafwaha nguma zaidi ya Musa dza viratu fundi wa nyumba nkukala na sifwa zaidi kuriko yo nyumba yenye.
58003004	Mana chila nyumba ina fundiwe, lakini Mlungu ndiye aumbaye vitu vyosi.
58003005	Musa wahenda kazi ya mtumishi muaminifu kahi za atu a Mlungu. Kaziye yenye kala ni kuonyesa gara Mlungu ndigogomba badaye.
58003006	Ela Jesu naye wahenda kazi ya mwana muaminifu ya kulongoza atu a Nyumba ya Mlungu. Naswi hu atu a nyumbaye ichikala hundaenderera kudzitiya moyo na kudina chilume kugbwiririra kuluphiro huriro naro.
58003007	Phahi kama Roho wa Mlungu anavyoamba: "Rero, unaphosikira maneno ga Mlungu,
58003008	msikale na mioyo mifu dza akare enu arivyokala, ariphorema kulongozwa ni Mlungu, dza wakati hura ariphonijeza hiko weruni.
58003009	Mana hiko anijeza na kunipima, hata dzagbwe aona nrivyoahendera kpwa miaka arubaini.
58003010	Kpwa hivyo náreyezwa ni chivyazi hicho, nchiamba, 'Atu hano ni atu a maazo mai siku zosi, nao taamendze kulunga njira zangu.'
58003011	Kpwa hivyo náreya na nchilapha, nchiamba, 'Hakika atu hano sindaaruhusu kuinjira phahali phangu pha kuoya.' "
58003012	Enehu, dzimanyirireni sedze hata mmwenga wenu akakala na moyo wenye maazo mai na kusakuluphira, na kpwa kuhenda hivyo, andadzitenga na Mlungu ariye moyo.
58003013	Lakini chila mmwenga na amtiye myawe moyo chila siku hunayoyiiha, "rero" ili mutu asedze akachengbwa akauya dambini, na akakala na moyo mufu kpwa Mlungu.
58003014	Mana hunashiriki gosi phamwenga na Jesu, ichikala hunadinisa kugbwiririra kuluphiro hurirokala naro kula mwandzo hadi mwisho.
58003015	Kama Maandiko ganavyoamba: "Rero, mnaphosikira maneno ga Mlungu, msikale na mioyo mifu dza akare enu arivyokala, ariphorema kulongozwa ni Mlungu."
58003016	Ni ano ani nyo ariosikira na achirema maneno ga Mlungu? Ni hara ariolongozwa ni Musa kula Misiri.
58003017	Na dze nyo ariomreyeza Mlungu miaka arubaini nao? Avi ni aho ariohenda dambi hata achifwa weruni.
58003018	Ni ano ani ambao Mlungu walapha kukala kandaaruhusu kuinjira phahaliphe pha kuoya? Ni hara ariorema kumuogopha.
58003019	Kpwa hivyo, hunamanya atu hinyo akosa kuinjira phahali hipho kpwa sababu ya kusakuluphira kpwao.
58004001	Phahi ahadi ya Mlungu icherepho ya atu kuinjira phahaliphe pha kuoya. Kpwa hivyo nahudzimanyirireni husedze hata mmwenga wehu akakutwa, akakosa kuinjira phahali hipho.
58004002	Sino hwasikira habari ndzuri kuhusu phahaliphe pha kuoya dza arivyosikira akare ehu. Ela habari hiyo taiyaaterya kpwa sababu taayakuluphira gara arigogomba Mlungu.
58004003	Sisi humkuluphirao Mlungu ndio ndioinjira phahaliphe pha kuoya. Lakini kpwa hinyo asiomkuluphira Mlungu, waamba, "Wakati mino kala nikareyezwa, nálapha nchiamba, 'Hakika atu hano sindaaruhusu kuinjira phahali phangu pha kuoya.' " Mlungu waamba hivi hata dzagbwe kaziye na hata hipho phahali kala pha tayari hangu ariphomala kuumba dzulu na photsi.
58004004	Mana Maandiko ganaamba, "Phofika siku ya sabaa Mlungu achikala akamala kazi zokala anazihenda, na achioya."
58004005	Na tsona seemu yanjina ya Maandiko, Mlungu wagomba, achiamba, "Hakika atu hano sindaaruhusu kuinjira phahali phangu pha kuoya."
58004006	Hara akare ehu ariokala a mwandzo kuambirwa hizo habari ndzuri, taayainjira phahaliphe pha kuoya kpwa sababu arema kusikiza neno ra Mlungu. Lakini ahadi bado icherepho ya anjina kuinjira phahaliphe pha kuoya.
58004007	Kpwa hivyo Mlungu wapanga siku achiyiiha, "rero". Mana miaka minji bada ya hara ariokosa nafwasi, Mlungu wagomba tsona kuhusu habari za kuoya. Wagomba kutsupira Mfalume Daudi dza vira huchivyogomba kare, "Rero, mnaphosikira maneno ga Mlungu, msihende mioyo yenu mifu."
58004008	Kalapho Joshuwa angeweza kuafisa hara atu hipho phahali pha kuoya, Mlungu kangegomba badaye kuhusu siku yanjina ya kuoya.
58004009	Kpwa hivyo bado kuchere na siku ya kuoya kpwa atu a Mlungu.
58004010	Mutu yeyesi ainjiraye kuoya kpwa Mlungu andaoya kuhenda kazize dza Mlungu arivyooya siku ya sabaa.
58004011	Kpwa hivyo nahuhendeni chadi huinjire phahali hipho pha kuoya, ili husedze hata mmwenga wehu akashindwa kuphainjira kpwa kusaogopha dza akare ehu arivyohenda.
58004012	Mana ujumbe wa Mlungu u moyo na una nguvu sana. Tsona ni dza upanga urio na maso pande zosi mbiri, unaodunga kahi za mioyo na maroho gehu na kuganya vilungo vya mwiri na mafuha ga mifuphani. Piya ujumbe wa Mlungu unaweza kumanya maazo na nia za mioyo yehu.
58004013	Takuna chiumbe chochosi chirichofwitsika hata ikale Mlungu kachiona. Chila chitu chi wazi mbereze. Naswi hundalavya isabu ya mahendo gehu mbereze.
58004014	Enehu, manyani kukala huna Mlavyadzi-sadaka mkpwulu sana ariyephiya pho pharipho Mlungu mwenye. Hiye ndiye Jesu ambaye ni Mwana wa Mlungu. Kpwa hivyo nahugbwire na kudinisa gara hukuluphirago na kugashuhudiya.
58004015	Mana Mlavyadzi-sadaka wehu mkpwulu anaelewa unyonje wehu. Naye piya wajezwa kpwa chila njira ni Shetani dza vivyo sisi, lakini kayahenda dambi.
58004016	Phahi nahusengerereni pho pharipho na chihi cha endzi cha Mlungu bila wuoga, mana Mlungu ni mnono. Ndipho andahuterya wakati wa shida kpwa kuhujaliya na kuhuonera mbazi.
58005001	Chila Mlavyadzi-sadaka mkpwulu nkutsambulwa kula kpwa anadamu kuhumikira Mlungu kpwa niaba yao. Naye nkulavya zawadi na sadaka zao za kuausira dambi.
58005002	Anaweza kuaonera mbazi ayae asiomanya na anaoangamika kpwa kuhenda makosa, kpwa vira hata ye mwenye ni mnyonje.
58005003	Ndiyo mana n'lazima alavye sadaka kudziusira dambize mwenye, dza viratu alavyavyo sadaka kuusira dambi ayae.
58005004	Tsona, takuna mutu ambaye anaweza kudzipha cheo cha kukala Mlavyadzi-sadaka mkpwulu, ela atsambulwe ni Mlungu dza viratu vyotsambulwa Haruni.
58005005	Vivyo hivyo Jesu kayadziunula kpwa kudzipha mwenye nguma ya kukala Mlavyadzi-sadaka mkpwulu, ela watsambulwa ni Mlungu. Mana ye Mlungu wamuamba, "Uwe u Mwanangu, rero nkakala sowe."
58005006	Piya himo Maandikoni, waamba, "Uwe u Mlavyadzi-sadaka milele, dza viratu Melikizedeki arivyokala."
58005007	Ariphokala hipha duniani, Jesu wavoya sana Mlungu kpwa raka ra dzulu na kurira, mana kala anamanya kukala Mlungu ana uwezo wa kumtivya na chifo. Wamuogopha Mlungu kpwa chila njira, naye achiphokera mavoyoge.
58005008	Hata dzagbwe kala akatsambulwa ni Mlungu akale Mwanawe, wadzifundza kuhenda vira Mlungu alondavyo kula kpwa go mateso arigophaha.
58005009	-
58005010	Ariphokala akahendwa mkamilifu kpwa njira hino, Mlungu wamupha cheo cha Mlavyadzi-sadaka mkpwulu dza Melikizedeki. Hipho ndipho ariphoapha atu osi anaomuogopha uzima wa milele.
58005011	Huna manji ga kubisha kuhusu dzambo hiri ra Jesu kukala ni Mlavyadzi-sadaka mkpwulu, lakini hunashindwa hukuambireni viphi, kpwa sababu tamgbwira upesi.
58005012	Ela kala si hivyo, hivi sambi mngekala mu alimu, lakini mwino kula phapho hata vivi bado mchere londa kufundzwa go mafundzo ga mwandzo mwandzo kuhusu neno ra Mlungu. Mwimwi mu dza ana atsanga ambao acheretaka maziya badala ya chakurya chigumu.
58005013	Mana yeyesi ambaye ni wa maziya bahi ni dza mwana mtsanga ambaye kamanya rorosi kuhusu mafundzo ga haki.
58005014	Lakini atu avyere nkurya chakurya chigumu, na kpwa njira hino nkudzifundza sana kutafwautisha manono na mai.
58006001	Kpwa hivyo naahusisaleni na go mafundzo hurigodzifundza mwandzo mwandzo kuhusu Jesu, ela nahuenderereni kudzifundza kukala afuasi apevu. Naswi nahusiuyire nyo msingi wa mafundzo ga kutubu mahendo garehago chifo na kumkuluphira Mlungu.
58006002	Piya nahusiuyire kufundza kuhusu kubatizwa, kubandikirwa mikono, kufufulwa kpwa ariofwa na hukumu isiyo na mwisho.
58006003	Na Mlungu achimendza, higo hundagahenda.
58006004	Mana atu anjina ang'azwa matso achimanya unono wa mambo ga Mlungu, na achishiriki chipawa cha Roho wa Mlungu.
58006005	Tsona atata unono wa ujumbe wa Mlungu na achimanya nguvu za utawala wa Mlungu katika ulimwengu wedzao,
58006006	lakini aricha kumkuluphira Mlungu. Hivyo ni kama avi o enye anamuolaga Mwana wa Mlungu kpwa kumkota misumari msalabani mara ya phiri, na kumtiya waibu. Kpwa hivyo atu hinyo taaweza kuhendwa atubu tsona.
58006007	Mana mtsanga unwao madzi ga mvula na kukuza mimea ambayo nkufwaha mkurima, Mlungu nkuujaliya.
58006008	Lakini mtsanga ukuzao miya na kpwekpwe, nkukala tauna mana, nao nkukala na hatari ya kulaniwa na mwisho undatiywa moho.
58006009	Enehu ninaokumendzani, hata dzagbwe nkakuandikirani na maneno makali, mino nina hakika kukala mnaona manono zaidi kpwa sababu mwaokolwa.
58006010	Mana Mlungu ni wa haki na kandaricha kutambukira kazi yenu nono na vira mmendzwavyo kpwa kuterya afuasi ayawenu hangu mwandzo hadi sambi.
58006011	Nina hamu kulu sana ya kpwamba chila mmwenga wenu aenderere kuhenda chadi hadi mwisho, ili higo mrigo na tumaini nago mgaphokere chikamilifu.
58006012	Msikale avivu, ela igizani hara ambao kpwa kukuluphira na kuvumirira nkuphokera gara ambago gaahidiwa ni Mlungu.
58006013	Hipho kare, Mlungu ariphomuahidi Brahimu, walapha kpwa kudzihadza ye mwenye, kpwa sababu kala takuna ariye mkpwulu kumshinda.
58006014	Hipho Mlungu waamba, "Hakika n'ndakujaliya na n'ndavihenda vivyazivyo vikale vinji."
58006015	Phahi Brahimu wagodza kpwa kuvumirira na mwishowe Mlungu achimhendera gara arigokala akamuahidi.
58006016	Atu achilapha, nkuhadza yuya ariye mkpwulu zaidi, na hiko kulapha kunaonyesa gara gachigogombwa ni ga kpweli, na nkuusa malumbano.
58006017	Naye Mlungu walapha ili ahuhakikishire sisi hundiophokera majaliwa arigolagbwa mkare wehu Brahimu kukala lengore tariweza kubadilika.
58006018	Mlungu achiahidi na kulapha, kagaluza. Mana kagomba handzo. Iye wahenda higa mambo mairi ili, sisi ambao hunamlunga, hutiywe moyo kpwa kugbwiririra kukuluphira gara Mlungu arigohulagiza.
58006019	Hiro kuluphiro rehu ni kama nanga inayohenda mioyo yehu ikale imara. Naro rinahulongoza kutsupira ndani ya paziya kufika mbere za Mlungu.
58006020	Jesu wahutanguliya kare kpwa sababu yehu. Naye ni Mlavyadzi-sadaka mkpwulu wa milele dza viratu Melikizedeki arivyokala.
58007001	Hiye Melikizedeki kala ni mfalume wa mudzi uihwao Salemu, piya kala ni Mlavyadzi-sadaka wa Mwenyezi Mlungu. Wakpwendamchinjira Brahimu ariphokala anauya kula vihani arikokala akashinda afalume ane, na achimjaliya.
58007002	Naye Brahimu wahala seemu mwenga ya kumi ya vitu vyosi arivyophaha vihani achimupha Melikizedeki. Mana ya dzina hiri ni, "Mfalume wa Haki". Tsona anaihwa Mfalume wa Salemu manage ni, "Mfalume wa Amani".
58007003	Melikizedeki kamanyikana ise wala nine, piya takuna amanyaye akaree. Kamanyikana kuvyalwakpwe wala kufwakpwe. Iye ni dza Mwana wa Mlungu mana ni Mlavyadzi-sadaka milele.
58007004	Hebu lolani Melikizedeki arivyokala mkpwulu. Mana hata Brahimu, mkare wehu, wamupha seemu mwenga ya kumi ya zewe ariyophaha vihani.
58007005	Shariya za Musa zinaamba, alavyadzi-sadaka, ambao osi ni chivyazi cha Lawi, ahale fungu ra kumi kula kpwa Aiziraeli ayae. Ahenda hivyo hata dzagbwe akala ni ndugu zao, yani atu a chivyazi cha Brahimu.
58007006	Lakini hiye Melikizedeki kala siye chivyazi cha Lawi, hata hivyo wahala fungu ra kumi kula kpwa Brahimu. Tsona wamjaliya Brahimu ambaye kala ana chilagane na Mlungu.
58007007	Naswi hunamanya kala mutu ariye na uwezo wa kuajaliya ni mkpwulu kuriko hiye aajaliwaye.
58007008	Kpwa uphande wa alavyadzi-sadaka ario chivyazi cha Lawi na aphokerao fungu ra kumi, ni atu ambao mwishowe nkufwa. Lakini kpwa uphande wa Melikizedeki ariyephokera fungu ra kumi kula kpwa Brahimu, iye ni mutu ambaye achere moyo hata vivi rero.
58007009	Piya hunaweza kuamba, hata Lawi mwenye, ambaye chivyaziche chinaphokera fungu ra kumi, iye naye walavya fungu ra kumi kpwa Melikizedeki kutsupira mkarewe Brahimu.
58007010	Mana Lawi wakala kadzangbwevyalwa, na kpwa hivyo wakala achere mwirini mwa Brahimu wakati Melikizedeki ariphomchinjira.
58007011	Shariya za Musa zalaviwa kutsupira alavyadzi-sadaka, yani atu a chivyazi cha Lawi. Lakini kazi za alavyadzi-sadaka taziyatosha chikamilifu kpwa malengoge gosi. Kpwa hivyo phakala na haja ya Mlavyadzi-sadaka wanjina dza Melikizedeki ambaye siye dza Haruni
58007012	Tsona ulavyadzi-sadaka uchigaluka, n'lazima Shariya nazo zigaluke.
58007013	Sambi yuya anayebishwa hipha ni Jesu, naye ni mutu wa kabila ranjina, wala siye Mlawi. Na takuna mutu wa kabilaye ariyehumikira Mlungu kpwa kumlavira sadaka.
58007014	Mana inamanyikana kukala Bwana wehu Jesu wala kabila ra Juda, na Musa ariphokala anagomba kuhusu alavyadzi-sadaka, kahadzire kabila hiro.
58007015	Na higa nigombago sambi ga wazi zaidi, mana kpwatsembuka Mlavyadzi-sadaka wanjina dza yuyatu Melikizedeki.
58007016	Iye kayahendwa Mlavyadzi-sadaka kpwa kutimiza lagizo ra kukala chivyazi cha kabila ra Lawi, ela wahendwa Mlavyadzi-sadaka kpwa nguvu za uzimawe ambao tauweza kubanangbwa.
58007017	Mana Maandiko ga Mlungu ganaamba: "Uwe u Mlavyadzi-sadaka milele, dza viratu Melikizedeki arivyokala."
58007018	Lagizo ra mwandzo rinaremewa kpwa mana tarina nguvu wala tarifwaha chitu.
58007019	Hizo Shariya za Musa, kala taziweza kukamilisha cho chosi. Lakini sambi kuna kuluphiro nono zaidi, ambaro rinahureha phephi na Mlungu.
58007020	Zaidi ya higo, hata dzagbwe Mlungu kayaalaphira atu anjina akale alavyadzi-sadaka,
58007021	wamlaphira Jesu, achiamba, "Mimi, Bwana Mlungu nálapha, na wala sindagaluza nia yangu tse: Uwe u Mlavyadzi-sadaka milele."
58007022	Phahi kpwa sababu ya kulaphirwa, Jesu ndiye mzamana wa chilagane chiphya, ambacho ni nchinono zaidi kuriko hicho cha kare.
58007023	Tafwauti yanjina ni kukala hipho kare alavyadzi-sadaka kala ni anji, mana kpwa sababu ya chifo taayaweza kuenderera na kazi yao.
58007024	Lakini Jesu andakala Mlavyadzi-sadaka milele kpwa sababu yu moyo hata kare na n'kareni.
58007025	Kpwa hivyo ana uwezo wa kutivya milele mutu yeyesi edzaye kpwa Mlungu kutsupira iye, naye anaavoyera wakati wosi.
58007026	Mana Jesu ndiye Mlavyadzi-sadaka mkpwulu ambaye anafwaha kpwehu. Ni mtakatifu, bila lawama, na bila ya najisi. Watengbwa na achina-dambi, naye Mlungu wamuunula kuphiya mlunguni.
58007027	Jesu kalondwa kulavya sadaka chila siku dza alavyadzi-sadaka a kare vyokala achihenda. Aho kala achihenda hivyo kpwandza kpwa sababu ya kudziusira dambi zao, alafu kuusira dambi za ayawao. Lakini iye walavya sadaka limwenga ariphodzilavya msalabani na ichitosha wakati wosi.
58007028	Mana Shariya nkutsambula alavyadzi-sadaka akulu, atu ambao ni anyonje. Lakini Mlungu, bada ya Shariya kpwedza, wamtsambula Mwana kpwa kumlaphira. Naye Mwana wahendwa akale mkamilifu milele.
58008001	Kahi za mambo gosi higo, ra muhimu zaidi ni hiri: Mlavyadzi-sadaka wehu mkpwulu asegere mkpwono wa kulume wa Mlungu, phatu pha ishima kulu sana hiko mlunguni.
58008002	Kuko nkuhumikira Mlungu phatu phatakatifu, ndani ya rira hema ra kpweli rotengezwa ni Bwana Mlungu mwenye wala siyo mikono ya anadamu.
58008003	Chila Mlavyadzi-sadaka mkpwulu nkutsambulwa alavye zawadi na sadaka, na vivyo hivyo Mlavyadzi-sadaka wehu mkpwulu piya n'lazima akale na chitu cha kulavya.
58008004	Kalapho Jesu angekala anaishi himu duniani, kangekala Mlavyadzi-sadaka hata chidide, kpwa sababu kuna atu anjina ambao analavya sadaka kulengana na Shariya za Musa.
58008005	Hinyo alavyadzi-sadaka anamhumikira Mlungu phatu phatakatifu ambapho ni mfwano na chivuri-vuri cha pho phatu phatakatifu hiko mlunguni. Ndiyo mana Musa ariphokala anadzitayarisha kutengeza hema ra kumuabudu Mlungu, Mlungu wamuonya achimuamba, "Hakikisha unatengeza vyosi kulengana na mpango nriokuonyesa kura Mwango wa Sinai."
58008006	Lakini Jesu wahewa kazi ambayo ni bora zaidi kuriko hira ya alavyadzi-sadaka a kare. Kaziye ni bora zaidi kpwa sababu iye ni ngudzi wa chilagane chiphya ambacho chadzengbwa dzulu ya ahadi nono zaidi kuriko chira chilagane cha kare.
58008007	Kala cho chilagane cha mwandzo kala tachina lawama yoyosi, takungekala na haja ya chilagane cha phiri.
58008008	Lakini Mlungu mwenye wakuta hara akare ehu ana makosa. Kpwa hivyo waambira: "Lolani, wakati uredza, ambapho n'ndahenda chilagane chiphya na atu a Iziraeli na a Juda.
58008009	Hichi chilagane chiphya tachindakala dza chira cha kare nrichoika na akare ao, nriphoagbwira mikono kualongoza kutsama Misiri. N'ndahenda chilagane chiphya nao, mana taayakala aaminifu kulunga chilagane changu cha kare. Ndiyo mana siyaajali tsona.
58008010	Hichi ndicho chilagane chiphya n'ndichoika na atu a Iziraeli siku hizo zichifika. N'ndatiya shariya zangu mwao achilini, na n'ndaziandika mwao mioyoni. Nami n'ndakala Mlungu wao, nao andakala atu angu.
58008011	Takundakala na haja tsona ya mutu kufundza myawe au wanjina kufundza nduguye kummanya Bwana Mlungu. Mana chila mmwenga, kula mdide hata mvyere, andakala ananimanya.
58008012	Mana n'ndaaonera mbazi kpwa uyi wao, wala sindatambukira tsona dambi zao."
58008013	Mlungu anaphoiha hichi chilagane "chiphya", inaonyesa kukala watsakaza chira cha mwandzo. Utu ambao watsakala na taufwaha tsona, taukure na kuangamika.
58009001	Sambi chilagane cha kpwandza kala china phahali phapha duniani pha kumuabudira Mlungu, na malagizo ga kulongozera hiyo ibada.
58009002	Na hema ra kumuabudira Mlungu ratengezwa na kala rina vyumba viiri. Chumba cha kpwandza kala muna chiguzo cha kuikira taa na meza yokala ichiikirwa mikahe mbere za Mlungu. Chumba hichi kala chichiihwa Phatu Phatakatifu.
58009003	Alafu kala kuna paziya, yoganya chumba cha kpwandza na cha phiri. Chumba cha phiri kala chichiihwa Phatu Phatakatifu Zaidi.
58009004	Ndani ya cho chumba cha phiri kala muna chijaja cha zahabu cha kufukizira mavumba, na Sanduku ra Chilagane rozibwa na zahabu pande zosi. Na ndani ya ro sanduku, mwakala muna nyungu ya zahabu yokala ina Mana na ndata ya Haruni yokala ina makodza garigotsephula. Piya kala muna vira vipande viiri vya mawe virivyoandikpwa Shariya kumi za chilagane.
58009005	Dzulu ya ro sanduku, phakala na sanamu mbiri za makerubi, viumbe vya mlunguni vyokala vina mapha, navyo kala vinaonyesa kala Mlungu a phapho. Mapha gao kala gakakuduka kufwinika phatu phokala Mlungu achisamehe dambi za atu. Ela, uhu si wakati wa kueleza chila chitu kpwa undani.
58009006	Phahi vitu vyosi viriphotengezwa na kuikpwa, chila chitu phatuphe, alavyadzi-sadaka kala nkuinjira chila siku cho chumba cha kpwandza na kuhenda kazi yao ya kuabudu Mlungu.
58009007	Lakini Mlavyadzi-sadaka mkpwulu macheye wahurusiwa kuinjira chumba cha phiri, naye kala nkuinjira limwenga bahi kpwa mwaka. Tsona kala n'lazima ainjire na mlatso kpwa kumlavira Mlungu sadaka kpwa kudziusira dambize mwenye na za atu anjina osi arizohenda bila ya kumanya.
58009008	Phahi kulengana na mipango hiyo, Roho wa Mlungu anahuonyesa wazi kala ro hema ra kare ra Mlungu richikala richere kuhumika, njira ya kuinjirira Phatu Phatakatifu Zaidi taidzangbwe vugulwa.
58009009	Huno mfwano unahusu siku zizi hurizo nazo, mana zawadi na sadaka zinazolaviwa ni anaoabudu taziweza kutakasa mioyo yao ili isiahukumu.
58009010	Sababu malagizo higa ganahusu marya, vinwadzi, na kudzitakasa chimwiri bahi, na kazi za higo malagizo zindasira pho Mlungu ndiphogaluza mambo gosi gakale maphya.
58009011	Phahi Jesu wakpwedza dza Mlavyadzi-sadaka mkpwulu wa mambo gosi manono gokpwedza. Wainjira hema risiro na ila ririro mlunguni, ambaro tariyatengezwa ni binadamu wala si seemu ya dunia hino youmbwa.
58009012	Iye wamenya hipho phatu phatakatifu limwenga bahi, nayo yatosha siku zosi. Na kayamenya kuno akatsukula mlatso wa mbuzi na wa ana-ng'ombe, ela wahala mlatsowe mwenye. Naye wahuriphira wokofu wehu wa milele kpwa sadakaye.
58009013	Kulengana na chilagane cha kare, milatso ya mbuzi na ya ndzau na ivu ra ndama kala richitimvirwa ario najisi kuhenda miri yao itakaswe.
58009014	Lakini mlatso wa Jesu una nguvu zaidi sana! Unatakasa mioyo yehu ili husienderere kuhenda gara garehago chifo, ela humhumikire Mlungu aishiye. Mana kpwa nguvu za ye Rohowe, Jesu wadzilavya kpwa Mlungu dza sadaka isiyo na ila yoyosi.
58009015	Kpwa sababu hiyo, Jesu ndiye ngudzi wa chilagane chiphya ili hara ariotsambulwa aphokere uzima wa milele uriolagbwa ni Mlungu. Mana Jesu wafwa ili aakombole kula kpwa dambi zao arizohenda wakati wa chilagane cha kare.
58009016	Mana mutu achiika wasiya wa ufwawe, n'lazima ye ahalwaye ufwa, akale wafwa kpweli.
58009017	Nao wasiya una nguvu ichikala kpweli hiye ahalwaye ufwa, wafwa. Lakini tauna nguvu ichikala ye ariyelagiza kuhalwa ufwa achere moyo.
58009018	Ndiyo mana hata chilagane cha kare chaikpwa na milatso ya nyama yomwagika.
58009019	Musa ariphomala kusomera Aiziraeli shariya zosi za Mlungu, wahala milatso ya ana ng'ombe na mbuzi, phamwenga na madzi, pamba ya kundu, na phungo ra muhusopo. Chisha achitimvira-timvira chitabu cha Shariya za Mlungu phamwenga na atu osi,
58009020	achiamba, "Huno ni mlatso unaohakikisha chilagane cha Mlungu ambacho walagiza mchilunge."
58009021	Vivyo hivyo, Musa watimvira-timvira milatso hema ra Mlungu na vitu vyosi vyokala vinahumirwa wakati wa kumuabudu Mlungu.
58009022	Mana kulengana na Shariya, milatso ndiyo ihumirwayo kutakasa karibu chila chitu, na bila ya milatso kumwagika, dambi taziweza kusamehewa.
58009023	Hema ra phapha duniani na vituvye vyokala vichihumirwa kulavira sadaka ni mfwano wa vira vya mlunguni, na vivyo vyakala vichitakaswa na milatso ya nyama. Lakini vitu vyenye vya hiko mlunguni, n'lazima vitakaswe na sadaka ndzuri zaidi kuriko hiyo milatso ya nyama.
58009024	Mana Jesu kayainjira phatu phatakatifu photengezwa ni binadamu, ambapho ni mfwano tu wa pho phatu pharipho hiko mlunguni. Ela wainjira mlunguni kpwenye, ambako sambi a mbere za Mlungu kpwa ajili yehu.
58009025	Tsona Jesu kayainjira mlunguni kudzilavya sadaka mara kpwa mara. Kayakala dza Mlavyadzi-sadaka mkpwulu ambaye nkuinjira Phatu Phatakatifu Zaidi mwaka bada ya mwaka, kpwa kulavya mlatso usiokala wakpwe.
58009026	Kala ni hivyo Jesu angekala wakola mara nyinji hangu kuumbwa kpwa dunia. Ela sivyo! Wakpwedza limwenga siku zizi za mwisho, ili ahuusire dambi zehu kpwa kudzilavya sadaka ye mwenye.
58009027	Na dza viratu ambavyo n'lazima anadamu osi afwe limwenga na badaye ahukumiwe,
58009028	vivyo hivyo, Jesu walaviwa sadaka limwenga ili ahale dambi za atu anji. Na andakpwedza mara ya phiri, si kpwa kuusa dambi, ela kuarehera wokofu hara amgodzerao kpwa hamu.
58010001	Shariya za Musa ni mfwano wa mambo manono ambago garedza, lakini sigo higo mambo genye. Shariya hizo na sadaka ambazo n'lazima zilaviwe chila mwaka, taziweza kutivya atu anaolunga Mlungu hata chidide.
58010002	Kala Shariya zingeweza kutivya atu, hizo sadaka zingekala zakoma kulaviwa. Mana anaoabudu angetakaswa limwenga bahi na vikatosha. Na mioyo yao isingesikira hukumu kpwa dambi zao.
58010003	Lakini hizo sadaka zaatambukiza dambi zao mwaka hadi mwaka,
58010004	kpwa sababu milatso ya ndzau na ya mbuzi taiweza kuusa dambi hata chidide.
58010005	Kpwa hivyo, Jesu ariphokpwedza hipha duniani, wagomba na Mlungu achiamba: "Kulonda nikulavire sadaka za nyama na za aina zanjina zolondwa ni Shariya, ela wanitayarishira mwiri.
58010006	Kuhamirwa ni sadaka zosi za nyama za kuusira atu dambi.
58010007	Chisha nchiamba, 'Haya himi nkedza ili nihende mendzwayo, uwe Mlungu wangu, dza viratu Maandiko gaambavyo kunihusu.' "
58010008	Kpwandza ye Jesu waamba, "Uwe kulonda sadaka za nyama na za aina zanjina zolondwa ni Shariya, wala kuhamirwa ni sadaka zosi za nyama za kuusira atu dambi." Hiye waamba hivyo, hata dzagbwe sadaka hizo kala zichilaviwa kulengana na Shariya za Musa.
58010009	Chisha achiamba, "Haya himi nkedza ili nihende mendzwayo, uwe Mlungu wangu." Kpwa hivyo Mlungu wausa sadaka hizo za kpwandza na badalaye achiika sadaka ya Jesu.
58010010	Na kpwa mendzwa hiyo ya Mlungu, sisi hwatakaswa kutsupira yo sadaka ya mwiri wa Jesu Masihi arioulavya mara mwenga bahi na ichitosha.
58010011	Kulengana na chilagane cha kare, chila Mlavyadzi-sadaka, siku hadi siku, nkuhenda kaziye ya kulavya sadaka zizo kpwa zizo ambazo taziweza kuusa dambi hata chidide.
58010012	Lakini Jesu wadzilavya sadaka limwenga kuusa dambi, na ichitosha wakati wosi. Ariphola hipho, wakpwendasagala mkpwono wa kulume wa Mlungu, phatu pha ishima kulu sana.
58010013	Hangu wakati hinyo hata vivi, anagodza hadi maaduige gamgbwerere maguluni.
58010014	Mana hara anaohendwa akale atakatifu, Jesu waakamilisha milele na yo sadakaye mwenga.
58010015	Hata Roho wa Mlungu anahushuhudiya kala mambo higa ni ga kpweli. Kpwandza waamba:
58010016	"Bwana Mlungu anaamba: Hichi ndicho chilagane chiphya n'ndichoika na atu a Iziraeli siku hizo zichifika. N'ndatiya shariya zangu mwao mioyoni na kuziandika mwao achilini."
58010017	Chisha anaamba, "Sindatambukira tsona dambi zao, wala mahendo gao mai."
58010018	Phahi wakati dambi zikasamehewa, takuna haja ya kulavya sadaka tsona.
58010019	Enehu nakuambirani, kpwa sababu ya mlatso wa Jesu, sisi hunaweza kuinjira Phatu Phatakatifu Zaidi bila ya wuoga.
58010020	Mana Jesu wahuvugurira njira nyiphya ya uzima kutsapira yo paziya kpwa njira ya chifoche.
58010021	Phahi, kpwa vira huna Mlavyadzi-sadaka mkpwulu sana ambaye analongoza atu a Mlungu,
58010022	nahumsengerereni Mlungu mioyo kutsuka kuno huna hakika kabisa dzulu ya kuluphiro rehu. Mana mioyo yehu yamwagirwa-mwagirwa mlatso wa Jesu iriche maazo mai, na miri yehu yaogeswa na madzi masafi.
58010023	Phahi nahudiniseni ngi-ngi-ngi hiro kuluphiro hunarorigomba, mana iye yeika ahadi ni muaminifu.
58010024	Nahufikiriyeni jinsi ya kutiyana moyo humendzane na huteryane zaidi.
58010025	Nahusiricheni kukutana phamwenga dza atu anjina ahendavyo. Lakini sino nahutiyaneni moyo haswa vivi ambavyo siku ya Bwana Jesu kuuya inazidi kusengera phephi.
58010026	Huchikala hwaphokera ukpweli na hunaumanya, chisha huenderere kuhenda dambi kusudi, takuna sadaka yanjina iwezayo kuusa dambi.
58010027	Ela chirobaki ni kugodza kpwa wuoga hukumu ya Mlungu na moho wa kutisha ambao undaangamiza atu osi ampingao Mlungu.
58010028	Mutu yeyesi yerema kulunga Shariya za Musa, waolagbwa bila mbazi ariphophahikana na ushahidi wa atu airi ama ahahu.
58010029	Ela fikiriyani dzulu ya mutu ariyemzarau Mwana wa Mlungu. Adabuye indakaladze? Tsona, indakaladze kpwa yuya anayeona milatsoye ya chilagane cha Mlungu iriyomtakasa hata iye si chitu? Na dze! Yuya ariyemlaphiza Roho wa Mlungu aaoneraye mbazi atue? Hakika adabu yao indakala kulu na kali zaidi.
58010030	Mana, hunamanya Mlungu ariyeamba, "Kuriphiza chisasi ni kazi yangu, mimi n'ndariphiza." Piya Maandiko ganaamba, "Bwana Mlungu andahukumu atue."
58010031	Kpwa kpweli inaogofya sana kutiywa mkpwononi ni Mlungu ariye moyo.
58010032	Hebu tambukirani siku hizo za mwandzo mriphong'azwa matso. Mwagaya sana mambo manji, lakini mwavumirira mateso gosi.
58010033	Wakati wanjina kala mchiteswa na kulaphizwa mbere za atu anji. Piya mwasononeka phamwenga na ayawenu ambao kala anahenderwa mambo mai dza higo.
58010034	Mwaonera mbazi ayawenu ambao kala akafungbwa jela. Tsona mriphofutwa mali zenu, mwakala na raha bila kusononeka. Mana kala mnamanya mna vitu vinono zaidi vinavyodumu milele vyoahidiwa ni Mlungu.
58010035	Phahi dinani kumkuluphira Jesu bila kusita-sita, na kpwa njira hiyo mndahewa tuzo kulu.
58010036	Mana ra muhimu sana ni mvumirire ili mtimize mendzwa ya Mlungu, namwi mndaphokera chira aricholaga.
58010037	Mana Maandiko ganaamba: "Hiye agodzwaye andakpwedza vi sambi sambi, kandakaa.
58010038	Na atu angu enye haki andaishi kpwa kunikuluphira. Ela achiuya nyuma, taandanihamira bii."
58010039	Lakini sisi si dza atu auyao nyuma na kuangamizwa, ela hu phamwenga na hara amkuluphirao Mlungu, naswi hundativiwa.
58011001	Asena angu, kukuluphira ni kukala na uhakika kuhusu mambo ambago hunagagodzera gedze, na kukubali ukpweli wa mambo ambago tahugaona.
58011002	Na kpwa kuluphiro rao, Mlungu watogola akare ehu.
58011003	Kpwa kukuluphira, sisi hunamanya kala Mlungu waumba dunia kpwa kugomba neno. Kpwa hivyo chira chinachoonekana chaumbwa kula kpwa chira ambacho tachionekana.
58011004	Kpwa kukuluphira, Abeli wamlavira Mlungu sadaka nono kuriko ya nduguye Kaini. Na Mlungu waonyesa kukala Abeli ni mutu wa haki kpwa kuphokera sadakaye. Na hata dzagbwe wafwa ela kuluphirore ni mfwano kpwehu hata rero.
58011005	Kpwa kukuluphira, Enoko wahalwa kuphiya mlunguni bila ya kufwa, naye kayaonekana tsona kpwa sababu Mlungu kala akamhala. Mana Maandiko ganashuhudiya kukala kabla Enoko kadzangbwehalwa kala akamhamira Mlungu.
58011006	Kpwa hivyo taiwezekana kumhamira Mlungu bila ya kumkuluphira. Mutu yeyesi edzaye kpwa Mlungu n'lazima aamini kukala a kuko na andatuza atu amuendzao kpwa chadi.
58011007	Kpwa kukuluphira, Nuhu wamphundza Mlungu ariphoonywa kuhusu mambo ambago gandahendeka badaye. Wamuogopha Mlungu achidzenga safina na kpwa kuhenda hivyo, atu a nyumbaye ativiwa na atu a dunia achihukumiwa. Na kpwa sababu ya kuluphirore, naye Nuhu achikubaliwa ni Mlungu kukala ni mutu wa haki.
58011008	Kpwa kukuluphira, Brahimu wamuogopha Mlungu ariphoihwa aphiye tsi ambayo Mlungu wamlaga kala andamupha ikale yakpwe. Brahimu achitsama hata dzagbwe kala kamanya aphiyako.
58011009	Kpwa kukuluphira, wasagala chijeni ariphofika yo tsi yokala akalagbwa ni Mlungu. Wasagala mahemani dza Isaka na Jakobo arivyohenda badaye, atu ambao alagbwa chilagane chicho ambacho chalagbwa Brahimu.
58011010	Wahenda hivyo kpwa kukala ka anagodzera mudzi mkpwulu urio na misingi ambayo inadumu milele. Hinyo ni mudzi uriopangbwa na kudzengbwa ni Mlungu mwenye.
58011011	Kpwa kukuluphira, Sara waphaha uwezo wa kuphaha mwana kpwa sababu waamini kala Mlungu ni muaminifu na andatimiza ahadize. Waphaha uwezo hinyo hata dzagbwe kala akatsapira miaka ya kuphaha mwana, na kala ni mgumba.
58011012	Phahi, kula kpwa Brahimu yekala ni mtumia hata asingeweza kuphaha mwana, lakini kpwatuluka atu anji sana dza viratu nyenyezi na mtsanga wa pwani usivyotalika.
58011013	Atu hinya osi afwa kuno achere kukuluphira, wala kala taadzangbwephaha gara ambago ka akalagbwa. Ela agaona kpwa kure gachiahamira. Nao akubali wazi kukala hipha duniani kala ni ajeni na acharo,
58011014	mana atu anaokubali hivyo anaonyesa wazi kala anaendza tsi yao enye.
58011015	Kala angefikiri kuhusu tsi yao ya kare arikotuluka, angeweza kuuya kpwao.
58011016	Lakini nyo kala anaaza tsi ndzuri zaidi, yani hiko mlunguni. Ndiyo mana Mlungu kaona waibu aho achimuiha Mlungu wao, mana waatayarishira mudzi ko mlunguni.
58011017	Kpwa kukuluphira, Brahimu wakala tayari kumlavya sadaka Isaka, phara kuluphirore ririphopimwa ni Mlungu. Iye ariyephokera ahadi za Mlungu wakala tayari kumlavya mwanawe wa macheye,
58011018	hata dzagbwe Mlungu kala akamuamba, "Uvyazio undala kpwa Isaka."
58011019	Brahimu wamanya kukala Mlungu anaweza kufufula lufu. Na kugomba kpweli ni kama avi waphokera Isaka ariyefwa na kufufuka.
58011020	Kpwa kukuluphira, Isaka waajaliya anae, Jakobo na Esau kuhusu mambo ndigoaphaha badaye.
58011021	Kpwa kukuluphira, Jakobo ariphokala a phephi na kufwa, waajaliya ana osi airi a Yusufu, na kumuabudu Mlungu kuno akadzizuwiya na fwimboye.
58011022	Kpwa kukuluphira, Yusufu ariphokala maishage ga phephi na mwisho, wagomba kuhusu ana a Iziraeli ndivyotuluka Misiri, tsona achilagiza kuhusu kuzika mifuphaye badaye.
58011023	Kpwa kukuluphira, avyazi a Musa amfwitsa miezi mihahu kula ariphovyalwa. Amuona kala ni mwana mzuri wala taayaogopha kurema lagizo rokala rikalaviwa ni Farao.
58011024	Kpwa kukuluphira, Musa ariphokala mvyere, warema kuihwa mwana wa mwana mchetu wa Farao.
58011025	Iye watsambula kugaya phamwenga na atu a Mlungu kuriko kuona raha dambini kpwa muda.
58011026	Wakuta kuteswa kpwa ajili ya Muokoli kuna fwaida zaidi kuriko raha na utajiri wa Misiri, kpwa sababu kala anagodzera tuzo ra siku zedzazo.
58011027	Kpwa kukuluphira, Musa wauka Misiri bila ya kuogopha mfalume ndivyotsukirwa. Wavumirira kama avi ka anamuona Mlungu, ambaye kaonekana.
58011028	Kpwa kukuluphira, waika sheree ya Pasaka, na achilagiza Aiziraeli apake milatso mimo ya miryango yao, ili hiye malaika wa kubananga asiolage ana ao a kpwandza.
58011029	Kpwa kukuluphira, Aiziraeli osi avuka Bahari ya Shamu na magulu viratu atu anyendekavyo tsi kavu. Ela Amisiri ariphojeza kuvuka, achihoha.
58011030	Kpwa kukuluphira, Aiziraeli azunguluka kuta za Mudzi wa Jeriko siku sabaa, nazo kuta zichigbwa.
58011031	Kpwa kukuluphira, Rahabu yekala malaya, kayaolagbwa phamwenga na atu ambao taayamuogopha Mlungu. Mana waakaribisha vinono apelelezi a Chiiziraeli.
58011032	Enehu, nigombeni zaidi? Takuna wakati wa kutosha, ela ningesemurira kuluphiro ra Gidioni, Baraka, Samsoni, Jefutha, Daudi, Samueli na manabii anjina.
58011033	Kpwa kukuluphira, atu hinya apigana na falume zanjina, achitawala na haki, na achiphokera vilagane vyokala akalagbwa ni Mlungu. Piya afunga milomo ya simba,
58011034	achizimya jimbi-jimbi ra moho, na achitiya kuolagbwa na upanga. Kala ni anyonje ela achitiywa nguvu hata achishinda viha na kuzoresa majeshi kula tsi zanjina.
58011035	Achetu anjina afufurirwa atu ao ambao kala akafwa. Na atu anjina aona baha ateswe hadi afwe kuriko kuikpwa huru na kumkosera Mlungu. Ahenda hivyo ili afufulwe akale na maisha manono zaidi.
58011036	Anjina azemererwa na kuchapwa milawa. Anjina nao afungbwa minyororo na kutiywa jela.
58011037	Tsona anjina apigbwa mawe, anjina akatwa na misumeno, na anjina nao aolagbwa na upanga. Anjina kala ni achiya hata achivwala chingo za mang'ondzi na mbuzi, mana kala taana chitu tse. Nao achiteswa na kuhendwa mambo mai sana.
58011038	Achiangaika weruni na myangoni, achisagala mapangoni na madibwani. Atu hinya kala ni anono hata dunia kala taifwaha kuishi atu dza hinyo.
58011039	Atu hinyo osi hunaobishira habari zao, atogolwa kpwa sababu ya kukuluphira kpwao, ela taphana hata mmwenga ariyephaha higo arigolagbwa ni Mlungu.
58011040	Higa ni kpwa sababu Mlungu wahupangira mambo manono zaidi, ili hinyo asiweze kuhendwa akamilifu machiyao hadi hukamilishwe nao phamwenga.
58012001	Kpwa vira sisi hukazungulukpwa ni kundi kulu ra mashahidi, nahuuseni chila chizingiti ambacho chinahuzuwiya, na hira dambi inayohugbwira dza mwiya wa chikpwata. Nahudiniseni kuzola mairo ambago ga mbere zehu kpwa kuvumirira,
58012002	kuno hunamlola Jesu ambaye anahulongoza humkuluphire Mlungu. Na ndiye ahutiyaye moyo kumarigiza go mashindano ga mairo. Iye wavumirira chifo msalabani bila kujali waibu kpwa ajili ya furaha yokala inamgodzera, na kusagala mkpwono wa kulume wa chihi cha chifalume cha Mlungu, phatu pha ishima kulu.
58012003	Hebu phundzani vyo Jesu arivyopingbwa ni achina-dambi, ela ye achivumirira gosi. Phahi msivundzike mioyo na mkakata tamaa.
58012004	Mana hata ko kushindana kpwenu na tamaa za kuhenda dambi, tamdzangbwefika chiwango cha kuangamiza maisha genu.
58012005	Dze, gara maneno ambago Mlungu wagomba kukala mu anae, ili kukutiyani moyo, mkagayala? Mana Mlungu wagomba achiamba: "Mwanangu, Bwana achikutiya adabu ili kukulongoza vinono, usigatsukurire madide. Na achikukanya, usikate tamaa.
58012006	Mana Mlungu nkumtiya adabu ili kumlongoza vinono chila mutu ammendzaye, na nkumtiya adabu chila ariyemkubali kukala mwanawe."
58012007	Phahi vumirirani kutiywa adabu mana Mlungu anakuhenderani kama anae. Mana takuna mwana asiyetiywa adabu ni ise.
58012008	Mlungu nkutiya anae adabu ili aalongoze vinono, na ichikala kandakutiyani adabu, manyani kala mu ana a vuweni, simwi anae enye.
58012009	Tsona hwakala na baba zehu a himu duniani ariohutiya adabu na bado huchiaishimu. Phahi hunalondwa humuishimu zaidi ye Baba wa roho zehu, ili hukale na uzima.
58012010	Mana hata baba zehu hipha duniani nkuhutiya adabu kpwa muda mchache kulengana na vira aonavyo vinafwaha. Lakini Mlungu nkuhutiya adabu kpwa fwaida yehu enye, ili naswi hushiriki utakatifuwe.
58012011	Takuna adabu mtiywayo ikafurahisha wakati inahendeka, ela inasononesa. Lakini hara atiywao adabu na akasikira, nkuafundza kukala na maisha ga haki.
58012012	Kpwa hivyo msigbwire rejereje, gbwirani mdinise. Richani kukakamwa ni magulu ili muime vinono.
58012013	Gbwirani njira za kugoloka, ili hara ambao magulu gao gapholoza asikpwale akagbwa ela aphole.
58012014	Enehu, hendani bidii msagale vinono na chila mutu, na msagale masagazi ga utakatifu. Mana takuna ndiyeweza kumuona Mlungu bila ya kusagala masagazi dza higo.
58012015	Hakikishani takuna hata mmwenga ndiyekosa mendzwa ya Mlungu. Dzimanyirireni ili kusikale na atu ambao andakala dza mizi ya utsungu kahi-kahi yenu. Mana atu dza hinyo andareha tabu na kuchafuwa maroho ga atu anji.
58012016	Piya n'lazima mdzimanyirire kusikale na adiya ama atu aremao Mlungu dza Esau. Iye waguza uvyerewe kpwa chakurya cha wakati mmwenga bahi.
58012017	Namwi mnamanya vyo vyokala, mana badaye naye wataka kuhaswa ni ise kama mwana mvyere, lakini ise warema. Phahi Esau warira matsozi kumtaka ise amhase, ela gachishinda tse-tse-tse.
58012018	Mwimwi tamwedzere mwango wa Sinai uwezao kugutwa, phatu phokala na jimbi-jimbi ra moho, chilungu-lungu cha jiza na phuto kali.
58012019	Piya tamwedzere phatu hipho pha sauti za kululu za gunda wala sauti ya Mlungu iriyokala kulu hata hinyo akare ehu ariphoisikira, achim'voya asigombe nao tsona.
58012020	Mana Mlungu kala akalagiza achiamba, "Hata nyama achiguta hinyo mwango, piya ni apigbwe mawe hata afwe." Nao ariphosikira ro lagizo, taayaweza kurivumirira.
58012021	Mambo higo kala ganatisha sana, hata Musa mwenye achiamba, "Nikatishirwa hata nakakama kpwa wuoga."
58012022	Lakini mwimwi mkafika Mwango wa Sayuni ambako ni Jerusalemu ya mlunguni. Hinyu ni mudzi wa Mlungu ariye moyo, nako kuna maelufu na maelufu ga malaika anasherekea.
58012023	Mkedza kutana na kundi ra ana amendzwao sana ni Mlungu, ambao madzina gao gaandikpwa mlunguni. Mkafika kpwa Mlungu ambaye ndiye jaji wa atu osi. Mkafika mlunguni kuriko na roho za atu a haki ariohendwa akale atakatifu.
58012024	Mkafika kpwa Jesu, ngudzi wa chilagane chiphya apatanishaye atu na Mlungu. Mlatsowe wamwagika kusamehe dambi badala ya kuriphiza dza mlatso wa Abeli.
58012025	Hakikishani mnamphundza ye agombaye, mana akare enu arema kumsikiza Musa ariyeaonya hipha duniani, nao achitiywa adabu kali. Naswi hakika hundatiywa adabu kali sana huchirema kumuogopha ye ahugombekezaye kula mlunguni.
58012026	Wakati hinyo, Mlungu ariphogomba, sautiye yasumbisa dunia. Lakini vivi walaga achiamba, "N'ndasumbisa dunia tsona, na siyo dunia macheye, ela hata mlunguni piya."
58012027	Neno hiri, "tsona" rinaonyesa kukala vitu vyosi vyoumbwa himu duniani vindasumbiswa na kuuswa, ili visale vira visivyoweza kusumbiswa.
58012028	Kpwa hivyo nahumshukuruni Mlungu kpwa kuhupha ufalume usiosumbisika. Na hivyo humuabudu kpwa njira imhamirayo, kpwa unyenyekevu na ishima.
58012029	Mana Mlungu wehu ni dza moho uochao tse-tse-tse!
58013001	Phahi zidini kumendzana dza afuasi a Jesu alondwavyo.
58013002	Tsona msiriche kukaribisha ajeni o osi mwenu madzumbani, mana anjina ariohenda hivyo akaribisha malaika bila kumanya.
58013003	Atambukireni atu ario jela, avi mwimwi namwi mwafungbwa nao. Sononekani na atu ateswao avi mnagaya phamwenga.
58013004	Ndowa naihishimiwe ni chila mutu, na atu achilólana naasizinge. Mana Mlungu kandaricha kuatiya adabu kali azinifu na adiya.
58013005	Msikale na tabiya ya kumendza pesa, ela toshekani na hivyo mrivyo navyo. Mana Mlungu waamba, "Sindakuricha wala sindakutsupha."
58013006	Ndiyo mana hunaweza kugomba bila wuoga hukaamba, "Bwana ndiye msaidizi wangu, sindaogopha chochosi. Mwanadamu andanihendani?"
58013007	Ririkanani kuhusu vilongozi enu ariokufundzani ujumbe wa Mlungu. Lolani matokeo ga masagazi gao, namwi mkuluphireni Mlungu dza vivyo aho.
58013008	Manyani kukala Jesu Masihi kagaluka, a vivyo hangu kare, rero na hata milele.
58013009	Enehu, msiyazwe njira nono kpwa kulunga mafundzo ga chijeni ga aina yoyosi. Mendzwa ya Mlungu inahupha nguvu za chiroho, lakini mizizo ya vyakurya taihupha fwaida yoyosi.
58013010	Huna sadaka ambayo hata alavyadzi-sadaka ambao nkumhumikira Mlungu ndani ya hema ra kumuabudu, taana ruhusa ya kuirya.
58013011	Kulengana na shariya za Chiyahudi, Mlavyadzi-sadaka mkpwulu nkuhala milatso akaiphirika Phatu Phatakatifu Zaidi ikale sadaka ya kuusira atu dambi. Lakini hira miri ya nyama enye nkuhalwa na kuochwa kondze ya kambi.
58013012	Ndiyo mana Jesu naye wagaya na achiolagbwa kondze ya mudzi ili ausire atue dambi na nyo mlatsowe.
58013013	Phahi naswi nahumlungeni kuko kondze ya mudzi, hukavumirire waibu dza iye arivyovumirira sana.
58013014	Mana hipha duniani tahuna mudzi wehu wa milele, ela hunarorera kpwendainjira mudzi wa hiko mlunguni siku zedzazo.
58013015	Phahi nahumtogoleni Mlungu na kutangaza ngumaze wakati wosi. Mana hiyo ndiyo njira ya kumlavira sadaka zehu kutsupira Jesu.
58013016	Msiriche kuhenda manono na kuganyira ayawenu vitu mrivyo navyo, mana sadaka dza hiyo inamhamira Mlungu.
58013017	Ogophani vilongozi enu na mhende mioyo kutsuka gara mlondwago kuhenda. Mana aho ana jukumu ra kuroroma roho zenu, nao andakpwendalavya isabu mbere za Mlungu. Aogopheni ili ahende kazi yao na kuhererwa. Ela mchikosa kuaogopha andahenda kazi yao kpwa sonono, na indakala taina fwaida kpwenu.
58013018	Naswi huna hakika kukala mioyo yehu taiuhukumu, na hunalonda chila ndirorihenda rikale ra sawa na ra ishima. Phahi endererani kuhuvoyera.
58013019	Zaidi ya higa, nakuvoyani mnivoyere ili Mlungu aniphe nafwasi ya kuuya ko kpwenu vi sambi sambi.
58013020	-
58013021	Sambi Mlungu wa amani na ambaye wamfufula Bwana wehu Jesu, naakutayarisheni kpwa chila chiricho chinono ili mhende mendzwaye. Tsona naakupheni uwezo wa kuhenda gamhamirago kpwa kuungana na Jesu Masihi. Iye ndiye mrisa mkpwulu wa mang'ondzi, kpwa sababu wadzilavya sadaka achifwa ili ahakikishe hicho chilagane chisicho na mwisho na mlatsowe. Kpwa hivyo naatogolwe milele na milele. Amina.
58013022	Phahi enehu, nakuhimizani mgagbwire sana higa maneno ga kutiya moyo ambago nkakuandikirani kpwa ufupi.
58013023	Nakumanyisani kukala ndugu yehu Timothi watuluzwa jela. Phahi achedza mapema hiku n'riko, n'ndakpwedza naye kuko ili hwedze hukulamuseni.
58013024	Niphozerani vilongozi enu osi na atu osi a Mlungu ario hiko. Afuasi kula Itali akakuphozani.
58013025	Mlungu naakujaliyeni mosi.
59001001	Mimi Jakobo, mtumishi wa Mlungu na Bwana Jesu Masihi, nakulamusani kuko mriko. Nakuandikirani mwi afuasi a Jesu a Chiyahudi mriotsamukana.
59001002	Enehu, hata mchiphaha mateso ga viphi kukupimani mrivyo, mwi hererwani!
59001003	Mana mchienderera kuvumirira na kukuluphira, mndadzifundza kuima imara.
59001004	Zidini kuvumirira, ili mphere chiroho, mkale kamili, na msikose chitu.
59001005	Myawenu yeyesi achikosa marifwa, n'lazima avoye Mlungu, naye andahewa. Mana Mlungu ndiye alavyaye kpwa chila mutu moyo kutsuka tsona na mbazi.
59001006	Lakini achikala anavoya, n'lazima akuluphire bila wasi-wasi. Kpwa mana mutu ariye na wasi-wasi ni dza maimbi ga bahari, ambago ganasukumwa ni phuto chila phahali.
59001007	Mutu dza hiye asione kala Mlungu andamupha chochosi.
59001008	Mana ana nia mbiri na kakata shauri ya chila ahendaro. Anagaluka-galuka, mara anamkuluphira Mlungu mara kamkuluphira.
59001009	Mwi achiya ambao mu afuasi a Jesu, hererwani, mana Mlungu anakufikiriyani sana na anakuikani phatu pha ishima.
59001010	Lakini matajiri naahererwe kutserezwa na asihende ngulu mbere za Mlungu, mana andatsapa dza viratu maruwa ga tsakani ganyalavyo.
59001011	Mana dzuwa kali nkuala na rikaumisa mimea, nago maruwa gakanyala na unonowe ukayaya. Tajiri naye dza vivyo, andaangamika wakati wa kuendza utajiri zaidi.
59001012	Mutu ndiyevumirira majaribu na kushinda, andajaliwa na kuphaha zawadi ya uzima wa milele. Mlungu walaga kuapha hinyu uzima wa milele atu ammendzao.
59001013	Mutu achihenda mambo mai, naasiambe, "Mlungu ananijaribu nihende dambi." Mlungu mwenye kataki kuhenda mai, wala kamjaribu mutu kuhenda mai.
59001014	Lakini mambo gahujaribugo na kuhutiya dambini, ni tamaa zehu enye.
59001015	Alafu tamaa zehu mbii zichiphera, zinavyala dambi, nayo dambi ichiphera inavyala chifo.
59001016	Phahi enehu, msichengbwe asena angu!
59001017	Majaliwa manono gosi na zawadi ndzuri zila dzulu mlunguni, kpwa Baba Mlungu. Iye ni muumba wa mianga ya mlunguni na kagaluka dza pepho ya muhi.
59001018	Mlungu waonato kuuhenda hukale anae kpwa kuhupha nenore ra kpweli, na sambi hu viumbe muhimu kuriko viumbevye vyosi.
59001019	Asena angu, n'lazima mmanye kukala, chila mmwenga ni akale na upesi wa kusikira, lakini asikale na upesi wa kugomba, tsona naasitsukirwe ovyo ovyo.
59001020	Kpwa mana tsukizi za mutu taziweza kumterya kuishi maisha ga sawa atakago Mlungu.
59001021	Phahi, msihende tabiya mbii na mriche mahendo mai gosi tse! Dziikeni kpwa Mlungu na mkubali nenore kpwa upole. Watiya neno hiro mwenu mioyoni, na rinaweza kukuokolani.
59001022	Msidzichenge mkasikiza neno bahi, lakini hendani viratu neno riambavyo.
59001023	Asikizaye neno na akasahenda vira riambavyo ni dza mutu adzilolaye chiloloni,
59001024	ela achiuka chidide bada ya kudzilola, akadziyala arivyo.
59001025	Lakini mutu achilolato shariya isiyo na lawama yiikayo atu huru, iye andajaliwa ichikala andavumirira na kusikiza hiyo shariya bila ya kuyala arirorisikira.
59001026	Mutu adzihendaye ana dini na kadinisa lilimire kugomba mai, naamanye anadzichenga, na yo dini kpwako taina mana kabisa.
59001027	Dini ambayo Baba Mlungu anaikubali na kuiona kala taina makosa ni hino: kuterya anachiya na magungu atakao msada, tsona kudzizuwiya na mai ga dunia hino.
59002001	Enehu, mnamkuluphira Jesu Masihi, Mfalume wehu wa ajabu, kpwa hivyo msibaguwane.
59002002	Mendzerepho mutu edze phenu mkutanoni akavwala nguwo ndzuri na pete za zahabu, na wanjina naye edze pho mkutanoni akavwala mademu mademu.
59002003	Alafu muonyese ishima kpwa yuya achiyevwala nguwo ndzuri na mumuambe, "Tafadhali sagala hipha chihini." Ela yuya mgayi mumuambe, "Uwe ima hipha au usagale photsi."
59002004	Phahi mndakala mnabaguwana wazi na kuhukumu kpwa maazo genu mai.
59002005	Sikizani enehu amendzwa, Mlungu watsambula agayi akale matajiri mwao mioyoni, kpwa sababu anamkuluphira Mlungu vinono. Nao ndio ndiojaliwa na mambo mazuri gosi ambago Mlungu waalaga atu ammendzao.
59002006	Lakini mwazarau achiya. Mmanye kala matajiri ndio ambao nkukuzulumuni na kukuphirikani kotini.
59002007	Tsona aho ndio amlaphizao Jesu ambaye ni mtawala wenu.
59002008	Shariya muhimu ya Mlungu yoandikpwa ndani ya Maandiko, inaamba, "Mmendze myao dza vyo udzimendzavyo mwenye." Mchiilungato hiyo, mndakala mnahenda sawa-sawa.
59002009	Ela mchibaguwana, mnahenda dambi na mndahukumiwa kpwa kuvundza shariya hino.
59002010	Kpwa mana yeyesi alungaye shariya zosi lakini akavundza mwenga bahi, ana makosa sawa na mutu avundzaye shariya zosi.
59002011	Kpwa sababu iye ariyeamba, "Usizini," piya ndiye ariyeamba, "Usiolage mutu." Phahi hata ichikala kukazini, lakini ukaolaga mutu, bado ukavundza shariya za Mlungu.
59002012	Kpwa hivyo rorosi mgombaro na mhendaro, hendani mchimanya kukala mndahukumiwa ni shariya yiikayo atu huru.
59002013	Mana mutu yeyesi ambaye kandamuonera mbazi myawe, naye kandaonerwa mbazi. Ela uchionera mbazi ayao, naye Mlungu andakuonera mbazi siku ya chiyama.
59002014	Enehu, kuna mana yani mutu achiamba anamkuluphira Jesu lakini mahendoge tagaonyesa? Kpwa kpweli kuluphirore tariweza kumuokola.
59002015	Mendzerepho mfuasi myao, mlume au mchetu, edze kpwako kana nguwo wala chakurya,
59002016	Alafu mmwenga wenu amuambe, "Phiya salama mwenehu, dzifwinike nguwozo na urye vinono!" Lakini msiphomupha chakurya wala nguwo atakazo, andafwaidikadze?
59002017	Kpwa hivyo, kukuluphira bila ya kuonyesa mahendo manono ni kazi ya bure kabisa.
59002018	Sambi mutu anaweza kuamba kukala atu anjina ana kuluphiro, na anjina nao ana mahendo manono. A'a! Kuweza kunihakikishira kukala unakuluphira bila ya kuhenda mahendo manono. Lakini mahendo gangu manono gandakuhakikishira kala ninakuluphira.
59002019	Unaamini kukala Mlungu ni mmwenga. Hivyo ni sawa kabisa, lakini taitosha! Mana hata pepho nao anaamini kala Mlungu ni mmwenga, tsona nkukakama kpwa wuoga.
59002020	U mzuzu uwe! Unalonda kuhakikishirwa kala kuluphiro bila ya mahendo manono tarina mana?
59002021	Umanye kala mkare wehu Brahimu wahala mwanawe Isaka ili akamlavye sadaka. Naye Mlungu achimuona ana haki kpwa sababu ya mahendoge.
59002022	Sambi ukaona? Brahimu wakubali kuhenda vira Mlungu arivyoamba kpwa sababu wamkuluphira. Phahi kuluphirore rakamilishwa ni mahendoge.
59002023	Na gatimia kama Maandiko gaambavyo, "Brahimu wamkuluphira Mlungu na achikubaliwa kukala mutu wa haki." Ndipho Brahimu achiihwa msena wa Mlungu.
59002024	Mkaona sambi, mutu anahendwa kukala na haki kpwa mahendoge, wala siyo kpwa kukuluphira macheye.
59002025	Mfwano wanjina ni Rahabu ambaye kala ni malaya. Piya naye waphaha haki kpwa mahendoge. Wafwitsa Aiziraeli ambao ka ni apelelezi, na achiaterya kuchimbira na njira yanjina.
59002026	Phahi, hunamanya mwiri bila ya roho unafwa, dza viratu kukuluphira bila ya kuhenda mahendo manono ni kazi ya bure kabisa.
59003001	Enehu, msikale alimu mosi, mana hukumu ya sisi alimu indakala kali zaidi kuriko ya atu osi.
59003002	Atu osi nkuhenda makosa manji. Ela ichikala mutu kagomba makosa, phahi kana lawama ya aina yoyosi. Naye anaweza kudzirinda kamare.
59003003	Uchitaka kumlongoza farasi, unatiya chipande cha chuma mlomoni mwa farasi na kuchifunga na kamba nyire.
59003004	Tsona nauhaleni mfwano wa meli. Vyo irivyo kulu nkugaluzwa ni usukani mdide sana na ikaphiya kura dereva alondako, hata dzagbwe kuna phuto kali.
59003005	Lilimi naro dza vivyo, hata dzagbwe ni chitu chidide mwirini, lakini rinaweza kudzikarya sana. Hebu lola tsaka kulu sana nkutiywa tsandzala ni tsetse ndide ya moho.
59003006	Lilimi naro ni dza tsetse ya moho. Raodzala mambo mai dza dunia irivyo na nkugaeneza vilungo vyosi vya mwiri. Mohowe ula jehanamu na unaweza kubananga maisha gehu gosi, hangu kuvyalwa hadi kufwa.
59003007	Sisi anadamu hunaweza kufuga chila aina ya nyama, nyama a mapha, viumbe viambalavyo na viumbe vya baharini.
59003008	Lakini takuna mutu awezaye kufuga lilimi. Lilimi ni baya na taritawalika, tsona raodzala sumu kali sana ya kuolaga.
59003009	Hukuhumira lilimi kumtogola Baba Mlungu, na hukurihumira kupigira atu bako, ambao aumbwa kpwa mfwano wa Mlungu.
59003010	Mromo uho hinyo mmwenga, nkujaliya na ukalani. Enehu, higa ni mambo mai sana!
59003011	Dze pula mwenga ya madzi inaweza kulavya madzi ga pepho na ga munyu wakati mmwenga?
59003012	Enehu, dze muuyu unaweza kuvyala makpwadzu? Hebu mzabibu unaweza kuvyala mauyu? Phahi hata pula ya madzi ga munyu taiweza kulavya madzi ga pepho.
59003013	Dze, ni ani ariye na achili na marifwa? Ichikala a kuko naahende mahendo manono kuonyesa marifwage, ela naasihende ngulu kpwa sababu ya mahendoge.
59003014	Lakini ichikala mioyo yenu yaodzala chidzitso, upindzani na utsungu, phahi msidzikutule mkaamba mna marifwa, mnadzichenga.
59003015	Marifwa dza higo tagala mlunguni, ela ni ga hipha duniani. Nago gala kpwa achili za anadamu na mashetani.
59003016	Kpwa mana phophosi pharipho na chidzitso na upindzani, phana fujo na mambo mai ga chila aina.
59003017	Lakini kpwa kpweli atu ario na marifwa galago mlunguni ni asafi. Nao taamendze kuheha, ni apole, a tayari kusikiza ayawao, ana mbazi nyinji na mahendo manono. Tsona taana ubaguzi wala unafiki ela wakati wosi ni aaminifu.
59003018	Nao hinyo asiomendza kuheha, achiphanda mbeyu ya amani, andavuna haki.
59004001	Ni utu wani ambao unakuhendani mhehe na kupigana? Ni tamaa mbaya ambazo zinapingana mwenu mioyoni.
59004002	Mnataka vitu vya atu lakini tamuweza kuviphaha. Tsona mu tayari hata kuolaga atu. Mnaaza vitu vya ayawenu, wala tamuviphaha, namwi mkuheha na mkapigana ili mviphahe. Ela tamphaha mlondavyo kpwa sababu tamum'voya Mlungu.
59004003	Na hata mchivoya piya tamphaha, kpwa sababu tam'voya na nia nono, tsona mnavoya vitu ambavyo ni vya kukustareheshani mwi enye.
59004004	Mwi adiya! Tammanya kala kumendza dunia ni kumzira Mlungu? Mutu yeyesi adzihendaye msena wa dunia, anakala adui wa Mlungu.
59004005	Maandiko ganaamba, "Mlungu wamhenda Rohowe aishi mwehu mioyoni naye anamendza hudzilavye kpwa Mlungu bahi." Hebu mwi mnaona tagana mana?
59004006	Lakini Mlungu anahuonera mbazi zaidi. Ndiyo mana Maandiko ganaamba: "Mlungu anapinga anaodzikarya, na kuaonera mbazi asiodzikarya."
59004007	Phahi, dzilavyeni kpwa Mlungu. Mpingeni Shetani naye andakuchimbirani.
59004008	Msengerereni Mlungu naye andakpwedza phephi namwi. Mwimwi achina-dambi, richani mahendo genu mai! Na mwimwi mrio na nia mbiri, lungani Mlungu moyo kutsuka!
59004009	Sononekani, mjute na mrire. Galuzani chitseko chenu chikale chiriro na raha yenu ikale majuto.
59004010	Kalani photsi mbere za Mlungu na mumkuluphire, naye andakuikani phatu pha ishima.
59004011	Enehu, msilaumiane. Yeyesi amlaumuye myawe au kumhukumu analaumu na kuihukumu Shariya. Kazi yenu siyo kuihukumu Shariya ichikala i sawa, ela ni kuilunga.
59004012	Kuna mutu mmwenga ambaye ni mlavyadzi-shariya na n'jaji, naye ana uwezo wa kuokola au kulavya hukumu ya chifo. Lakini mwimwi tamuna haki ya kuhukumiana.
59004013	Sambi hebu sikizani mwi muambao, "Rero au muhondo hundaphiya mudzi fulani hukasagale hiko mwaka mzima kuhenda bishara na kuphaha pesa nyinji."
59004014	Mwimwi tammanya maisha genu ndivyokala muhondo! Mana maisha genu ni dza guro ambaro nkutuluka kpwa muda alafu rikayaya.
59004015	Badala ya hivyo mwimwi ni muambe, "Mlungu achimendza hundaishi na huende chitu fulani."
59004016	Lakini mbona mnadzikarya na kuhenda ngulu? Kuhenda ngulu dza hivyo ni makosa.
59004017	Phahi, mutu yeyesi ambaye anamanya rira ra sawa na asirihende, amanye anahenda dambi.
59005001	Sambi sikizani mwi matajiri, nakuambirani, rirani na mjute sana kpwa sababu ya mashaka ndigokuphahani!
59005002	Mali zenu zaola, na nguwo zenu zariwa ni mabamama.
59005003	Zahabu zenu na feza zahenda ng'andu. Hiyo ng'andu indalavya ushahidi kukuhusuni na indakuryani dza viratu moho. Mwadzirundikizira mali siku za mwisho.
59005004	Lolani! Mwarema kuripha atu ariokuhenderani kazi mwenu mindani. Nayo mishahara ambayo taiyariphiwa inakuririrani. Chiriro cha hinya avunadzi chamfikira Mwenyezi-Mlungu.
59005005	Mwaishi duniani maisha ga raha na anasa. Mu dza nyama ambao anona na a tayari kpwa siku ya kutsindzwa.
59005006	Mwaahukumu na mchiaolaga atu a haki, ambao kala taana uwezo wa kukupingani.
59005007	Phahi enehu, vumirirani mpaka Bwana Jesu ndiphokpwedza. Hebu lola mkurima agodzeravyo mimea ya mwakpwe mndani mpaka ndiphovyala mavuno ga samani! Tsona nkuvumirira kugodza mvula ya vuri na mwaka.
59005008	Mwimwi piya vumirirani na msifwe mioyo, mana Bwana Jesu a phephi na kpwedza.
59005009	Msinung'unikirane msedze mkahukumiwa. Lolani! Jaji mkpwulu a pho mryangoni!
59005010	Enehu, lungani mfwano wa manabii ariotangaza neno ra Bwana Jesu: avumirira hata wakati wa mateso.
59005011	Hunaatogola hinyo kpwa sababu avumirira. Mmanye mfwano wa Ayubu vira arivyovumirira hadi mwisho, na mnaona vira ambavyo Mlungu kala akampangira Ayubu mambo manono. Mlungu ana mbazi nyinji.
59005012	Zaidi ya higo gosi enehu, msiape kabisa. Msiape kuhadza Mlungu, dunia wala chitu chochosi. Ichikala neno ni ra kpweli amba "Ni kpweli," na ichikala sivyo amba "Sivyo," lakini msiape au mndahukumiwa.
59005013	Dze, kuna mutu ariye tabuni? N'lazima avoye Mlungu. Uchikala una raha, phahi imba mawira ga kumtogola Mlungu.
59005014	Kuna mmwenga wenu ni mkpwongo? Naaihe vilongozi a afuasi a Jesu amvoyere na ampake mafuha kpwa dzina ra Bwana Jesu.
59005015	Namwi mchivoya na kuamini kukala hiye mkpwongo andaphola, Mlungu andamphoza. Ichikala wahenda dambi, andasamehewa.
59005016	Kpwa hivyo chila mmwenga naaseme dambize kpwa myawe na m'voyerane ili muweze kuphozwa makongo genu. Mavoyo ga mutu wa haki gana nguvu sana na ganahenda kazi.
59005017	Elija kala ni mwanadamu dza sisi. Wavoya chikpweli-kpweli kusinye mvula, nayo mvula taiyanya duniani kpwa miaka mihahu na miezi sita.
59005018	Badaye Elija wavoya tsona, ndipho mvula ichinya, nayo tsi ichimera mimea.
59005019	Enehu, myawenu achikosa kulunga kpweli, wanjina naamkanye na kumuuyiza njira ya sawa,
59005020	mmanye, mutu yeyesi ndiyemuuyiza mchina-dambi njira ya sawa, andaokola rohoye isifwe, na andamhenda asamehewe dambize nyinji.
60001001	Baruwa hino ila kpwangu mimi Petero, mtume wa Jesu Masihi. Nakuandikirani mwimwi mriotsambulwa ni Mlungu na kutsamukana tsi ya ujenini, msagalao hiko majimbo ga Ponto, Galatia, Kapadokia, Asia na Bithinia.
60001002	Mwimwi mwatengbwa hangu kare ni Baba Mlungu kpwa uwezo wa Rohowe. Higa gahendeka kulengana na mpango wa Mlungu, ili mumuogophe Jesu Masihi na kusamehewa dambi zenu kpwa sababu ya chifoche. Mlungu naakujaliyeni sana kpwa mbazize na akupheni amani.
60001003	Nahumtogoleni Mlungu ambaye piya ni Isengbwa wa Bwana wehu Jesu Masihi. Mana kpwa mbazize nyinji wahuhenda huvyalwe mara ya phiri, na vivi huna hakika kukala hundaishi na Mlungu milele kpwa sababu wamfufula Jesu Masihi.
60001004	Kpwa hivyo, hunagodzera kuphaha zawadi ambazo Mlungu waikira atue hiko mlunguni ambako taziweza kubanangika, kuola wala kutsakala.
60001005	Majaliwa higa ni genu mwimwi ambao kuluphiro renu rinakuhendani mrindwe kpwa uwezo wa Mlungu, hadi mndiphotiviwa kama Mlungu arivyopanga kuhenda siku ya mwisho.
60001006	Phahi hererwani kuhusu gosi ambago Mlungu wakupangirani, hata dzagbwe pha sambi inabidi msononeswe kpwa muda na mateso ga chila aina.
60001007	Hipha sambi mnagaya, ili kuluphiro renu ripimwe na kuonekana kukala ri sawa, dza viratu zahabu ipimwavyo kpwa kuhendaochwa na moho. Kumkuluphira Mlungu kuna mana zaidi kuriko zahabu, mana zahabu indabanangika. Kpwa hivyo Jesu Masihi andaapha nguma na ishima atue avumirirao hipho ndiphokpwedzadzionyesa wazi.
60001008	-
60001009	Vivi tamdzangbwemuona ela mnammendza, tsona mnamkuluphira. Na kpwa vira mnaphokera lengo ra kuluphiro renu ambaro ni kutiviwa roho zenu, mnahererwa sana, raha isiyogombeka.
60001010	Manabii atabiri kuhusu mbazi za Mlungu ambazo kala anagodza edze akupheni. Hinyo kala anagomba kuhusu huno wokofu wenu, nao achunguza sana ili auelewe.
60001011	Mana Roho wa Jesu ariyekala ndani yao watabiri kukala Jesu andagaya na badaye andaphaha nguma. Phahi hara manabii aendza sana amanye mambo higa gandakala rini na gandamphaha ani.
60001012	Mlungu waahenda hara manabii amanye kukala mambo arigokala anatabiri ka sigo ga kuafwaha aho ela mwimwi. Gara arigogomba ndigo mrigotangazirwa ni hinyo ariokureherani habari ndzuri kuhusu Jesu Muokoli. Nao akusemurirani hizo habari ndzuri kpwa uwezo wa Roho wa Mlungu yekala akahumwa kula mlunguni. Ni mambo ambago hata malaika angemendza sana kugamanya.
60001013	Kpwa hivyo kalani atu a kufikiriya kabla ya kuhenda dzambo rorosi na mkale na chiasi. Kalani na tumaini ra wokofu wa Mlungu mndiophaha hipho Jesu Masihi ndiphokpwedzadzionyesa wazi.
60001014	Kpwa vira mu ana a Mlungu, muogopheni wala msikubali tsona kulunga tamaa zenu mbii mrizokala nazo mriphokala tamuelewa ukpweli wa Mlungu.
60001015	Badala ya hivyo, dza viratu ambavyo Mlungu yekuihani kana lawama, mwimwi namwi ni mukale bila lawama katika rorosi muazaro na mhendaro.
60001016	Kpwa mana kahi za Maandikoge, Mlungu anaamba, "Kalani bila lawama, kpwa kukala mimi sina lawama."
60001017	Mlungu, ambaye mnamuiha Baba, anahukumu atu osi kulengana na mahendo gao bila ubaguzi. Kpwa hivyo, muogopheni sana kpwa muda uhu ambao mcheresagala hipha duniani dza ajeni.
60001018	Mana mnamanya kukala Mlungu, wakukombolani ili msikale na masagazi gasigofwaha dza arivyokala akare enu. Chisha kayahumira vitu vibanangikavyo dza feza na zahabu.
60001019	Ela wahumira mlatso wa samani wa Jesu ambaye kala ni dza Mwana-ng'ondzi asiye na dowa wala makosa.
60001020	Hangu dunia taidzangbweumbwa, Mlungu kala akamtsambula kare Jesu kpwa lengo hiri. Ela achigodza hadi wakati huno wa mwisho ndipho achimreha na kumuonyesa wazi kpwa atu osi duniani. Higa wagahenda kpwa ajili yenu.
60001021	Wakpwedza ili akulongozeni mkuluphire Mlungu ariyemfufula na kumupha nguma. Ndiyo mana mnakuluphira na kumtegemea Mlungu.
60001022	Kpwa vira mnasagala kulengana na mafundzo ga kpweli kuhusu Jesu, mioyo yenu yatsuka ili muweze kumendza ayawenu chikpweli-kpweli. Phahi mendzanani mioyo kutsuka,
60001023	mana mwavyalwa mara ya phiri. Kuvyalwa hiku siko kpwa avyazi a chimwiri (mana maisha ga chimwiri, mwishirowe ni chifo), ela ni kukala na uzima wa milele urehwao ni neno ra Mlungu ndirokalako milele.
60001024	Maandiko ganaamba: "Anadamu osi ni dza nyasi, na uzuri wao ni kama maruwa ga weruni. Nyasi nkunyala na maruwa gakagbwa,
60001025	ela neno ra Mlungu ni ra kpweli milele." Neno hiri ni hiyo habari ndzuri kuhusu Jesu mriyosemurirwa.
60002001	Kpwa hivyo, richani uyi wosi, handzo, unafiki na chidzitso, wala msilaumiane tse-tse-tse.
60002002	-
60002003	Vivi mkatata kare na mkaandza kumanya kukala Bwana ni mnono. Phahi, dza viratu ana atsanga aazavyo maziya ga nine zao, namwi kalani na chiru ya maziya manono ga chiroho ambago mchinwa mndaweza kuphera kpwa kummanya Mlungu chikpweli-kpweli.
60002004	Jesu ndiye dziwe ririro hai ra kudzengera. Dziwe hiro atu arirema ela Mlungu waritsambula, tsona ni ra samani phakpwe matsoni. Phahi msengerereni
60002005	na kubalini Mlungu akuhumireni dza viratu mawe garigo hai, kudzenga dzengo ra chiroho. Tsona akuhendeni mkale alavyadzi-sadaka ariotengbwa kulavya sadaka za chiroho zimhamirazo kpwa uwezo wa Jesu Masihi.
60002006	Mana Maandiko ganaamba: "Lolani, hiko mudzi wa Sayuni ninaika dziwe, dziwe kulu ra msingi, tsona dziwe ra samani nriroritsambula. Na yeyesi ndiyemkuluphira hiye mutu ambaye ni hiro dziwe, kandaphaha waibu hata chidide!"
60002007	Dziwe hiri ni ra mana kpwenu mwimwi mnaokuluphira; ela kpwa hara asiomkuluphira, "Dziwe roremewa ni adzengi, ndipho rikakala dziwe kulu ra msingi."
60002008	Tsona, "Hiri ndiro dziwe ambaro atu andadzikpwala, dziwe ambaro rindahenda atu agbwe." Andadzikpwala kpwa sababu taayaamini neno ra Mlungu; na vivyo ndivyo arivyopangirwa ni Mlungu hangu kare.
60002009	Lakini Mlungu wakutsambulani mkale atue. Kpwa hivyo mwimwi mu alavyadzi-sadaka a chifalume na taifa rihumikiraro Mlungu bahi, yani atu a Mlungu mwenye. Mwatsambulwa ili mkale mndatangaza mahendo manono ga Mlungu, ariyekuihani mtuluke jizani ili mkale phakpwe mwangani, mwangawe mnono.
60002010	Hipho mwandzo kala simwi atu a Mlungu, ela sambi mu akpwe. Tsona kala tamdzangbwemanya mbazi za Mlungu, ela vivi mkaziphokera.
60002011	Asena angu, mimi ninaamba, viratu ambavyo mu ajeni na asagazi a duniani dza atu ario tsi ya ujenini, msiruhusu tamaa za miri yenu zikutawaleni. Mana wakati wosi tamaa hizi nkukala zinapingana na mioyo yenu.
60002012	Kalani na tabiya ndzuri ili hata ichikala atu asiomkuluphira Mlungu andakuzigani kukala mu ayi, aone mahendo genu manono hata aweze kumtogola Mlungu kpwa ajili yenu hipho siku ya kpwedzakpwe.
60002013	Kpwa sababu ya kumuogopha Mlungu, kalani atu a kulunga shariya za tsi yenu. Muishimuni mtawala wenu, mana iye ndiye chilongozi mkpwulu katika tsi yenu.
60002014	Tsona ishimuni vilongozi a majimbo ariotsambulwa ni ye mkpwulu, akale andatiya adabu atu ahendao makosa na kutogola hara ahendao mambo manono.
60002015	Mana Mlungu analonda mhende mambo manono ili hara asio na achili asikale na rorosi ra kugomba kukulaumuni.
60002016	Dzagbwe mu huru, lakini msihumire uhuru wenu kuhenda mai ela sagalani dza atumishi a Mlungu alondwavyo kusagala.
60002017	Ishimuni atu osi na mmendze afuasi ayawenu. Muogopheni Mlungu na muishimu mtawala wenu.
60002018	Mwi ahendadzi-kazi, ogophani sana matajiri enu, tsona muaishimu, akale ni apole au asiru.
60002019	Mlungu nkuhamirwa sana ni mutu ambaye anavumirira utsungu kpwa sababu akaonerwa na anamanya vira Mlungu alondavyo.
60002020	Mutu kandamhamira Mlungu kpwa kuvumirira ichikala anatiywa adabu kpwa sababu ya makosage. Ela ichikala andavumirira agaye kpwa sababu akahenda manono, phahi Mlungu andahamirwa.
60002021	Mnalondwa mvumirire hivyo, mana Jesu mwenye wagaya kpwa sababu yenu. Tsona achikurichirani mfwano, ili mkale mndamuiga.
60002022	Iye kayahenda dambi, wala kugomba handzo.
60002023	Aripholaphizwa kayauyiza neno rorosi; ariphoteswa kayajeza kuriphiza. Ela gosi wamrichira Mlungu ahukumuye na haki.
60002024	Jesu mwenye wahala dambi zehu achizihenda avi ni zakpwe hata achikotwa msalabani, ili sisi husitawalwe tsona ni dambi ela hukale na masagazi gamhamirago Mlungu. Iye walumizwa, ili mphole.
60002025	Kala mkaangamika dza mang'ondzi chigoricha njira, ela sambi mkauyira ye mrisa wenu anayekurindani.
60003001	-
60003002	Vivyo hivyo, mwi achetu mriolólwa ni msikize alume enu. Kpwa njira hiyo, hinyo ambao taalunga mafundzo ga Jesu, andahamirwa ni tabiya zenu za ishima na adabu, hata aweze kumkubali Mlungu bila kuambirwa neno.
60003003	Msikale atu a kudzikpwatuwa kondze bahi, dza vira kusonga nyere, kuvwala zahabu na nguwo za gali,
60003004	ela unono wenu ni uandzire ndani, urembo usioweza kubanangika wala kutsakala ambao ni kukala na moyo mnono na mpole. Huno ndio urembo urio na samani matsoni pha Mlungu.
60003005	Mana hipho kare achetu ariomuogopha Mlungu na kumkuluphira amanya kudzikpwatuwa kpwa tabiya ndzuri za kuogopha alume ao.
60003006	Mchetu mmwenga ariyehenda hivi ni Sara mkpwaza Brahimu. Hiyu wamphundza mlumewe na kumuishimu, achimwiha "Mlume wangu". Phahi mwimwi namwi, ichikala mndahenda garigo sawa bila kuogopha rorosi, mndakala avi mu anae achetu.
60003007	Namwi alume mriolola, mnalondwa msagaleto na achetu enu kpwa vira mnamanya kukala taana mkpwotse dza mwimwi. Piya atundzeni na ishima kpwa sababu ahadi ya Mlungu ya kuphaha uzima ni yenu mosi alume na achetu. Kpwa hivyo alume hendani hivi sedze mavoyo genu gakazuwiywa.
60003008	Chimarigizo nakuambirani mosi: gbwiranani mkale na moyo mmwenga mosi bu. Mendzanani na muonerane mbazi, wala msihende ngulu tse.
60003009	Msiariphize anaokuhenderani mai, wala kualaphiza anaokulaphizani, ela ahendereni manono. Mana hivyo ndivyo Mlungu alondavyo mhende, ili akale andakujaliyani.
60003010	Higa ganagbwa sawa na vira Maandiko gaambavyo kukala: "Yeyesi anayetaka kusagala vinono na kukala na raha, ni ariche kuochera atu ngulu na kugomba handzo.
60003011	Ni ariche kuhenda mai, ahende manono. Tsona ahende vyovyosi vira awezavyo asagale na amani na ayae.
60003012	Mana Mlungu anaona osi ahendao haki, na nkusikira mavoyo gao. Ela ahendao mai, nkualozera kogo."
60003013	Pho kpwani ni ani ndiyeaza kukuhenderani mai ichikala wakati wosi mna chadi cha kuhenda manono?
60003014	Lakini phahi hata ichikala mnagaya kpwa sababu ya kuhenda haki, Mlungu andakujaliyani. Kpwa hivyo msihende shaka wala kuogopha hara anaokutesani,
60003015	ela manyani kukala Jesu ndiye mkpwulu wa maisha genu na mumuogophe moyo kutsuka. Kalani tayari wakati wosi kumuelezea yeyesi ndiyeuza sababu ya kuluphiro renu.
60003016	Lakini hendani hivi kpwa upole na ishima. Kalani na tabiya ndzuri kpwa sababu mu afuasi a Jesu, ili hinyo anaokuocherani ngulu kuhusu hizo tabiya zenu agbwirwe ni haya.
60003017	Mana ichikala Mlungu anataka ugaye, phahi n'baha ugaye kpwa sababu ya kuhenda sawa kuriko kugaya kpwa kuhenda kosa.
60003018	Jesu wagaya na achifwa limwenga kpwa sababu ya dambi zehu, ili ahupatanishe na Mlungu, ela ye mwenye kayakala na dambi. Waolagbwa ariphokala na mwiri wa chibinadamu ela wafufulwa ni Roho wa Mlungu.
60003019	Na kpwa uwezo wa ye Roho achiphiya kuriko na maroho ga atu a kufwa garigofungbwa, achendagasemurira habari za Mlungu.
60003020	Maroho higo ni ga atu ambao taayamuogopha Mlungu hipho kare, wakati Nuhu kala anadzenga meli. Mlungu wavumirira uyi wao hadi meli iriphodzengbwa, ela mwisho atu achache, anane bahi, ndio ariopona madzi.
60003021	Hinyo ni mfwano wa ubatizo wenu wa siku hizi. Mana mnaphobatizwa inaonyesa kukala mkativiwa na chifo na hukumu kpwa uwezo wa kufufuka kpwa Jesu Masihi. Kpwa hivyo ubatizo siyo kuoga ili kuusa nongo za mwiri, ela nkudzilavya kpwa Mlungu moyo kutsuka.
60003022	Hiye Jesu waphiya mlunguni na sambi asegere mkpwono wa kulume wa Mlungu, phatu pha ishima kulu sana. Anatawala malaika phamwenga na viumbe vyosi vitawalavyo na virivyo na uwezo.
60004001	Kpwa vira Jesu wagaya mwakpwe mwirini, mwimwi namwi kalani tayari kugaya dza iye. Mana mutu achigaya mwakpwe mwirini kandatawalwa tsona ni dambi.
60004002	Chihivyo, masagazige gosi andaishi kulengana na vira Mlungu amendzavyo, wala siyo kulunga tamaa za mwiri tsona.
60004003	Hipho kare mwalunga tamaa zenu mbii za kumendza achetu ama alume anji na za kunwa kutsapa chiasi. Tsona mwamendza sheree za kunwa uchi na kufwiha chiudiya, na kuvoya mizuka, dzambo rinaromtsukiza Mlungu zaidi. Mmanye kukala mwalunga vya kutosha masagazi ga atu asiommanya Mlungu, wala taina haja muenderere tsona kuhenda hivyo.
60004004	Hivi mnalaphizwa ni hinyo asiommendza Mlungu, kpwa vira taaelewa kpwa utu wani tamlungana nao tsona kuhenda higo mai.
60004005	Hata hivyo andakpwedzadzitetea enye kuhusu hinyo uyi wao mbere za Mlungu, ambaye a tayari kuhukumu atu osi ario moyo na hata ariofwa.
60004006	Mana hino ndiyo sababu atu a kufwa asemurirwa habari ndzuri kuhusu Jesu Muokoli, ili hata dzagbwe ahukumiwa kare ariphokala achere hipha duniani, dza chila mutu ahendwavyo, roho zao zikale moyo dza viratu Mlungu arivyo.
60004007	Mwisho wa dunia u phephi, kpwa hivyo kalani na chiasi na kudzimanyirira katika gosi mhendago, ili muweze kuvoya.
60004008	Zaidi ya gosi, mendzanani chikpweli-kpweli, mana mutu uchimmendza dza hivyo undakala tayari kumsamehe hata achikukosera mara ngaphi.
60004009	Kalani atu a kumendza kukaribisha ayawenu mwenu madzumbani bila kururumika.
60004010	Mlungu nkuapha atu vipawa vya aina tafwauti, na chila mmwenga ni atundze chipawache vinono na achihumire kpwa fwaida ya ayae.
60004011	Yeyesi anayegomba, naagombe dza mutu achiyehumwa ni Mlungu. Naye anayehumikira ayae, naahumikire kpwa uwezo wa Mlungu. Chihivyo Mlungu andaweza kutogolwa kahi za mambo gosi kpwa sababu ya Jesu Masihi ariye na utukufu na uwezo milele na milele. Amina.
60004012	Asena angu, mateso mafu mnagophaha ga kupima kuluphiro renu si chitu chisicho cha kawaida. Kpwa hivyo msikale avi tamuelewa kpwa utu wani mnagaya.
60004013	Ela hererwani kukala mnagaya dza Jesu arivyogaya, ili mkale na raha tele, hipho ukulu wa Jesu ndiphoonyeswa wazi.
60004014	Ichikala mndalaphizwa kpwa sababu mu afuasi a Jesu, manyani kukala mndajaliwa, mana ukulu wa Roho wa Mlungu undaonekana wazi kukala u phamwenga namwi.
60004015	Phahi mwimwi ni msidzirehere hukumu ya kutiywa adabu kpwa sababu ya kukala aolagadzi, aivi au avundzadzi shariya, au hata ambeya.
60004016	Mutu achigaya kpwa sababu ni mfuasi wa Jesu, naasione waibu ela naamtogole Mlungu kukala anamanyikana kpwa dzina ra Jesu.
60004017	Wakati wa hukumu ukafika, na Mlungu andaandza na kuhukumu atue. Sambi ichikala hukumu indaandza na sisi atue enye, dze o asiokubali neno ra Mlungu ela hukumu yao taindakala ya kutisha zaidi?
60004018	Higa ganagbwa sawa na Maandiko gaambago kukala: "Ichikala nyo a haki andaokolwa kpwa tabu, dze nyo achina-dambi asiomanya Mlungu?"
60004019	Kpwa hivyo anaoteswa kpwa sababu Mlungu waapangira hivyo, naaenderere kuhenda manono na amkuluphire Mlungu, muumba wao ambaye achiika ahadi andaihenda.
60005001	Sambi nagomba na mwimwi vilongozi a afuasi a Jesu. Mimi ni chilongozi myawenu, na náhendaona na matso gangu vira Jesu arivyoteswa. Chisha narorera kuphaha nguma phamwenga naye hipho ukuluwe ndiphoonyeswa. Kpwa hivyo nakuvoyani
60005002	mkale arisa anono a kundi mrirohewa ni Mlungu. Tsona mririnde na moyo mnono wala siyo kpwa kuhendalazimishwa. Msihende kazi yenu kpwa sababu mndariphiwa ela kpwa kukala mnadzilavya.
60005003	Msikale vilongozi katili kpwa atu mnaoalongoza, ela masagazi genu nagakale mfwano mnono kpwao.
60005004	Alafu ye mrisa mkpwulu wa atu osi a Mlungu achitsembuka, mndaphaha nguma phamwenga naye milele.
60005005	Namwi mnaolongozwa, aogopheni vilongozi enu. Na mosi avyere na adide kalani atu apole na a kuhumikira ayawenu, mana Maandiko ganaamba: "Mlungu anapinga anaodzikarya, na kuaonera mbazi asiodzikarya."
60005006	Kpwa hivyo kalani atu apore anaodzitsereza tsini ya uwezo wa Mlungu naye andakuunulani wakatiwe uchifika.
60005007	Mrichireni Mlungu mashaka genu gosi mana iye anajali mambo genu.
60005008	Dzimanyirireni, tsona mkale matso wakati wosi. Mana Shetani, ambaye ni adui wenu, anaendza mutu amuolage chiroho, dza simba angurumaye na ndzala achiendza mutu amurye.
60005009	Phahi mpingeni hiye Shetani kpwa kudinisa kumkuluphira Mlungu, mana kama mmanyavyo, afuasi ayawenu dunia yosi anagaya dza viratu mwimwi.
60005010	Lakini bada ya mwimwi kugaya kpwa muda, Mlungu andakpwedzarekebisha chochosi chophunguzwa, akutiyeni moyo, na kukuphani mkpwotse. Iye ni Mlungu wa mbazi zosi yekuihani mphahe nguma phamwenga na Jesu milele.
60005011	Mlungu naatawale milele! Amina.
60005012	Silvano, mfuasi myangu, ambaye chimimi ni mutu muaminifu, ndiye chiyeniterya kuandika baruwa hino ndide. Lengo rangu ni kukutiyani moyo na kukuhakikishirani kukala Mlungu anakumendzani hata ikaledze. Kpwa sababu mnamanya mambo higo, dinisani kumuamini.
60005013	Kundi ra afuasi ayawenu a hiku Babeli, ambao piya atsambulwa ni Mlungu, akakuphozani. Piya mkaphozwa ni mwanangu wa chiroho aihwaye Mariko.
60005014	Lamusanani na mendzwa ya kpweli. Nakuvoyerani mosi ambao mu afuasi a Jesu mkale na amani.
61001001	Baruwa hino ila kpwangu mimi Simoni, ambaye dzina ranjina ni Petero. Mimi ni mtumishi na mtume wa Jesu Masihi. Nakuandikirani mwimwi mosi mnaomkuluphira Jesu dza hurivyo sisi, na kuluphiro rehu ni ra mana kpwa sababu Jesu, Mlungu na Muokoli wehu, ni wa haki.
61001002	Mlungu naazidi kukujaliyani kpwa mbazize akupheni amani kpwa sababu mnamanya Mlungu na piya Bwana wehu Jesu.
61001003	Jesu, kpwa nguvu arizophaha kula kpwa Mlungu, wahupha chila chitu ambacho chinahuterya kuishi maisha gamhamirago Mlungu. Naswi huna mambo higa kpwa sababu hunammanya ariyehuiha ili hushiriki utukufu na unonowe.
61001004	Kulengana na mambo manono ambago Mlungu wahuhendera ni kpwamba, wahuikira ahadize nono za chilagane. Huchiziphokera moyo kutsuka, hunaweza kudzitivya na tamaa mbii za dunia zinazohenda atu afwe chiroho, na hundakala anono dza ana a Mlungu.
61001005	Kpwa utu hinyo, msikolwe na kuko kumkuluphira Mlungu bahi, lakini enjerezani kuishi maisha manono. Mchikala mnaishi maisha manono enjerezani kummanya Mlungu zaidi.
61001006	Dzulu ya kummanya Mlungu, dzikanyeni, na zaidi ya kudzirinda kpwenu enjerezani kuvumirira shida. Na dzulu ya kuvumirira shida, ishini maisha gamhamirago Mlungu.
61001007	Na zaidi ya kuishi maisha ganagomhamira Mlungu, amendzeni afuasi ayawenu. Na chidzarigizoche mendzani atu osi.
61001008	Mchikala mndakula chiroho kpwa njira hino, mambo gosi mmanyago kuhusu Bwana wehu Jesu Masihi, gandagaluza maisha genu gakale ga fwaida.
61001009	Lakini yeyesi asiye na togo zizo ni dza mutu ariye na matso na kaona mana kaelewa mambo ga chiroho, tsona akayala kukala Mlungu wamsamehe dambize zosi arizohenda pho kare.
61001010	Phahi enehu, hendani bidii zaidi ya kuishi maisha manono ili chila mmwenga aone kukala Mlungu wakutsambulani na achikuihani. Mchihenda hivyo enehu, tamndaricha kumkuluphira Jesu bii,
61001011	na vivyo vindakuhendani mkaribishwe vinono ko kuriko Bwana na Muokoli wehu Jesu Masihi, ambaye andatawala milele na milele.
61001012	Hata dzagbwe mnagamanya higo malagizo nrigokuandikirani, namwi mkadina kulunga ukpweli mriofundzwa, ela mino naenderera kukutambukizani vivyo.
61001013	Naona ni vinono kpwangu mimi kuenderera kukutambukizani maneno higa, wakati nchere moyo,
61001014	mana siku zangu za kukala hipha duniani zi phephi na kusira, kama Bwana wehu Jesu Masihi arivyonionyesa.
61001015	N'ndahenda niwezavyo, niike mambo higa wazi kpwenu ili mgatambukire bada ya kukala nkafwinya matso.
61001016	Tahuyakuambirani adisi za handzo kpwa werevu, wakati huriphokuambirani kukala Bwana wehu Jesu Masihi andauya kpwa nguvu za Mlungu. Lakini hwaona ukuluwe na matso gehu enye.
61001017	-
61001018	Mana hwakala hu phamwenga na Jesu dzulu ya Mwango wa Mlungu ariphohewa nguma na utukufu kula kpwa Baba Mlungu. Wakati hinyo hinyo hwasikira sauti kula mlunguni, sauti ya Mlungu ariye mkpwulu kuriko vyosi. Ichiamba, "Hiyu ni mwanangu; nammendza naye ananihamira sana."
61001019	Kpwa hivyo hunaamini zaidi maneno gotangazwa ni manabii na indakala vinono mchisikizato. Maneno higo ni sawa na taa ilavyayo mwanga wakati wa jiza. Lakini, dza viratu kombezi ionyesavyo kukala kukacha na ni siku yanjina, ndivyo Jesu naye andakpwedza ang'ale mwehu mioyoni.
61001020	Lakini kulengana na unabii urio Maandikoni manyani hivi: takuna mutu auelewaye na marifwage mwenye.
61001021	Sababu hata ao manabii arioandika, taayagafikiriya kula mwao achilini kulengana na atu amendzavyo, lakini alongozwa ni Roho wa Mlungu kugomba manenoge.
61002001	Hipho kare piya kpwazembuka manabii ga handzo kahi za atu a Iziraeli, na vivyo hivyo alimu a handzo andazuka kahi-kahi yenu. Atu aha andafundza chisiri mafundzo ga kuabananga aasikizao. Alimu hinya piya andamkahala Bwana Jesu, ariyeakombola. Kpwa sababu ya higa, takuna muda mure andadzirehera kuangamizwa.
61002002	Afuasi anji andaiga-iga tabiya za udiya dza za alimu hinya, na kpwa sababu ya mahendo gao mai atu anjina andagomba mai kuhusu ujumbe wa Jesu.
61002003	Alimu aha a handzo ana ndani kulu, nao andakuchengani-chengani na adisi za handzo ili aphahe pesa zenu. Lakini hangu kare Mlungu a tayari kuahukumu, nao bila shaka andaangamizwa.
61002004	Hunatambukira kukala kpwakala na malaika ariohenda dambi, naye Mlungu kayaaricha. Waatsupha mohoni, ndani ya bopo ra jiza ambamo waafunga singenge hadi siku ya chiyama.
61002005	Piya hunatambukira hipho kare atu anji taayaishi maisha ga kumhamira Mlungu. Hipho Mlungu kayaaricha, wareha mafuriko ambago gahosa chila mutu, isiphokala wamtivya Nuhu na atu anjina sabaa. Nuhu wativiwa kpwa sababu wakala achiaambira atu alunge njira nono ambazo Mlungu analonda.
61002006	Phapho hipho hunamanya tsona kuhusu midzi ya Sodoma na Gomora. Mlungu waiocha na moho midzi hino ili rikale fundzo kpwa atu asiolonda kulunga maneno ga Mlungu.
61002007	-
61002008	Lakini Lutu kala achiishi phamwenga na atu hinyo ayi, na iye kala ni mutu mnono mbere za Mlungu. Chila siku, Lutu kala achiona na kusikira mambo ga waibu, na moyowe kala unaphya sababu ya mambo mai ambago kala ganahendwa. Kpwa hivyo, wakati hinyo Mlungu anaocha midzi hiyo, wamtivya Lutu ariyekala wa haki.
61002009	Dze, mambo gano ganahuonyesani? Ganaonyesa kukala Mlungu anamanya njira ambazo andativya atue anono ario matesoni. Lakini andaatiya adabu atu ayi kpwenderera hadi siku ya hukumu.
61002010	Chidzarigizo Mlungu andaatiya adabu kali atu osi ambao andalunga tamaa mbii za miri yao na kuricha kuogopha utawalawe. Atu a ngulu na ajeuri asioishimu viumbe vya dzulu mlunguni, lakini nkuvilaphiza.
61002011	Hata malaika ario na uwezo zaidi kuriko atu, taalaphiza wala kulavya mashitaka kuhusu viumbe hivyo mbere za Mlungu.
61002012	Aha alimu a handzo nkulaphiza vitu asivyovimanya. Ni dza nyama a weruni ahendao mambo bila kufikiriya, na ariovyalwa ili agbwirwe na kuolagbwa. Mlungu andaangamiza dza viratu anadamu aolagavyo nyama.
61002013	Andagaya kpwa sababu agayisa atu anjina. Anahererwa kuhenda sheree za marya, na kuzinga wakati wa mutsi. Nkuhererwa kukuchengani wakati mnarya nao phamwenga, na kpwa njira hino nkukutiyani waibu dza dowa ra nguwo nyereru.
61002014	Atu aha achiona mchetu nkumuaza, na tamaa yao ya kuzinga taisira. Nkurusa atu ambao taadinire chiroho na chila wakati achili zao nkufikiriya kuphaha pesa. Phahi atu aha analaniwa ni Mlungu.
61002015	Aricha njira nono imhamirayo Mlungu, achiangamika dza arivyoangamika Balamu, mwana wa Beori, yemendza kuphaha pesa kpwa kuhenda mambo mai.
61002016	Ela hiye nabii Balamu wademurirwa kpwa dambize. Pundawe wagomba kpwa sauti ya mutu, na achiricha Balamu asihende higo mambo ga koma.
61002017	Hinya alimu a handzo taana rorosi dza vidzuho vyouma, na piya ni dza maingu gophepheruswa ni phuto kali, gasigoreha mvula. Kpwa hivyo Mlungu andaatiya adabu phahali phenye chilungu-lungu cha jiza.
61002018	Aha nkugomba maneno ga chizuzu na kudzikarya. Kpwa kuhumira tamaa mbii za mwiri anarusa afuasi ambao anaandza kuishi maisha manono chinyume cha hara anaoishi maisha mai.
61002019	Nkulavya ahadi za handzo kuhusu uhuru wa chiroho kuno nyo enye ni atumwa a tabiya mbii ambazo zinaangamiza. Mana mutu nkuhendwa mtumwa ni chochosi ambacho chinamtawala.
61002020	Hipho mwandzo atu aha aricha kutawalwa ni tamaa mbii za dunia kpwa sababu anamanya Bwana na Muokoli wehu Jesu Masihi. Ela auyirapho garatu ga kare nkuinjira muhamboni, akatawalwa tsona ni tamaa mbii. Vivi sambi a tabuni zaidi kuriko pho mwandzo wakati kala taadzangbwe kummanya Jesu.
61002021	Hata hivyo ingekala vinono kalapho taayamanya njira za kumhamira Mlungu, kuriko kuzimanya na alafu kugaluka na kuricha kulunga malagizoge matakatifu.
61002022	Phahi arigohenda atu aha ni sawa na ndarira hizi mbiri. Ya kpwandza inaamba, "Diya nkuuyira kurya mahaphikage," na ya phiri inaamba, "Nguluwe achiyeogeswa nkuuya akagala-gala topeni."
61003001	Enehu, hino ni baruwa yangu ya phiri kukuandikirani. Na baruwa zosi hizi zinakutambukizani mambo higa mrigodzifundza, na kugaririkana vinono kpwa undani.
61003002	Tambukirani maneno ga manabii matakatifu na malagizo ga Bwana na Muokoli wehu, mrigophokera kula kpwa mitumee.
61003003	Ra muhimu ni mmanye kukala siku za mwisho kundakala atu anjina ambao maisha gao gandakala ga kulunga tamaa za miri yao. Nao andakufyorerani na kukuzemererani,
61003004	achiamba, "Bwana Jesu walaga andauya. Vino yu kuphi? Kula baba zehu ariphofwa takuna chitu chirichogaluka. Chila chitu chinaenderera kukala dza vivyo kula phoumbwa dunia!"
61003005	Lakini atu anarema makusudi ukpweli hinyu, kukala hipho kare Mlungu wagomba neno ra kuumba dunia na dzulu mlunguni. Wahenda dunia kula madzini, na achiitenga na madzi,
61003006	na kpwa kuhumira madzi piya, waangamiza dunia ariphoreha mafuriko.
61003007	Kpwa njira hiyo hiyo ya nenore, Mlungu nkuhenda dzulu mlunguni na duniani hivi sambi vigodze, hadi ndiphoviangamiza na moho. Siku hiyo ya hukumu atu asiolunga malagizo ga Mlungu andahukumiwa na kuangamizwa kabisa.
61003008	Lakini enehu, msione kukala Mlungu anafikiriya dza vivyo mwimwi. Mana kpwa Mlungu siku mwenga ni sawa na miaka elufu mwenga, na miaka elufu mwenga ni sawa na siku mwenga.
61003009	Atu anjina anafikiri kukala Mlungu ana vwende kutimiza ahadize. Ela si hivyo, Mlungu nkuchelewa kutimiza ahadize kpwa kukala anakuvumirirani. Mana kamendze mutu yeyesi afwe lakini amendzavyo iye ni chila mmwenga atubu dambize.
61003010	Lakini siku ya Bwana Jesu kuuya duniani indaangalaza atu kpwa kukala taimanyikana, dza viratu muivi edzavyo. Wakati hinyo kundakala na ngurumo na mlunguni kundayaya na chila chitu chirichohimo chindaphya tse-tse-tse. Na dunia na vyosi virivyomo vindayaya piya.
61003011	Kpwa vira ambavyo vitu vyosi vindaangamizwa hivyo, mwino ni mkale atu a viphi? Dzilavyeni kpwa Mlungu na muishi maisha gamhamirago.
61003012	Siku hiyo ya chiyama, mlunguni kundaphya, na vitu vyosi virivyo hiko vindatsatsamuka na moho viangamike. Ela siku hiyo, igodzereni kpwa hamu sana na hendani chadi siku hiyo yedze upesi.
61003013	Ela Mlungu walaga kukala kundakala na mlunguni kuphya na dunia nyiphya, ambako chila mmwenga andahenda mambo gamhamirago bahi. Naswi hunagodzera kpwa hamu ahadi hiyo itimizwe.
61003014	Kpwa hivyo enehu, hali mnagodzera siku hiyo, hendani chadi msikale na kosa wala lawama mbere za Mlungu, mkale na amani naye.
61003015	Msiyale kukala Mlungu anakuvumirirani ili mkale na nafwasi muokolwe. Mambo gaga higa mwatambukizwa ni mwenehu mmendzwa Paulo yekuandikirani kpwa uwezo ariohewa ni Mlungu.
61003016	Naye anaandika kuhusu mambo higa katika baruwaze zosi. Lakini maneno ganjina aandikago si rahisi kugaelewa, na ganaelezwa chimakosa ni atu ambao taayafundzwa na kuluphiro rao ni ra kugaluka-galuka. Kpwa kueleza chimakosa maneno higa ga Paulo na Maandiko ganjina atu hinyo andadziangamiza.
61003017	Lakini mwimwi enehu mnamanyato kare mambo gaga. Phahi dzimanyirireni ili msichengbwe ni handzo ra atu ayi, mkakala na wasi-wasi kuhusu mambo gaga mnagokuluphira.
61003018	Badala ya hivyo endererani kuhenda vira alondavyo Jesu, ariye Bwana na Muokoli wehu, ili akuonyeseni mendzwaye na kummanya zaidi. Naatogolwe milele na milele. Amina.
62001001	Hunakuambirani mmanye kala hwamsikira na huchimuona ariyekalako hangu mwandzo. Hwamuona na matso gehu, na huchimguta na mikono yehu, naye ndiye hiro Neno rireharo uzima.
62001002	Hangu mwandzo wakala na Baba Mlungu, lakini sambi wahutsembukira na huchimuona na matso gehu. Naswi hu mashahidi a hiro huriroriona na hunakuambirani habari za uzima wa milele.
62001003	Hunakuhubiriyani huriroriona na kusikira, ili mkuluphire dza sisi na hukaleni chitu chimwenga. Naswi huna umwenga na Baba Mlungu na Mwanawe Jesu Masihi.
62001004	Hunakuandikirani mambo higa ili raha yehu ikamilike.
62001005	Jesu wahuambira maneno higa, naswi hunakumanyisani kukala Mlungu ni mwangaza, wala kpwakpwe takuna jiza rorosi.
62001006	Huchiamba kala huna umwenga naye na kuno hunaishi jizani kpwa kuhenda mai, phahi hundakala na handzo, wala tahulunga njira ya kpweli.
62001007	Lakini huchiishi mwangani, dza vivyo iye arivyo mwangani, hundakala na umwenga sisi enye na enye. Nao mlatso wa mwanawe Jesu uriomwagika ariphokotwa misumari msalabani undahuusira dambi zosi.
62001008	Huchiamba kala tahuna dambi, humanye kala hunadzichenga, na hunarema kukubali kpweli.
62001009	Ela huchikubali na kumuambira Mlungu kala huna dambi, phahi kpwa vira ni muaminifu na wa haki, andahusamehe na kuuhusira uyi wehu wosi.
62001010	Huchiamba kukala tahudzangbwehenda dambi, hunahenda Mlungu akale na handzo, na hunarema manenoge.
62002001	Anangu, nakuandikirani mambo higa ili msihende dambi. Ela mutu achihenda dambi, huna gambera ambaye nkuhuvoyera kpwa Baba Mlungu, naye ni Jesu Masihi mutu asiye na lawama tse.
62002002	Naye ndiye chiryangona cha kuusira dambi zehu, tsona si dambi zehu bahi, ela hata za dunia ndzima.
62002003	Huchilunga malagizo ga Mlungu ndipho hundamanya kpwa kpweli hunammanya.
62002004	Mutu yeyesi ndiyeamba, "Nammanya Mlungu," lakini kalunga malagizoge, phahi ana handzo na anarema kukubali kpweli.
62002005	Lakini mutu yeyesi agbwiraye maneno ga Mlungu, ndiye ariye na mendzwa kamili ya Mlungu mwakpwe moyoni. Hivyo ndivyo hundakala na hakika kala hu phamwenga na Mlungu.
62002006	Mutu achiamba kala a phamwenga na Mlungu, n'lazima aishi dza viratu vyoishi Jesu.
62002007	Asena angu, higo malagizo ambago nakuandikirani sigo maphya, ela ni ga kare ambapho mwakala nago hangu mwandzo. Higo ni maneno ga Mlungu ambago mwagasikira chitambo.
62002008	Lakini malagizo higo ni maphya piya. Ganaonyesa wazi vira Jesu arivyoishi na vira muishivyo. Mana mwenu mioyoni jiza ra mambo mai rinauka na mwangaza wa kpweli unang'ala kare.
62002009	Mutu ndiyeamba kala a mwangani, kuno wamzira mfuasi myawe, phahi naamanye kala achere jizani.
62002010	Mutu yeyesi amendzaye myawe a mwangani, wala takuna chitu ambacho anaweza kukpwala.
62002011	Lakini mutu aziraye myawe a jizani; wala kamanya aphiyako, mana jiza ramhenda chipofu.
62002012	Nakuandikirani mwimwi anangu kpwa mana mwasamehewa dambi zenu kpwa sababu ya Jesu.
62002013	Nakuandikirani mwimwi ano baba kpwa mana iye yekalako hangu mwandzo mnammanya. Nakuandikirani mwimwi barobaro mana mwamshinda Shetani.
62002014	Nakuandikirani mwimwi anache kpwa mana mnammanya Baba Mlungu. Nakuandikirani mwimwi ano baba mana mnammanya iye yekalako hangu mwandzo. Nakuandikirani mwimwi barobaro mana mna nguvu; mwagbwira maneno ga Mlungu mwenu mioyoni, tsona mwamshinda Shetani.
62002015	Msimendze dunia wala chochosi chii chiricho himu duniani. Mana mutu achimendza mambo mai ga dunia, kaweza kummendza Mlungu.
62002016	Kpwa mana duniani atu nkukala na tamaa mbii, nkuaza vitu avionavyo na kuhenda ngulu kpwa sababu ya mali. Mambo higa gosi tagala kpwa Baba, ela gala duniani.
62002017	Dunia na vituvye vyosi ambavyo mutu anaweza kuviaza vinatsapa. Ela mutu ndiyehenda mendzwa ya Mlungu andaishi milele.
62002018	Anangu, mwisho u phephi! Mwasikira kala mpindzani wa Jesu Masihi andakpwedza, vivi apindzani anji a Jesu akpwedza kare. Kpwa hivyo hunamanya kala mwisho u phephi.
62002019	Hata dzagbwe atu hinyo ala mwehu kundini, ela kala sio ayawehu. Mana kala ka ni ayawehu, angekala abaki naswi. Ela ariphotuluka amanyikana wazi kala sio ayawehu.
62002020	Lakini Roho wa Mlungu wainjira mwenu mioyoni, na mosi mnamanya kpweli.
62002021	Phahi sikuandikirani kpwa kukala tammanya kpweli, hata. Ela nakuandikirani kpwa kukala mnamanya kpweli, tsona mnamanya tafwauti ya kpweli na handzo.
62002022	Mutu wa handzo ni yuphi? Ni yuya aremaye kala Jesu ndiye Muokoli. Mutu ambaye anarema Baba Mlungu na Mwanawe Jesu ni mpindzani wa Jesu.
62002023	Mutu achimkahala Mwana, piya anamkahala Baba. Na mutu achimkubali Mwana, piya anamkubali Baba.
62002024	Phahi higo maneno mrigogasikira hangu mwandzo gagbwireni mwenu mioyoni. Mchigagbwira mwenu mioyoni, wakati wosi mndakala phamwenga na Mwana na Baba.
62002025	Huchigbwira maneno higa mwehu mioyoni, Jesu andahupha uzima wa milele ariohulaga.
62002026	Nakuandikirani mambo higa kuhusu atu ambao analonda kukuchengani.
62002027	Lakini Jesu watiya Roho wa Mlungu mwenu mioyoni. Kpwa vira Rohowe a mwenu mioyoni, phahi tamuna haja ya kufundzwa ni mutu. Mana iye Rohowe anakufundzani chila chitu, na higo ambago anakufundzani ni ga kpweli, wala si handzo. Phahi, lungani mafundzoge, na mzidi kukala phamwenga naye.
62002028	Sambi anangu, zidini kukala phamwenga na Jesu, ili siku achedza hukale bila ya wuoga, wala husikale na sababu ya kudzifwitsa kpwa waibu.
62002029	Kpwa vira mnamanya kala Jesu ni wa haki, phahi piya manyani kukala osi ahendao haki ni ana a Mlungu.
62003001	Fikiriyani vira Baba Mlungu arivyohumendza hata hunaihwa anae. Na kpweli hu anae, lakini atu a dunia hino higo taagamanya, mana taamanya Mlungu.
62003002	Asena angu, vivi naswi hu ana a Mlungu, lakini taimanyikana vira ndivyokala badaye. Ela hunamanya kala Jesu ndiphokpwedza, hundakala dza iye, mana hundamuona vira arivyo.
62003003	Phahi chila mwenga wenu anayetarajiya kukala dza Jesu, ni akale bila ya lawama, dza viratu arivyo bila ya lawama.
62003004	Mutu yeyesi ahendaye dambi anavundza Shariya za Mlungu, mana kuhenda dambi ni kurema kulunga shariya.
62003005	Lakini mwimwi mnamanya kala Jesu wakpwedza kuusa dambi zenu, ela ye mwenye kana dambi yoyosi.
62003006	Phahi mutu yeyesi ariye phamwenga naye kahenda dambi, ela ahendaye dambi kamanya Jesu wala kumuelewa.
62003007	Anangu, msichengbwe. Mutu ahendaye mahendo ga haki, ana haki dza viratu Jesu arivyo.
62003008	Lakini mutu ahendaye dambi ni wa Shetani, mana Shetani wahenda dambi hangu mwandzo. Ela hiye Mwana wa Mlungu wakpwedza himu duniani ili abanange kazi za Shetani.
62003009	Kpwa hivyo, ana a Mlungu taahenda dambi, mana ana asili ya Mlungu mwao mioyoni. Nao taaweza kuhenda dambi mana ni ana a Mlungu.
62003010	Yeyesi asiyehenda mahendo ga haki au asiyemmendza mfuasi myawe, siye mwana wa Mungu. Hiyo ndiyo tafwauti ya ana a Mlungu na a Shetani.
62003011	Mwasikira habari hizi hangu mwandzo kukala hunalondwa humendzane.
62003012	Msikale dza Kaini, kpwa mana Kaini kala ni wa Shetani, achimuolaga nduguye mwenye. Waolaga nduguye kpwa utu wani? Wamuolaga kpwa sababu nduguye wahenda mambo ga sawa, ela Kaini achihenda mambo mai.
62003013	Phahi enehu, atu a duniani achikuzirani, msiangalale.
62003014	Kumendzana kpwehu kunaonyesa kala hwatuluka chifoni na huchiinjira uzimani. Mutu yeyesi asiyemmendza mfuasi myawe, bado achere chifoni.
62003015	Yeyesi aziraye myawe ni muolagadzi, namwi mnamanya kala muolagadzi kana uzima wa milele.
62003016	Jesu Masihi wadzilavya aolagbwe kpwa sababu yehu; hivyo ndivyo hunamanya mendzwa irivyo. Hata sisi naswi hunalondwa humendze ayawehu, hata ichikala ni kufwa, hudzilavye huolagbwe kpwa sababu ya ayawehu.
62003017	Mutu achikala na mali himu duniani, na aone mfuasi myawe ni mgayi kana chitu, ela asimuonere mbazi, kpwa kpweli mutu hiye kaweza kuamba ana mendzwa ya Mlungu mwakpwe moyoni.
62003018	Anangu, mendzwa yehu naisikale ya maneno mahuphu, ela nahumendzaneni na mendzwa ya kpweli ya mahendo.
62003019	-
62003020	Huchikala na mendzwa ya mahendo, hundamanya kala hunalunga njira ya kpweli. Na hata huchimanya kala mwehu mioyoni huna makosa, hundaweza kuima mbere za Mlungu bila ya wuoga. Mana Mlungu ni mkpwulu kuriko maazo gehu, tsona anamanya chila chitu.
62003021	Asena angu, ichikala maazo gehu tagana lawama, phahi, hunaweza kukala bila ya wuoga mbere za Mlungu.
62003022	Naswi hunaweza kuvoya Mlungu chochosi, na akahupha kpwa sababu hunalunga malagizoge na kuhenda mambo gamhamirago.
62003023	Na hivi ndivyo Mlungu arivyolagiza: humkuluphire Mwanawe Jesu Masihi na humendzane kama arivyolagiza.
62003024	Atu alungao malagizo ga Mlungu a phamwenga na Mlungu, naye Mlungu a phanwenga nao. Naswi huna hakika kala Mlungu a phamwenga naswi kpwa sababu Rohowe anaishi mwenu mioyoni.
62004001	Asena angu, kpwazuka manabii manji ga handzo himu duniani. Kpwa hivyo, msimuamini chila mutu hata akaamba ana Roho wa Mlungu. Lakini n'lazima mumpime na mmanye ichikala kpweli ana Roho wa Mlungu.
62004002	Hino ndiyo njira ya kukumanyisa kala mutu ana Roho wa Mungu: yeyesi ndiyekubali kala Jesu Masihi wakala mwanadamu na wakpwedza duniani, ana Roho wa Mlungu.
62004003	Lakini mutu yeyesi asiyekubali, kana Roho wa Mlungu, ela ana roho wa kupinga Jesu. Namwi mwasikira kala roho hiye andakpwedza, na vivi wakpwedza kare.
62004004	Anangu, mwimwi mu a Mlungu, na mwashinda higo manabii ga handzo, kpwa mana Roho ariye mwenu mioyoni ni mkpwulu kuriko roho ariye duniani.
62004005	Higo manabii ga handzo tagamanya Mlungu. Kpwa hivyo higo agombago ni ga chidunia, nao atu a dunia asiomanya Mlungu nkualunga gao.
62004006	Sisi hu a Mlungu. Yeyesi amanyaye Mlungu nkuhulunga, ela asiye wa Mlungu kahulunga. Phahi kpwa sababu hiyo, hunaweza kumanya tafwauti ya Roho wa kpweli na roho wa handzo.
62004007	Asena angu, nahumendzaneni, mana kumendzana kula kpwa Mlungu. Mutu yeyesi amendzaye mfuasi myawe ni mwana wa Mlungu na anamanya Mlungu.
62004008	Mutu yeyesi asiyemendza myawe kammanya Mlungu, mana Mlungu ni mendzwa.
62004009	Naye Mlungu wahuonyesa mendzwaye ariphomhuma Mwanawe wa macheye kpwedza himu duniani, ili huphahe uzima wa milele kpwa sababuye.
62004010	Hivi ndivyo mendzwa ya kpweli irivyo: sio kukala sisi hwammendza Mlungu, ng'oo! Ela Mlungu ndiye ariyehumendza sisi hata achimlavya Mwanawe akale chiryangona cha kuusira dambi zehu.
62004011	Asena angu, kpwa vira Mlungu wahumendza hivyo, phahi naswi piya n'lazima humendzane.
62004012	Takuna mutu yeyesi yemuona Mlungu, lakini huchimendzana, Mlungu a phamwenga naswi na maisha gehu gandaonyesa mendzwaye viratu arivyopanga.
62004013	Naswi huna hakika kukala hu phamwenga na Mlungu, naye Mlungu a phamwenga naswi kpwa sababu wahupha Rohowe.
62004014	Hunamanya kala Mlungu wamhuma Mwanawe ili akale Muokoli wa atu. Naswi hu mashahidi a hiro huriroriona.
62004015	Mutu yeyesi ndiyekubali kala Jesu ndiye Mwana wa Mlungu, a phamwenga na Mlungu, na Mlungu a phamwenga naye.
62004016	Phahi, sisi hunamanya na kuhakikisha kala Mlungu anahumendza chikpweli-kpweli. Mlungu ni mendzwa, naye mutu ariye na mendzwa wakati wosi, a phamwenga na Mlungu, naye Mlungu a phamwenga naye.
62004017	Huchiishi himu duniani vira Jesu arivyoishi, phahi tahundakala na wuoga siku ya hukumu. Hipho maisha gehu gandakala ganaonyesa mendzwa ya Mlungu viratu arivyopanga.
62004018	Mendzwa na wuoga taviweza kukala phamwenga. Maisha gehu gachionyesa mendzwa ya Mlungu viratu arivyopanga, phahi tahundaogopha hukumu. Huchiogopha kutiywa adabu, manage tahudzangbweruhusu mendzwa ya Mlungu igaluze maisha gehu vira arivyopanga.
62004019	Sisi hunamendza Mlungu na ayawehu, kpwa sababu Mlungu ndiye ariyeandza kuhumendza.
62004020	Mutu achiamba, "Mino nammendza Mlungu," kuno ye wazira mfuasi myawe, ana handzo. Mana ichikala mutu kammendze myawe amuonaye, phahi Mlungu ambaye kamuona, andammendzadze?
62004021	Mlungu wahupha lagizo ambaro rinaamba, "Yeyesi amendzaye Mlungu n'lazima ammendze myawe piya."
62005001	Chila mutu aaminiye kala Jesu ndiye Muokoli, Mlungu andamuiha mwanawe. Mutu yeyesi amendzaye Baba Mlungu anamendza anae piya.
62005002	Huchimendza Mlungu na kulunga malagizoge ndipho hundamanya kpwa kpweli hunamendza ana a Mlungu.
62005003	Kpwa mana kummendza Mlungu ni kulunga malagizoge. Nago malagizoge sigo magumu kugalunga,
62005004	mana achimuiha mutu mwanawe, Mlungu nkumupha uwezo wa kushinda mambo mai ga dunia. Naswi hukuhewa uwezo wa kushinda higo mambo mai kpwa kumkuluphira Jesu.
62005005	Dze, ni ani ambaye anaweza kushinda mambo mai ga dunia? Ni chila mutu akuluphiraye kala Jesu ndiye Mwana wa Mlungu.
62005006	Hiye Jesu Masihi wakpwedza duniani achibatizwa na madzi na achimwaga mlatso ariphofwa. Kedzere na madzi bahi, ela wakpwedza na madzi na mlatso piya. Naye Roho wa Mlungu anashuhudiya kala mambo higa ni ga kpweli, mana Roho mwenye ni wa kpweli.
62005007	Phahi kuna mashahidi ahahu ambao
62005008	ni Roho wa Mlungu, madzi na mlatso. Hano ahahu anakubaliana.
62005009	Ichikala hunaweza kukubali ushahidi wa atu, dze, ushahidi wa Mlungu si mkpwulu zaidi? Mana Mlungu mwenye ni shahidi kuhusu Mwanawe.
62005010	Mutu yeyesi akuluphiraye kala Jesu ndiye Mwana wa Mlungu anakubali ushahidi wa Mlungu. Ela asiyekuluphira, anahenda Mlungu akale na handzo, mana kaamini ushahidi wa Mlungu wa kuhusu Mwanawe.
62005011	Nao ushahidi wenye unaamba: Mlungu wahupha uzima wa milele, nao uzima ula kpwa Mwanawe.
62005012	Phahi mutu yeyesi yemkubali ye Mwana ana hinyo uzima; lakini mutu asiyemkubali, kana uzima hinyo.
62005013	Nakuandikirani mwimwi mumkuluphirao Jesu, Mwana wa Mlungu, ili mkale na hakika kala mna uzima wa milele.
62005014	Naswi huna hakika kala huchim'voya Mlungu chochosi kulengana na alondavyo, andahusikira.
62005015	Phahi kpwa vira hunamanya Mlungu anahusikira huchim'voya, piya hunamanya kala hukuphaha huvoyago.
62005016	Kuna dambi ambazo nkumtanya mutu na Mlungu milele na kuhenda rohore rifwe. Uchiona myao anahenda dambi ambayo taiolaga roho, m'voyere na Mlungu andamtivya. Ela ichikala ni dambi iolagayo roho, siamba uvoye kuhusu dambi hiyo.
62005017	Uyi wosi ni dambi, lakini kuna dambi ambayo taiolaga roho.
62005018	Hunamanya kala ana osi a Mlungu taahenda dambi, mana Jesu nkuarinda, naye Shetani kaweza kuahenda rorosi.
62005019	Hunamanya kala hu ana a Mlungu, ela atu anjina osi duniani anatawalwa ni Shetani.
62005020	Piya hunamanya kala Mlungu wahuma Mwanawe, naye wakpwedzahumanyisa Mlungu wa kpweli. Phahi sisi hu phamwenga na Mlungu wa kpweli, na hu phamwenga na Mwanawe Jesu Masihi. Iye ni Mlungu wa kpweli, na ndiye arehaye uzima wa milele.
62005021	Anangu, dzimanyirireni msedze mkaabudu chitu chochosi isiphokala Mlungu macheye.
63001001	Salamu kula kpwa chilongozi wa afuasi a Jesu. Nakuandikira uwe mayo yetsambulwa ni Mlungu phamwenga na anao, nkumendzaye kpwa kpweli. Wala siye mimi bahi nikumendzaye, ela ni atu osi amanyao kpweli,
63001002	kpwa sababu hwagbwira kpweli mwehu mioyoni na indakala mumo milele.
63001003	Baba Mlungu na Mwanawe Jesu Masihi, naakujaliyeni, akuonereni mbazi na mkale salama, kpwa sababu ya kukala hunamanya nyo ukpweli wa Mlungu na hundamendzana.
63001004	Náhererwa sana kusikira kala ana enu anjina analunga njira ya kpweli viratu Baba Mlungu arivyohulagiza.
63001005	Phahi mayo navoya humendzaneni. Sikuandikirani lagizo dziphya, ela riro ambaro hunaro hangu mwandzo.
63001006	Na kuonyesa hunamendzana, ni hulunge malagizo ga Mlungu. Naro hiri ndiro lagizo mrirosikira kula mwandzo kukala, n'lazima muenderere kumendzana.
63001007	Kpwazuka alimu anji a handzo himu duniani, ambao taakubali kukala Jesu Masihi wavyalwa kama mwanadamu. Mutu asiyekubali kala Jesu ka ni mwanadamu ni mutu wa handzo chisha ni mpindzani wa Jesu.
63001008	Dzimanyirireni msedze mkayaza higo mrigogabagalikira, ela mtuzwe tuzo renu kamili.
63001009	Mutu yeyesi ndiyeenjereza mafundzoge kpwa katosheka na mafundzo ga Jesu, ka phamwenga na Mlungu. Ela mutu agbwiraye mafundzoge anamkubali Baba Mlungu na Mwana.
63001010	Phahi mutu achedza kpwenu na mafundzo mbali na ga Jesu, msimkaribishe mwenu madzumbani wala msimlunge gakpwe.
63001011	Mana yeyesi alungaye gakpwe, anagbwirana naye kuhenda mai.
63001012	Nina manji ga kukuambirani, lakini simendze kuhumira karatasi na wino. Natumaini kpwedzakuonani hubisheni ili hukale na raha tse-tse-tse.
63001013	Ana a mwenenu mchetu yetsambulwa ni Mlungu, akakuphoza.
64001001	Salamu kula kpwa chilongozi wa afuasi a Jesu. Nakuandikira uwe msena wangu Gayo, nikumendzaye kpwa kpweli.
64001002	Msena wangu, nakuvoyera Mlungu ukale mzima, na mambogo gosi gaenderere vinono dza vivyo uendereravyo vinono chiroho.
64001003	Kpwa kpweli násikirato sana enehu ariphokpwedza kpwangu na kuniambira vira ulungavyo njira ya kpweli. Maishago na mahendogo ni ga kpweli chila wakati.
64001004	Takuna chitu ambacho chinanihamira sana kuriko kusikira kala anache angu analunga njira ya kpweli.
64001005	Chila mara unaphoterya afuasi ayao na hasa ajeni, unaonyesa vira ambavyo unaweza kuaminika.
64001006	Hinyo ajeni asemurira afuasi a Jesu hipha vira umendzavyo ayao. Tafadhali aterye ajeni osi dza hinyo aenderere na charo chao kpwa njira inayomhamira Mlungu.
64001007	Mana aandza charo ili amhumikire Jesu bila ya kuvoya msada kula kpwa atu asiomkuluphira Jesu.
64001008	Phahi, sisi hunaomkuluphira n'lazima huaterye hinyo atu ili hukale hunaungana nao kuhenda kazi ya kuaambira atu ukpweli wa Mlungu.
64001009	Mwimwi afuasi hiko nákuandikirani baruwa, lakini Diotirefe wadzihenda chimbere-mbere na kamendze kunisikiza kabisa.
64001010	Phahi, siku nchedza n'ndabisha na kundi ra afuasi kuhusu mambo ahendago. Ananisingizira mambo mai. Lakini higo mambo mai, Diotirefe katosheka vivyo. Ye mwenye kakaribisha enehu, tsona anaakahaza na anaazola kundini ayae anaolonda kukaribisha ajeni.
64001011	Msena wangu Gayo, usimuige hiye mutu mui. Ela iga tabiya za atu anono. Mutu yeyesi ahendaye mambo manono ni mwana wa Mlungu. Lakini yeyesi ahendaye mambo mai kamanya Mlungu.
64001012	Demetirio anatogolwa ni chila mutu kpwa mahendo manono, na asiliye ni ya kpweli. Mimi piya namanya kala ni mutu mzuri, nawe unamanya kala ushahidi wangu ni wa kpweli.
64001013	Nina manji ga kukuambira, lakini simendze kuhumira karatasi na kalamu.
64001014	Natumaini hundakutana vi sambi sambi, naswi hundabisha.
64001015	Asenao osi a hiku akakuphoza. Huphozere asena ehu osi hiko. Kala salama.
65001001	Mimi Juda, mtumishi wa Jesu Masihi na ndugungbwa wa Jakobo, nakuandikirani mwimwi mrioihwa ni Baba Mlungu. Mmanye kukala mnamendzwa ni Mlungu na kurindwa ni Jesu Masihi.
65001002	Nakuvoyerani Mlungu akupheni mbazi, amani na mendzwa nyinji.
65001003	Asena angu, nákala na mpango wa kukuandikirani kuhusu wokofu hunaoshiriki phamwenga. Lakini náona n'lazima nikuandikireni kukutiyani moyo ili mrinde mafundzo ga habari ndzuri kuhusu Jesu. Hizo habari, Mlungu wazilavya kpwa atue, nazo zinatosha siku zosi.
65001004	Mana atu asiojali Mlungu adziiya-iya achiinjira mwenu kundini. Atu hinyo anadzichenga kpwa vira anaamba ati kuzinga ni sawa, mana Mlungu ana mbazi na nkusamehe. Kuhenda hivyo ni kutiya ndzili ujumbe wa mbazi za Mlungu na kurema Jesu Masihi, Mtawala na Bwana wehu. Mlungu wapanga kuaatiya adabu kali atu hinyo.
65001005	Hivi sambi nalonda nikutambukizeni mambo machache, dzagbwe mwagaambirwa kare. Mnamanya kukala Mlungu waatsamiza Aiziraeli kula Misiri ambako kala akahendwa atumwa, lakini badaye achiaangamiza hara ambao kala taamkuluphira.
65001006	Piya mnamanya hadisi ya malaika ambao alonda uwezo kuriko hura kala akahewa ni Mlungu, achiricha kuishi mlunguni ambako ni phahali phao pha asili. Mlungu waafunga jizani na singenge ambayo taindavuguka hadi ahukumiwe siku ya mwisho.
65001007	Tsona tambukirani atu a Sodoma na Gomora na midzi iriyokala phephi, ahenda dza hara malaika. Ahenda uzindzi na alume kuhendwa achetu; mambo higa ni chinyume cha mipango ya Mlungu. Achihukumiwa moho wa milele, ikale fundzo kpwa atu osi.
65001008	Vivyo hivyo hinya alimu a handzo ni kulongozwa ni ndoso zao kuhenda mai na miri yao. Nkuzarau uwezo wa Mlungu na kulaphiza viumbe vya dzulu mlunguni.
65001009	Siku mwenga Mikaeli, malaika mkpwulu, wakala anaheha na Shetani kuhusu ni ani ndiyehala mwiri wa Musa. Dzagbwe Mikaeli ni mkpwulu wa malaika osi, kayalaphiza wala kuhukumu Shetani, ela waamba, "Mlungu mwenye andakudemurira!"
65001010	Lakini atu hinya nkulaphiza chochosi asichochimanya. Nao ni dza nyama a weruni ambao nkuhenda mambo asigoelewa; nao andaangamizwa kpwa kuhenda hivyo.
65001011	Shauri yao! Atu hinyo alunga mfwano uratu wa Kaini. Kpwa sababu ya kumendza pesa adzitiya lawama dza iratu ya Balamu. Chisha akosera dza viratu Kora arivyompinga Mlungu. Nao bila shaka andaangamizwa dza iye!
65001012	Atu hinya nkusherekea karamu za Bwana Jesu na mwimwi, lakini ni dza madowa machafu mana nkudzimanya enye bahi, wala taana haya. Ni dza maingu gasukumwago ni phuto gasigo na dalili ya mvula. Ni dza mihi isiyovyala matunda wakatiwe uchifika; mihi ambayo yafwa kamare mana yang'olwa na miziye.
65001013	Atu hinyo ni dza maimbi ga bahari, na mahendo gao ga waibu ganatuluka dza povu. Hinyo ni dza nyenyezi zigbwazo na nkuikpwa milele phahali pharipho na chilungu-lungu cha jiza.
65001014	Enoko, ambaye ni chivyazi cha sabaa kula Adamu, watabiri higa kuhusu atu hinya, achiamba, "Sikizani, Bwana Jesu aredza phamwenga na maelufu ga malaikae
65001015	kuhukumu atu osi. Mlungu andaatiya adabu osi ambao taamjali, kpwa sababu ya mahendo gao mai arigohenda bila kumjali, na maneno gao mai ga kumkufuru Mlungu."
65001016	Atu hinya nkunung'unika siku zosi na kulaumu, na kulunga tamaa zao mbii. Nkugomba maneno manji ga kudzikarya, na kutogola atu anjina sana kpwa fwaida yao enye.
65001017	Lakini asena angu tambukirani gara mrigoambirwa ni mitume a Bwana wehu Jesu Masihi.
65001018	Akuambirani, "Siku za mwisho, kundazembuka atu ndiokuzemererani, atu alungao tamaa zao bila kujali Mlungu."
65001019	Hinyo ndio atu anaokuganyani makundi makundi, atu alongozwao ni tamaa zao mbii, atu asio na Roho wa Mlungu.
65001020	Lakini mwimwi asena angu, dinisani kulunga mafundzo ga habari ndzuri mrigophaha kula kpwa Mlungu, ili gakale msingi wa maisha genu. Wakati mnavoya mricheni Roho wa Mlungu akulongozeni.
65001021	Kalani atu alongozwao ni mendzwa ya Mlungu, kuno mnagodzera uzima wa milele. Hinyo uzima ni wenu kpwa sababu ya mbazi za Bwana wehu Jesu Masihi.
65001022	Phahi, atiyeni moyo ayawenu ario na wasi-wasi kuhusu gara aaminigo.
65001023	Awanieni afuasi ayawenu anjina muaokole wakati anainjira mohoni. Chisha anjina aonereni mbazi, lakini namwi dzimanyirireni! Zirani hata zo nguwo zotiywa uchafu kpwa sababu ya mahendo gao mai.
65001024	Naatogolwe iye awezaye kukurindani msedze mkagbwa chiroho ili akureheni mbereze hiko mlunguni. Phapho mbere za Mwenyezi Mlungu mndakala na raha mana mndakala tamuna dowa wala makosa.
65001025	Kpwa sababu ya Bwana wehu Jesu Masihi nahumtogoleni Mlungu kpwa mana iye macheye ndiye Mlungu wa kpweli, na Muokoli wehu. Nahumlikeni kpwa kukala iye ni Mfalume Mkpwulu, ana nguvu na uwezo, ariokala nao hangu mwandzo, na andaenderera kukala nao hadi milele! Amina.
66001001	Mlungu wamuonyesa Jesu Masihi mambo ambago kala n'lazima gahendeke vi sambi sambi. Naye Jesu wanihumira malaikawe kunirehera ujumbe huno mimi mtumishiwe, Johana.
66001002	Nami nágaandika mambo gosi nrigogaona. Mambo higo nágaona, nago ni kuhusu ukpweli uriong'azwa ni Jesu Masihi, yani neno ra Mlungu.
66001003	Mlungu andajaliya atu osi ndioasomera ayawao ujumbe huno wa unabii, nao ndiosikiza na kuulunga piya andajaliwa. Mana wakati ambao ni gahendeke u phephi.
66001004	-
66001005	Baruwa hino ila kpwangu mimi Johana. Nakuandikirani mwimwi makundi sabaa ga afuasi a Jesu mrio jimbo ra Asia. Navoya Mlungu akuonereni mbazi na mkale salama. Mjaliwe ni hiye yekalako, ariyeko, na ndiyekalako, phamwenga na roho sabaa akalao mbere za chihi cha chifalume, na Jesu Masihi. Naye Jesu ni shahidi muaminifu tsona wakala wa kpwandza kufufulwa ili akale mtawala wa atu osi, na mfalume wa afalume osi duniani. Iye ndiye ariyehumendza hangu mwandzo na achihuusira dambi zehu kpwa kuhufwerera.
66001006	Wahuhenda hukale amwenga a ufalumewe na hukale alavyadzi-sadaka kumhumikira Mlungu ambaye ni Ise. Mtogoleni Jesu, Mtawala wa Uwezo wosi milele na milele! Amina.
66001007	Lolani! Aredza na maingu! Chila mmwenga andamuona, hata hara atu ariomdunga fumo piya andamuona. Makabila gosi duniani gandamririra. Hakika higa ni ga kpweli na gandahendeka. Amina.
66001008	Mwenyezi Mlungu, yekalako, ariyeko, na ndiyekalako, anaamba hivi, "Mimi ndimi Mwandzo na Mwisho wala takuna wanjina. Ndimi niandzaye mambo gosi na nkagamarigiza."
66001009	Enehu, mimi Johana ni mfuasi myawenu. Kpwa hivyo hunashirikiana kugaya kpwa sababu ya Jesu ambaye ni Mfalume wehu, lakini iye nkuhupha nguvu za kuvumirira. Mino náfungbwa jela chisiwa chiihwacho Patimo kpwa sababu ya kutangaza ujumbe wa Mlungu na kulavya ushahidi kuhusu Jesu.
66001010	Siku mwenga kala ni Jumapili, siku hiyo kala ninalongozwa ni Roho wa Mlungu. Gafula ko nyuma zangu nchisikira sauti kulu dza ya gunda.
66001011	Sauti hiyo yaamba, "Andika chitabuni higa gosi ugaonago na ugaphirikire higa makundi ga afuasi asagalao midzi sabaa, midzi hiyo ni Efeso, Simurina, Perigamo, Thiatira, Saridi, Filadelifia, na Laodikia."
66001012	Nriphogaluka kulola ye agombaye, náona vyombo sabaa vya zahabu vya kuikira taa.
66001013	Hipho kahi-kahi ya taa hizo, náona mutu, "dza Mutu Yela Mlunguni" akavwala kandzu iriyofika nyayoni na mkanda mpana wa zahabu chifuwani.
66001014	Nyereze kala ni nyereru dza pamba ama bafuta, na matsoge kala ni dza jimbi-jimbi ra moho.
66001015	Nazo nyayoze kala zinang'ala-ng'ala dza shaba ya kuera ichiyosafishwa mohoni. Rakare kala ni dza madzi manji gajerago na nguvu.
66001016	Tsona kala ana nyenyezi sabaa mkpwono wa kulume. Mwakpwe mlomoni ka mchituluka upanga wa kurya sana, chisha wa maso kosi-kosi. Usowe kala unang'ala dza viratu dzuwa kali.
66001017	Nriphomuona, nágbwa phakpwe maguluni nchikala avi nkafwa. Lakini wanibandikira mkpwonowe wa kulume na achiniamba, "Usiogophe! Mimi ni Mwandzo na Mwisho.
66001018	Sikiza, mimi ndimi uzima! Kala nkafwa ela vino ni mzima hata milele na milele! Na ndimi n'riye na funguwo za Chifo na kuzimu.
66001019	Phahi andika higa uonago, yani mambo gahendekago hivi sambi na piya higo ndigohendeka badaye.
66001020	Zira nyenyezi sabaa uchizoziona mkpwono wangu wa kulume na vira vyombo vya zahabu vya kuikira taa, manage ni higa: Vira vyombo vya zahabu vya kuikira taa ni gara makundi sabaa ga afuasi a Jesu; na zira nyenyezi sabaa ni malaika ao."
66002001	Phahi ye mutu, "dza Mutu Yela Mlunguni" waenderera kugomba, achiniamba, "Hiyu malaika wa kundi ra afuasi hiko Efeso muandikire hivi: Mimi ndimi n'riye na nyenyezi sabaa mkpwono wangu wa kulume na ambaye nkunyendeka kahi-kahi ya vira vyombo sabaa vya zahabu vya kuikira taa. Hebu sikizani nagokuambirani!
66002002	Namanya mambo gosi mhendago, namanya bidii yenu na kuvumirira mriko nako. Piya namanya kukala tamgbwirana na atu ayi, hata mwapima atu adziihao mitume, na kumbavi sio na mchimanya kala ana handzo.
66002003	Namanya piya kala mwagaya sana kpwa sababu yangu, ela mchivumirira wala tamdzangbweremwa.
66002004	Hata hivyo, muna utu ambao unanisononesa. Utu wenye ni kukala tamnimendze dza hipho mwandzo mriphookoka.
66002005	Hebu tambukirani mrivyonimendza sana na mtubu, na mhende gara mrigogahenda hipho mwandzo. Ela msiphotubu, hicho chombo cha kuikira taa hipho chiripho, n'ndakpwedzanchiuse.
66002006	Lakini kuna chitu chimwenga ambacho mnahendato: Mnazira mambo mai gahendwago ni Anikolai ambago hata mimi piya taganihamira bii.
66002007	Mwenye masikiro naasikire higa muambirwago ni Roho wa Mlungu. Mutu ndiyeshinda, n'ndamruhusu kurya matunda ga muhi wa uzima, urio munda wa Mlungu kuko Peponi."
66002008	Chisha achiamba, "Na hiye malaika wa kundi ra afuasi hiko Simurina muandikire hivi: Mimi ni Mwandzo na Mwisho. Náfwa nchifufuka na vino ni mzima! Hebu sikizani nagokuambirani!
66002009	Namanya mateso genu na uchiya wenu, ela mbona mu matajiri. Piya namanya zarau mhenderwazo ni apindzani enu. Aho anaamba ni Ayahudi, lakini sio, ni afuasi a Shetani.
66002010	Phahi gasikutishireni higo mateso ndigokuphahani. Lolani, Shetani andakupimani kpwa kuatiya anjina enu jela, namwi mndateswa siku kumi. Lakini kalani aaminifu kpwangu; hata ichikala ni kufwa, fwani. Nami n'ndakuphani tuzo ra uzima wa milele.
66002011	'Mwenye masikiro naasikire higa muambirwago ni Roho wa Mlungu. Mutu ndiyeshinda mateso gago, siku ya mwisho kandatsuphiwa mohoni tse, moho wa milele urio ni chifo cha phiri.' "
66002012	Achienderera kugomba achiamba, "Na hiye malaika wa kundi ra afuasi hiko Perigamo muandikire hivi: 'Nina upanga wa kurya urio na maso kosi-kosi. Hebu sikizani nagokuambirani!
66002013	Mimi namanya mudzi mkalao unatawalwa ni atu a Shetani, ela bado mnanigbwira kudinisa ngi-ngi-ngi. Hata wakati Antipasi, shahidi wangu muaminifu, ariphoolagbwa kpwenu mudzini, hinyo mudzi wa Shetani, tamyanikahala.
66002014	Ela muna utu ambao unanisononesa. Ayawenu anjina analunga mafundzo ga Balamu. Hiye Balamu ndiye ariyemfundza Balaki kuhenda Aiziraeli ahende dambi ra kurya vitu vyolaviwa sadaka kpwa sanamu, na kuhenda udiya.
66002015	Vivyo hivyo mwimwi namwi kuna ayawenu anjina ambao analunga mafundzo ga Anikolai, na kuhenda dambi zao. Mafundzo gao ni sawa-sawa na go mafundzo ga Balamu.
66002016	Phahi tubuni! Ela msiphotubu, n'redza pha sambi nedze niapige hinyo atu na upanga wa mwangu mromoni.
66002017	Mwenye masikiro naasikire higa muambirwago ni Roho wa Mlungu. Mutu ndiyeshinda, n'ndamupha tuzo ra mnyahu wa chakurya cha mana yofwitswa. Piya n'ndamupha dziwe dzereru, ambaro raandikpwa dzina dziphya. Lakini takuna mutu ndiyemanya dzina hiro siphokala iye achiyehewa dzina hiro.' "
66002018	Chisha achiaambira hiye malaika wa kundi ra afuasi hiko Thiatira muandikire hivi: "Mimi ndimi Mwana wa Mlungu. Nina matso dza jimbi-jimbi ra moho na nyayo za kung'ala-ng'ala dza shaba ya kuera. Hebu sikizani nagokuambirani!
66002019	Namanya mambo gosi mhendago. Namanya mendzwa yenu, kuluphiro renu, kuhumika kpwenu, na kuvumirira mriko nako. Tsona nakuonani mnahendato, mwazidi kuriko hipho mwandzo.
66002020	Lakini muna utu ambao unanisononesa, kpwa sababu ya hiye mchetu Jezebeli, ambaye anadziiha nabii. Mnamricha anachenga atu angu na kuafundza udiya, na kurya vyakurya vyolavirwa sadaka sanamu.
66002021	Námupha wakati akatubu dambize, lakini kataki kuricha udiya.
66002022	Kpwa hivyo n'ndamtiya mashaka ambago gandamuika chitandani. Na atu osi ambao anahenda naye udiya nindaagayisa sana isiphokala ariche kuhenda mahendoge mai.
66002023	Tsona n'ndaolaga afuasie. Ndipho afuasi osi a Jesu andamanya kala mimi namanya moyo na achili za chila mutu. Chila mmwenga n'ndamripha kulengana na mahendoge.
66002024	Lakini kuna anjina ko Thiatira ambao taayalunga mafundzo ga hiye Jezebeli wala taamanya go ambago anjina anaamba ni mafundzo ga ndani ga Shetani. Phahi mwimwi sindakuenjerezerani mzigo.
66002025	Ela gagbwireni vinono higo manono mrigo nago mpaka ndiphokpwedza.
66002026	Aho ndioshinda na kulunga malagizo gangu hadi mwisho, n'ndaapha uwezo wa kutawala atu a mataifa gosi.
66002027	'Andaatawala na usiru kuachapa fwimbo na kuavundza-vundza dza nyungu.' Andaphaha uwezo dza viratu mimi nrivyohewa uwezo ni Baba.
66002028	Atu ndioshinda, n'ndaapha kombezi.
66002029	Mwenye masikiro naasikire higa muambirwago ni Roho wa Mlungu."
66003001	Phahi ye mutu, "dza Mutu Yela Mlunguni" waenderera kugomba achiamba, "Hiye malaika wa kundi ra afuasi hiko Saridi muandikire hivi: Mimi nina roho sabaa za Mlungu na nyenyezi sabaa. Hebu sikizani nagokuambirani! Namanya mambo gosi mhendago. Mnaonewa kala mu azima, lakini mwafwa.
66003002	Hebu lamukani! Gafufuleni higo gosala ambago ga phephi na kufwa. Mana mahendo genu tagadzangbwefikira vira Mlungu wangu alondavyo.
66003003	Hebu garirikaneni higo mrigofundzwa mchigagbwira na mchiamini. Galungeni vinono higo na mtubu. Msipholamuka, n'ndakpwedza gafula, dza viratu muivi edzavyo, na tamndamanya bii n'ndakpwedza kpwenu rini.
66003004	Lakini kuna afuasi achache ko Saridi ambao taagalunga higo mahendo ga dambi. Phahi andakala phamwenga nami, nao andavwikpwa nguwo nyereru, mana atu hinyo anafwaha.
66003005	Atu ndioshinda, andavwikpwa nguwo nyereru dza aho. Sindafuta madzina gao bii ndani ya chitabu cha uzima. Nami n'ndaakubali mbere za Baba Mlungu na malaikae kukala ni angu.
66003006	Mwenye masikiro naasikire higa muambirwago ni Roho wa Mlungu."
66003007	Chisha achiamba, "Hiye malaika wa kundi ra afuasi hiko Filadelifia muandikire hivi: Mimi ndiye wa haki na wa kpweli, tsona ndiye ariye na funguwo za Daudi. Nchifunga mryango takuna avugulaye, na nchivugula takuna afungaye. Hebu sikizani nagokuambirani!
66003008	Mahendo genu gosi mhendago nagamanya. Sikizani! Mino nákurichirani mryango wazi, wala takuna mutu awezaye kuufunga. Hata dzagbwe nguvu zenu kala nchache, lakini mwagbwira mafundzo gangu, wala tamuyanikahala kala mu afuasi angu.
66003009	Sikizani! Hara afuasi a Shetani ko sinagogini, ambao anadziamba ni Ayahudi na mbavi sio, ana handzo, phahi n'ndaahenda edze akugbwerereni maguluni. Aho osi andamanya kala nakumendzani.
66003010	Sambi kpwa vira mwavumirira kama nrivyokulagizani, wakati wa mashaka ndigoreherwa kupima atu dunia ndzima, mino n'ndakurindani.
66003011	Kpwa kpweli n'redza vi sambi! Phahi gagbwireni vinono higo manono mrigo nago, ili mutu asedze akakufutani tuzo renu.
66003012	Mutu ndiyeshinda, n'ndamhenda nguzo ya Nyumba ya Kuvoya Mlungu wangu naye kandaituluka tsona. Chisha kpwakpwe n'ndaandika dzina ra Mlungu wangu na dzina rangu dziphya. Na piya n'ndaandika dzina ra mudzi wa Mlungu wangu (yani Jerusalemu mbiphya, na mudzi uho undatserera kula mlunguni kpwa Mlungu wangu).
66003013	Mwenye masikiro naasikire higa muambirwago ni Roho wa Mlungu."
66003014	Alafu achiamba, "Na hiye malaika wa kundi ra afuasi hiko Laodikia muandikire hivi: 'Mimi ndimi niihwaye Amina, Shahidi wa haki na wa kpweli. Tsona viumbe vyosi vyaumbwa ni Mlungu kutsupira mimi. Hebu sikizani nagokuambirani!
66003015	Mimi namanya mahendo genu ni ga loho-loho. Phahi mino nakuambirani kukala baha mkale moho, ama pepho kabisa!
66003016	Lakini kpwa vira muloho-loho, tamumoho wala pepho, mino n'ndakuhaphikani.
66003017	Mnaamba ati mu matajiri na mna chila chitu, hata tamuna mutsowacho! Kumbavi tammanya rorosi, mna mashaka ndulu ndzima! Tamdzimanya kala mnafwaha kuonerwa mbazi kpwa vira mu achiya, mu vipofu, tsona mu vitsaha.
66003018	Kpwa hivyo nakuambirani mgule vitu vivi kula kpwangu: Zahabu nono ya zosi ili mkale matajiri, kandzu nyereru mvwale ili mzibe vitsaha vyenu, na muhaso wa kutiya matsoni ili muone.
66003019	Mimi nkudemurira na kutiya adabu atu niamendzao. Phahi kalani na chadi, na mriche dambi.
66003020	Hebu sikizani! Mino niimire mryangoni n'napiga hodi. Mutu ndiyenisikira achinivugurira, n'ndainjira mwakpwe nyumbani na hurye hosi.
66003021	Mutu ndiyeshinda, n'ndamruhusu kusagala nami chihi changu cha chifalume, dza vivyo nami nrivyoshinda nchisagala na Baba chihiche cha chifalume.
66003022	Mwenye masikiro naasikire higa muambirwago ni Roho wa Mlungu.' "
66004001	Bada ya higo, nátsupha matso na lola, nchiona mryango u wazi mlunguni! Alafu nchisikira iratu sauti dza ya gunda yonigombekeza kpwandza ichiamba, "Ndzoo hiku dzulu, ili nikuonyese mambo ambago n'lazima gahendeke badaye."
66004002	Gafula vivi nchikala ninalongozwa ni Roho, na phapho nchiona chihi cha chifalume ko mlunguni. Na iye achisagariraye
66004003	-
66004004	kala anameka-meka dza dziwe zuri ra rangi ya kodza itsi na ya kundu. Chihi hicho kala chikazungulukpwa ni likore rong'ala-ng'ala phamwenga na vihi vyanjina ishirini na vine vya chifalume. Nao o kala akasagarira vihi hivyo kala ni azehe ishirini na ane okala akavwala nguwo nyereru na viremba vyopambwa na zahabu.
66004005	Hicho chihi cha chifalume ka chinalavya limeme na mngurumo wa chiguruguru. Mbereze kala phana taa sabaa ziakazo ambazo kala ni zira roho sabaa za Mlungu.
66004006	Hipho mbere za chihi kala phana utu dza bahari ya chilolo, avi ni dziwe ra kung'ala-ng'ala. Hipho kahi-kahi kuzunguluka chihi cha chifalume kala phana viumbe vine. Navyo kala vina matso chila phahali.
66004007	Chiumbe cha kpwandza kala ni dza simba, cha phiri ka ni dza ndzau, cha hahu ka china sura dza mutu, nacho cha nne kala ni dza kozi aurukaye.
66004008	Hivyo viumbe vine, chila chimwenga kala china mapha sita. Nago mapha kala gana matso chila phahali. Kala vinaimba usiku na mutsi bila ya kunyamala, nao wira wenye kala ni hinyu: "Mwenyezi Mlungu wa uwezo wosi, ni mtakatifu tse-tse-tse! Wakalako, ariyeko, na ndiyekalako, wakati wosi iye ni mtakatifu tse-tse-tse!"
66004009	Vira viumbe vine kala vinamtogola, kumuishimu na kumshukuru hiye asegereye chihi cha chifalume, na aishiye milele.
66004010	Chila wakati Mlungu kala anatogolwa ni vira viumbe, hinyo azehe ishirini na ane kala achimgbwerera mbereze na kumuabudu aishiye milele. Nao kala achitsupha viremba vyao mbere za chira chihi cha chifalume na kuno anaamba hivi:
66004011	"Bwana na Mlungu wehu, unafwaha kutogolwa, kuishimiwa na kukala na uwezo wosi. Mana uwe ndiwe yeumba vitu vyosi, navyo vyaumbwa na vinaishi kpwa kumendzako."
66005001	Alafu nátsupha matso mkpwono wa kulume wa yuya asegereye chihi cha chifalume, na nchiona chitabu. Nacho kala chikaandikpwa kosi-kosi, tsona kala chikafungbwa na ukaka mwahali sabaa.
66005002	Chisha nchiona malaika wa nguvu sana anagomba na hoyo, kuuza, "Ni ani ambaye anafwaha kugandula ukaka hinyu na kuvugula chitabu hichi?"
66005003	Lakini takuna mutu hiko mlunguni, duniani, wala kuzimu yekala anafwaha kuchivugula na kuchisoma.
66005004	Phahi nárira sana kpwa sababu takuyaphahikana yeyesi ambaye anafwaha kuchivugula wala kuchisoma.
66005005	Ndipho mmwenga wa hara azehe achiniamba, "Usirire! Hebu lola! Simba wa Mbari ya Juda, na ambaye ni chivyazi chikulu cha Mfalume Daudi, washinda. Kpwa hivyo anaweza kugandula ukaka mwahali sabaa mwa hicho chitabu na kuchivugula."
66005006	Alafu hipho kahi-kahi phokala na chihi cha chifalume, náona Mwana-ng'ondzi aimire. Naye kala akazungulukpwa ni viumbe vine na hara azehe ishirini na ane. Kala uchimuona hiye Mwana-ng'ondzi avi akaolagbwa. Kala ana pembe sabaa na matso sabaa, na higo matso ka ni zira roho sabaa za Mlungu zokala zikahumwa chila phatu dunia ndzima.
66005007	Phahi yuya Mwana-ng'ondzi wakpwendahala chira chitabu kula mkpwono wa kulume wa yuya yekala asegere chihi cha chifalume.
66005008	Ariphohala chira chitabu, vira viumbe na hara azehe amgbwerera maguluni. Nao chila mmwenga kala ana ngephephe na ndzele ya zahabu tele ubani, ambao ka ni mavoyo ga atu a Mlungu.
66005009	Hivyo amuimbira wira muphya ye Mwana-ng'ondzi nyokala unaamba: "Uwe unafwaha kuchihala hicho chitabu na kugandula ukakawe. Mana uwe watsindzwa na uchimgurira Mlungu atu a tsi zosi na chila kabila dunia ndzima na mlatsoo.
66005010	Uwe waahenda akale amwenga a ufalume wa Mlungu na akale alavyadzi-sadaka kumhumikira, nao andatawala duniani dza afalume."
66005011	Alafu nátsupha matso, nchiona malaika anji sana, maelufu na maelufu, hata achikala taaolangika. Na hinyo malaika kala akazunguluka chira chihi cha chifalume, vira viumbe na hara azehe.
66005012	Nchiasikira anaimba na hoyo, anaamba: "Hiye Mwana-ng'ondzi ariyetsindzwa, nguma ni yakpwe, anafwaha kuishimiwa na kutogolwa, mana utajiri wosi na marifwa ni gakpwe, piya uwezo wosi ni wakpwe."
66005013	Hipho, násikira viumbe vyosi hiko mlunguni, duniani, kuzimu na baharini vinaimba chilimwenga, "Iye asagalaye chihi cha chifalume, na ye Mwana-ng'ondzi, naatogolwe, aishimiwe, ahewe nguma na uwezo milele na milele."
66005014	Na vira viumbe vine vyakubali vichiamba, "Amina!" Nao hara azehe achigbwa chimabumabu na achiabudu.
66006001	Chisha nchiona hiye Mwana-ng'ondzi anagandula hura ukaka wa kpwandza. Alafu chiumbe chimwenga chapiga kululu avi ni sauti ya chiguruguru, achiamba, "Tuluka!"
66006002	Alafu nchilola, na phapho nchiona farasi mwereru. Na mutu dzuluye yekala anamphirika kala akagbwira uha, naye kala akahewa chiremba cha chifalume. Mana kala akashinda viha na ka anaphiya akashinde vyanjina.
66006003	Hiye Mwana-ng'ondzi wagandula ukaka wa phiri. Ndipho nchisikira chira chiumbe cha phiri chinaamba, "Tuluka!"
66006004	Phahi phatuluka farasi wanjina ambaye kala a kundu do. Na mutu yekala dzuluye anamphirika wahewa upanga mkpwulu na uwezo wa kureha viha duniani, ili atu aolagane.
66006005	Ndipho Mwana-ng'ondzi wagandula ukaka wa hahu, nami nchisikira chira chiumbe cha hahu chinaamba, "Tuluka!" Nriphotsupha matso, náona farasi mwiru. Mutu yekala anamphirika kala ana pishi mkpwononi.
66006006	Nchisikira dza sauti kula kahi-kahi ya phara phokala na vira viumbe vine, ichiamba, "Maripho ga kutwa ndzima gandagula pishi mwenga tu ya nganu. Na maripho ga kutwa ndzima gandagula pishi tahu za muhama bahi. Lakini usibanange mafuha wala uchi wa zabibu."
66006007	Mwana-ng'ondzi ariphogandula ukaka wa nne, nchisikira chira chiumbe cha nne chinaamba, "Tuluka!"
66006008	Phahi nátsupha matso nchiona farasi wa ivu-ivu. Na hiye yekala anamphirika ka aihwa Chifo, na kuzimu kala inamlunga-lunga phephi nyumaze. Nao kala akahewa uwezo wa kuolaga robo ya atu duniani na viha, ndzala, makongo na nyama a weruni.
66006009	Mwana-ng'ondzi wagandula ukaka wa tsano, na tsini ya phatu pha kulavira sadaka nchiona roho za atu. Atu hinyo osi kala akaolagbwa kpwa sababu ya kushuhudiya atu kuhusu Jesu na kutangaza ujumbe wa Mlungu.
66006010	Phahi hizo roho zakota likululu zichiamba, "Bwana wa uwezo wosi, uriye wa haki na wa kpweli, mbona unakaa? Undaahukumu rini atu a dunia na kuariphiza kpwa kuhuolaga?"
66006011	Ndipho chila mmwenga wa hinyo arioolagbwa wahewa kandzu nyereru. Achiambwa agodze kpwa muda mpaka ndugu zao, yani atumishi ayawao, aolagbwe dza aho, ili isabu yao ikamilike.
66006012	Chisha nchiona ye Mwana-ng'ondzi anagandula hura ukaka wa sita. Phahi tsi yasumba sana, na dzuwa richigaluka rangi richikala dziru pi-pi-pi dza makala. Mwezi uchikala kundu dododo dza mlatso
66006013	na nyenyezi zagbwa duniani, ovyo ovyo dza maembe gazugbwago ni phuto kali.
66006014	Hiko mainguni kpwakundzwa dza jamvi. Myango yosi na visiwa vyosi vyauswa mura mwatu virimo kala.
66006015	Alafu afalume himu duniani, na vilongozi na akulu a viha, matajiri na atu a vyeo, phamwenga na atu osi anjina, atumwa na ario huru, adzifwitsa mapangoni na mawe ga myangoni.
66006016	Apiga kululu osi achiaambira hira myango na mawe, "Hugbwerereni! Hufwitseni husedze hukaonewa ni hiye asagalaye chihi cha chifalume wala husedze hukaona nyo utsungu wa ye Mwana-ng'ondzi.
66006017	Mana siku ya mateso makali kula kpwa Mlungu na Mwana-ng'ondzi ikafika! Kpwa kpweli takuna yeyesi awezaye kuiturya."
66007001	Bada ya higa, náangirwa tsona, náona malaika ane chila mmwenga akaima pembe mwenga ya zira pembe nne za dunia. Nao kala anazuwiya phuto kula pembe zosi nne za dunia ili risipige kpwedza tsi kavu ama kuphiya baharini ama kusukuma muhi wowosi.
66007002	Alafu nchiona malaika wanjina anapanda dzulu kula mlairo wa dzuwa akatsukula muhuri wa Mlungu ariye moyo. Wapigira kululu hara malaika ane ambao ka akahewa uwezo wa kubananga tsi kavu na bahari achiamba,
66007003	"Godzani! Msibanange tsi kavu, bahari wala mihi mpaka hutiye mola vilanguni mwa atumishi osi a Mlungu wehu."
66007004	Badaye náambirwa isabu ya atu okala akatiywa mola wa Mlungu vilanguni. Nao osi kala ni laki mwenga elufu arubaini na nne, kula mbari zosi kumi na mbiri za Aiziraeli.
66007005	Atu otiywa mola wa Mlungu kala ni elufu kumi na mbiri kula kpwa chila mbari. Nazo mbari zenye kala ni za Juda, Rubeni, Gadi,
66007006	Asheri, Naftali, Manase,
66007007	Simioni, Lawi, Isakari,
66007008	Zabuloni, Yusufu na Benjamini.
66007009	Bada ya hivyo, nátsupha matso na lola, nchiona umati mkpwulu wa atu ambao kala tautalika, atu a tsi zosi na chila kabila dunia ndzima, aimire mbere za chihi cha chifalume na ye Mwana-ng'ondzi. Nao kala akavwala kandzu nyereru na ka akagbwira makalala ga mitende.
66007010	Achikala anapiga kululu kuno anaamba, "Wokofu ula kpwa Mlungu wehu asagalaye chihi cha chifalume, na kpwa Mwana-ng'ondzi."
66007011	Phahi malaika osi aima kuzunguluka hicho chihi cha chifalume. Hara azehe na vira viumbe vine achigbwa chimabumabu mbere za cho chihi achimuabudu Mlungu,
66007012	achiamba, "Amina! Mlungu wehu naatogolwe, naahewe nguma. Mshukuruni, naakale na marifwa, naaishimiwe, tsona naakale na uwezo wosi na nguvu milele na milele. Amina!"
66007013	Alafu mzehe mmwenga waniuza, "Hano atu achiovwala kandzu nyereru ni ano ani? Unaamanya alako?"
66007014	Nami nchimuamba, "Bwana uwe ndiwe umanyaye." Naye achiniamba, "Hano ni atu ambao ashinda gara mateso makulu. Afula kandzu zao na mlatso wa yuya Mwana-ng'ondzi, na zichikala nyereru tse-tse-tse.
66007015	Ndiyo mana a mbere za chihi cha chifalume cha Mlungu kumhumikira usiku na mutsi ndani ya Nyumba ya Kuvoya Mlungu. Naye Mlungu atawalaye andakala phamwenga nao na kuarinda.
66007016	Nao taandakala na ndzala ama chiru tsona, wala taandapigbwa ni dzuwa kali ama kuphya na dzoho rorosi.
66007017	Mana Mwana-ng'ondzi phara kahi-kahi ya chihi cha chifalume andakala mrisa wao. Andaalongoza osi kuphiya kuriko na pula za madzi ga uzima. Naye Mlungu andaafuta matsozi gao."
66008001	Phahi yuya Mwana-ng'ondzi wagandula hura ukaka wa sabaa, na hiko mlunguni kpwahurira zi-zi-zi kpwa muda wa nusu saa.
66008002	Chisha nchiona hara malaika sabaa aimire mbere za Mlungu, na chila mmwenga achihewa gunda.
66008003	Tsona nchiona malaika wanjina yekala akagbwira liga ra zahabu ra kufukizira ubani. Wakpwedzaima mbere za chihi cha chifalume, phephi na phatu pha kulavira sadaka photengezwa na zahabu. Achihewa ubani munji alavye sadaka atsanganye na mavoyo ga atu osi a Mlungu.
66008004	Ndipho hinyo mosi wa ubani phamwenga na gara mavoyo ga atu a Mlungu gafuka kula mkpwononi mwa yuya malaika, mpaka dzulu mbere za Mlungu.
66008005	Badaye yuya malaika wahala makala ga moho kula phara phatu pha kulavira sadaka, achigatiya himo ligani na achigatsupha duniani. Alafu kuchikala na mngurumo wa chiguruguru na limeme, na dunia ichisumba.
66008006	Chisha hara malaika sabaa ambao ka ana magunda sabaa adzitayarisha kupiga magunda gao.
66008007	Yuya malaika wa kpwandza wapiga gundare, ndipho mvula ya mawe ga barafu, na moho kutsanganya na mlatso watsuphiwa duniani. Moho uchiocha seemu mwenga ya hahu ya dunia, uchibananga mihi na nyasi seemu hiyo.
66008008	Naye malaika wa phiri wapiga gundare, na kpwatuluka utu dza mwango mkpwulu sana waakao moho. Watsuphiwa baharini, na seemu mwenga ya hahu ya bahari ichigaluka mlatso.
66008009	Phahi viumbe vyosi seemu hiyo ya baharini vyafwa, na meli zokala seemu hiyo zichivundzika-vundzika.
66008010	Malaika wa hahu naye wapiga gundare, na dzinyota dzikulu sana ragbwa kula mlunguni. Kala rinaaka dza chimwindi, naro ragbwerera seemu mwenga ya hahu ya myuho, pula za madzi na mwahali mosi murimokala na madzi.
66008011	Hiro dzinyota kala rinaihwa Utsungu, naro ragaluza seemu ya madzi gachikala utsungu. Phahi atu anji afwa kpwa sababu madzi kala ga utsungu.
66008012	Naye malaika wa nne ariphopiga gundare, seemu ya dzuwa, ya mwezi na ya nyenyezi zapigbwa. Hizo seemu za dzuwa, mwezi na nyenyezi zopigbwa taziyaala. Hipho seemu ya mutsi yakosa mwanga na seemu ya usiku nayo ichikosa mwanga.
66008013	Chisha nátsupha matso nchiona dzikozi rinauruka ko mainguni kuno rinarira rinaamba, "Shaka rani ro! Shaka rani ro! Shaka rani ro mwimwi mrio duniani! Mwimwi mndamanya enye wakati gara magunda mahahu gosala ndiphopigbwa. Nao nyo malaika a tayari kugapiga vi sambi!"
66009001	Yuya malaika wa tsano wapiga gundare, nchiona nyenyezi ikagbwa duniani kula dzulu. Nayo kala ikahewa funguwo ivugulayo dibwa riinjiraro kuzimu.
66009002	Ariphovugula hira kuzimu, mwatuluka dzimosi avi ni ra tanu kulu sana hata dzuwa na maingu vichikala tavioneka kpwa hura mosi.
66009003	Alafu mo mosini mwatuluka ndzije achimwagikana duniani. Ahewa uwezo wa kupashira na kung'ata dza viratu visuse virivyo.
66009004	Hinyo ndzije aambwa asiangamize nyasi wala mihi yoyosi. Kala ni atiye adabu atu ambao kala taana mola wa Mlungu mwao vilanguni.
66009005	Hinyo ndzije ahewa uwezo wa kutesa atu kpwa miezi mitsano bahi, lakini asiaolage. Nao utsunguwe kala ni dza viratu utsungu wa kupashirwa ni chisuse.
66009006	Siku hizo atu andaamba baha kufwa, ela taandafwa; andaaza chifo chedze chiahale, lakini chifo chindaachimbira.
66009007	Hinyo ndzije kala a dza viratu farasi ario tayari kuphiya vihani. Mwao vitswani avwala vihunde dza viremba vya zahabu, na nyuso zao ka zikaigana na nyuso za anadamu.
66009008	Nyere zao kala ni nyire dza za achetu, nago meno gao kala ni dza ga simba.
66009009	Tsona vifuwani kala akavwala visibao vya chuma. Mapha gao chamba anauruka ganavuma dza viratu magari manji gavwehago ni farasi ambago ganaphiya vihani mairo.
66009010	Na michira yao kala inapashira dza viratu visuse. Na hiyo michira kala ina sumu ya kulumiza atu miezi mitsano.
66009011	Mfalume wao kala ni malaika mkpwulu wa kuzimu. Hiye malaika Chiebrania aihwa Abadoni na Chigiriki anaihwa Apolioni, manage ni, "M'banangi."
66009012	Shaka ra kpwandza rikasira, lakini manyani kukala bado kuna mashaka mairi garedza.
66009013	Alafu yuya malaika wa sita wapiga gundare. Nchisikira sauti inagomba kula zira pembe nne za phatu pha kufukizira ubani. Phatu phapho kala phakatengezwa na zahabu na phachikala mbere za Mlungu.
66009014	Hiyo sauti yagomba na hiye malaika wa sita yekala na gundare mkpwononi, ichiamba, "Avuguleni hinyo malaika ane ariofungbwa hiko muho mkpwulu wa Yufurati."
66009015	Hinyo malaika ane avugulwa ili aolage seemu mwenga ya hahu ya atu osi duniani. Kala akaikpwa tayari kpwa wakati uho, saa hiyo na siku hiyo na mwezi hinyo hinyo na mwaka hinyo hinyo.
66009016	Na kpwakpwedza majeshi manji apandao farasi, nchisikira kukala jumula yao kala ni milioni magana mairi.
66009017	Pho wakati náonyeswa higo maono, hinyo okala anaphirika farasi kala akavwala visibao vya moho vifuwani, vya rangi ya kundu dododo, buluu na mandano. Nchiona vitswa vya hara farasi kala ni dza vitswa vya simba. Milomo yao kala inatuluka jimbi-jimbi ra moho, mosi na unga wa chibiriti.
66009018	Seemu mwenga ya hahu ya anadamu aolagbwa ni gara mashaka mahahu gorehwa ni jimbi-jimbi ra moho, mosi na unga wa chibiriti kula kpwa milomo yao.
66009019	Hara farasi, nguvu zao ka zi milomoni na piya michirani. Mana michira yao kala ni dza nyoka zenye vitswa vya kulumizira atu.
66009020	Anadamu ambao taayafwa na gara mashaka gopiga atu, taayatubu akaricha kuabudu sanamu arizozitengeza enye. Kpwa hivyo taayaricha kuabudu pepho na sanamu arizotengeza na zahabu, feza, shaba, mawe na mbao. Na hata vitu vyosi vivi ni vitu ambavyo taviona, tavisikira wala tavinyendeka.
66009021	Tsona taayatubu akaricha kuolagana, taayaricha utsai, kuricha udiya wala wivi.
66010001	Gariphosira higo, náona malaika wanjina wa uwezo anatserera kula mlunguni. Hiye malaika kala akazungulukpwa ni ingu na dzulu ya chitswache kala phana likore. Usowe kala unang'ala dza dzuwa, na maguluge kala ni dza nguzo ziakazo moho.
66010002	Kala ana chidzitabu mkpwononi ambacho ka chikafwenulwa. Waima chigulu chimwenga baharini na chanjina tsi kavu,
66010003	achiiha na likululu avi ni simba anaye nguruma. Yuya malaika ariphoiha, chiguruguru chajibu kpwa kubanda mara sabaa.
66010004	Chiguruguru chiriphojibu, kala nataka kuandika gara chigogombwa ni chiguruguru, lakini kuchituluka sauti kula mlunguni ichiamba, "Higo maneno ga chiguruguru usigaandike, ni siri!"
66010005	Chisha yuya malaika ambaye kala akaima chigulu chimwenga baharini na chanjina tsi kavu achigolosa mkpwonowe wa kulume dzulu mlunguni.
66010006	Walapha kpwa dzina ra Mlungu aishiye milele na ambaye waumba dzulu mlunguni, duniani, baharini na viumbe vyosi virivyo ndani yao. Achiamba, "Wakati wa kugodzera ukasira.
66010007	Lakini hiye malaika wa sabaa ndiphopiga gundare, Mlungu andakamilisha mpangowe wa siri sawa na viratu arivyoatangazira atumishie, ambao ni manabii."
66010008	Alafu hira sauti kula mlunguni yaniiha tsona, ichiniamba, "Phiya ukahale chira chidzitabu chofwenulwa. Chidzitabu hicho undachiphaha mkpwononi mwa yuya malaika aimireye chigulu chimwenga baharini na chanjina tsi kavu."
66010009	Phahi náphiya na nchendamuamba aniphe chira chidzitabu, naye achiamba, "Hichi! Hala urye. Mwako mromoni chindakala mtswano dza asali, lakini mo ndanini chindakala utsungu."
66010010	Náchihala chira chidzitabu kula mkpwononi mwa yuya malaika na nchichirya. Kala chimtswano dza asali, ela nriphochimiza himo ndanini chakala utsungu.
66010011	Chisha nchiambwa, "N'lazima utabiri tsona kuhusu atu a tsi nyinji na makabila manji, na kuhusu afalume ao."
66011001	Ndipho náhewa mwandzi chikale chigongo cha kupimira, nchiambwa, "Phiya ukapime Nyumba ya Kuvoya Mlungu na phatu pha kulavira sadaka, na utale atu osi aabuduo himo.
66011002	Ela usipime muhala wa hiyo Nyumba ya Kuvoya Mlungu, mana hinyo muhala warichirwa atu asiojali Mlungu. Nao andavyoga-vyoga mudzi wa Mlungu miezi arubaini na miiri,
66011003	yani muda wa siku elufu mwenga magana mairi na sitini. Na kundakpwedza mashahidi angu airi ambao n'ndaapha uwezo wa kutabiri siku hizo zosi kuno anasononeka kpwa sababu ya mudzi wa Mlungu kubanangbwa."
66011004	Hinyo mashahidi airi ni mizeituni miiri na vyombo viiri vya kuikira taa, ambazo nkukala mbere za Bwana Mlungu atawalaye dunia.
66011005	Mutu yeyesi achitaka kualumiza andaolagbwa ni moho ulao mwao miromoni. Mutu dza hiye, n'lazima aolagbwe dza hivyo.
66011006	Hara mashahidi airi ana uwezo wa kuzuwiya mvula isinye wakati anatabiri. Na wakati wowosi ndiotaka, anaweza kugaluza madzi kukala mlatso na kureha mashaka ga aina yoyosi himu duniani.
66011007	Ela hinyo mashahidi achimala kutangaza ujumbe wa Mlungu, hiro dzinyama ripandaro kula kuzimu, rindapigana nao na riashinde tsona riaolage.
66011008	Na hizo maiti zao zindarichwa barabara ya mudzi mkpwulu, ambako Bwana wao wakotwa misumari msalabani. Na mudzi hinyo kpwa chiroho ni dza mudzi wa Sodoma na tsi ya Misiri.
66011009	Atu a tsi zosi na chila kabila dunia ndzima andalola hizo maiti za hara mashahidi airi siku tahu na nusu. Takuna mutu ndiyeruhusiwa kuazika hara mashahidi.
66011010	Kpwa sababu ya aho mashahidi kufwa, atu osi duniani andahererwa na ahende karamu na kuphana zawadi. Andahenda hivi mana hara mashahidi ayuga sana atu asiomkuluphira Mlungu himu duniani.
66011011	Lakini bada ya hizo siku tahu na nusu, Mlungu achiavuvurira pumuzi za uhai nao achikala moyo, na osi arioaona atishirwa sana.
66011012	Badaye hinyo mashahidi airi asikira likululu kula mlunguni rinaamba, "Ndzoni hiku dzulu!" Phahi achiuruka kuphiya mlunguni ndani ya ingu kuno maadui gao analola.
66011013	Saa iyo-iyo dunia ichisumba sana hata ichibananga seemu mwenga ya kumi ya mudzi wosi. Atu elufu sabaa achifwa, na anjina osi ariosala achitishirwa na achimtogola Mlungu akalaye dzulu mlunguni.
66011014	Phahi hiro shaka ra phiri richikala rikasira! Ela vi sambi bado ra hahu ambaro naro tarikure.
66011015	Phahi yuya malaika wa sabaa wapiga gundare. Alafu násikira sauti za likululu hiko mlunguni, ambazo ka zinaamba, "Uwezo wa kutawala dunia ukahalwa ni Bwana Mlungu wehu na hiye Ariyetsambula Kuokola Atu. Naye andatawala milele na milele."
66011016	Phahi hara azehe ishirini na ane, ambao ka asegere mwao vihini mbere za Mlungu, agbwa chimabumabu achimuabudu Mlungu
66011017	na kuno anaamba, "Mwenyezi Mlungu wa uwezo wosi, uriyekalako hangu mwandzo na hata vivi u kuko, hunakushukuru mana ukahumira uwezoo mkpwulu na sambi unatawala.
66011018	Atu asiokujali akuzira, nawe wakati wa kuriphiza ukafika. Sambi ni wakati wa atu a kufwa ahukumiwe. Ndio wakati wa kuatuza atumishio manabii, na atuo osi ariokuogopha, ario na vyeo na asiokala na vyeo. Na ndio wakati wa kubananga atu osi ambao abananga dunia."
66011019	Alafu mryango wa kuinjirira Nyumba ya Kuvoya Mlungu wavugulwa, na Sanduku ra Chilagane kala ri mumo. Nchiona limeme na nchisikira mngurumo wa chiguruguru. Dunia yasumba na kuchikala na mvula ya mawe makulu ga barafu.
66012001	Phahi hiko mlunguni kpwatuluka chilinje cha kpwaangalaza. Kuko kala kuna mchetu ambaye kala akavwala dzuwa, nao mwezi kala u tsini ya maguluge. Piya kala akavwala chiremba cha chifalume cha nyenyezi kumi na mbiri.
66012002	Mchetu hiye kala akaandzwa ni ndani ya uvyazi hata achikala anarira kpwa utsungu.
66012003	Badaye ko mlunguni kuchituluka chilinje chanjina cha kpwaangalaza. Náona dzoka kulu ra rangi ya kundu, na richikala na vitswa sabaa, pembe kumi, na chila chitswa chichikala na chiremba.
66012004	Ro dzoka kpwa kuzungulusa mchirawe, raphyera seemu mwenga ya hahu ya nyenyezi richizitsupha duniani. Richidziimisa mbere za yuya mchetu yekala a phephi kudzivugula ili rimurye ye mwana achivyalwa.
66012005	Phahi yuya mchetu wadzivugula mwana mlume ambaye kala andatawala mataifa gosi ga dunia na uwezo mkpwulu. Ela ye mwanawe wavwatulwa achiphirikpwa kpwa Mlungu yekala akasagarira chihiche cha chifalume.
66012006	Yuya mchetu wachimbirira weruni ambako Mlungu kala akamtengezera phatu ili atundzwe siku elufu mwenga magana mairi na sitini.
66012007	Chisha kuchizuka viha kuko mlunguni. Malaika mkpwulu aihwaye Mikaeli na malaikae apigana na ro dzoka na malaikae.
66012008	Ela ro dzoka na malaikae ashindwa na achikala taana nafwasi tsona hiko mlunguni.
66012009	Kpwa hivyo riro dzoka richitsuphiwa duniani. Naro ndiro rira dzoka ra kare riihwaro Ibilisi au Shetani richengaro atu osi ahende dambi. Richitsuphiwa duniani phamwenga na malaikae.
66012010	Chisha nchisikira sauti kulu kula mlunguni yoamba, "Vivi Mlungu wehu andaokola atue. Andahumira uwezowe kutawala dza mfalume! Naye hiye Muokoli andaonyesa uwezowe phapha duniani, kpwa sababu hiye Shetani ariyekala mbere za Mlungu kushitaki atumishi ayawehu usiku na mutsi vivi sambi wazolwa hiko mlunguni.
66012011	Kpwa sababu ya milatso ya Mwana-ng'ondzi yomwagbwa na ushahidi wao ariolavya, aho aweza kumshinda Shetani. Mana akala tayari kufwa kpwa sababu ya kumkuluphira Jesu.
66012012	Kpwa hivyo hererwani, mwimwi mosi muishio hiko dzulu mlunguni! Ela shaka hiro dunia na bahari mana Shetani akatsuphiwa kuko tsini mriko. Vivi akatsukirwa sana, sababu akamanya kukala sikuze chizosala ni chache."
66012013	Ro dzoka ririphoona rikatsuphiwa duniani, ramwindza yuya mchetu yekala akadzivugula mwana wa chilume.
66012014	Lakini Mlungu wamupha yuya mchetu mapha mairi dza ga dzikozi, ili aurukire kuphiya ko weruni kpwatu ambako Mlungu kala akamtengezera, akakale kure na dzoka. Kuko kala andatundzwa kpwa zo siku elufu mwenga magana mairi na sitini.
66012015	Ro dzoka richilavya madzi manji dza muho kula mwakpwe kanwani ili gamhale yuya mchetu na kumuhosa. Gara madzi gachimlunga-lunga,
66012016	lakini tsi ichimterya ye mchetu. Tsi yakatika nyari na madzi gosi kula kanwani mwa rira dzoka gachiinjira mo ndani.
66012017	Higo gahenda rira dzoka rimzire yuya mchetu na richendapigana na ana anjina a yuya mchetu osala. Atu aho ni aratu alungao shariya za Mlungu na kushuhudiya kuhusu Jesu.
66012018	Chisha ro dzoka richiima kanda-kanda ya bahari.
66013001	Chisha nchiona dzinyama rinatuluka kula baharini. Naro kala rina vitswa sabaa na pembe kumi, na chila pembe kala ikavwikpwa chiremba. Na dzulu ya chila chitswa kala chikaandikpwa dzina ra kumkufuru Mlungu.
66013002	Dzinyama hiro roriona kala rikaigana na tsui, ela maguluge kala ni dza ga dubu na mlomowe kala ni dza wa simba. Naro dzoka richiripha rira dzinyama nguvuze, chihi cha ufalumewe na uwezo munji.
66013003	Chitswa chimwenga chaonekana avi china chironda cha chirema, ela chichikala chikaphola hata ni kuphyu. Nao atu osi duniani achilunga rira dzinyama kpwa kuangalala.
66013004	Atu aabudu ro dzoka kpwa vira kala rikaripha rira dzinyama uwezowe wa kutawala. Tsona achiabudu ro dzinyama kuno anaamba, "Taphana ariye na uwezo dza ro dzinyama, wala taphana awezaye kurishinda."
66013005	Ro dzinyama richihewa ruhusa ya kudzitogola na kugomba maneno ga kumkufuru Mlungu. Richihewa uwezo wa kutawala miezi arubaini na miiri.
66013006	Ndipho ro dzinyama richiandza kumkufuru Mlungu kpwa kuifya dzinare na ko kpwakpwe mlunguni akalako, yani osi amuabuduo kuko.
66013007	Richihewa ruhusa ya kupigana na atu a Mlungu na kuashinda. Piya richihewa uwezo wa kutawala atu a tsi zosi na chila kabila dunia ndzima.
66013008	Atu osi dunia ndzima andaabudu ro dzinyama, yani osi ambao madzina gao tagayaandikpwa chitabu cha uzima kabla ya dunia kuumbwa. Chitabu hicho kala ni cha ye Mwana-ng'ondzi ariyeolagbwa.
66013009	Phahi ariye na masikiro naasikire.
66013010	Mutu yeyesi yepangirwa kuhalwa mateka, n'lazima akale mateka. Na yepangirwa kuolagbwa na upanga, n'lazima aolagbwe na upanga. Phahi atu a Mlungu analondwa avumirire na kudina kukuluphira wakati wa mateso dza hinyu.
66013011	Chisha náona dzinyama ranjina rotsembuka kula mtsangani. Dzinyama riro kala rina pembe mbiri avi ni za Mwana-ng'ondzi, ela kala rinagomba na sauti dza ya rira dzoka.
66013012	Dzinyama riri naro rahumira uwezo wosi wa rira dzinyama rotuluka kula baharini, na richihumira hinyo uwezo kpwa sababuye. Riro dzinyama rola mtsangani ralazimisha dunia yosi na atu osi aishio mumo aabudu ro dzinyama ra kpwandza rokala na chironda cha chirema chirichophola.
66013013	Ro dzinyama ra phiri rahenda vilinje vya ajabu, hata kuhenda moho ugbwe kula mlunguni hadi duniani na chila mutu achiona.
66013014	Na kpwa vira rahewa uwezo wa kuhenda vilinje kpwa ajili ya rira dzinyama ra kpwandza, rachenga atu osi aishio duniani. Raambira atu atsonge sanamu kpwa kuishimu rira dzinyama ra kpwandza rolumizwa na upanga, ela richienderera kuishi.
66013015	Ro dzinyama ra phiri rahewa uwezo wa kuvuvurira pumuzi za uzima yo sanamu ili ipate kugomba. Na yo sanamu yalagiza atu osi ariorema kuiabudu aolagbwe.
66013016	Piya ralazimisha atu osi, ario na vyeo na asiokala na vyeo, matajiri na achiya, ario huru na atumwa, atiwe mola mikono ya kulume ama vilanguni.
66013017	Mana mutu bila ya kutiywa mola kandaweza kugula ama kuguza. Mola uhu ni dzina ra ro dzinyama, ama ni jumula ya harufu zosi za dzinare.
66013018	Kpwa hivyo dzambo riri rinataka marifwa galago kpwa Mlungu ndipho mutu amanye higa. Mutu ariye na marifwa naatale isabu ya dzinyama riro, sababu ni isabu ya chibinadamu. Isabuye ni magana sita sitini na sita.
66014001	Chisha nátsupha matso nchiona Mwana-ng'ondzi aimire dzulu ya Mwango wa Sayuni phamwenga na atu laki mwenga elufu arubaini na nne. Aho kala akaandikpwa dzina ra Mwana-ng'ondzi na ra Ise vilanguni.
66014002	Nchisikira sauti kula mlunguni ambayo yavuma dza madzi manji gajerago na nguvu maweni, na yakala kulu dza ya chiguruguru. Tsona yo sauti yasikirika dza atu apigao ngephephe.
66014003	Aho atu laki mwenga elufu arubaini na nne kala aimire mbere za chihi cha chifalume, na mbere za viratu viumbe vine vyokala moyo na aratu azehe. Kala anaimba wira muphya, na taphana mutu wanjina yeweza kudzifundza wira hinyo isiphokala aratu atu ariokombolwa kula duniani.
66014004	Atu aha ni aratu alungao Mwana-ng'ondzi kokosi aphiyako, na ni atu ambao kala taadzangbwedzitiya najisi kpwa kuonana chimwiri na achetu. Atu aho akombolwa kula kpwa anadamu, nao achilaviwa kama sadaka ya mavuno ga mwandzo kpwa Mlungu na Mwana-ng'ondzi.
66014005	Nao taayagomba handzo, wala taana lawama yoyosi.
66014006	Chisha nchiona malaika wanjina anauruka ko mainguni. Malaika hiye kala ana ujumbe mnono wa milele kuambira atu akalao duniani, atu a tsi zosi na chila kabila dunia ndzima.
66014007	Phahi hiye malaika wakota likululu achiamba, "Muogopheni Mlungu na kumtogola iye, mana wakatiwe wa kuhukumu atu ukafika. Piya muabuduni iye yeumba mlunguni, tsi, bahari, na pula za madzi."
66014008	Chisha phakpwedza malaika wa phiri yelungana na wa kpwandza. Achiamba, "Mudzi mkpwulu wa Babeli ukagbwa tse! Mudzi uriohenda atu a makabila gosi duniani anwe chikombe cha uchi mufu wa udiyawe, ukagbwa."
66014009	Chisha phachitsembuka malaika wa hahu yelungana na hara anjina. Naye piya wakota likululu, achiamba, "Atu osi ndioabudu ro dzinyama na sanamuye, na kutiywa mola vilanguni ama mikononi,
66014010	andatiywa adabu ni Mlungu. Adabu hiyo indakala kali dza uchi mufu ambao taukabiganywa, na Mlungu mwenye andaajerera ndani ya chikombe cha tsukizize aunwe. Mlungu andaatiya hinyo atu ndani ya moho mkali sana, ili ateswe mbere za malaika atakatifu na mbere za Mwana-ng'ondzi.
66014011	Na moho ndiotiywa, mosiwe undafuka kuphiya mlunguni milele. Hinyo atu aabuduo ro dzinyama na sanamuye, yani ario na mola wa dzinare, andachesa na kusinda bila ya kuoya."
66014012	Kpwa hivyo, atu a Mlungu alungao malagizoge na kumkuluphira Jesu, avumirire na adinise kumkuluphira.
66014013	Nchisikira sauti kula mlunguni yogomba ichiamba, "Andika higa: Kuandzira vivi sambi, atu osi andaajaliwa afwao kuno anamkuluphira Jesu." Chisha Roho wa Mlungu achiamba, "Ehe, andajaliwa sana. Bada ya kazi yao ngumu andapata kuoya, mana andatuzwa kpwa mahendo gao manono."
66014014	Náunula uso kulola dzulu, nchiona ingu dzereru. Dzulu ya ro ingu kala phasegere mutu, "dza Mutu Yela Mlunguni." Mutu hiye kala akavwala chiremba cha chifalume chotengezwa na zahabu, na mkpwononi kala akagbwira rumu ra kurya sana.
66014015	Na phachituluka malaika kula Nyumba ya Kuvoya Mlungu. Naye achedzakota likululu kumuambira yuya kala asegere dzulu-dzulu ya ingu, "Mavuno ga dunia ga tayari na wakati wa kuvuna ukafika, kpwa hivyo andza kuvuna na ro rumuro."
66014016	Phahi ye mutu kala asegere inguni achiandza kuvuna, na dunia yosi ichivunwa.
66014017	Gago gariphotsapa nchiona malaika wanjina anatuluka kula Nyumba ya Kuvoya Mlungu ko mlunguni. Naye piya kala akagbwira rumu ra kurya sana.
66014018	Badaye kuchitsembuka malaika wanjina. Malaika hiye watuluka kula phatu pha kufukizira ubani, naye kala anaimirira moho. Achikota likululu kumuiha yuya malaika yekala akagbwira rumu ra kurya achimuamba, "Humira ro rumuro kuvuna zabibu zosi dunia ndzima, mana zaivwa."
66014019	Phahi hiye malaika waandza kuvuna zo zabibu za dunia na rumure, achizitiya ndani ya phatu phapana pha kuziminyira. Higa ganaonyesa tsukizi za Mlungu.
66014020	Zabibu zizo zaminywa phatu phokala kondze ya nyo mudzi mkpwulu. Zabibu ziriphokala zinaminywa zatuluka milatso, na milatso iyo ichikala muho ambao urewe kala ni kilomita magana mahahu na uchikala na china cha mita mwenga na nusu.
66015001	Higa gariphosira, náunula uso nchiona chilinje chanjina cha kutisha tsona cha kpwaangalaza. Nchiona malaika sabaa anareha mashaka sabaa ga mwisho, ambago kala gandamarigiza tsukizi za Mlungu.
66015002	Na nchiona utu ambao kala ni dza bahari ya chilolo yotsanganywa na moho. Na phapho kanda-kanda phachikala phaimire hara atu ambao kala akashinda rira dzinyama, sanamuye, phamwenga na isabu ya dzinare. Atu aha kala akagbwira ngephephe mwao mikononi ambazo kala akahewa ni Mlungu ili amuabudu.
66015003	Nao achiimba wira wa Mwana-ng'ondzi na Musa mtumishi wa Mlungu, uambao: "Mwenyezi Mlungu wa uwezo wosi, mahendogo ni makulu na ga ajabu. Uwe ndiwe Mfalume wa makabila gosi duniani, na njirazo ni za haki na za kpweli.
66015004	Bwana Mlungu, ni ani asiyekuogopha na kutogola dzinaro? Uwe macheyo ndiwe mtakatifu, na atu a makabila gosi andakpwedza kpwako kukuabudu, mana mahendogo ga haki ganaonekana wazi."
66015005	Bada ya hipho nálola dzulu mlunguni nchiona Nyumba ya Kuvoya Mlungu i wazi, yani hema ambaro kala ni ushahidi kama Mlungu a kuko.
66015006	Nao hara malaika sabaa ariokala anareha mashaka sabaa atuluka kula mumo. Malaika aho kala akavwala nguwo nono za kung'ala-ng'ala zisizo na dowa, na kala akadzifunga mikanda mipana yotengezwa na zahabu mwao vifuwani.
66015007	Mmwenga wa hara viumbe vine waapha chila mmwenga wa hara malaika sabaa liga ra zahabu roodzala tsukizi za Mlungu aishiye hata milele.
66015008	Mo ndani Mlungu achifwinika mosi kuonyesa utukufuwe na uwezowe. Kpwa hivyo takuna ariyeweza kuinjira Nyumba ya Kuvoya Mlungu tsona hadi mashaka go sabaa ga hara malaika gariphokamilika.
66016001	Kula mo Nyumba ya Kuvoya Mlungu násikira sauti kulu ichiambira hara malaika sabaa, "Hizo tsukizi za Mlungu zirizo ndani ya mbiga sabaa, phiyani mkazimwage duniani."
66016002	Yuya malaika wa kpwandza wahenda viratu arivyolagizwa. Waphiya achendamwaga zo tsukizi za Mlungu zokala ndani ya ligare. Phapho hipho kare, atu osi ariokala na mola na kuabudu sanamu ya ro dzinyama agbwirwa ni vironda vyokala vinatuluza ufira na kuluma sana.
66016003	Chisha malaika wa phiri naye achendamwaga baharini tsukizi zirizokala mwakpwe ligani, nago madzi gachigaluka pi-pi-pi dza milatso ya mutu wa kufwa. Navyo viumbe vyosi vyokala mo baharini vichifwa.
66016004	Malaika wa hahu naye wamwaga tsukizi zirizokala mwakpwe ligani myuhoni, pula za madzi na mwahali mosi murimokala na madzi, nago madzi gosi gachigaluka milatso.
66016005	Phapho násikira malaika aimiriraye madzi anaamba, "Mlungu Mtakatifu uriyekalako na uriyeko vivi, uwe ndiwe haki, na hizi hukumuzo ni za haki.
66016006	Mana atu ayi amwaga mlatso wa atuo na manabiigo, nawe Bwana undaapha milatso anwe. Hivyo ndiyo adabu anayofwaha kuphaha."
66016007	Bada ya higa kusira, phapho phatu pha kufukizira ubani phatuluka sauti ichikubali ichiamba, "Ehe, Bwana Mlungu Mwenyezi, hukumuzo ni za haki na za kpweli."
66016008	Malaika wa nne wamwagira dzuwa zo tsukizi za Mlungu zokala mwakpwe ligani. Naro dzuwa richihewa uwezo wa kuocha atu
66016009	nao aochwa ni hura moho mkali. Atu amulani Mlungu mana ndiye yekala na uwezo wa go mashaka, ela taayatubu na kuricha dambi zao, wala taayamtogola Mlungu.
66016010	Malaika wa tsano naye wakpwendamwaga tsukizi za Mlungu zokala mwakpwe ligani phenye chihi cha chifalume cha rira dzinyama. Mara mwenga jiza richibwiningiza ufalume wa rira dzinyama na atu achigbwa photsi na kugala-gala kpwa utsungu.
66016011	Nao achimulani Mwenyezi Mlungu kpwa hura utsungu na vira vironda arivyokala navyo, ela hata vivyo taayatubu mahendo gao mai.
66016012	Malaika wa sita naye wamwaga tsukizi za Mlungu zokala mwakpwe ligani muho mkpwulu wa Yufurati. Nago madzige gachiuma, kutengezera afalume kula mlairiro wa dzuwa njira.
66016013	Chisha nchiona pepho ahahu ambao kala ni dza magula. Nago gatuluka mwenga kula mlomo wa ro dzoka, ranjina kula mlomo wa ro dzinyama, na ranjina kula mlomo wa ye nabii wa handzo.
66016014	Pepho aha kala ana uwezo wa kuhenda vilinje, na kazi zao ni kuphiya kpwa chila mfalume duniani kuakusanya phamwenga, ili arehe kondo siku hiyo kulu ya Mwenyezi Mlungu.
66016015	-
66016016	Phahi hara pepho akusanya afalume osi na majeshi gao phahali ambapho Chiebrania phanaihwa Arimagedoni. Bwana Jesu anaamba, "Sikizani, mimi n'ndakpwedza dza viratu muivi edzavyo bila ya kusema. Ela waajaliwa iye achesaye matso kuika nguwoze tayari ili asedze akanyendeka chihuphu na kuphaha waibu."
66016017	Chisha malaika wa sabaa naye achimwaga tsukizi za Mlungu zirizokala mwakpwe ligani, hewani. Nami nchisikira sauti yogomba likululu kula chihi cha chifalume cha hiyo Nyumba ya Kuvoya Mlungu, inaamba, "Gosi gakasira."
66016018	Tsona kpwakala na limeme, na mngurumo wa chiguruguru, na dunia ichisumba sana. Msumbo mkpwulu dza hinyo taudzangbweonekana hangu mwanadamu aumbwe.
66016019	Ndipho mudzi mkpwulu wa Babeli uchiganyika seemu tahu na midzi mikulu ya mataifa ichibanangbwa-banangbwa yosi. Naye Mlungu kayayala kutiya adabu nyo mudzi wa Babeli. Mana waulazimisha ugbwabire chikombe cha uchi mufu wa tsukizize.
66016020	Tsi iriphosumba chila chisiwa chichiangamika na chila mwango tauyaonekana tsona.
66016021	Mawe makulu ga barafu, gokala gana kilo hamsini chila mwenga, gagbwerera atu kula mlunguni. Atu achimulani Mlungu kpwa sababu ya shaka hiro ra mvula ya mawe ga barafu, mana kala ni pigo kulu sana.
66017001	Mmwenga wa hara malaika sabaa ariokala na zira mbiga wakpwedza kpwangu achedzaniamba, "Ndzoo nikuonyese yo adabu ndiyohewa yuya mdiya mkpwulu ariyesagarira madzi manji.
66017002	Afalume a dunia azinga naye, na atu a dunia nao akala akaayuswa ni nyo udiyawe dza mutu achiyelewa uchi."
66017003	Phahi Roho wa Mlungu wanitsererera, naye malaika achinilongoza hadi ko weruni. Nriphofika hiko náona mchetu asegere dzulu ya dzinyama ra rangi ya kundu. Naro kala rina vitswa sabaa na pembe kumi, tsona kala rikaodzala madzina manji ga kumkufuru Mlungu.
66017004	Mchetu hiye kala akavwala nguwo za rangi ya zambarau na rangi ya kundu. Tsona kala akadzipamba na lulu na zahabu na vingojo-ngojo vya gali sana. Mwakpwe mkpwononi kala akagbwira chikombe cha zahabu ambacho kala chikaodzala vitu vikolo vya nyo udiyawe.
66017005	Na phakpwe chilanguni kala phakaandikpwa dzina ambaro manage kala ikafwitsika. Dzina renye ni hiri: Mudzi Mkpwulu wa Babeli Mayo wa Adiya Osi na wa Vitu Vikolo hipha Duniani.
66017006	Chisha nchimuona ye mchetu akalewa kpwa kunwa milatso ya atu a Mlungu; atu ambao aolagbwa kpwa sababu ya kushuhudiya kuhusu Jesu. Nami nriphomuona náangalala sana.
66017007	Ela ye malaika achiniuza, "Kpwa utu wani ukaangalala? Godzera nikuambire siri ya yuya mchetu na ya ro dzinyama achiropanda ririro na vitswa sabaa na pembe kumi.
66017008	Ro dzinyama uchiroriona kala rinaishi lakini vivi rafwa. Vivi ro dzinyama ri phephi na kutuluka kula kuzimu, ela Mlungu andariangamiza. Na atu osi duniani ambao madzina gao tagayaandikpwa ndani ya chitabu cha uzima kabla ya kuumbwa dunia, andaangalala kuona ro dzinyama mana rakalako, vivi taripho ela rindauya.
66017009	Dzambo hiri rinataka marifwa ndipho mutu arielewe. Mana vitswa sabaa ni sawa na myango sabaa ambayo ye mchetu kala akasagarira. Piya vyo vitswa sabaa ni sawa na afalume sabaa,
66017010	ambao atsano afwa, mmwenga anatawala, naye wanjina bado andatawala. Iye ndiphokpwedza, Mlungu wapanga kare kukala andatawala kpwa muda mchache tu.
66017011	Na ro dzinyama rokala rinaishi ela richifwa, ni mmwengawapho wa hara afalume sabaa na rorenye ni mfalume wa nane. Naro piya Mlungu andariangamiza.
66017012	Zira pembe kumi uchizoziona ni afalume kumi ambao taadzangbwetawala, nao osi andahewa uwezo wa kutawala phamwenga na ro dzinyama, ela kpwa muda wa dzisaa dzimwenga bahi.
66017013	Nyo afalume kumi andakala na lengo mwenga, ra kupha ro dzinyama vyeo vyao na uwezo wao wosi.
66017014	Andaungana naro kupigana viha na Mwana-ng'ondzi. Ela Mwana-ng'ondzi na atue andaashinda mana iye ni Bwana wa mabwana na Mfalume wa afalume. Nao atue ni hara arioihwa na kutsambulwa ni Mlungu, nao ni aaminifu."
66017015	Malaika wagomba nami tsona, achiamba, "Gara madzi manji urigogaona pho phasegerepho yuya mchetu mdiya, ni makundi ga atu a chila kabila dunia ndzima.
66017016	Hizo pembe kumi uchizoziona na ro dzinyama andamreyera yuya mchetu mdiya. Chisha andahala chila chitu aricho nacho na amriche chihuphu. Andamurya, na masaza ga nyamaze andagatsupha mohoni.
66017017	Mlungu mwenye ndiye ariyeahenda akale na lengo mwenga ra kupha ro dzinyama uwezo wao wa kutawala ariokala nao. Aho andahenda hivyo mpaka gara Mlungu arigogomba gatimie.
66017018	Na iye mchetu uchiyemuona ni nyo mudzi mkpwulu utawalao afalume osi a dunia."
66018001	Mambo higo gariphosira, náunula uso nchiona malaika wanjina ariye na uwezo mkpwulu anatserera kula mlunguni. Naye kala anang'ala na hinyo mwangawe kala unaing'arira dunia yosi.
66018002	Naye achigomba na raka ra dzulu, achiamba, "Mudzi mkpwulu wa Babeli ukagbwa, nyo mudzi mkpwulu he, ukagbwa! Mudzi hinyo vivi ukakala mwamdzifwitso wa chila aina ya mashetani na pepho. Piya ukakala phahali pha chila aina ya nyama a mapha achafu asiolondwa ni atu.
66018003	Mana atu a makabila gosi anwa uchi mufu wa tamaa za udiyawe, na afalume a dunia akala akazinga naye. Na ahendadzi-bishara hipha duniani atajirika kpwa tamaaze mbii zisizo na miphaka."
66018004	Chisha nchisikira sauti yanjina kula mlunguni, yoamba, "Atu angu, tulukani hiko kpwakpwe msedze mkagbwirana naye kuhenda dambize. Mana mchituluka tamndatiywa adabu naye.
66018005	Mana dambize zakala tsumbi hata zikafika mlunguni, naye Mlungu a tayari kumtiya adabu kpwa mahendoge mai.
66018006	Vivyo arivyoahendera anjina, namwi mhendereni vivyo. Tsona naahenderwe kano mbiri ya gara mai arigoahendera anjina. Halani cho chikombeche mumtiire mara mbiri ya nyo ukali ariokutiyani.
66018007	Iye mtiyeni adabu na mumtese chiasi chicho arichohumira kudzipha nguma na utajiri. Kpwani iye anadziamba chimoyo-moyo, 'Nisegere kutawala dza malikia, wala simi gungu, sindarira tse mana sindafwererwa.'
66018008	Phahi andaphaha mashaka gosi siku mwenga tu, mashaka ga chifo, ga chiriro na ga ndzala. Andatsomwa na moho, mana Bwana Mlungu ahukumuye ndiye wa uwezo wosi."
66018009	Na aho afalume a dunia ariozinga naye na kushiriki utajiriwe, andarira na kuusononekera nyo mudzi ndiphoona unafuka mosi.
66018010	Aho afalume andaima kure na nyo mudzi kpwa kuogopha go mateso. Nao andarira aambe, "Shaka rani ro, shaka rani ro, uwe mudzi mkpwulu, Babeli, mudzi urio na nguvu! Mana hukumuyo ikakufikira nawe kutiywa adabu muda wa dzisaa dzimwenga bahi."
66018011	Ahendadzi-bishara andamririra, kpwa sababu takuna atu a kugula miyo yao.
66018012	Takuna mutu tsona wa kugula miyo yao ya zahabu, feza, lulu wala mawe ga samani. Takuna agulaye nguwo za zambarau, za kundu na za hariri. Tsona takuna agulaye udi, wala vitu vya aina yoyosi vitengezwavyo na pembe za ndzovu, vya mbao za gali, wala vya shaba, chuma ama marumaru.
66018013	Takuna agulaye mdalasini, iliki, mavumba, manemane ama ubani, wala uchi, mafuha ga kujitira, unga safi, na nganu. Tsona takuna agulaye ng'ombe, mang'ondzi, farasi, magari ga kuvwehwa ni farasi, na atumwa. Kpwa kpweli, atue kala anahenda bishara ya anadamu ayawao.
66018014	Phahi aho ahendadzi-bishara andaamba, "Ehe Babeli! Vi phaphi vyo vitu urivyokala unavimendza sana, vitu vyosi vya gali na vinono vyokuhenda uishito? Tavipho wala kundaviphaha tsona milele."
66018015	Hara atu ariophaha utajiri kpwa kuhenda bishara na nyo mudzi, andaima kure kpwa kuogopha go mateso. Andasononeka kuno anarira likululu.
66018016	Nao andaamba, "Shaka rani ro, shaka rani ro, nyo mudzi mkpwulu, Babeli, mudzi ambao kala uchidzivwika nguwo za gali sana na kudzipamba na zahabu, mawe ga samani na lulu.
66018017	Ela nyo utajiri wosi ukaangamizwa kpwa dzisaa dzimwenga bahi." Akulu a meli, acharo, mabahariya, na osi ahendao kazi melini, andaima kure.
66018018	Na ariphoona mosi kpwa mudzi unaphya, arira likululu achiamba, "Takuna mudzi mkpwulu wanjina dza huno!"
66018019	Atu aha arira kusononeka sana hata achidzimwagira mitsanga ya vitswa na kuamba, "Shaka rani ro mudzi mkpwulu! Kala ni mudzi ambao wauhenda hosi hurio na meli hukale matajiri kpwa sababu ya utajiriwe. Lakini mudzi wosi ukaphya kpwa dzisaa dzimwenga bahi."
66018020	Hererwani mwimwi muishio ko mlunguni, atu a Mlungu, mitume na manabii, mana Mlungu akauhukumu hinyo mudzi kpwa sababu yenu.
66018021	Chisha phachituluka malaika wa mkpwotse, achitsola dziwe dza lala kulu, achiritsupha mo baharini, achiamba, "Hinyo mudzi mkpwulu wa Babeli undatserera ugbwe na msindo dza vivi, na taundaonekana tsona.
66018022	Na himo mudzini sauti za atu kuimba, na kupiga ngephephe, ndzumari, vivoti na magunda, tazindasikirika tsona bii! Wala takundakala na fundi wa aina yoyosi, wala takundasikirika lala rinasaga tsona bii!
66018023	Phapho taphandaaka taa tsona. Wala takundakala na sheree za bwana arusi wala bibi arusi, yani takundalólwana tsona bii. Mudzi wa Babeli undahendwa hivi kpwa kukala ahendadzi-bishara himo akala atu akulu na abaya a dunia. Na sababu ya atu hinyo kukala matajiri ni sababu mataifa gosi gachengbwa ni utsai wa nyo mudzi.
66018024	Mumo mudzini mwaonewa milatso ya manabii na atu anjina a Mlungu, phamwenga na milatso ya atu osi arioolagbwa duniani."
66019001	Chisha bada ya higa, násikira dza sauti nyinji za kundi kulu hiko mlunguni ambazo kala zinakota likululu zinaamba: "Naatogolwe Mlungu! Mlungu ndiye Muokoli wehu. Nguma na uwezo ni wa Mlungu wehu,
66019002	mana hukumuye ni ya kpweli na ya haki. Mlungu akamuhukumu yuya mdiya mkpwulu ariyebananga atu na udiyawe himu duniani. Mlungu akamriphiza kpwa sababu ya milatso ya nyo atumishie."
66019003	Hara atu apiga kululu tsona, achiamba, "Naatogolwe Mlungu! Hinyo mosi utulukao kula kpwa ye mchetu mdiya aphyaye unaphiya dzulu milele."
66019004	Hara azehe ishirini na ane na hara viumbe vine agbwa chimabumabu achimuabudu Mlungu asegereye chihi cha chifalume. Navyo vyapiga likululu vichiamba, "Amina! Naatogolwe Mlungu!"
66019005	Na nchisikira sauti yanjina kula pho phokala chihi cha chifalume, yoamba, "Mtogoleni Mlungu wehu, mwimwi atumishie. Mtogoleni mwimwi mumuogophao, a vyeo na msiokala na vyeo!"
66019006	Chisha nchisikira sauti kulu dza sauti ya kundi kulu ra atu rinagomba. Sauti hiyo yavuma dza madzi manji gajerago kpwa nguvu maweni, na dza sauti kulu ya chiguruguru. Hiyo sauti yaamba, "Naatogolwe Mlungu! Mana iye Bwana Mlungu wehu ana uwezo wosi na anatawala.
66019007	Nahukaleni na raha, humpigireni njerejere na humuphe nguma. Mana arusi ya Mwana-ng'ondzi ikafika phephi, na bibi arusi akadzitayarisha kare.
66019008	Iye bibi arusi akahewa nguwo nono za kung'ala-ng'ala zisizo na dowa." (Hizo nguwo nono manage ni mahendo manono ga atu a Mlungu.)
66019009	Chisha ye malaika achiniamba, "Andika maneno higa: Baha aho arioalikpwa yo sheree ya arusi ya ye Mwana-ng'ondzi." Tsona achiniamba, "Higa nchigogomba ni maneno ga kpweli ga Mlungu."
66019010	Ndipho nádzibwaga chimabumabu maguluni pha yuya malaika ili nimuabudu, lakini achiniamba, "Usihende hivyo bii! Mimi nami ni mtumishi dza uwe phamwenga na nduguzo amshuhudiyao Jesu. Uwe muabudu Mlungu bahi! Mana ushahidi wa Jesu ndio chandzo cha unabii wa chiroho."
66019011	Hebu niphundzani! Náona mlunguni kuchifwenuka, nako nchiona farasi mwereru. Mutu yekala akapanda farasi anaihwa, "Wa Haki na Wa Kpweli." Naye nkuhukumu na kupigana viha kpwa ajili ya haki.
66019012	Matsoge kala ni dza jimbi-jimbi ra moho, na kala ana viremba vinji mo chitswani. Kala akaandikpwa dzina ambaro takuna mutu yemanya manage isiphokala ye mwenye.
66019013	Naye kala akavwala kandzu ya dododo mana kala ikavwikpwa mlatsoni, na dzinare ndiye, "Neno ra Mlungu."
66019014	Nago majeshi ga mlunguni kala ganamlunga-lunga nyuma. Kala gakavwala nguwo nono, nyereru tse-tse-tse zisizo na madowa, nao kala akapanda farasi ereru.
66019015	Mwakpwe kanwani mwatuluka upanga wa kurya sana. Andauhumira kushinda mataifa gosi duniani naye andagatawala na uwezo mkpwulu. Tsona aminye uchi mufu wa tsukizi za Mwenyezi Mlungu.
66019016	Na phakpwe nyongani, kandzuye kala phakaandikpwa dzina hiri: Mfalume wa afalume na Bwana wa mabwana.
66019017	Na chisha nchiona malaika aimire dzulu ya dzuwa. Malaika hiye wakota likululu achiiha nderi osi arukao dzulu, achiamba, "Ndzoni mwedze murye karamu kulu ya Mlungu.
66019018	Ndzoni mwedze murye nyama za afalume, za akulu a viha, za atu a nguvu, nyama za farasi na apandadzi farasi, nyama za atu osi, atumwa na ario huru, asiokala na vyeo na ario na vyeo."
66019019	Chisha nchiona ro dzinyama na afalume a dunia na majeshi gao achikusanyika phamwenga. Aho alonda kupigana na ye ariyekala asegere dzulu ya farasi phamwenga na jeshire.
66019020	Lakini dzinyama, phamwenga na nabiiwe wa handzo ariyehenda vilinje kpwa sababuye, ahalwa mateka. Nabii hiye wachenga hinyo okala akatiywa mola wa hiro dzinyama na kuabudu sanamuye kpwa kuhenda vilinje. Osi airi atsuphiwa azima ziya ra moho mkali sana.
66019021	Hiye mutu yekala asegere dzulu ya farasi, wahumira upangawe utulukao kula kanwani kuolagira majeshi garigosala. Na nyo nderi achirya zo nyama hata achisinywa.
66020001	Badaye náona malaika anatserera kula mlunguni, naye kala akagbwira funguwo za kuzimu na mnyororo mkpwulu.
66020002	-
66020003	Phahi ye malaika warigbwira ro dzoka, yani yuyatu nyoka wa kare aihwaye Ibilisi hebu Shetani, achirifunga minyororo na achiritsupha kuzimu. Pho mryangoni achiphafunga kufuli na kuphatiya ukaka, ili asedze akachenga tsona atu a mataifa gosi duniani. Naye Shetani andafungbwa miaka elufu mwenga. Bada ya muda hinyo kusira, n'lazima avugulwe kpwa muda mchache tu.
66020004	Higo gariphosira, náona vihi vya chifalume, vihi ambavyo kala vikasagarirwa ni hinyo okala akahewa uwezo wa kutawala. Aho akala ni roho za hara okatwa vitswa kpwa kushuhudiya kuhusu Jesu na kutangaza ujumbe wa Mlungu. Atu hinya kala taakaabudu rira dzinyama hebu sanamuye. Wala taayakubali kutiywa mola wa hiro dzinyama vilanguni hebu mwao mikononi. Atu hinya afufuka na achedzatawala phamwenga na Jesu miaka elufu mwenga.
66020005	Atu anjina ariofwa taandafufuka hadi miaka elufu mwenga isire. Sambi kuku ndiko kufufulwa kpwa kpwandza.
66020006	Aho ndiofufulwa mara ya kpwandza, aajaliwa na ni atakatifu. Mana chifo cha phiri tachindakala na nguvu kpwao. Nao andakala alavyadzi-sadaka a Mlungu na Jesu, yetsambulwa ni Mlungu kutawala atu. Tsona andatawala naye muda hinyo wa miaka elufu mwenga.
66020007	Bada ya miaka elufu mwenga kusira Shetani andarichirwa hiko ndikokala akafungirwa.
66020008	Naye achirichirwa andakpwedza achenge atu a makabila pembe zosi za dunia, yani Gogu na Magogu. Andakusanya atu kuatayarisha kpwa viha, nao andakala na afuasi anji dza mtsanga wa baharini.
66020009	Nao anyendeka seemu zosi za dunia na kuzunguluka mudzi umendzwao ni Mlungu, ambapho ndipho phasagalapho atue. Lakini wakati ariphohenda vivyo kpwatuluka moho kula mlunguni uchedzaangamiza.
66020010	Ye Shetani ariyeachenga watsuphiwa ziya ra moho mkali sana, phahali phariphotsuphiwa ro dzinyama na ye nabii wa handzo. Nao kuko andateswa usiku na mutsi, milele.
66020011	Chisha náona Mlungu asegere chihiche chikulu tsona chereru. Mlunguni na tsi kuchiyaya mbereze na takuyaonekana tsona.
66020012	Nchiona afwadzi osi, ario na vyeo na asiokala na vyeo aimire mbere za chira chihi cha chifalume. Ndipho vitabu vyokala vichiandikpwa mahendo ga atu osi vichivugulwa. Na phavugulwa chitabu chanjina, na hicho kala ni chitabu cha uzima. Aho afwadzi ahukumiwa kulengana na mahendo gao goandikpwa mumo vitabuni.
66020013	Bahari yalavya afwadzi ariola himo. Chifo na kuzimu nazo zichilavya atue. Chila mmwenga achihukumiwa kulengana na mahendoge.
66020014	Bada ya kusira higo, chifo na kuzimu zatsuphiwa ziya ra moho. Ro ziya ra moho ndiro chifo cha phiri.
66020015	Na mutu yeyesi ambaye dzinare tariandikirwe himo chitabu cha uzima, naye piya watsuphiwa ziya ra moho.
66021001	Higo gariphosira, náona mlunguni kuphya na dunia nyiphya, mana mlungu wa kpwandza na dunia ya kpwandza kala ikaangamizwa, na kuchikala takuna bahari tsona.
66021002	Chisha nchiona mudzi mtakatifu, yani Jerusalemu nyiphya, inatserera kula mlunguni kpwa Mlungu. Mudzi hinyo kala ukapambwa dza bibi arusi apambwavyo, achikala anaphirikpwa kpwa mlumewe.
66021003	Alafu nchisikira likululu kula pho pharipho na chihi cha chifalume, richiamba, "Vivi Mlungu andasagala phamwenga na atu. Phakpwe kaya andakala phamwenga na anadamu, nao andakala atue. Mlungu mwenye andakala phamwenga nao, naye andakala Mlungu wao.
66021004	Andafuta matsozi gao gosi. Wakati hinyo atu taandafwa wala kusononeka. Takundakala na chiriro wala kulumwa, mana zo hali za kare zindakala zatsupa."
66021005	Chisha yekala akasagarira cho chihi cha chifalume waamba, "Vivi sambi chila chitu nachihenda chiphya!" Piya achiniambira, "Gaandike higa, mana ni maneno ga kpweli na ga kukuluphirika."
66021006	Phahi achiniamba tsona, "Mambo vivi gakahendeka. Mimi ndimi Mwandzo na Mwisho; mimi ndimi niandzaye mambo gosi na kugamarigiza. Chila mutu ariye na chiru n'ndamupha madzi ga bure anwe kula pula za madzi garehago uzima.
66021007	Mutu ndiyeshinda, n'ndamupha vitu hivi vyosi, iye andakala mwanangu, nami n'ndakala Mlunguwe.
66021008	Ela phahi aoga, asiomkuluphira Mlungu, akora, aolagadzi, adiya, atsai, aabuduo sanamu, na a handzo, aho osi phatu phao ni ziya ra moho mkali. Na chicho ndicho chifo cha phiri."
66021009	Chisha malaika mmwenga wa hara sabaa okala na mbiga za mashaka sabaa ga mwisho wakpwedzaniamba, "Ndzoo nikuonyese ye bibi arusi, hiye ndiyekala mkpwaza Mwana-ng'ondzi."
66021010	Phapho achiniphirika hadi dzulu ya mwango mkpwulu tsona mure, wakati kala nalongozwa ni Roho wa Mlungu. Kuko yuya malaika achinionyesa mudzi mtakatifu wa Jerusalemu unatserera kula dzulu mlunguni kpwa Mlungu.
66021011	Mudzi hinyo kala una mwangaza mkpwulu wa Mlungu, mana wakala unang'ala-ng'ala dza chilolo na dza dziwe ra samani kulu riihwaro jasipa.
66021012	Tsona kala ukazungulusirwa ukuta mkpwulu wa dzulu. Piya kala una miryango kumi na miiri na chila mryango kala una malaika. Na chila mryango kala ukaandikpwa dzina ra mbari mwenga ya zira mbari kumi na mbiri za Iziraeli.
66021013	Chila uphande kala kuna miryango mihahu; mlairo wa dzuwa, vurini, mwakani, na mtswerero wa dzuwa.
66021014	Na hinyo ukuta wa mudzi kala ukadzengbwa dzulu ya mawe kumi na mairi ga msingi. Na chila dziwe kala rikaandikpwa dzina ra mmwengawapho wa hara mitume kumi na airi a Mwana-ng'ondzi.
66021015	Phahi ye malaika yekala anagomba nami kala akagbwira chigongo cha kupimira. Chigongo hicho kala chikatengezwa na zahabu, nacho kala ni cha kupimira nyo mudzi, miryangoye na nyo ukutawe.
66021016	Ye malaika wapima hura mudzi na hicho chigongo, nago mare na mapana na chimo kala ga sawa kpwa sawa. Achiphaha kukala ni kilomita elufu mbiri na magana mane.
66021017	Alafu ye malaika achipima upana wa nyo ukuta, nao uchikala ni mita sitini. Naye wakala anahumira chipimo chihumirwacho ni anadamu.
66021018	Nyo ukuta kala ukadzengbwa na mawe ga samani ga jasipa. Mudzi nao kala ukadzengbwa na zahabu safi ya kung'ala-ng'ala dza chilolo.
66021019	Msingi wa hinyo ukuta wa mudzi kala ukapambwa na mawe kumi na mairi manono sana ga samani. Na gaga gakala na rangi tafwauti tafwauti. Dziwe ra kpwandza kala ni jasipa, na ra phiri richikala ni yakuti samawi. Ra hahu rakala dziwe riihwaro kalikedoni na ra nne richikala zumaridi.
66021020	Dziwe ra tsano kala ni dziwe riihwaro saridoniki, ra sita richikala akiki. Dziwe ra sabaa kala ni kirisolito, ra nane kala ni zabarajadi. Dziwe ra tisiya kala ni yakuti ya manjano, ra kumi ni kirisopiraso, ra kumi na mwenga richikala hiakinitho na ra kumi na mbiri ni amethisito.
66021021	Yo miryango kumi na miiri yosi kala ikatengezwa na lulu. Chila mryango kala ukatengezwa na lulu mwenga bahi! Barabara kulu ya nyo mudzi kala ukatengezwa na zahabu safi, yokala inang'ala-ng'aala dza chilolo.
66021022	Mimi sionere Nyumba ya Kuvoya Mlungu himo mudzini mana ye Bwana Mwenyezi Mlungu na ye Mwana-ng'ondzi anasagala mo mudzini. Kpwa hivyo taphana phatu phanjina pha kuvoya Mlungu.
66021023	Mudzi hinyo tauna haja ya mwangaza wa dzuwa ama mwezi, mana nkung'arirwa ni utukufu wa Mlungu, na Mwana-ng'ondzi ndiye taa ya nyo mudzi.
66021024	Atu a makabila gosi andaishi na kuno anang'arirwa ni nyo mwangaza wa hinyo mudzi, na afalume a dunia andainjira himo kuphirika vitu vyao vya samani.
66021025	Miryango yosi ya mudzi indakala wazi wakati wosi, mana takundakala na usiku.
66021026	Atu a makabila gosi duniani andareha utajiri wao na vitu vyao vya samani mumo mudzini.
66021027	Ela takuna chochosi chiricho najisi ndichoinjira himo mudzini, wala mutu yeyesi ahendaye mambo ga waibu ama ga handzo. Atu ndioinjira mudzi hinyo ni aratu ambao madzina gao gaandikpwa chitabu cha uzima cha ye Mwana-ng'ondzi.
66022001	Chisha ye malaika wanionyesa muho wa madzi garehago uzima, utulukao phara phenye chihi cha chifalume cha Mlungu na Mwana-ng'ondzi. Nyo muho kala unang'ala-ng'ala dza chilolo.
66022002	Muho wenye kala unajera kahi-kahi ya yo barabara kulu ya nyo mudzi. Chila uphande wa muho kala phana muhi urehao uzima ambao kala unavyala mara mwenga kpwa mwezi, kpwa hivyo kpwa mwaka kala unavyala mara kumi na mbiri. Makodza ga muhi hinyo ganahumirwa kama dawa ya kuphoza atu a makabila gosi.
66022003	Mudzi hinyo taundakala na chitu chochosi cholaniwa ni Mlungu. Na chihi cha chifalume cha Mlungu na ye Mwana-ng'ondzi chindakala mumo mudzini. Nao atumishie andamuabudu Mlungu,
66022004	andamuona, na dzinare rindaandikpwa mwao vilanguni.
66022005	Ndani ya mudzi hinyo takundakala na usiku tsona; atu taandakala na haja ya taa wala dzuwa, mana Bwana Mlungu ndiye ndekala mwanga wao. Atu hinyo andatawala milele na milele.
66022006	Chisha hiye malaika achiniamba, "Hakika maneno higa ni ga kpweli na ga kukuluphirika. Tsona Bwana Mlungu aaphaye manabii Rohowe, wahuma malaikawe kuaonyesa atumishie mambo ambago kala n'lazima gahendeke vi sambi-sambi."
66022007	Bwana Jesu anaamba, "Hebu niphundza vinono, mino n'redza vi sambi. Baha aho aogophao na kulunga maneno ga unabii garigo ndani chitabu hichi."
66022008	Mimi Johana nágaona na nchigasikira mwenye, mambo higo. Na nriphokala nkagaona na kugasikira, nádzibwaga chimabumabu mbere za ye malaika ambaye akanionyesa mambo higa ili nimuabudu.
66022009	Ela achiniamba, "Usihende hivyo! Mimi nami ni mtumishi tu, dza vivyo urivyo uwe, nduguzo manabii, na anjina osi alungao ujumbe wa chitabu hichi. Kpwa hivyo uwe muabudu Mlungu macheye!"
66022010	Chisha ye malaika achiniamba, "Maneno higa ga unabii garigo mu chitabuni usigafwitse, mana gosi gogombwa mumo gandahendeka vivi sambi-sambi.
66022011	Phahi mutu ahendaye mai, naenderere kuhenda mai, na ahendaye waibu naenderere kuhenda waibu. Tsona mutu ahendaye haki, naye naazidi kuhenda haki, na mutu ariye bila ya lawama, naazidi kukala bila ya lawama."
66022012	Chisha nchiambwa, "Jesu anaamba, 'Hebu niphundza vinono, mino n'redza vi sambi. Nami niredza nimriphe chila mutu kulengana na mahendoge.
66022013	Mimi ndimi Mwandzo na Mwisho; mimi ndimi niandzaye mambo gosi na nkagamarigiza.' "
66022014	Baha atu afulao kandzu zao na kuzitsusa, ili aphahe ruhusa ya kuinjira nyo mudzi muphya kutsupira miryangoye na arye matunda ga muhi urehao uzima.
66022015	Ela atsai osi, adiya, aolagadzi, aabuduo sanamu na anjina osi amendzao kugomba handzo, andakala kondze ya hinyo mudzi dza viratu madiya.
66022016	"Mimi Jesu, ndimi chivyazi chikulu cha Mfalume Daudi, na ndimi ning'alaye dza kombezi. Mimi ndimi yehuma malaika wangu edze akuambireni mwimwi afuasi angu mambo higa garigo himu chitabuni."
66022017	Roho wa Mlungu na hiye bibi arusi wa Mwana-ng'ondzi anamuiha Bwana anaamba, "Ndzoo!" Na atu osi ndiosikira mambo higo naambe, "Ndzoo!" Yeyesi ariye na chiru alondaye madzi, naaedze anwe bure madzi ga uzima.
66022018	Nakukanyani chimbere chila mmwenga ndiyesikira maneno higa ga unabii garigo himu chitabuni. Mutu ndiyeenjereza maneno, Mlungu naye andamuenjerezera go mashaka gohadzwa himu chitabuni.
66022019	Na mutu yeyesi ndiyephunguza neno rorosi kula maneno ga unabii wa chitabu hichi, Mlungu naye andamphunguzira baraka zoandikpwa mo chitabuni. Andamphunguzira hakiye ya kusagala mudzi mtakatifu, na hakiye ya kurya matunda ga muhi wa uzima.
66022020	Na iye alavyaye ushahidiwe kuhusu mambo higa anaamba, "Hakika sichelewa, n'redza vi sambi." Amina. Ndzoo Bwana Jesu!
66022021	Bwana Jesu naakujaliyeni mwimwi mosi. Amina.
