40001001	Jè xa̱jo̱n ra baxki̱ 'í‑la̱ jñà nàmi̱hí'xtín jchá‑la̱ Jesucristo, jè ra tje̱‑la̱ David nchrabá'ta‑ni ko̱ tje̱‑la̱ Abraham.
40001002	Jè Abraham, jé kjomà na̱'ìn‑la̱ Isaac; ko̱ Isaac, jé kjomà na̱'ìn‑la̱ Jacob; ko̱ Jacob jé kjomà na̱'ìn‑la̱ Judá ko̱ jñà 'ndse̱.
40001003	Ko̱ jè Judá, jé kjomà na̱'ìn‑la̱ Fares ko̱ Zara, ko̱ jè na̱‑la̱, Tamar tsi'kìn. Jè Fares, jé kjomà na̱'ìn‑la̱ Esrom; ko̱ Esrom, jé kjomà na̱'ìn‑la̱ Aram.
40001004	Jè Aram, jé kjomà na̱'ìn‑la̱ Aminadab; ko̱ jè Aminadab, jé kjomà na̱'ìn‑la̱ Naasón; jè Naasón, jé kjomà na̱'ìn‑la̱ Salmón;
40001005	jè Salmón, jé kjomà na̱'ìn‑la̱ Booz, ko̱ jè na̱‑la̱, Rahab tsi'kìn. Jè Booz, jé kjomà na̱'ìn‑la̱ Obed, ko̱ jè na̱‑la̱, Rut tsi'kìn; ko̱ jè Obed jé kjomà na̱'ìn‑la̱ Isaí;
40001006	jè Isaí, jé kjomà na̱'ìn‑la̱ David ra xi̱ta̱xá ítjòn tsikijna; ko̱ jè David, jé kjomà na̱'ìn‑la̱ Salomón; ko̱ jè na̱‑la̱ Salomón, jé ra kjomà chjo̱ón‑la̱ Urías nga ti̱'sa̱ ítjòn.
40001007	Jè Salomón, jé kjomà na̱'ìn‑la̱ Roboam; jè Roboam, jé kjomà na̱'ìn‑la̱ Abías; jè Abías, jé kjomà na̱'ìn‑la̱ Asa;
40001008	ko̱ jè Asa, jé kjomà na̱'ìn‑la̱ Josafat; ko̱ jè Josafat, jé kjomà na̱'ìn‑la̱ Joram; ko̱ jè Joram, jé kjomà na̱'ìn‑la̱ Uzías;
40001009	ko̱ jè Uzías, jé kjomà na̱'ìn‑la̱ Jotam; jè Jotam, jé kjomà na̱'ìn‑la̱ Acaz; ko̱ jè Acaz, jé kjomà na̱'ìn‑la̱ Ezequías;
40001010	jè Ezequías, jé kjomà na̱'ìn‑la̱ Manasés; ko̱ jè Manasés, jé kjomà na̱'ìn‑la̱ Amón; ko̱ jè Amón, jé kjomà na̱'ìn‑la̱ Josías;
40001011	jè Josías, jé kjomà na̱'ìn‑la̱ Jeconías ko̱ jñà 'ndse̱, 'kia̱ nga kijìko̱ kjo̱hi'in jñà xi̱ta̱ Israel ján nangi Babilonia.
40001012	Ra kjomà a̱skan, 'kia̱ nga ijye kijì ya̱ Babilonia, Jeconías, jé kjomà na̱'ìn‑la̱ Salatiel; ko̱ jè Salatiel, jé kjomà na̱'ìn‑la̱ Zorobabel;
40001013	jè Zorobabel, jé kjomà na̱'ìn‑la̱ Abiud; ko̱ jè Abiud, jé kjomà na̱'ìn‑la̱ Eliaquim; ko̱ jè Eliaquim, jé kjomà na̱'ìn‑la̱ Azor;
40001014	jè Azor, jé kjomà na̱'ìn‑la̱ Sadoc; ko̱ jè Sadoc, jé kjomà na̱'ìn‑la̱ Aquim; ko̱ jè Aquim, jé kjomà na̱'ìn‑la̱ Eliud;
40001015	ko̱ jè Eliud, jé kjomà na̱'ìn‑la̱ Eleazar; jè Eleazar, jé kjomà na̱'ìn‑la̱ Matán; jè Matán, jé kjomà na̱'ìn‑la̱ Jacob;
40001016	jè Jacob, jé kjomà na̱'ìn‑la̱ José, jè ra 'xi̱n‑la̱ María kjomà. Jè María, jé ra kjomà na̱‑la̱ Jesús, jè ra Cristo [xi̱ta̱ ra xá isìkasén‑ni Nainá].
40001017	Te ijòn sko̱ kjomà jñà xi̱ta̱ jchínga ra nchrabá‑ni 'tse̱ Abraham skanda 'tse̱ David. Ko̱ jñà xi̱ta̱ jchínga‑la̱ Jesús ra nchrabá'ta‑ni 'tse̱ David skanda 'kia̱ nga kjo̱'ñó kjomà‑la̱ jñà xi̱ta̱ Israel nga inikasén ya̱ nangi Babilonia ti̱'koa̱á te ijòn sko̱ kjomà xi̱ta̱ jchínga. Ko̱ ngi te ijòn sko̱ kjomà xi̱ta̱ jchínga skanda 'kia̱ nga kitsin ra Cristo [xi̱ta̱ ra xá isìkasén‑ni Nainá].
40001018	'Kia̱ nga kitsin Jesucristo ki̱í 'sín kjomà: María ra na̱‑la̱ Jesús, jé José, ijye tíjna'ñó‑la̱ nga jè ki̱xan‑ko̱. Tanga 'kia̱ nga ti̱kje bìtsa̱jnako̱ xákjén, kijchaá‑la̱ María nga ijyeé i'ndí tjíhi'ma‑la̱ ra a̱'ta 'tse̱ nga'ñó‑la̱ Inìma̱ Tsje‑la̱ Nainá.
40001019	Jè José ra 'xi̱n‑la̱ kjomà María, xi̱ta̱ kixi̱‑ní; majìn‑la̱ nga kjo̱sabà tsjá‑la̱ María; isíkítsjen‑ní nga ta kjo̱'maá tsjín‑ni, nga mì yá xi̱ta̱ ra kji̱'nchré.
40001020	'Kia̱ nga ijye ko̱'sín isíkítsjen, jngo ìkja̱li̱‑la̱ Nainá tsakáko̱ a̱ngi nijñá. Kitsò‑la̱: ―José, ra ya̱ nchrabá‑ni tje̱‑la̱ David, kì tà chjàn skon‑jìn nga ki̱jnaki̱i jè María ra chjo̱ón‑li ko̱ma. Jè i'ndí ra tjíhi'ma‑la̱, 'tse̱é nga'ñó‑la̱ Inìma̱ Tsje‑la̱ Nainá.
40001021	Jngo ndí i'ndí 'xi̱n jtsín‑la̱ ra Jesús si̱'ta 'í‑la̱. Kií ko̱'sín 'kín‑ni, nga̱ jé ko̱chrjekàjin kjo̱hi'in xi̱ta̱ na̱xi̱ndá‑la̱ a̱'ta 'tse̱ jé ra tjín‑la̱.
40001022	Nga'tsì kjoa̱ kìi̱, 'koa̱á 'sín itjasòn koni 'sín kitsò Nainá a̱'ta 'tse̱ xi̱ta̱ ra isìchjeén nga kiìchja̱ ngajo‑la̱ kjotseé nga kitsò:
40001023	Jngo ra chjo̱ón xa̱ngó, i'ndí si̱hi'ma‑la̱, jtsín jngo‑la̱ i'ndí 'xi̱n ra Emanuel si̱'ta 'í‑la̱. Jè 'í ra Emanuel tsò, Nainá tíjnako̱‑ná tsó‑ni.
40001024	'Kia̱ nga itja'fá‑la̱ José, 'koa̱á 'sín ki'sìn koni 'sín kitsò‑la̱ ìkja̱li̱‑la̱ Nainá; iskábé María nga ixan‑ko̱.
40001025	Tanga skanda 'kia̱á tsikitsa̱jnako̱ xákjién 'kia̱ nga ijye kitsin ndí i'ndí‑tjòn‑la̱ María; ko̱ 'koa̱á 'sín tsikí'ta 'í‑la̱ nga Jesús tsi'kìn.
40002001	Jesús, ya̱á kitsin na̱xi̱ndá ra 'mì Belén, nangi ra chja̱‑ni Judea. Jè Herodes xi̱ta̱xá ítjòn tíjna jè ni̱chjin 'kia̱. Ijchó ya̱ Jerusalén ra na̱xi̱ndá sko̱‑la̱ Judea, xi̱ta̱ ra 'ñó tjín‑la̱ kjoa̱chji̱ne̱, ra ya̱ inchrabà‑ni ñánda̱ bitjokátji‑ni tsá'bí,
40002002	nga kjonangi, kitsò: ―¿Ñánda̱ tíjna jè xi̱ta̱xá ítjòn‑la̱ 'tse̱ xi̱ta̱ Judío ra ijye kitsin? Kijchaá jngo‑ji̱n nitse ya̱ ñánda̱ bitjokátji‑ni tsá'bí ra tsakón nga ijyeé kitsin. Ngaji̱n, kií xá kà'fìi̱‑naji̱n nga jcha̱xkón‑ji̱n.
40002003	'Kia̱ nga kií'nchré Herodes ra xi̱ta̱xá ítjòn tíjna, ko̱ nga'tsì xi̱ta̱ na̱xi̱ndá Jerusalén, ta itsakjón‑ní.
40002004	Jè Herodes kiìchja̱‑la̱ nga'tsì xi̱ta̱ ítjòn‑la̱ na̱'mì ko̱ xi̱ta̱ ra bakón‑ya kjo̱téxoma ra tsikínda Moisés. Iskonangi‑la̱, ñánda̱‑ni nga jtsín ra Cristo [xi̱ta̱ ra xá si̱ìkasén‑ni Nainá].
40002005	Jñà xi̱ta̱ kìi̱ kitsó‑la̱: ―Ya̱á na̱xi̱ndá ra 'mì Belén nangi ra chja̱‑ni Judea. 'Koa̱á 'sín tíchja̱ xa̱jo̱n ra tsikínda xi̱ta̱ ra kiìchja̱ ngajo‑la̱ Nainá kjotseé nga kitsò:
40002006	Jiòn ra xi̱ta̱ na̱xi̱ndá Belén tsa̱jiòn, nangi ra chja̱‑ni Judá, mì tsa 'ñó nangi titsa̱hijyo ya̱ a̱jin‑la̱ na̱xi̱ndá ra tjíhijyo ítjòn ya̱ nangi Judá; ti̱'koa̱á 'ñó chjí‑no ra jiòn. Nga̱ ya̱á ki̱tjojin jngo‑ni xi̱ta̱xá ítjòn ra si̱ìkinda̱ na̱xi̱ndá‑na̱ Israel.
40002007	Jè Herodes, kiìchja̱'ma‑la̱ jñà xi̱ta̱ ra 'ñó tjín‑la̱ kjoa̱chji̱ne̱ nga iskonangi‑la̱ mé ni̱chjin‑ni nga kijtse jè nitse.
40002008	'Kia̱á isìkasén ján Belén, kitsò‑la̱: ―Tangió, nda chji̱nangio a̱'ta 'tse̱ i'ndí ra̱kìi̱. 'Kia̱ nga sa̱kò‑no ti̱kjí'nchré‑ná, mé‑ni nga ti̱'koa̱ íkatsíjen‑la̱ nga skexkón, ko̱ nga ti̱'koa̱á jeya sìkíjnaa̱.
40002009	'Kia̱ nga ijye kií'nchré jñà xi̱ta̱ chji̱ne̱ kìi̱ koni 'sín kitsò jè Herodes, kijì‑ní; ko̱ jè nitse ra kijtse ñánda̱ bitjokátji‑ni tsá'bí, 'koa̱á 'sín kijì ítjòn‑la̱ skanda ijchò ñánda̱ tíjna i'ndí ra̱kìi̱, ko̱ ya̱á tsasijna jè nitse.
40002010	Jñà xi̱ta̱ chji̱ne̱ kìi̱, 'kia̱ nga kijtse nitse ra̱kìi̱, tsja jchán ki'se‑la̱.
40002011	'Kia̱ nga 'jaha'sen ni'ya jñà xi̱ta̱ kìi̱, kijtseé jè i'ndí ra̱kìi̱ ko̱ María jè ra na̱‑la̱. 'Kia̱á tsinchaxkó'nchi'ta‑la̱ jè i'ndí ra̱kìi̱ nga kijtsexkón. Ko̱ a̱kjòn iskí'xa̱ jñà kàxa̱‑la̱, kitsjá‑la̱ jñà to̱n sinè, ko̱ chrjongó Nainá ko̱ nandá jta̱ ixi ra 'ñó nda jne̱ ra 'mì mirra.
40002012	Ra kjomà a̱skan ki'tsí‑la̱ nijñá jñà xi̱ta̱ kìi̱ nga mì ti̱ ko̱'sín kji̱nchrabà‑ni jè ndi̱yá ñánda̱ tíjna Herodes. Xìn ndi̱yá kijì‑ni nga kijì‑ni nangi‑la̱.
40002013	'Kia̱ nga ijye kijì‑ni jñà xi̱ta̱ ra tjín‑la̱ kjoa̱chji̱ne̱, jngo ìkja̱li̱‑la̱ Nainá isinijñá‑la̱ José, kitsò‑la̱: ―Ti̱sítji̱in, chjíbí jè i'ndí ko̱ na̱‑la̱; 'tin ján nangi Egipto; ya̱á ti̱jni skanda 'kia̱ nga ko̱xín‑la. Nga̱ jè Herodes koa̱àtsjií jè i'ndí ra̱kìi̱ nga mejèn‑la̱ si̱ì'ken.
40002014	'Kia̱ nga ijye itja'fá‑la̱ José, iskábé i'ndí ko̱ na̱‑la̱, kijì ni̱tje̱n ján nangi Egipto.
40002015	Ya̱á tsikitsa̱jna skanda 'kia̱ nga 'ken Herodes. 'Koa̱á 'sín itjasòn koni 'sín kitsò Nainá a̱'ta 'tse̱ xi̱ta̱ ra isìchjeén nga kiìchja̱ ngajo‑la̱ kjotseé nga kitsò: “Ya̱á kíchjà‑la̱ i'ndí‑na̱ nangi Egipto.”
40002016	'Kia̱ nga kijtse jè Herodes nga jñà xi̱ta̱ ra 'ñó tjín‑la̱ kjoa̱chji̱ne̱ iskonda̱cha̱á‑la̱, jti jchán kjomà‑la̱. A̱kjòn 'ñó kitsjá kjo̱hixi̱ nga ki̱yá ijye ndí i̱xti 'xi̱n ra jò nó tjín‑la̱ ko̱ nga'tsì ra isa̱ i'ndí‑isa kóho'ki ya̱ na̱xi̱ndá Belén, ko̱ jñà na̱xi̱ndá ra tjíhijyo ya̱ a̱ndi‑la̱ koni 'sín tsi'kéna̱jmí‑la̱ jñà xi̱ta̱ chji̱ne̱, nga mé ni̱chjin‑ni nga kijtse jè nitse.
40002017	'Koa̱á 'sín itjasòn 'én ra kiìchja̱ Jeremías xi̱ta̱ ra isìchjeén Nainá nga kiìchja̱ ngajo‑la̱ kjotseé, nga kitsò:
40002018	Ya̱ i̱'nde ra 'mì Ramá kina'yá‑la̱ nga 'ñó tíkjindáya ko̱ tífahátse‑la̱ jè chjo̱ón Raquel nga tíkjindáyake ndí i̱xti‑la̱, ko̱ mì kì ti̱ 'nchré‑la̱ yá ra síje ikon nga̱ ijyeé 'ken ndí i̱xti‑la̱.
40002019	'Kia̱ nga ijye 'ken Herodes, jngo ìkja̱li̱‑la̱ Nainá isinijñá‑la̱ José ján Egipto. Kitsò‑la̱:
40002020	―Ti̱sítji̱in, chjíbí jè i'ndí ko̱ na̱‑la̱. 'Tin india‑ni ya̱ nangi Israel. Ijyeé 'ken jñà xi̱ta̱ ra mejèn‑la̱ si̱ì'ken i'ndí ra̱kìi̱.
40002021	'Kia̱á tsasítje̱n José, kijì ko̱ jè i'ndí ko̱ na̱‑la̱ ya̱ nangi Israel.
40002022	Tanga 'kia̱ nga kií'nchré José nga jè tíbatéxoma Arquelao ya̱ nangi Judea, nga jè tíjna ngajo‑ila̱ na̱'ìn‑la̱ Herodes, José itsakjón‑ní; mì kì ya̱ ko̱'sín kijì. Ya̱á kijì ya̱ nangi Galilea. Nainá, 'koa̱á 'sín tsi'kéna̱jmíya‑la̱ a̱ngi nijñá.
40002023	'Kia̱ nga ijchò ya̱ i̱'nde ra̱kìi̱, ya̱á tsikitsa̱jna ya̱ na̱xi̱ndá Nazaret. 'Koa̱á 'sín kjomà mé‑ni nga itjasòn‑ni koni 'sín kitsò xi̱ta̱ ra isìchjeén Nainá nga kiìchja̱ ngajo‑la̱ kjotseé, nga jè Jesús, xi̱ta̱ nazareno 'kín.
40003001	Ni̱chjin kìi̱, ijchó jè Juan ra batíndá xi̱ta̱, ya̱ i̱'nde a̱'ta xìn 'tse̱ Judea ñánda̱ nga nangi kixì nga tsi'kéna̱jmíya jè 'én‑la̱ Nainá,
40003002	nga kitsò: ―Ti̱kájno‑no jè jé ra tjín‑no ko̱ kì ti̱ tsja jé fatsji‑no, nga̱ ijyeé kjochraña'tà‑no ni̱chjin nga jcha̱a kó'sín batéxoma jè ra tíjna ján ngajmi.
40003003	Jè xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsi'kìn Isaías, 'koa̱á 'sín tsikínda xa̱jo̱n‑la̱ ra a̱'ta 'tse̱ Juan nga kitsò: Jngo xi̱ta̱ ra 'ñó tíchja̱ ya̱ i̱'nde a̱'ta xìn ñánda̱ nga nangi kixì nga tsò: “Ti̱tsa̱jnanda nga 'kia̱ nga kj'i̱í Na̱'ín‑ná, kixi̱ ti̱kíjna inìma̱‑no koni jngo ndi̱yá kixi̱ ñánda̱ nga ko̱jmeyá Na̱'ín‑ná.”
40003004	Jñà nikje ra tsakjaya Juan, tsja̱‑la̱ cho̱ camelloó tjínda‑ni. Ko̱ jngo xìncho̱ ra chrja̱ba̱ cho̱ tsikíkjá. Ko̱ jñà tsajmì ra iskine Juan, tsjén‑la̱ cho̱ sera̱ ijñá‑ní ko̱ likò.
40003005	Jñà xi̱ta̱ ra inchrabà‑ni ya̱ Jerusalén ko̱ kóho'ki nga tíjngo ya̱ nangi ñánda̱ 'mì Judea ko̱ jñà i̱'nde ra ya̱ machraña‑la̱ ya̱ ndáje̱ ra 'mì Jordán nga 'jií'nchré‑la̱ jè Juan.
40003006	Jñà xi̱ta̱ kìi̱, 'kia̱ nga isíkájno‑ni jé‑la̱, a̱kjòn jè Juan tsatíndá‑ní ya̱ ndáje̱ Jordán.
40003007	'Kia̱ nga kijtse jè Juan nga 'ñó kjìn xi̱ta̱ fariseo ko̱ xi̱ta̱ saduceo 'ji nga mejèn‑la̱ ko̱tíndá ijo‑la̱, kitsó‑la̱: ―Jiòn, 'koa̱á 'sín ngoya‑no koni tsa tje̱‑la̱ ye̱. ¿Yá ra ko̱kitsò‑no nga ko̱tojin‑no jè kjo̱hi'in ra 'sa̱ nchrabá?
40003008	Ko̱'sín 'tia̱àn kjoa̱ ra nda tjín. Kata'ya‑la̱ nga ijyeé iníkájno jé‑no ko̱ mì ti̱ jé i̱nchifatsji‑no.
40003009	Kì ko̱'sín níkítsjen ya̱ a̱jin inìma̱‑no nga bixó: “Ngaji̱n, mì kì 'se̱‑naji̱n kjo̱hi'in nga̱ ya̱á nchrabá'ta‑naji̱n ya̱ 'tse̱ Abraham.” 'Koa̱á xín kixi̱‑no, skanda jñà na̱jo̱ kìi̱, maá‑la̱ Nainá nga i̱xti 'tse̱ Abraham 'si̱in.
40003010	Jè ni̱chjin nga tsjá kjo̱hi'in Nainá, ijyeé kjochraña, 'koa̱á jngoya‑la̱ koni jngo ki̱cha̱yá ra kjijnanda nga kjijna'ta ya̱ kja̱ma̱‑la̱ yá nga ko̱tesòn. Nga'tsì yá ra mì kì nda to bajà‑la̱, jtísòn‑ní; ya̱á si̱nchájin ni'í mé‑ni nga jti̱‑nì.
40003011	Kixi̱í kjoa̱, 'a̱n, ta ko̱ó nandá nga batíndá‑na mé‑ni nga si̱kájno‑no jè jé ra tjín‑no, ko̱ mì ti̱ kì jé kjótsji‑no. Tanga jè ra 'sa̱ nchrabátji̱ngi‑na, ko̱ó Inìma̱ Tsje‑la̱ Nainá nga ko̱tíndá‑no ko̱ ni'í. Isa̱á tse nga'ñó tjín‑la̱ mì 'koa̱‑ni koni ra 'a̱n. Skanda mì kì tjí'nde‑na nga 'a̱n 'koà‑la̱ jñà xa̱jté‑la̱.
40003012	Ijyeé tíjnanda nga kjoa̱hájin xi̱ta̱ ra nda 'sín ko̱ jñà ra mì kì nda 'sín koni 'sín ma 'kia̱ nga matsje jñà tjachó ra 'mì trigo, ki̱ncháxkó ijyeé jñà ra trigo ya̱ a̱ya ni'nga, tanga jè tjé‑la̱, ya̱á ko̱kà ya̱ a̱jin ni'í ra mì kì kji̱'tso skanda tà kjiá‑nioo̱.
40003013	Jesús ya̱á 'ji‑ni ya̱ Galilea nga ijchò ya̱ ndáje̱ ra 'mì Jordán nga ijchòjkon Juan nga mejèn‑la̱ nga sa̱tíndá‑te.
40003014	Jè Juan, 'kia̱ nga ti̱'sa̱ ítjòn, mì kì kjokjiín‑la̱, kitsó‑la̱: ―'A̱án jnchro ra machjeén‑na nga ji̱ ko̱tíndá‑ná. ¿A ta isa̱á ji̱ fíi̱jchòn‑ná?
40003015	'Kia̱á kitsò Jesús: ―Ti̱hitjasòn‑li ra ji̱ 'ndi̱ 'ndi̱, nga̱ machjeén‑ní nga ko̱'sín si̱hitjasén nga'tsì kjoa̱ ra kixi̱ tjín ya̱ ngixko̱n Nainá. 'Kia̱á isìhitjasòn jè Juan.
40003016	'Kia̱ nga ijye isatíndá jè Jesús nga itjokàjin‑ni ya̱ nandá, a̱kjòn itjá'xa̱jin ya̱ ján ngajmi, ko̱ jè Jesús kijtseé jè Inìma̱ Tsje‑la̱ Nainá ra inchrabàjen‑nè nga iskàtje̱nsòn‑la̱, ra koni 'ki tjo̱ni̱ña̱ 'ki.
40003017	'Kia̱á ina'yá jngo‑la̱ 'én ra ngajmi inchrabà‑ni nga kitsò: ―Jé ra̱kìi̱ I'ndí‑na̱ ra 'ñó tsjake̱; 'ñó tsja tjín‑la̱ takoàa̱n ra a̱'ta 'tse̱.
40004001	Jè Inìma̱ Tsje‑la̱ Nainá kiìko̱ Jesús jngo i̱'nde a̱'ta xìn ñánda̱ nga nangi kixì nga iskó'ta jè xi̱ta̱‑ni̱í nga mejèn‑la̱ nga kátátsji‑jé.
40004002	Ichán ni̱chjin ko̱ ichán ni̱tje̱n tsikijnachjan jè Jesús. 'Kia̱ nga kjomà a̱skan‑nioo̱ kjòhojó‑la̱.
40004003	Jè xi̱ta̱‑ni̱í ra ma‑la̱ konda̱cha̱ ijchò kasi'ta chrañaá‑la̱ ñánda̱ tíjna Jesús, kitsò‑la̱: ―Tsa ngi kixi̱í kjoa̱ nga ji̱í‑ní ra I'ndí‑la̱ Nainá 'mì‑li, ko̱'tín‑la̱ jñà na̱jo̱ kìi̱ nga ni̱ño̱ katama.
40004004	Tanga jè Jesús kitsó‑la̱: ―'Koa̱á 'sín tíchja̱ ya̱ Xa̱jo̱n‑la̱ Nainá, nga tsò: “Mì tsa tà ki tsajmì ra ma chine kítsa̱jnakon‑ni jñà xi̱ta̱, ti̱'koa̱á kií kítsa̱jnakon‑ni nga'tsì 'én ra chja̱ Nainá.”
40004005	Jè xi̱ta̱‑ni̱í 'kia̱á kiìko̱ Jesús ya̱ Na̱xi̱ndá Tsje‑la̱ Nainá [ra 'mì Jerusalén]; isíkíjnasòn ya̱ ñánda̱ 'ñó 'nga ya̱ a̱sòn‑la̱ i̱ngo̱,
40004006	kitsò‑la̱: ―Tsa ngi kjo̱hixi̱‑ní nga I'ndí‑la̱ Nainá 'mì‑li, ti̱kàtje̱n‑ngi ijo‑li, nga̱ 'koa̱á 'sín tíchja̱ Xa̱jo̱n ra tjí'ta 'Én‑la̱ Nainá nga tsò: Jè Nainá ki̱íxá‑la̱ jñà ìkja̱li̱‑la̱ mé‑ni nga si̱ìkinda̱‑li, nga ko̱ó tsja jtsa̱ba̱'ñó‑li, mé‑ni nga ni̱jngo na̱jo̱ sa̱téngi‑ni.
40004007	Jesús kitsó‑la̱: ―Ti̱'koa̱á tjí'ta Xa̱jo̱n‑la̱ Nainá nga tsò: “Kì tà chjàn jè chjí'tì jè ra Nainá‑li ma, jè ra tíjna ítjòn‑li.”
40004008	Jè xi̱ta̱‑ni̱í, india iko̱‑isa jè Jesús ya̱ a̱sòn nindo ra 'ñó 'nga 'ki, nga tsakón ijye‑la̱ nga'tsì na̱xi̱ndá ra tjín ya̱ i̱sà'nde ko̱ jñà kjoa̱jeya‑la̱,
40004009	kitsò‑la̱: ―Ji̱í tsja ijye‑la nga'tsì kìi̱ tsa ki̱se̱n-xkó'nchi'tá‑ná ko̱ jcha̱xkón‑ná.
40004010	'Kia̱á kitsò‑la̱ Jesús: ―Ti̱si̱'taxín‑ná xi̱ta̱‑ni̱í. 'Koa̱á 'sín tjí'ta Xa̱jo̱n‑la̱ Nainá nga tsò: “Jcha̱xkín jè ra tíjna ítjòn‑li jè ra Nainá‑li ma, ko̱ ta jè ta̱jngoó ti̱sin‑la̱.”
40004011	'Kia̱á kijì jè xi̱ta̱‑ni̱í, nga tsasì'taxìn‑la̱ jè Jesús. A̱kjòn ijchó ìkja̱li̱‑la̱ Nainá ra isìsin‑la̱ Jesús.
40004012	'Kia̱ nga kií'nchré Jesús nga nda̱yá tíjna'ya jè Juan ra tsatíndá xi̱ta̱, ya̱á kijì india‑ni ya̱ i̱'nde‑la̱ ñánda̱ 'mì Galilea.
40004013	Tanga mì tsa ya̱ tsikijna ya̱ ñánda̱ 'mì Nazaret; ya̱á kiì kijna ñánda̱ 'mì Capernaum, jngo na̱xi̱ndá ra kjijna ya̱ a̱ndi‑la̱ ndáchikon ya̱ i̱'nde ra chja̱‑ni Zabulón ko̱ Neftalí.
40004014	'Koa̱á 'sín kjomà mé‑ni nga itjasòn‑ni 'én ra tsikínda jè xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsi'kìn Isaías nga kitsò:
40004015	Ján nangi Zabulón ko̱ nangi Neftalí, ya̱ ñánda̱ fì ndi̱yá ra 'fahandi ya̱ ndáchikon ya̱ ra ijngoa ndáje̱ Jordán, ya̱ ñánda̱ tíjna nangi Galilea, ya̱ ñánda̱ tjíhijyo xi̱ta̱ ra mì tsa xi̱ta̱ judío.
40004016	Jñà xi̱ta̱ na̱xi̱ndá ra̱kìi̱ ra jñò tjín kjo̱bítsjen‑la̱, kijtseé jngo ni'í ra 'ñó tse 'ki, ko̱ jñà xi̱ta̱ ra ya̱ tjímaya ndi̱yá kjo̱biya, kisìhiseén jngo‑la̱ ni'í ra kisìhisen‑la̱ kjo̱bítsjen‑la̱.
40004017	Skanda ya̱á tje̱n‑nì nga tsikí'tsia̱ Jesús nga isìka'bí 'én‑la̱ Nainá nga kitsò: ―Ti̱kájno jé‑no, kì ti̱ tsja jé fatsji‑no. Ijyeé kjochraña ni̱chjin nga jcha̱a kó'sín batéxoma jè ra tíjna ngajmi.
40004018	'Kia̱ nga tífì Jesús ya̱ a̱ndi ndáchikon 'tse̱ Galilea, jò xi̱ta̱ kijtse; jngo ra 'mì Simón ra ti̱'koa̱ Pedro 'mì‑te, ko̱ 'ndse̱ ra 'mì Andrés nga i̱nchisíkàtje̱n-ngindá na̱'ya‑la̱. Jñà xi̱ta̱ kìi̱, ti̱í bíxkó.
40004019	Jesús kitsó‑la̱: ―Nchrabátji̱ngi‑ná, 'a̱án tsja‑no xá nga xi̱ta̱ kíxkóya ra 'a̱n ki̱ji̱'ta‑na koni 'sín nga bíxkó ti̱.
40004020	Ndi̱to̱ón isíkáhijyo jè na̱'ya‑la̱ nga kiìtji̱ngi‑la̱ Jesús.
40004021	'Kia̱ nga i̱nchifì‑isa, Jesús kijtseé‑te ra 'mì Jacobo ko̱ 'ndse̱ ra 'mì Juan; ya̱á títsa̱jnaya chitso‑la̱ ko̱ na̱'ìn‑la̱ ra 'mì Zebedeo nga i̱nchibíndayá‑ni jè na̱'ya‑la̱. Kiìchja̱‑la̱ Jesús nga ki̱tji̱ngi‑la̱.
40004022	Ndi̱to̱ón kitsjin chitso‑la̱ ko̱ na̱'ìn‑la̱ nga kiìtji̱ngi‑la̱ Jesús.
40004023	Jesús tsajme tíjngoó ya̱ nangi Galilea; tsakón‑ya ya̱ ni'ya sinagoga ñánda̱ nga maxkóya xi̱ta̱ Judío nga jngó jngó na̱xi̱ndá. Tsi'kéna̱jmíya 'én xi̱tse̱ ra nda tsò ra a̱'ta 'tse̱ Nainá koni 'sín batéxoma, ko̱ isinda‑ni ta mé 'chin ra tjín‑la̱ xi̱ta̱ nga ajò ma ijo‑la̱.
40004024	Ina'yá‑la̱ a̱'ta 'tse̱ Jesús nga tíjngo ya̱ i̱'nde ñánda̱ 'mì Siria, ko̱ jñà xi̱ta̱ inchrabàko̱ó‑la̱ jñà xi̱ta̱ ra kiya ra kjìn sko̱ya 'chin tjín‑la̱, jñà ra ajò ijo‑la̱ ko̱ xi̱ta̱ ra inìma̱ 'cho‑la̱ ni̱í tjíjin inìma̱‑la̱, ko̱ tjín ra 'chin biyaxín tjín‑la̱, ko̱ xi̱ta̱ ra mì kì ma síkí'bi̱ ijo‑la̱. Jè Jesús isindaá‑ni nga'tsì xi̱ta̱ kìi̱.
40004025	Kjín xi̱ta̱ kijìtji̱ngi‑la̱ Jesús ra ya̱ i̱'nde‑la̱ Galilea, ko̱ ra 'tse̱ na̱xi̱ndá ra te ma‑ni ra 'mì Decápolis, ko̱ ra 'tse̱ na̱xi̱ndá Jerusalén, ko̱ ra ya̱ 'tse̱ nangi Judea, ko̱ ra ya̱ 'tse̱ ra ijngoa ndáje̱ Jordán.
40005001	Jesús, 'kia̱ nga kijtse nga kjín ma‑ni xi̱ta̱, tsihijiín ya̱ a̱sòn nindo ko̱ ya̱á tsikijna‑ni. Ko̱ jñà xi̱ta̱ ra kotá'yá'ta‑la̱ ijchò kincha'ta chraña‑la̱.
40005002	Jesús, 'kia̱á kiìchja̱ nga tsakón‑ya‑la̱, kitsò‑la̱:
40005003	―Mé ta̱ nda‑la̱ jñà xi̱ta̱ ra machi̱ya‑la̱ nga machjeén‑la̱ jè kjo̱nda ra ngajmi nchrabá‑ni; nga̱ jñà xi̱ta̱ kìi̱, ijyeé 'tse̱é nga'tsì kjo̱nda ra tjín a̱'ta 'tse̱ xi̱ta̱ ra batéxoma‑la̱ jè ra tíjna ngajmi.
40005004	’Mé ta̱ nda‑la̱ jñà xi̱ta̱ ra kjindáya nga bíxten ndáxko̱n; nga̱ jé Nainá si̱ìjetakòn.
40005005	’Mé ta̱ nda‑la̱ jñà xi̱ta̱ ra indakjoa̱ tjín inìma̱‑la̱; nga̱ jñá tjábé‑la̱ nangi ra Nainá ijye ko̱'sín kitsò nga tsjá kjo̱tjò‑la̱.
40005006	’Mé ta̱ nda‑la̱ jñà xi̱ta̱ ra ko̱'sín 'ñó bátsji kjoa̱kixi̱ ra mejèn‑la̱ Nainá koni 'sín 'sín jè xi̱ta̱ ra 'ñó xándá‑la̱ ko̱ ra 'ñó ajò‑la̱; nga̱ sa̱kó‑la̱ jñà kjoa̱ ra bátsji.
40005007	’Mé ta̱ nda‑la̱ jñà xi̱ta̱ ra tjín‑la̱ kjo̱hi̱ma̱takòn; nga̱ jè Nainá ti̱'koa̱á ko̱hi̱ma̱ke ngajoó‑ni.
40005008	’Mé ta̱ nda‑la̱ jñà xi̱ta̱ ra tsje tjín inìma̱‑la̱; jñà xi̱ta̱ kìi̱, ske̱é Nainá.
40005009	’Mé ta̱ nda‑la̱ jñà xi̱ta̱ ra sí'nchán‑jin kjoa̱, nga̱ jè Nainá i̱xti 'tse̱é ki̱tso̱‑la̱.
40005010	’Mé ta̱ nda‑la̱ jñà xi̱ta̱ ra tímihìtji̱ngi‑la̱ nga ta nga̱tjì‑la̱ nga nda síhitjasòn ra kjoa̱kixi̱; nga̱ jñà xi̱ta̱ kìi̱, ijyeé 'tse̱é nga'tsì kjo̱nda ra tjín a̱'ta 'tse̱ xi̱ta̱ ra batéxoma‑la̱ jè ra tíjna ngajmi.
40005011	’Mé ta̱ nda‑najiòn 'kia̱ nga jñà xi̱ta̱, 'cho ki̱chja̱jno‑no ko̱ nga ske̱ton‑no, ko̱ nga koa̱ànè‑no ta mé 'én ndiso‑ni nga ta nga̱tjì tsa̱'a̱n.
40005012	Ko̱'sín tsja 'tè‑la takòn, ko̱ tsja 'tè‑la inìma̱‑no. Nga̱ ya̱ ján ngajmi, tseé tjín‑ni kjo̱tjò ra tjábé‑no. Mì tsa ta jiòn ra ko̱'sín tínìko̱‑no. 'Koa̱á ti̱'sín kinìko̱ jñà xi̱ta̱ ra isìchjeén Nainá nga kiìchja̱ ngajo‑la̱, jñà ra isa̱ kjotseé tsikima koni ra jiòn.
40005013	’Jiòn, 'koa̱á 'sín ngoya‑no koni tsa na̱xa̱ ra machjeén‑la̱ xi̱ta̱ i̱sà'nde. Tanga tsa 'kia̱ jè na̱xa̱ mì kì ti̱ jnchra ka̱ma‑ni, ¿kó'sín si̱ko̱‑lá nga ma ko̱jnchra india‑ni? Mì ti̱ mé chjí‑la̱, ta xa̱ájten‑ní ko̱ ya̱á ki̱nchanè jñà xi̱ta̱.
40005014	’Jiòn, 'koa̱á 'sín ngoya‑no koni tsa ni'í ra machjeén‑la̱ xi̱ta̱ i̱sà'nde. Tsa jngo na̱xi̱ndá ra a̱sòn'nga nindo tíjna, mì kì ko̱ma kíjna'ma.
40005015	'Kia̱ jngo ni'í sité'í, mì tsa ya̱ sijnangi ya̱ kàxa̱. Ya̱á si̱jna ñánda̱ nga 'nga chon, mé‑ni ma ko̱hisen ijye‑la̱ jñà ra tjítsa̱jna ya̱ ni'ya.
40005016	'Koa̱á ti̱'sín 'tia̱àn jiòn. Nda katahisen jè ni'í‑no ya̱ ngixko̱n xi̱ta̱, mé‑ni, 'kia̱ nga ske̱ jè kjo̱nda ra 'nià jiòn, 'ngaá katasíkíjna jè Na̱'ìn‑no ra Nainá ra tíjna ya̱ ngajmi.
40005017	’Kì tà chjàn ko̱'sín níkítsjen nga 'a̱án 'ji sikítsón‑ña jè kjo̱téxoma‑la̱ Nainá ra tsikínda Moisés ko̱ jñà kjoa̱ ra tsakón‑ya jñà xi̱ta̱ ra kiìchja̱ ngajo‑la̱ Nainá; majìn‑jìn; ta isa̱á kií xá 'jíi̱‑na nga ngi ndaá katitjasòn.
40005018	Ngi kjo̱hixi̱í ra xin‑no, 'kia̱ nga takó tjíhijyo‑isa jè i̱sà'nde ko̱ jè ngajmi, jè kjo̱téxoma, ni̱mé ra ma tjáhixìn‑la̱, ni̱jngo punto ko̱ ni̱jngo letra, skanda 'kia̱ nga ki̱jchò chi̱ba̱‑la̱ nga ki̱tjasòn ijye nga'tsiòo̱.
40005019	Jè xi̱ta̱ ra mì kì si̱hitjasòn jngo kjo̱téxoma, ni̱'sín nangi tíjna, ko̱ tsa ko̱'sín ko̱kòn‑ya‑la̱ xi̱ta̱ ra i'ka nga mì kì ko̱'sín si̱hitjasòn, 'koa̱á 'sín 'ñó nangi kíjna ya̱ na̱xi̱ndá ñánda̱ batéxoma jè ra tíjna ngajmi. Ko̱ jè xi̱ta̱ ra nda si̱hitjasòn kjo̱téxoma‑la̱ Nainá ko̱ ra nda ko̱kòn‑ya‑la̱ xi̱ta̱ ra i'ka, jè xi̱ta̱ ra̱kìi̱, 'ñó 'nga kíjna ya̱ na̱xi̱ndá ñánda̱ nga batéxoma jè ra tíjna ngajmi.
40005020	'Koa̱á 'sín xin kixi̱‑no, jè kjoa̱kixi̱ ra mejèn‑la̱ Nainá, tsa mì kì isa̱ nda si̱hitjasòn koni jñà xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, mì kì ki̱tjáha̱'se̱en ñánda̱ tíbatéxoma jè ra tíjna ngajmi.
40005021	’Ijyeé a̱sa kina'yá‑nájiòn koni 'sín tsi'kìn‑la̱ jñà xi̱ta̱ jchínga kjotseé nga tsi'kìn‑la̱: “Kì xi̱ta̱ nì'ken; nga'tsì ra xi̱ta̱ sí'ken, kjo̱hi'iín 'ki̱‑la̱.”
40005022	Tanga 'a̱n, 'koa̱á xin‑no, tsa jngo xi̱ta̱ ra si̱ìjchán‑ko̱ 'ndse̱, 'se̱é‑la̱ kjo̱hi'in. Jè ra 'cho ki̱tso̱‑la̱ 'ndse̱, jñà xi̱ta̱xá tsjá‑la̱ kjo̱hi'in. Ko̱ jè ra ki̱tso̱‑la̱ 'ndse̱: “Mì kì mé chjí‑li ra ji̱”, bakén‑la̱ nga ya̱ ki̱ji̱ ya̱ a̱jin ni'í ñánda̱ nga tjín kjo̱hi'in.
40005023	’Tsa 'kia̱ tjimìki̱ì kjo̱tjò‑li ya̱ ngixko̱n Nainá, tsa ki̱ítsjen‑li nga kjoa̱á tjín‑la̱ 'ndsì ra a̱'ta tsa̱ji,
40005024	kì tà chjàn kjo̱tjò‑li 'bì‑la̱ Nainá; tikìndajín kjòn‑la títjìn kjoa̱ ra tjín‑la̱ 'ndsì ko̱ ngaji̱, a̱kjòn 'kia̱á ko̱ma koa̱áfa‑ni nga 'ki̱‑la̱ kjo̱tjò‑li Nainá.
40005025	’Tsa tjín xi̱ta̱ ra koa̱àngi‑li nga i̱ko̱‑li ya̱ ni'ya masen, 'kia̱ nga i̱nchimangió ya̱ a̱ya ndi̱yáa̱, ti̱'kia̱á jchi̱bànda‑no, mé‑ni nga mì ya̱ si̱ìnga̱tsja‑li xi̱ta̱xá, ko̱ mé‑ni nga jñà xi̱ta̱xá mì ya̱ si̱ìnga̱tsja‑li jñà polsìya̱ nga mì nda̱yá si̱íkájna'ya‑li.
40005026	'Koa̱á xin kixi̱‑la, nga̱ skanda 'kia̱á ma kítjo̱o‑nì nda̱yá 'kia̱ nga kíchjítjì ijye ijo‑li koni 'ki nga si̱nè‑li.
40005027	’Ijyeé a̱sa kina'yá‑nájiòn koni 'sín ijye kitsò 'én kjotseé, nga tsò: “Kì kjoa̱chijngi 'nià.”
40005028	Tanga 'a̱n, 'koa̱á xin‑no, nga'tsì ra sko̱òtsíjen‑jnó jngo chjo̱ón nga kjoa̱hajin‑la̱, ijyeé kjoa̱chijngi tí'sín ya̱ a̱jin inìma̱‑la̱ ko̱ jè chjo̱ón ra sko̱òtsíjen‑jnó.
40005029	’Tsa jè xkìn kixi̱ bátsji-jé‑li, ti̱náchrji, kjìn ti̱kàtji̱in. Isa̱á nda‑ni tsa tsìn jngo xkìn ko̱ nda mí 'koa̱‑ni tsa ya̱ ki̱ji̱ ijye ijo‑li ya̱ a̱jin ni'í ñánda̱ tjín kjo̱hi'in.
40005030	Ti̱'koa̱ tsa jè ndsi̱i nga kixi̱ bátsji-jé‑li, ti̱chá'tì. Isa̱á nda‑ni tsa tsìn jngo ndsi̱i, ko̱ nda mí 'koa̱‑ni tsa ya̱ ki̱ji̱ ijye ijo‑li ya̱ a̱jin ni'í ñánda̱ nga tjín kjo̱hi'in.
40005031	’'Koa̱á ti̱'sín ki'sena̱jmí kjotseé, 'én ra tsò: “Nga'tsì xi̱ta̱ ra tsjin‑ni chjo̱ón‑la̱, tjínè‑la̱ nga tsjá‑la̱ xa̱jo̱n ra ya̱ ki̱tjo‑ni 'tse̱ xi̱ta̱xá ñánda̱ nga tíchja̱ nga tsjin‑ni xákjén.”
40005032	Tanga 'a̱n, 'koa̱á xin‑no: Jngo xi̱ta̱ 'xi̱n, ta 'kia̱á ko̱ma tsjín‑ni chjo̱ón‑la̱ tsa kj'ií xi̱ta̱ báko̱ jè chjo̱ón. Tanga ra a̱'ta 'tse̱ kj'ií kjoa̱, mì kì ko̱ma tsjín‑ni chjo̱ón‑la̱. Ko̱ tsa tsjín‑ni, jé xi̱ta̱ 'xi̱n ko̱'sín tí'sín nga jè chjo̱ón‑la̱ ska̱jin jé 'kia̱ nga ki̱chja̱‑la̱ xi̱ta̱ ra kj'ií. Ko̱ jè xi̱ta̱ 'xi̱n ra kíjnako̱ jè chjo̱ón ra̱kìi̱, ti̱'koa̱á tíbátsji-jé‑la̱ ijo‑la̱ nga tíbijnako̱ jngo chjo̱ón ra ijye kitsjin‑ni 'xi̱n‑la̱.
40005033	’Ti̱'koa̱ ijyeé a̱sa kina'yá‑nájiòn koni 'sín tsi'kìn‑la̱ jñà xi̱ta̱ jchínga‑ná, 'én ra tsò: “Ti̱hitjasòn‑la Nainá jè 'én‑no ra 'bì kixi̱‑la 'kia̱ nga yá ra nikàxkio̱o.”
40005034	Tanga 'a̱n, 'koa̱á xin‑no: 'Kia̱ nga 'kio̱ò 'én‑no, kì tà chjàn yá ra nikàxkio̱o nga bixó: “Tíbe‑ní.” Kì tà chjàn bixó: “Skanda tíbeé ngajmi.” Nga̱ jè ngajmi, jé ma íxile̱‑la̱ Nainá ñánda̱ tíjna ra jè.
40005035	Ti̱'koa̱ kì tà chjàn bixó: “Skanda tíbeé jè i̱sà'nde”, nga̱ jè i̱sà'nde ya̱á i̱nchasòn ndsa̱ko̱ Nainá. Ti̱'koa̱á kì bixó‑jiòn: “Jè na̱xi̱ndá Jerusalén tíbe‑ní” nga̱ jè na̱xi̱ndá ra̱kìi̱, 'tse̱é jè Nainá ra ngi xi̱ta̱xá ítjòn tíjna.
40005036	Ko̱ kì 'én‑no 'biò ra a̱'ta 'tse̱ skò, nga̱ mì kì ko̱ma‑najiòn nga si̱jmà jngo ko̱ tsa si̱chraba jngo tsja̱ skò.
40005037	Tà 'koa̱á 'sín tixó tsa “jon‑ní” o̱ ra “majìn‑ní”. Nga̱ jñà 'én ra ta kjisòn‑isa, ya̱á 'fiì‑ni a̱'ta 'tse̱ xi̱ta̱‑ni̱í.
40005038	’Ijyeé a̱sa kina'yá‑nájiòn koni 'sín kitsò 'én kjotseé: “Tsa yá ra ska̱jàn‑ko̱ xákjién nga ko̱chrje xko̱n, katachrje ngajo‑ni xko̱n jè ra ko̱si̱ìko̱. Ko̱ tsa yá ra ko̱je̱n jngo ni̱'ño̱ xákjién 'kia̱ nga ska̱jàn‑ko̱, ti̱'koa̱á kataje̱n ngájo‑ni ni̱'ño̱ jè ra ko̱si̱ìko̱.”
40005039	Tanga 'a̱n, 'koa̱á xin‑no: Katachíkjoa̱‑no ra a̱'ta 'tse̱ xi̱ta̱ 'tse̱n. Tsa yá ra si̱ìjtsin'tá jtsa nga kixi̱‑li, ti̱'koa̱ 'ti̱‑la̱ jè jtsa ngaskoán‑li nga katasíjtsin'tá‑te.
40005040	Tsa jngo xi̱ta̱ koa̱àngi‑li ya̱ ni'ya masen nga mejèn‑la̱ ska̱ábé nikje tsja̱‑li, ti̱'koa̱á 'ti̱‑la̱ jè na̱chro̱-sòn'nga‑li.
40005041	Ko̱ tsa jngo xi̱ta̱ kjo̱'ñó 'si̱in‑no nga si̱ì'kamijìn‑no 'chá‑la̱, koni 'ki ki̱ìnè‑no nga jcha̱‑la, ngi ko̱'ki tahíko̱-isa‑la ra ta kinda̱ tsa̱jiòn.
40005042	Tsa yá ra si̱ìjé‑no tsajmì ra tjín‑no, 'ti̱‑la; tsa jngo xi̱ta̱ tjín ra mejèn‑la̱ ski̱ña‑li, kì tà chjàn 'mì‑la̱, tsìn‑na.
40005043	’Ti̱'koa̱á ijyeé a̱sa kina'yá‑nájiòn koni 'sín kitsò 'én kjotseé, nga kitsò: “Tsjacha 'tia̱àn jè xi̱ta̱ ra nda báko̱‑no, ko̱ ti̱jticha jè ra kondra̱ fì‑no.”
40005044	Tanga 'a̱n, 'koa̱á xin‑no: Tsjacha 'tia̱àn jñà kondra̱‑no; [ti̱jé'tà‑la Nainá nga katasíchikon'tin jñà ra chja̱jno‑no; ndaá ti̱ko̱o jñà ra jtike‑no]; ko̱ titsa'batjiò jñà ra 'cho tsò‑no ko̱ jñà ra 'cho síko̱‑no.
40005045	Tsa ko̱'sín 'sia̱an jiòn, 'koa̱á 'sín ko̱ma‑ni nga i'ndí‑la̱ ko̱ma jiòn jè Nainá ra tíjna ngajmi; jè Nainá ra sítsjè‑la̱ ndabá xi̱ta̱ ra nda 'sín ko̱ ra mì kì nda 'sín; ti̱'koa̱ sí'ka‑la̱ jtsí jñà ra xi̱ta̱ kixi̱ ko̱ jñà ra xi̱ta̱ 'cho kjòn.
40005046	Nga̱ tsa ta jñá ko̱tsjacha jiòn jñà xi̱ta̱ ra nda matsjake‑no, ¿mé chjí ra tsjá‑no jè Nainá? Ti̱'koa̱á skanda jñà xi̱ta̱ ra síkíchjítjì tsajmì a̱'ta 'tse̱ xi̱ta̱xá Roma, 'koa̱á ti̱'sín 'sín‑te.
40005047	Ti̱'koa̱á tsa tà jñà xi̱ta̱ xàngio̱o nda si̱kjáya‑la, ¿mé ra isa̱ nda i̱nchi'nià jiòn? Nga̱ jñà xi̱ta̱ ra mì kì bexkón Nainá, 'koa̱á ti̱'sín 'sín ra jñà.
40005048	Ko̱'sín ngi xi̱ta̱ kixi̱ 'tia̱àn koni 'sín nga ngi kixi̱ 'sín jè Na̱'ín‑ná ra tíjna ya̱ ján ngajmi.
40006001	’Ti̱konda̱a ijo‑no 'kia̱ nga tà mé kjo̱nda ra 'nià jiòn, nga tsa ta jè ra mejèn‑najiòn nga ske̱‑no xi̱ta̱ nga ki̱tso̱‑no: “Nda jchán xi̱ta̱.” Ko̱ tsa ko̱'sín 'sia̱an, mì kì si̱ichikon'tin‑no Na̱'ín‑ná ra tíjna ngajmi.
40006002	Tsa 'kia̱ jngo kjo̱tjò 'ki̱‑la jñà ndí xi̱ta̱ i̱ma̱, kì ko̱'sín 'nià koni 'sín 'sín jñà xi̱ta̱ ra jò i̱sén tjín‑la̱ nga jndíi̱ ra ján síkjí'nchré xi̱ta̱ ya̱ ni'ya sinagoga ñánda̱ nga maxkóya jñà xi̱ta̱ Judío ko̱ ya̱ a̱ya ndi̱yá 'kia̱ nga tsjá kjo̱tjò tsajmì‑la̱, mé‑ni nga jñà xi̱ta̱ nda ki̱chja̱‑nì a̱'ta 'tse̱; tanga 'koa̱á xin kixi̱‑no, jñà xi̱ta̱ ra ko̱'sín 'sín, ijyeé títjábé ngájo‑la̱ kjo̱nda‑la̱ [ra a̱'ta 'tse̱ xi̱ta̱; ko̱ mì ti̱ mé si̱ichikon'tin‑ni Nainá].
40006003	Tsa 'kia̱ mé tsajmì ra 'ki̱‑la xi̱ta̱ i̱ma̱, skanda kì tà chjàn 'bèna̱jmí‑la jè xi̱ta̱ ra 'ñó nda báko̱‑no.
40006004	Ta jiòn tijin‑tákon jè kjoa̱ ra 'sia̱an, ko̱ jè Na̱'ín‑ná ra tsijen‑la̱ kjoa̱ ra 'ma tjín, jé si̱ìkáfa ngajo‑no.
40006005	’'Kia̱ nga kítsa'ba‑la Nainá, kì 'koa̱á 'sín 'nià koni 'sín 'sín jñà xi̱ta̱ ra jò i̱sén tjín‑la̱. Jñà xi̱ta̱ kìi̱, jé tsjake nga ya̱ mincha kixi̱ ya̱ a̱ya ni'ya sinagoga ñánda̱ nga maxkóya xi̱ta̱ Judío ko̱ ya̱ nga chrja̱ngi̱‑la̱ ni'ya ndi̱tsi̱n, nga kjìn xi̱ta̱ be 'kia̱ nga bítsa'ba‑la̱ Nainá. Ra ngi kjo̱hixi̱, 'koa̱á xín‑no, jñà xi̱ta̱ ra ko̱'sín 'sín, ijyeé títjábé ngájo‑la̱ kjo̱nda‑la̱ [ra a̱'ta 'tse̱ xi̱ta̱; ko̱ mì ti̱ mé si̱ichikon'tin‑ni Nainá].
40006006	'Kia̱ nga kítsa'ba‑la Na̱'ín‑ná ra jiòn, ti̱tjáha̱'se̱en ya̱ ni'ya‑no, ko̱ tichjàjto xo̱tjo̱ba̱‑la̱, a̱kjòn titsa'ba ta̱jngo‑la jè Na̱'ín‑ná jè ra ta jiòn tjíjin‑no; ko̱ jè Na̱'ín‑ná ra tíbe ijye kjoa̱ ra 'ma tjín, jé si̱ichikon'tin‑no.
40006007	’'Kia̱ nga ki̱nákjoa̱'ta‑la jè Na̱'ín‑ná, kì tà chjàn ti̱jè ti̱jè 'én ra ni̱mé chjí‑la̱ nichjeén jiòn, koni 'sín 'sín jñà xi̱ta̱ ra mì kì bexkon Nainá nga 'koa̱á 'sín síkítsjen nga 'kia̱á kji̱'nchré‑la̱ jè Nainá tsa 'kia̱ isa̱ kjìn 'én ki̱chja̱.
40006008	Kì ko̱'sín 'nià jiòn koni 'sín jñà xi̱ta̱ kìi̱, nga̱ jè Na̱'ín‑ná ijyeé be‑ní mé ra tímachjeén‑najiòn, ni̱'sín ti̱kjè níjé'ta‑la jiòn.
40006009	'Kia̱ nga kítsa'ba‑la jiòn Na̱'ín‑ná, ki̱í'sín tixó jiòn: Na̱'ìn‑na̱ji̱n ra tijni ya̱ ngajmi, kata'yaxkón‑li nga Nainá‑ní ra ji̱, nga tsje tijni.
40006010	Katanchrabá kjo̱téxoma‑li, ko̱'sín katama i̱ a̱'ta nangi koni 'sín mejèn‑li nga ko̱ma, koni 'sín ma ján ngajmi.
40006011	'Ti̱‑náji̱n 'ndi̱ 'ndi̱ jè ni̱ño̱ ra machjeén‑naji̱n nga ni̱chjin nchijòn.
40006012	Ti̱jchaà'tá‑náji̱n jè kjoa̱'cho ra 'nià‑ji̱n koni 'sín nga niìjchaà'ta‑la̱ji̱n jñà xi̱ta̱ ra 'cho síko̱‑naji̱n.
40006013	Kì tà chjàn bi'ndì nga yá ra sko̱ó'ta‑naji̱n nga mejèn‑la̱ kjótsji-jé‑ji̱n. Ta isa̱á ti̱kinda̱‑náji̱n ra a̱'ta 'tse̱ xi̱ta̱‑ni̱í. Nga̱ ji̱‑ní ra tjibatexomi, ko̱ tsa̱ji‑ní nga'ñó ko̱ jè kjoa̱jeya skanda ta mé ni̱chjin ko̱ ta mé nó‑ni.
40006014	’Tsa si̱jcha'tà‑la jiòn jè jé‑la̱ xi̱ta̱ ra 'cho síko̱‑najiòn, ti̱'koa̱á si̱hijcha'tá‑no jè Na̱'ín‑ná ra tíjna ya̱ ján ngajmi.
40006015	Tanga tsa mì kì si̱jcha'tà‑la jiòn jñà xi̱ta̱ jè jé‑la̱, jè Na̱'ín‑ná ra tíjna ján ngajmi, ti̱'koa̱á mì kì si̱hijcha'ta‑no jè jé ra tjín‑no.
40006016	’'Kia̱ nga ki̱tsa̱jnachjan jiòn, kì tà chjàn ko̱'sín 'nià jiòn koni 'sín 'sín jñà xi̱ta̱ ra jò i̱sén tjín‑la̱ nga tà baá 'bé i̱sén‑la̱ mé‑ni nga kata'ya‑la̱ nga tjítsa̱jnachjan‑ní. Ra kjo̱hixi̱, 'koa̱á xín‑no, jñà xi̱ta̱ ra ko̱'sín 'sín, ijyeé títjábé ngajo‑la̱ kjo̱nda‑la̱ [ra a̱'ta 'tse̱ xi̱ta̱; mì ti̱ mé ra si̱ichikon'tin‑ni Nainá].
40006017	Ra jiòn, 'kia̱ nga ki̱tsa̱jnachjan, kì ko̱'sín 'nià. Ta isa̱á ti̱ndókjoa̱an ko̱ ta̱si̱jion jñà tsja̱skò,
40006018	mé‑ni nga mì kì ske̱‑ni jñà xi̱ta̱ tsa titsa̱jnachjan‑nájiòn, ko̱ jè Na̱'ín‑ná ra tsijen‑la̱ kjoa̱ ra 'ma tjín, jé si̱ichikon'tin‑no.
40006019	’Kì i̱ minchaxkó kjoa̱nchi̱ná‑no i̱ i̱sà'nde; nga̱ i̱jndíi̱, fitson‑ní, cho̱ kixoó síkjehe ko̱ xi̱ta̱á síchijé 'kia̱ nga 'faha'sen ni'ya.
40006020	Ta isa̱á ya̱ ti̱nchaxkó ya̱ ján ngajmi. Ya̱ ján ngajmi, mì kì tsa fitson ko̱ mì kì tsa cho̱ kixo síkjehe; ko̱ ya̱ ñánda̱ mì kì bijchó chijé.
40006021	Ya̱ ñánda̱ nga tjíhijyo tsajmì‑no ra 'ñó chjí‑la̱, ya̱á si̱íkítsjen inìma̱‑no.
40006022	’Jñà xkén, jé ma ni'í ra síhisen‑la̱ ijo‑ná. 'Koa̱á ma‑ni tsa 'kia̱ jñà xkòn jiòn nda tsijen‑la̱, ko̱hiseén‑la̱ nga tíjngo ijo‑no;
40006023	tanga tsa mì kì nda tsijen‑la̱ jñà xkòn, ko̱jñó‑la̱ nga tíjngo ijo‑no. Tsa ta jñò chon jè ni'í ra tjín‑no, ngi ta kjoa̱jñó ki̱tsa̱jin ki'ta.
40006024	’Ni̱jngo xi̱ta̱ ra ma jò 'si̱in ni‑la̱ ra si̱íxá'ta‑la̱. Tsa jò ma‑ni ni‑la̱, jngo‑la ra ko̱jtike ko̱ jngo‑la ra ko̱tsjake; ko̱ ñá tsa jngo ra nda si̱íxá‑la̱ ko̱ jè ra ìjngo mì kì nda si̱íxá‑la̱. Mì kì ma tsa ko̱ kjoa̱nchi̱ná si̱xáke̱é ko̱ ti̱'koa̱ si̱xáke̱é ra kjoa̱ 'tse̱ Nainá.
40006025	’Kií ko̱'sín tíxin‑no, kì níkájno mé ra chji̱ne̱e nga si̱jchá ijo‑no, ko̱ mé ra 'sio̱ò, ko̱ ti̱'koa̱á kì jè ijo‑no níkájno mé nikje ra tsjáya. Isa̱á 'ñó chjí‑la̱ jè kjo̱binachon‑ná koni jñà tsajmì ra chineé. Ti̱'koa̱á ijo‑ná, isa̱á 'ñó chjí‑la̱ koni jè nikje ra tsjayeé.
40006026	Nda chítsijen‑la jñà ni̱se ra tjíma ya̱ a̱jin i̱sén, mì tsa jno̱ 'bé, mì tsa tsajmì majchá‑la̱ ko̱ mì tsa ni'nga tjín‑la̱ ñánda̱ nga mincháxkó jñà tsajmì‑la̱; tanga jè Na̱'ín‑ná ra tíjna ján ngajmi tsjá‑la̱ ra kjine; ko̱ ra jiòn‑jiòn, isa̱á 'ñó chjí‑no nda mí 'koa̱‑ni koni jñà ni̱se.
40006027	Ni̱'sín takó 'ñó si̱kájno jiòn, mì kì ko̱ma si̱katonè i̱tsé‑la ni̱chjin koni 'ki ijye iskosòn‑la̱ Nainá.
40006028	’¿Mé‑ni jñà níkájno‑no jñà nikje ra tsjaya? Chítsijen‑la jñà naxó ra tjín ya̱ a̱jin ijñá ra 'mì lirio, mì tsa síxá‑jìn, mì kì tsa ma‑la̱ bínda nikje‑la̱.
40006029	Tanga 'koa̱á xin‑no, skanda jè xi̱ta̱xá ítjòn ra tsi'kìn Salomón, ni̱'sín 'ñó nda tsikijna ra jè, nda mí tsa ko̱'sín 'ñó nda kjòn jñà nikje ra tsakjaya koni kjòn jñà naxó.
40006030	Nainá, tsa 'koa̱á 'sín 'ñó nda síkatsíjen jñà xka̱ ijñá ra nda tsijen 'ndi̱ 'ndi̱, ko̱ nchijòn, ya̱á ska̱tsajin ya̱ a̱jin ni'í, jiòn, xi̱ta̱ ra mì kì nda makjiín‑no, ¿a mí tsa isa̱ tsjá‑no Nainá jñà nikje ra tsjáya? 'Koa̱á tixó jiòn‑ni̱.
40006031	Kì níkájno jiòn, kì tà chjàn bixó: “¿Mé ra chji̱ne̱é? ¿Mé ra 'sie̱é? Ko̱, ¿mé ra tsjáyeé?”
40006032	Nga̱ jñà xi̱ta̱ ra mì kì makjiín‑la̱ a̱'ta 'tse̱ Nainá, jñá tsajmì kìi̱ ra isa̱ 'ñó bátsji; tanga ra jiòn, jè Na̱'ìn‑no ra tíjna ján ngajmi, ijyeé be nga machjeén‑no nga'tsì tsajmì kìi̱.
40006033	'Koa̱á ma‑ni, jè tjatsji ítjòn jiòn kó'sín batéxoma Nainá ko̱ kó'sín tjín jè kjo̱hixi̱‑la̱, ko̱ nga'tsì tsajmì kìi̱, kja̱beé jè Nainá tsjásòn‑no.
40006034	Kì jè níkájno mé kjoa̱ ra ko̱ma nchijòn; nga̱ nchijòn kj'ií kjoa̱á tji̱ko̱ ra si̱kájno. Nga̱ jngó jngó ni̱chjin, kja̱ tji̱ko̱ kja̱ tji̱ko̱ó kjoa̱‑la̱.
40007001	’Kì jé‑la̱ xàngio̱o nìkinda̱a [ko̱ kì jé fanè‑la̱ xàngio̱o] mé‑ni nga jè Nainá mì tsa jé‑no si̱ìkinda̱ [ko̱ mì tsa jé koa̱ànè‑no].
40007002	Koni 'sín nga kjónè jé‑la jñà xi̱ta̱ ra kj'ií, jè Nainá, 'koa̱á ti̱'sín koa̱ànè jé‑no. Nga̱ jè chi̱ba̱ ra si̱chi̱ba̱‑la xàngio̱o, ti̱jé ko̱chi̱ba̱ ngajo‑no.
40007003	[¿Mé‑ni jé‑la̱ xàngi̱i nikìnda̱‑ni ko̱ mì tsa jè nikìndi̱ jè jé‑li?] ¿Mé‑ni jè chitsíjen‑ila̱ jè tjé ra kjingi xko̱n xàngi̱i, ko̱ mì tsa jè nikìndi̱ jè yá chi̱so̱ ra kjingi jè xkìi̱n?
40007004	Tsa jngo yá chi̱so̱ kjingi xkìi̱n, ¿mé‑ni ko̱'sín 'mì‑la̱ jè 'ndsìi̱: “Ti̱'nde‑ná nga kochrjéngia jè tjé ra kjingi ya̱ xkìn”?
40007005	Ji̱, xi̱ta̱ ra jò i̱sén tjín‑li; ti̱náchrjengi ítjìn chi̱so̱ ra kjingi tsa̱ji mé‑ni nga nda ko̱tsíjen‑li nga ma ki̱náchrjengi jè tjé ra kjingi xko̱n xàngi̱i.
40007006	’Kì tà chjàn nañá 'bì‑la jñà tsajmì ra tsje a̱'ta 'tse̱ Nainá mé‑ni nga mì ya̱ koa̱áfa'ta‑no ko̱ ya̱á ski̱ne̱‑no. Ko̱ kì chi̱nga̱ bitsajo‑la jñà tsajmì‑no ra 'ñó chjí‑la̱ mé‑ni nga mì ya̱ ki̱nchanè‑ni.
40007007	’Ti̱jé'tà‑la Nainá, tsjá‑no mé ra si̱jé; tjatsjio Nainá, sa̱kó‑no; ti̱kjane xo̱tjo̱ba̱ ni'ya ñánda̱ tíjna Nainá, tjá'xa̱á‑no.
40007008	Nga'tsì xi̱ta̱ ra si̱ìjé, 'ki̱í‑la̱; jè ra bátsji, sakó‑la̱; jè ra síkjane xo̱tjo̱ba̱ ni'ya, tjá'xa̱á‑la̱.
40007009	’¿A tjítsa̱jnajiín i'ka‑no xi̱ta̱ ra na̱jo̱ tsjá‑la̱ i'ndí‑la̱ tsa 'kia̱ ni̱ño̱ nchra̱jín si̱ìjé‑la̱? ¿A mí tsa ni̱ño̱ nchra̱jín tsjá‑la̱?
40007010	Ko̱, ¿a ye̱é tsjá‑la̱ tsa 'kia̱ ti̱ si̱ìjé‑la̱? ¿A mí tsa ti̱ tsjá‑la̱?
40007011	Jiòn, ni̱'sín xi̱ta̱ 'cho kjòn jiòn, maá‑no 'bì‑la i̱xti‑no tsajmì ra nda. Jè Na̱'ìn‑no ra tíjna ngajmi, isa̱á ta ndi̱to̱n si̱ìsin‑no nga tsjá‑no tsajmì ra nda, tsa jiòn ra si̱jé'ta‑la.
40007012	’Koni 'sín mejèn‑no nga nda si̱ìko̱‑no xi̱ta̱, 'koa̱á ti̱'sín nda ti̱ko̱‑te ra jiòn. Nga̱ 'koa̱á 'sín tíchja̱ kjo̱téxoma‑la̱ Nainá ra tsikínda Moisés ko̱ xa̱jo̱n‑la̱ xi̱ta̱ ra isìchjeén Nainá nga kiìchja̱ ngajo‑la̱ kjotseé.
40007013	’Jé ti̱tjáha̱'se̱en jè xo̱tjo̱ba̱ ra 'nchrèya 'ki. Nga̱ jè xo̱tjo̱ba̱ ko̱ jè ndi̱yá ra teyá, ya̱á fìko̱‑ná ñánda̱ nga jchi̱jeé. Ko̱ 'ñó kjìn ma‑ni xi̱ta̱ ra ya̱ 'faha'sen.
40007014	Jè xo̱tjo̱ba̱ ko̱ jè ndi̱yá ra 'nchrèya kjòn, jè‑ní ra fìko̱‑ná ya̱ ñánda̱ tjín kjo̱binachon, ko̱ ta chibaá ma‑ni xi̱ta̱ ra sakó‑la̱.
40007015	’Nda ti̱kinda̱a ijo‑no a̱'ta 'tse̱ xi̱ta̱ ndiso ra tsò nga 'én‑la̱ Nainá‑ní ra síka'bí. 'Kia̱ nga bijchójkon‑no jñà xi̱ta̱ kìi̱, ta i̱ma̱kjoa̱á 'sín koni jñà forrè, tanga 'koa̱á 'sín kjòn‑ni inìma̱‑la̱ koni jñà tsi̱jén ra 'tse̱n.
40007016	Ta ma ta ya̱á jcha̱‑najiòn kó'sín nga 'sín, koni 'sín tjín ra a̱'ta 'tse̱ yá ra bajà‑la̱ to; nga̱ jñá to‑la̱ bakón mé yá‑ni nga jngó jngó; koni jñà to uva mì tsa ya̱ bajà‑la̱ jñà yá na'yá; ti̱'koa̱ jñà to igo̱ mì tsa ya̱ bajà‑la̱ jñà xka̱ ra na'yá tjín‑la̱.
40007017	'Koa̱á 'sín tjín nga'tsì yá ra nda, nda to bajà‑la̱, tanga jñà yá ra mì kì nda, mì kì nda to bajà‑la̱.
40007018	Jngo yá ra nda, mì kì ko̱ma 'cho kjòn to ra ko̱ja̱‑la̱; ko̱ jè yá ra mì kì nda, mì kì ko̱ma nda to ra ko̱ja̱‑la̱.
40007019	Nga'tsì yá ra mì kì nda to bajà‑la̱, jtísòn‑ní, a̱kjòn ya̱á si̱nchájin ya̱ ni'í nga jti̱.
40007020	Ta ma ta jè jcha̱xkon‑najiòn jñà xi̱ta̱ kìi̱, kó'sín nga 'sín.
40007021	’Mì tsa tà nga'tsì‑ni xi̱ta̱ ra tsò‑na nga 'a̱án tíjna̱ ítjòn‑la̱, ko̱ma kjoa̱ha'sen ya̱ ñánda̱ tíbatéxoma jè ra tíjna ngajmi. Ta jñá kjoa̱ha'sen jñà ra ko̱'sín síhitjasòn koni 'sín mejèn‑la̱ jè Na̱'ìn‑na̱ ra tíjna ján ngajmi.
40007022	'Kia̱ nga ki̱jchò jè ni̱chjin ra̱kìi̱, kjín xi̱ta̱ ki̱tso̱‑na: “Na̱'ìn, ji̱ ra tijna ítjòn‑náji̱n, tsi'kèna̱jmíya‑náji̱n 'én‑li ra a̱'ta tsa̱ji, ko̱ a̱'ta tsa̱jií inachrjekàjin‑naji̱n ya̱ inìma̱‑la̱ xi̱ta̱, inìma̱ 'cho‑la̱ ni̱í; ti̱'koa̱á kjín kjo̱xkón ki'nià‑ji̱n ra a̱'ta tsa̱ji.”
40007023	Tanga ki̱í'sín xín‑la̱ ra 'a̱n: “Ni̱kjiá kíjtsexkon‑no ra jiòn. Ti̱ncha'tàxìn‑ná ján, jiòn xi̱ta̱ ra 'cho 'nià.”
40007024	’Jè xi̱ta̱ ra 'nchré ko̱ ra síhitjasòn koni 'sín xiaa̱n, 'koa̱á 'sín jngoya‑la̱ koni jngo xi̱ta̱ ra tjín‑la̱ kjo̱bítsjen ra ya̱ tsikíndasòn ni'ya‑la̱ ya̱ a̱sòn na̱xi̱.
40007025	'Kia̱ nga 'tsa jtsí, ko̱ 'tsa tjo̱xkón, ko̱ kjohi'i nandá xa̱ngá nga 'ji kánè jè ni'ya ra̱kìi̱, ni̱mé ra kjomà‑la̱ ta nga̱tjì‑la̱ nga ya̱á tjíndasòn ya̱ a̱sòn na̱xi̱.
40007026	Tanga jè xi̱ta̱ ra 'nchré‑na koni 'sín xiaa̱n ko̱ mì kì síhitjasòn, 'koa̱á 'sín jngoya‑la̱ koni jngo xi̱ta̱ ra mì kì machi̱ya‑la̱ mé ra 'sín nga ya̱á tsikíndasòn ni'ya‑la̱ ya̱ ñánda̱ nga i̱jncha chrjo̱.
40007027	'Kia̱ nga 'tsa jtsí; ko̱ 'tsa tjo̱xkón; ko̱ kjohi'i nandá xa̱ngá ko̱ jè ni'ya ra̱kìi̱ sasaá ixojen; 'ñó tse kjoa̱ ra kjomà 'kia̱ nga ixojen jè ni'ya ra̱kìi̱.
40007028	'Kia̱ nga ijye kiìchja̱ Jesús, nga'tsì xi̱ta̱ ra ya̱ títsa̱jna, tà 'koa̱á kjomà‑la̱ koni 'sín tsò 'én ra tsakón‑ya‑la̱.
40007029	Nga̱ 'koa̱á 'sín tsakón‑ya‑la̱ koni jngo xi̱ta̱ ra 'ñó tjín‑la̱ kjo̱téxoma, mì tsa ko̱'sín tsakón‑ya koni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés.
40008001	'Kia̱ nga ijye itjojen‑ni Jesús ya̱ a̱sòn nindo, 'ñó kjìn xi̱ta̱ kiìtji̱ngi‑la̱.
40008002	Jngo xi̱ta̱ ra tjín‑la̱ 'chin ra tífi'ndojno chrja̱ba̱ ijo‑la̱ ijchòjkon, tsasèn-xkó'nchi'tá‑la̱, kitsò‑la̱: ―Na̱'ìn, tsa mejèn‑li, chjáaxìn‑ná jè 'chin ra tjín‑na.
40008003	Jè Jesús tsaká'ta‑la̱ tsja ko̱ a̱kjòn kitsò‑la̱: ―Mején‑na. Ko̱'sín katatjahíxìn‑li jè 'chin ra tjín‑li. 'Kia̱ nga ko̱kitsò‑la̱, ndi̱to̱ón itjahíxìn‑la̱ 'chin ra tjín‑la̱ xi̱ta̱ ra̱kìi̱.
40008004	'Kia̱á kitsò‑la̱ Jesús: ―Nda ti̱ná'yi, kì yá xi̱ta̱ ra 'bèna̱jmí‑la̱. 'Tin ya̱ ñánda̱ tíjna na̱'mì ko̱ jch'i̱i kjo̱tjò‑li, jñà tsajmì ra síjé kjo̱téxoma‑la̱ Moisés, mé‑ni nga nda kjón kata'ya‑la̱ nga kixi̱í kjoa̱ nga ijyeé kjonda‑ni jè 'chin ra tjín‑li.
40008005	'Kia̱ nga 'jaha'sen‑jin Jesús ya̱ na̱xi̱ndá ra 'mì Capernaum, jngo xi̱ta̱ ra Roma i̱'nde‑la̱ ra chíchàn ítjòn tíjna, ijchò síjé jngo‑la̱ kjo̱nda.
40008006	Kitsò‑la̱: ―Na̱'ìn, jè xi̱ta̱ chi̱'nda‑na̱ ya̱á kjijna ya̱ ján ni'ya‑na̱. Batoó 'ñó kiya, tseé kjo̱hi'in tísíkjiín, ko̱ mì kì ti̱ ma síkí'bi̱‑ni.
40008007	Jesús kitsó‑la̱: ―Nda tjín, ko̱maá kjián nga sindá‑na.
40008008	Jè chíchàn ítjòn ra̱kìi̱ 'kia̱á kitsò: ―Na̱'ìn, mì kì bakèn‑na nga ya̱ ki̱tjáha̱'si̱in ni'ya‑na̱, isa̱á nda, ta jé‑ní nga 'ti̱ì kjo̱hixi̱ nga katanda‑ni chi̱'nda‑na̱, ko̱ kja̱beé ko̱nda‑ni.
40008009	Nga̱ be‑náa̱ nga tjín‑li kjo̱téxoma ra ji̱; nga̱ ti̱'koa̱á 'a̱n, tjín‑na xi̱ta̱ ra batéxoma‑na; ko̱ ti̱'koa̱á tjín‑na chíchàn ra 'a̱n síhitjasòn‑na. 'Kia̱ nga xin jngo‑la̱: “'Tin”, fì‑ní; ko̱ 'kia̱ nga xin‑la̱ ra ìjngo: “Nchrabí”, nchrabá‑ní; ko̱ 'kia̱ nga xin‑la̱ ra jè chi̱'nda‑na̱: “Ki̱ 'sín 'ti̱ìn”, síhitjasón‑ní.
40008010	'Kia̱ nga kií'nchré‑la̱ Jesús jè xi̱ta̱ ra̱kìi̱, tà 'koa̱á kjomà‑la̱. Kitsó‑la̱ jñà xi̱ta̱ ra tji̱ngi‑la̱: ―Ngi kjo̱hixi̱í ra xin‑no, skanda ya̱ na̱xi̱ndá Israel kjè kì sakó jngo‑na xi̱ta̱ ra ko̱'sín ta̱ nda makjiín‑la̱ koni 'sín nga makjiín‑la̱ xi̱ta̱ ra̱kìi̱.
40008011	'Koa̱á xín‑no, kjín xi̱ta̱ kj'i̱í‑ni nga tíjngo i̱sà'nde ra kji̱nchrabà‑ni ya̱ ñánda̱ nga bitjokátji‑ni tsá'bí skanda ñánda̱ nga kàtjì‑ni nga ko̱kje̱n‑ko̱ Abraham ko̱ Isaac ko̱ Jacob ya̱ ñánda̱ nga tíbatéxoma jè ra 'tse̱ ngajmi.
40008012	Tanga jñà xi̱ta̱ ra ya̱ kjòn bako̱‑ila̱ nga ya̱ kítsa̱jna, ki̱náchrjejin‑ní; ya̱á si̱kasén ya̱ ndi̱tsiaán ya̱ ñánda̱ nga 'ñó jñò chon, ko̱ ya̱á ngi ski̱ne̱‑nè ni̱'ño̱ nga ski̱ndaya.
40008013	'Kia̱á kitsò‑la̱ Jesús jè chíchàn ítjòn ra̱kìi̱: ―'Tin‑ni ya̱ ni'ya‑li; ko̱ koni 'sín nga nda makjiín‑li, ko̱'sín katama. Ti̱jé kjón‑ni hora kjonda‑ni jè chi̱'nda‑la̱ xi̱ta̱ ra̱kìi̱.
40008014	Jesús kijí ya̱ ni'ya‑la̱ Pedro; 'kia̱ nga ijchò, kijtse‑ní nga kiyaá jè na̱chíya‑la̱ jè Pedro, nga 'chin tijnga tjín‑la̱.
40008015	Jesús tsaká'ta‑la̱ tsja jè ndí chjo̱ón ra̱kìi̱, ko̱ ndi̱to̱ón kjonda‑ni jè 'chin tijnga ra tjín‑la̱; kjomá tsasítje̱n‑ni ko̱ a̱kjòn isìsin‑la̱ jè Jesús.
40008016	'Kia̱ nga ijye kjòjñò, jñà xi̱ta̱ 'jiìkó‑la̱ Jesús nga'tsì xi̱ta̱ ra kiya, ra inìma̱ 'cho‑la̱ ni̱í tjíjin ya̱ inìma̱‑la̱. Jesús ta jngoó 'én kiìchja̱‑la̱ nga ma itjokàjin‑ni ya̱ inìma̱‑la̱ xi̱ta̱ jñà inìma̱ 'cho‑la̱ ni̱í; ko̱ ti̱'koa̱á kjondaá‑ni nga'tsì xi̱ta̱ ra kj'ií 'chin tjín‑la̱.
40008017	Kií ko̱'sín kjomà‑ni mé‑ni nga itjasòn‑ni koni 'sín kitsò jè xi̱ta̱ ra tsi'kìn Isaías, jè ra isìchjeén Nainá nga kiìchja̱ ngajo‑la̱ kjotseé nga kitsò: “Jè tsjahíxìn jè 'chin ra tjín‑ná ko̱ jè kisìkjiín kjo̱hi'in nga kjonda‑ni ñánda̱‑nioo̱ nga ajò ijo‑ná.”
40008018	'Kia̱ nga kijtse Jesús nga 'ñó kjìn ma‑ni jñà xi̱ta̱ ra kitsendí‑la̱, kitsjá‑la̱ kjo̱hixi̱ jñà xi̱ta̱ ra kotá'yá'ta‑la̱ nga ya̱ katafì ya̱ ra ijngoa ndáchikon ján.
40008019	Jngo xi̱ta̱ ra bakón‑ya kjo̱téxoma‑la̱ Nainá ra tsikínda Moisés ijchò kasi'ta‑la̱ Jesús, nga kitsò‑la̱: ―Maestro, mején‑na nga ko̱jmetjíngi‑la ni̱'sín ta ñánda̱ 'kín.
40008020	Jesús kitsó‑la̱: ―Jñà ni̱nda̱ tjín‑la̱ nga̱jo̱‑la̱, ko̱ jñà ni̱se ti̱'koa̱á tjín‑te‑la̱ tjé‑la̱, tanga 'a̱n, ra I'ndí‑la̱ Xi̱ta̱ xin‑la̱ ijo‑na̱, tsìn‑na i̱'nde ñánda̱ nga ma síkjáya.
40008021	Ìjngo xi̱ta̱ ra ya̱ kotá'yá'ta‑la̱ kitsò‑la̱: ―Na̱'ìn, ti̱'nde ítjòn‑ná nga kjín kihíjian jè na̱'ìn‑na̱.
40008022	Jè Jesús kitsó‑la̱: ―Nchrabátji̱ngi‑ná ra ji̱, ti̱jmí nga kátíhijin‑la jñà mi'ken‑la̱ ra ti̱'koa̱ mi'ken.
40008023	'Jaha'sen Jesús ya̱ chitso ko̱ a̱kjòn tsakáhijtako̱‑te jñà xi̱ta̱ ra kotá'yá'ta‑la̱.
40008024	Ta ndi̱to̱ón 'ji jngo tjo̱xkón ko̱ jtsí ra inchrabà‑ni ya̱ a̱jin ndáchikon. 'Ñó tsáfangi nandá, ko̱ jè chitso kja̱meé iskajin‑ndá. Tanga jè Jesús tsakjajnafé‑ní.
40008025	'Kia̱á kiì sí'ká‑la̱ jñà xi̱ta̱ ra kotá'yá'ta‑la̱ ya̱ ñánda̱ nga kjijnafè Jesús nga kitsò‑la̱: ―Na̱'ìn, ti̱kinda̱‑náji̱n. Ijyeé‑la ska̱jin‑ndé nga'tsì‑ná.
40008026	'Kia̱á kitsò Jesús: ―Jiòn, ¿mé‑ni skon‑no? ¿A mí kji'ta takòn Nainá? 'Kia̱á tsasítje̱n Jesús; kitsjá‑la̱ kjo̱hixi̱ jè tjo̱xkón ko̱ jè ndáchikon, ko̱ ndi̱to̱ón isijyò‑ni ko̱ a̱kjòn kjondayá‑ni.
40008027	Jñà xi̱ta̱ ra ya̱ kotá'yá'ta‑la̱ tà kjóxkón‑la̱, 'kia̱á kitsò‑la̱ xákjín: ―¿Yá‑ni xi̱ta̱ ra̱kìi̱? ¿Mé‑ni skanda síhitjasòn‑la̱ jè tjo̱ ko̱ jè ndáchikon?
40008028	'Kia̱ nga ijchò Jesús ya̱ ra ijngoa ndáchikon ján, ya̱ nangi Gadara, jò xi̱ta̱ ijchò kincha'ta‑la̱ ra ya̱ itjo‑ni ya̱ nga̱jo̱ ñánda̱ nga kjihijyo mi'ken. Jñà xi̱ta̱ kìi̱, inìma̱ 'cho‑la̱ ni̱í tjíjin ya̱ inìma̱‑la̱ ko̱ batoó kjàn; skanda mí yá ra ma 'fahaya ya̱ ndi̱yá ra̱kìi̱.
40008029	Ko̱ 'ñó kiìchja̱ nga kitsò: ―¿Mé kjoa̱ ra tjín‑naji̱n ra kondra̱ tsa̱ji, Jesús ra I'ndí‑la̱ Nainá 'mì‑li? ¿A kií xá kà'fìi̱‑ni nga tje̱n 'ki̱‑náji̱n kjo̱hi'in 'kia̱ nga ti̱kje bijchó ni̱chjin?
40008030	Ti̱ya̱á‑ni chraña'ta‑la̱, kjín jchán ma‑ni chi̱nga̱ ra ya̱ tjíma nga i̱nchibakjèn.
40008031	Jñà inìma̱ 'cho‑la̱ ni̱í ra títsa̱jin ya̱ inìma̱‑la̱ xi̱ta̱ kìi̱ tsikítsa'baá‑la̱ Jesús, kitsò‑la̱: ―Tsa ki̱náchrjekàjin‑náji̱n ya̱ i̱jndíi̱, ti̱'nde‑náji̱n nga ya̱ ki̱tjáha̱'se̱n‑jin‑ji̱n ya̱ ijo‑la̱ chi̱nga̱ kiòo̱.
40008032	'Kia̱á kitsò‑la̱ Jesús: ―Nda tjín, ya̱ tangió. Jñà inìma̱ 'cho‑la̱ ni̱í itjokàjiín ya̱ ijo‑la̱ xi̱ta̱ kìi̱, a̱kjòn 'jaha'sen‑jin ya̱ ijo‑la̱ chi̱nga̱. Nga'tsì chi̱nga̱, ta indaá tsahachikon‑jen‑jno kixi̱ skanda ya̱ a̱jin ndáchikon, ko̱ ya̱á 'ken nga'tsiòo̱.
40008033	Jñà xi̱ta̱ ra i̱nchiko'ndá jñà chi̱nga̱, jahachinga‑ní. 'Kia̱ nga ijchò ya̱ ñánda̱ na̱xi̱ndá, tsi'kéna̱jmí ijye‑ní koni 'sín kjomà'tin jñà xi̱ta̱ ra inìma̱ 'cho‑la̱ ni̱í tjíjin inìma̱‑la̱.
40008034	'Kia̱á kijì nga'tsì xi̱ta̱ na̱xi̱ndá nga kiì katsíjen‑la̱ jè kjoa̱ ra kjomà. 'Kia̱ nga kijtse Jesús, tsikítsa'baá‑la̱ nga xìn i̱'nde katafì.
40009001	'Kia̱ nga 'jaha'sen Jesús ya̱ chitso, ya̱á tsato'ta ya̱ ra ijngoa ndáchikon ján. 'Koa̱á 'sín ijchò‑ni na̱xi̱ndá ya̱ ñánda̱ tsikijna.
40009002	Jñà xi̱ta̱, ya̱á ijchòko̱ jngo‑la̱ xi̱ta̱ kiya, jè ra kjijnajyò nga tíjngo ijo‑la̱ nga kjijnasòn na̱chan. 'Kia̱ nga kijtse Jesús nga makjiín‑la̱ jñà xi̱ta̱ kìi̱ ra a̱'ta 'tse̱, kitsó‑la̱ jè ndí xi̱ta̱ ra kiya: ―Ji̱ ndí na̱'ìn, 'ñó 'tè‑la̱ takìn; jñà jé‑li ijyeé kànìhijchaà'ta‑li.
40009003	Tjín i'ka jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ra kitsò ya̱ a̱jin inìma̱‑la̱: “Jè xi̱ta̱ ra̱kìi̱, jé Nainá chja̱jno‑la̱ nga ko̱'sín tsò.”
40009004	Jè Jesús kjòchi̱ya‑la̱ koni 'sín nga i̱nchisíkítsjen, kitsó‑la̱: ―¿Mé‑ni ko̱tsò kjo̱bítsjen 'cho ra nchrabájin‑ni inìma̱‑no?
40009005	¿Ñáa̱ ra isa̱ chiba chjá tjín, a jè‑ní nga kixé: “Jñà jé‑li ijyeé kànìhijchaà'ta‑li”, o̱ ra jè‑ní nga kixé: “Ti̱sítji̱in ko̱ ti̱tjájme‑ni”?
40009006	Nda kjón kokon‑no nga 'a̱n ra I'ndí‑la̱ Xi̱ta̱ xin‑la̱ ijo‑na̱ tjí'ndeé‑na i̱ a̱'ta nangi nga ma sijchá'ta‑la̱ jñà jé‑la̱ xi̱ta̱. 'Kia̱á kitsò‑la̱ jè ndí xi̱ta̱ ra kiya: ―Ti̱sítji̱in, chjíbé na̱chan‑yá‑li, ko̱ 'tin‑ni ya̱ ni'ya‑li.
40009007	'Kia̱á tsasítje̱n jè xi̱ta̱ ra kiya, ko̱ a̱kjòn kijì‑ni ya̱ ni'ya‑la̱.
40009008	'Kia̱ nga kijtse jñà xi̱ta̱ nga tsasítje̱n‑ni jè xi̱ta̱ ra kiya, tà 'koa̱á kjomà‑la̱; 'kia̱á jeya isíkíjna Nainá jñà xi̱ta̱ kìi̱ ta nga̱tjì‑la̱ nga ko̱'sín tse nga'ñó kitsjà Nainá a̱'ta 'tse̱ xi̱ta̱ i̱sà'nde.
40009009	'Kia̱ nga kijì‑ni Jesús, kijtseé jngo xi̱ta̱ ra 'mì Mateo ra ya̱ tíjna'ta ya̱ ímixa̱ ñánda̱ machjítjì tsajmì a̱'ta 'tse̱ xi̱ta̱xá Roma, kitsò‑la̱: ―Nchrabátji̱ngi‑ná. 'Kia̱á tsasítje̱n jè xi̱ta̱ ra 'mì Mateo nga kiìtji̱ngi‑la̱.
40009010	'Kia̱ nga tíbakjèn Jesús ya̱ ni'ya‑la̱ Mateo, kjín xi̱ta̱ 'ji ra ti̱'koa̱á tsajmì síkíchjítjì ko̱ jñà xi̱ta̱ ra tse jé bátsji. Ko̱ ya̱á tsikitsa̱jna'ta‑te ya̱ ímixa̱ nga tsakjèn ya̱ ñánda̱ tíjna Jesús ko̱ xi̱ta̱ ra ijye ya̱ kotá'yá'ta‑la̱.
40009011	Jñà xi̱ta̱ fariseo, 'kia̱ nga kijtse jñà xi̱ta̱ ra i̱nchibakjèn‑ko̱ Jesús, iskonangií‑la̱ jñà xi̱ta̱ ra kotá'yá'ta‑la̱ Jesús nga kitsò‑la̱: ―¿Mé‑ni ko̱'sín ya̱ bakjèn‑ko̱‑ni maestro‑najiòn jñà xi̱ta̱ ra síkíchjítjì tsajmì ko̱ xi̱ta̱ ra tse jé tjín‑la̱?
40009012	'Kia̱ nga kií'nchré Jesús, kitsó‑la̱: ―Mì tsa chji̱ne̱xki machjeén‑la̱ jñà xi̱ta̱ ra mì mé 'chin tjín‑la̱; jñá‑ní xi̱ta̱ ra kiya ra machjeén‑la̱ chji̱ne̱xki.
40009013	Tangió ko̱ chjítá'yá‑isa kótsò‑ni jè xa̱jo̱n‑la̱ Nainá ra tsò: “Jé mejèn‑na nga kata'se‑najiòn kjo̱hi̱ma̱takòn, ko̱ mì tsa jè‑jìn nga takó cho̱ si̱'ken kjo̱tjò‑nájiòn.” Mì tsa ki xá 'jíi̱‑na ra 'a̱n nga jñà kichjà‑la̱ jñà ra xi̱ta̱ kixi̱ tsò‑la̱ ijo‑la̱, ta jñá‑ní kichjà‑la̱ jñà ra machi̱ya‑la̱ nga xi̱ta̱ jé‑ní, mé‑ni nga katasíkájno‑ni jé‑la̱ ko̱ mì ti̱ kì jé koa̱àtsji‑ni.
40009014	Jñà xi̱ta̱ ra kotá'yá'ta‑la̱ Juan 'jií ya̱ ñánda̱ tíjna Jesús nga iskonangi‑la̱, kitsò‑la̱: ―Ngaji̱n ko̱ jñà xi̱ta̱ fariseo tà bìtsa̱jnachjan ki'ta‑náji̱n. ¿Mé‑ni nga jñà xi̱ta̱ ra kotá'yá'ta‑li mì kì tsa bìtsa̱jnachjan‑ni?
40009015	Jesús kitsó‑la̱: ―¿A maá baá 'se̱‑la̱ xi̱ta̱ 'kia̱ nga jngo xi̱ta̱ kàbixan, 'kia̱ nga takó ya̱ tíjnako̱‑isa jè xi̱ta̱ 'xi̱n ra kàbixan? Tanga ki̱jchó ni̱chjin 'kia̱ nga tjá'an‑la̱ jè xi̱ta̱ 'xi̱n ra kàbixan; 'kia̱‑ní nga kítsa̱jnachjan.
40009016	’Jngo nikje ra ijye jchínga mì kì ma tsa nikje xi̱tse̱ si̱jto'a‑la̱; nga̱ jè nikje xi̱tse̱ ski̱í'ñóya‑ní, ko̱ ya̱á ski̱íchrja̱ya‑nda jè nikje jchínga. Ko̱ isa̱á tse tjá'xa̱‑isa ya̱ ñánda̱ nga ichrjajndá.
40009017	Ti̱'koa̱á mì kì ma si̱nchá xán ixi jñà chrja̱ba̱ ra ijye jchínga; nga̱ tsa ko̱'sín 'sie̱én, chrjáyá jñà chrja̱ba̱, ko̱ xa̱ájteén jè xán ko̱ kji̱tsón jñà chrja̱ba̱. Jè xán ixi, chrja̱ba̱ xi̱tse̱é si̱nchá mé‑ni nga ni̱mé ra jchi̱ja‑ni.
40009018	Ti̱'kia̱á‑ni nga tíchja̱ Jesús, jngo xi̱ta̱ ítjòn‑la̱ xi̱ta̱ judío ijchò ya̱ ñánda̱ tíjna, tsasèn-xkó'nchi'ta‑la̱, kitsò‑la̱: ―Jè ndí tsati‑na̱, 'sa̱ kjón 'ken; tanga tsa 'kíi̱n ra ji̱, ko̱ kjó'ta‑la̱ ndsi̱i, kíjnakoón india‑ni.
40009019	Tsasítje̱én Jesús ko̱ jñà xi̱ta̱ ra kotá'yá'ta‑la̱ nga kiìko̱ xi̱ta̱ ra̱kìi̱.
40009020	'Kia̱ nga i̱nchifì, jngo chjo̱ón ijchòkasi'ta chraña‑la̱ Jesús, ko̱ a̱jto̱n í'tsi̱ín Jesús tsasijna‑nì nga ma itsabà ya̱ a̱tjòn nikje‑la̱ Jesús; jè chjo̱ón ra̱kìi̱ ijye‑ró kjo tejò nó tjín‑ni nga kiya nga jní xaájten‑la̱.
40009021	Nga̱ 'koa̱á 'sín isíkítsjen nga kitsò: “Ni̱'sín ta i̱tsé‑la ska̱'ta‑la̱ ndsa̱ nikje‑la̱, ko̱ndàa‑na.”
40009022	Jè Jesús isíkáfa‑ní, kijtseé jè ndí chjo̱ón ra̱kìi̱, kitsò‑la̱: ―Ji̱ ndí chjo̱ón, 'ñó 'tè‑la takìn, kií‑ní nga kàmakjiín‑li nga kamanda‑ni. Ko̱ ti̱jé‑ni hora nga kjonda‑ni jè ndí chjo̱ón ra̱kìi̱.
40009023	'Kia̱ nga ijchò Jesús ya̱ ni'ya‑la̱ jè xi̱ta̱ ítjòn‑la̱ xi̱ta̱ judío, kijtseé jñà xi̱ta̱ ra síkjane ko̱ jñà xi̱ta̱ ra 'ñó ba i̱nchikjindáya.
40009024	Kitsò‑la̱: ―Títjo̱o ya̱ ni'ya; nga̱ jè ndí tsati ra̱kìi̱ mì tsa kàbiya‑jìn, tà kjijnafé‑ní. Jñà xi̱ta̱, ta tsijnòke‑ní koni 'sín kitsò jè Jesús.
40009025	Tanga jè Jesús tsachrjeé ni'ya nga'tsì xi̱ta̱ ra ya̱ tjítsa̱jna; ko̱ a̱kjòn 'jaha'sen ni'ya; iskábé jè tsja ndí tsati. Ko̱ jè tsati ndi̱to̱ón tsasítje̱n‑ni.
40009026	Ta nga tíjngoó tsabísòn 'én a̱'ta 'tse̱ kjoa̱ ra kjomà.
40009027	'Kia̱ nga ijye itjo‑ni Jesús ya̱ i̱jndáa̱, jò xi̱ta̱ xka̱ kiìtji̱ngi‑la̱, 'ñó kiìchja̱ nga kitsò‑la̱: ―¡Jcha̱hi̱ma̱takón‑náji̱n, ji̱ ra ya̱ nchrabá‑ni a̱'ta 'tse̱ tje̱‑la̱ xi̱ta̱xá ítjòn ra tsi'kìn David!
40009028	'Kia̱ nga 'jaha'sen ya̱ ni'ya jè Jesús, jñà xi̱ta̱ xka̱ ijchò kincha'tá‑la̱, ko̱ jè Jesús iskonangií‑la̱, kitsò‑la̱: ―¿A makjiín‑no nga 'a̱n ma sindá‑no? Kitsó jñà xi̱ta̱ ra xka̱: ―Jon Na̱'ìn, 'koa̱á 'sín makjiín‑naji̱n.
40009029	Jesús 'kia̱á iskaájno xko̱n ko̱ kitsò‑la̱: ―Ko̱'sín katanda‑no koni 'sín nga kàmakjiín‑no.
40009030	Itjá'xa̱á‑ni xko̱n jñà xi̱ta̱ kìi̱. Jè Jesús 'ñó tsikí'tin nga kitsò‑la̱: ―Kì yá xi̱ta̱ ra 'bèna̱jmí‑la a̱'ta 'tse̱ kjoa̱ kìi̱.
40009031	Tanga jñà xi̱ta̱ kìi̱, 'kia̱ nga ijye itjo‑ni ni'ya, ti̱'kia̱á tsikí'tsia̱ nga tsi'kéna̱jmí nga tíjngo ya̱ i̱'nde ra̱kìi̱ koni 'sín nga ki'sìn jè Jesús.
40009032	'Kia̱ nga ijye i̱nchifì‑nì jñà xi̱ta̱ kìi̱, jngo xi̱ta̱ ra mì kì ma‑la̱ chja̱ ra inìma̱ 'cho‑la̱ ni̱í tjíjin ya̱ inìma̱‑la̱ 'jiìkó jñà xi̱ta̱ ya̱ ñánda̱ nga tíjna Jesús.
40009033	'Kia̱ nga ijye tsachrjejin Jesús jè inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱ ra̱kìi̱, ti̱'kia̱á kjomà kiìchja̱‑ni. Nga'tsì xi̱ta̱ ra ya̱ títsa̱jna ta kjóxkón‑la̱. Kitsò: ―Ni̱ kjè sa india mé kjoa̱ ra ko̱tjín 'ya‑la̱ i̱ i̱'nde Israel.
40009034	Tanga jñà xi̱ta̱ fariseo kitsó‑ní: ―Jé xi̱ta̱‑ni̱í ra tíjna ítjòn‑la̱ nga'tsì inìma̱ 'cho‑la̱ ni̱í ra tsjá‑la̱ nga'ñó jè xi̱ta̱ ra̱kìi̱ nga ma‑la̱ bachrjekàjin inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱.
40009035	Jesús tsajmejín‑ní nga'tsì na̱xi̱ndá i'i ko̱ na̱xi̱ndá jtobá nga tsakón‑ya 'én‑la̱ Nainá ya̱ ni'ya sinagoga ya̱ ñánda̱ maxkóya xi̱ta̱ Judío ra tjín‑la̱ nga jngó jngó na̱xi̱ndá. Tsi'kéna̱jmí 'én xi̱tse̱ ra nda tsò a̱'ta 'tse̱ kó'sín batéxoma Nainá. Ko̱ isinda‑ni nga'tsì 'chin ra tjín‑la̱ xi̱ta̱ ko̱ ya̱ ñánda̱ nga ajò‑la̱.
40009036	'Kia̱ nga kijtse Jesús nga 'ñó kjìn ma‑ni xi̱ta̱, kjòhi̱ma̱ke‑ní; nga̱ jñà xi̱ta̱ batoó 'ñó itsi'on‑la̱ ko̱ mì ti̱ mé nga'ñó tjín‑la̱; 'koa̱á 'sín kjòn koni jñà forrè ra tsìn‑la̱ chji̱ngo̱ ra ko'ndá.
40009037	'Kia̱á kitsò‑la̱ jñà xi̱ta̱ ra kotá'yá'ta‑la̱: ―Kjo̱hixi̱‑ní, 'ñó tse xá tjín a̱'ta 'tse̱ 'Én‑la̱ Nainá, koni 'sín ma 'kia̱ nga kjìn tsajmì majchá, tanga jñà chi̱'nda ra síxá, chibaá ma‑ni.
40009038	Kií machjeén‑ní nga ti̱jé‑la jè Ni‑la̱ xá, mé‑ni nga katasíkasén-isa‑ni chi̱'nda.
40010001	Ra kjomà a̱skan, Jesús kiìchja̱á‑la̱ xi̱ta̱ ra kotá'yá'ta‑la̱ ra tejò ma‑ni, kitsjá‑la̱ kjo̱hixi̱ nga ma‑la̱ ko̱chrjekàjin jñà inìma̱ 'cho‑la̱ ni̱í ra tjíjin inìma̱‑la̱ xi̱ta̱ ko̱ nga ko̱ma‑la̱ si̱inda‑ni ta mé 'chin‑nioo̱ ta ñánda̱ nga ajò ijo‑la̱ xi̱ta̱.
40010002	Jñà xi̱ta̱ ra tejò ma‑ni ra tsjahíjin jè Jesús nga tsikíxáya‑la̱, ki̱í'sín 'mì: jè ra tíjna ítjòn, Simón 'mì, ra ti̱'koa̱ Pedro kitsò‑la̱, ko̱ jè 'ndse̱, jè ra 'mì Andrés; jè Jacobo, ko̱ jè 'ndse̱ ra 'mì Juan ra i̱xti‑la̱ Zebedeo;
40010003	jè Felipe, jè Bartolomé, jè Tomás, jè Mateo, ra isíkíchjítjì tsajmì a̱'ta 'tse̱ xi̱ta̱xá Roma; ko̱ jè Jacobo ra ti‑la̱ Alfeo; ko̱ jè Lebeo ra ti̱'koa̱ Tadeo 'mì;
40010004	jè Simón ra xi̱ta̱ cananista, ko̱ jè Judas Iscariote jè ra isìnga̱tsja xi̱ta̱ kondra̱‑la̱ Jesús ra kjomà a̱skan‑nioo̱.
40010005	Jesús isìkasén jñà xi̱ta̱ ra tejò ma‑ni nga kiì síka'bísòn 'én‑la̱ Nainá ko̱ kitsjá‑la̱ kjo̱hixi̱, kitsò‑la̱: ―Kì ya̱ mangió ya̱ i̱'nde 'tse̱ xi̱ta̱ ra mì tsa xi̱ta̱ judío, ko̱ kì ya̱ na̱xi̱ndá‑la̱ xi̱ta̱ samaritano bitjàha̱'se̱n‑jion.
40010006	Ta isa̱á jnchro ya̱ tangió ya̱ ñánda̱ nga títsa̱jna jñà xi̱ta̱ Israel ra ichijà koni 'sín chija jñà forrè.
40010007	Tangió ko̱ ko̱'sín ti̱nákjoa̱ya nga kixó: “Ijyeé tímachraña ni̱chjin nga ko̱tèxoma jè ra tíjna ngajmi.”
40010008	Ti̱nda‑no jñà xi̱ta̱ ra kiya; ti̱kjaáya‑ila jñà ra mi'ken; ti̱tsje jñà xi̱ta̱ ra chrja̱ba̱ ijo‑la̱ i̱nchifi'ndojno; ti̱náchrjekàjiòn jñà inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱. Tà itjábé kjo̱tjò‑no jè nga'ñó ra̱kìi̱, ti̱'koa̱á ti̱'sín ta kjo̱tjò 'tia̱àn kjo̱nda kìi̱.
40010009	’Kì to̱n sinè ko̱ kì to̱n chroba ko̱ kì to̱n cobre jcha̱a.
40010010	Kì mé na̱'ya jcha̱a ra a̱'ta 'tse̱ ndi̱yá. Kì jò na̱chro̱ jcha̱a. Ti̱'koa̱ kì xa̱jté tsjaya. Kì yá koròti̱ jcha̱a. Nga̱ jè xi̱ta̱ ra síxá, 'koa̱á 'sín bakèn‑la̱ nga ya̱ 'ki̱‑la̱ ra ski̱ne̱ ya̱ ñánda̱ nga síxá.
40010011	’'Kia̱ nga jngo na̱xi̱ndá‑je kijcho ko̱ tsa jngo na̱xi̱ndá jtobá, tjatsjio jngo xi̱ta̱ ra nda xi̱ta̱, ko̱ ya̱ ti̱tsa̱jnako̱o skanda 'kia̱ nga ijye kítjo̱jion na̱xi̱ndá kìi̱.
40010012	'Kia̱ nga ki̱tjáha̱'se̱en ya̱ ni'ya, ti̱kjáya‑la jñà ni‑la̱ ni'ya.
40010013	Tsa jñà ni‑la̱ ni'ya nda ska̱ábétjò‑no, ti̱chikon'tion nga nda katitsa̱jna, tanga tsa mì kì ska̱ábétjò‑no, tà jión si̱ichikon'tin‑no Nainá.
40010014	Tsa mì kì ska̱ábétjò‑no, ko̱ tsa majìn‑la̱ nga kji̱'nchré 'én‑no, títjo̱‑no ya̱ ni'ya ra̱kìi̱ ko̱ na̱xi̱ndá ra̱kìi̱ ko̱ tìtsajnè chijo‑la̱ ndsa̱kò.
40010015	Kjo̱hixi̱í ra xin‑no 'kia̱ nga ki̱jchò ni̱chjin nga 'ki̱‑la̱ kjo̱hi'in jñà xi̱ta̱, isa̱á tse kjo̱hi'in 'ki̱‑la̱ jñà xi̱ta̱ kìi̱ koni jñà xi̱ta̱ 'tse̱ na̱xi̱ndá Sodoma ko̱ na̱xi̱ndá Gomorra.
40010016	’Katasijin‑no, 'a̱n, 'koa̱á 'sín sikásén‑no koni tsa forrè ya̱ a̱jin‑la̱ tsi̱jén. Maña̱ ti̱ma nga ti̱konda̱ ko̱‑no ijo‑no koni 'sín 'sín jè ye̱, tanga indakjoa̱ 'tia̱àn koni jñà ni̱se paloma.
40010017	Nda ti̱konda̱a ijo‑no, nga̱ jñà xi̱ta̱ ya̱á si̱ìnga̱tsja‑no ya̱ ngixko̱n xi̱ta̱xá, ko̱ ya̱á ska̱jàn‑ko̱‑no ya̱ a̱ya ni'ya sinagoga ñánda̱ nga maxkóya xi̱ta̱ Judío.
40010018	Skanda ya̱á i̱ko̱‑no ya̱ ngixko̱n xi̱ta̱xá ra i̱nchibatéxoma ko̱ ya̱ ngixko̱n jñà ra xi̱ta̱xá ítjòn títsa̱jna ra ta nga̱tjì tsa̱'a̱n. 'Koa̱á 'sín ka̱ma‑ni nga ma ki̱nákjoa̱‑la jiòn 'én ra tsa̱'a̱n jñà ra xi̱ta̱xá ko̱ jñà ra mì tsa xi̱ta̱ judío.
40010019	'Kia̱ nga ko̱nga̱tsja jiòn ya̱ ngixko̱n xi̱ta̱xá kìi̱, kì tà chjàn makájno‑no mé 'én ra ki̱nákjoa̱a ko̱ kó'sín nga kixó; nga̱ jé Nainá tsjá‑no 'én 'kia̱ nga ki̱jchò chi̱ba̱‑la̱.
40010020	Nga̱ mì tsa jiòn‑jiòn ra ki̱nákjoa̱a, jè Inìma̱ Tsje‑la̱ Nainá ra si̱ìkìchja̱‑no.
40010021	’Jñà ni̱chjin kìi̱, jè ra tjín 'ndse̱, ti̱jé 'ndse̱ si̱ìnga̱tsja‑ni ya̱ ñánda̱ nga katani'ken; jè ra na̱'ìn ma, ti̱jé si̱ìnga̱tsja‑ni ti‑la̱ nga katabiya; jñà ra i̱xti ma, jñá si̱ìnga̱tsja na̱'ìn‑la̱ ya̱ ñánda̱ nga katani'ken‑te.
40010022	Nga'tsì xi̱ta̱ ko̱jtikeé‑no ra ta nga̱tjì tsa̱'a̱n. Tanga jè ra chíkjoa̱‑la̱ nga kixi̱ ko̱se̱n skanda 'kia̱ nga kje̱he'tà jñà kjoa̱ kìi̱, jè‑ní ra ko̱tojin kjo̱hi'in.
40010023	'Kia̱ nga jngo na̱xi̱ndá ko̱chrjejin‑no xi̱ta̱ nga koa̱àtji̱ngi‑no, ti̱tjáha̱chinga, ko̱ kj'ií na̱xi̱ndá tangió. 'Koa̱á xin kixi̱‑no, ti̱kjeé mangí‑najiòn kóho'ki na̱xi̱ndá ra chja̱‑ni Jerusalén nga kjí'i̱ india‑na, 'a̱n ra I'ndí‑la̱ Xi̱ta̱ xin‑la̱ ijo‑na̱.
40010024	’Ni̱jngo xi̱ta̱ ra 'sa̱ tíkotá'yá ra isa̱ 'nga tíjna koni tsa jè maestro‑la̱; ti̱'koa̱ ni̱jngo chi̱'nda ra isa̱ 'nga tíjna koni tsa jè ni‑la̱ xá.
40010025	Jè ra 'sa̱ tíkotá'yá, katasijngo ikon tsa tà ko̱'sín 'ki katama‑la̱ koni tsa jè maestro‑la̱; ko̱ jè chi̱'nda katasijngo ikon tsa ta ko̱'sín kíjna koni jè ni‑la̱ xá. Tsa jè na̱'ìn‑la̱ i̱xti, xi̱ta̱‑ni̱í tsi'kìn‑la̱, ¿a tà jñà mì ko̱'sín 'kín‑la̱ jñà ra i̱xti‑la̱?
40010026	’Kì tà chjàn skon‑la jñà xi̱ta̱. Nga̱ nga'tsì kjoa̱ ra tjí'ma, takó ko̱tsíjen‑yá‑ní; ko̱ ni̱'sín bato 'ma tjíhijyo, takó jcha̱á‑la̱.
40010027	Jñà 'én ra ítsi'kena̱jmí'ma‑no, 'tèna̱jmíya tsijen‑la xi̱ta̱; ko̱ jñà 'én ra ya̱ kíchjàya chijée chíká‑no, ti̱ka'bísòn nga tíjngo na̱xi̱ndá.
40010028	Kì jñà skon‑la jñà ra ta ijo‑ná ma‑la̱ sí'ken, tanga mì kì ma‑la̱ si̱ì'ken jè inìma̱‑ná. Jè jnchro ti̱skón‑la jè ra ma‑la̱ si̱ì'ken inìma̱‑ná ko̱ ijo‑ná ya̱ ñánda̱ nga tjín kjo̱hi'in ra mì kì fehe'ta.
40010029	’'Ya‑nájiòn nga ta jngo ixo̱ chjí‑la̱ nga jò ni̱se. Tanga ni̱jngo ni̱se kìi̱ ki̱yá tsa mì jè Na̱'ín‑ná ko̱kitsò.
40010030	Ko̱ ra a̱'ta tsa̱jiòn, skanda jñà tsja̱skò tjíxki̱ya ijye‑la̱ jè Nainá.
40010031	'Koa̱á ma‑ni kì tà chjàn skon jiòn. Nga̱ isa̱á 'ñó chjí‑no koni jñá ndí ni̱se, ni̱'sín takó kjìn ma‑ni.
40010032	’Nga'tsì xi̱ta̱ ra ko̱ki̱tso̱ ya̱ ngixko̱n xi̱ta̱ nga 'a̱án fì'ta‑na, 'koa̱á ti̱'sín xiáa̱n ya̱ ngixko̱n Na̱'ìn‑na̱ ra tíjna ya̱ ján ngajmi nga tsa̱'a̱n‑ná nga'tsì jñà xi̱ta̱ kìi̱.
40010033	Tanga ta yá xi̱ta̱‑ni ra ko̱ki̱tso̱ ya̱ ngixko̱n xi̱ta̱ nga mì tsa 'a̱n fì'ta‑na, 'koa̱á ti̱'sín xiáa̱n ra 'a̱n ya̱ ngixko̱n Na̱'ìn‑na̱ ra tíjna ya̱ ján ngajmi nga mì tsa xi̱ta̱ tsa̱'a̱n jiàa̱n.
40010034	’Kì tà chjàn bixó jiòn nga kjoa̱'nchán 'jíi̱‑ko̱ ya̱ i̱sà'nde. Mì tsa kjoa̱'nchán‑jìn ra 'jíi̱‑ko̱; kjo̱jchán‑ní ra 'jíi̱‑ko̱ ra 'a̱n.
40010035	Kií xá 'jíi̱‑na nga jñà xi̱ta̱, kondra̱ ki̱ji̱‑la̱ xákjién; jè ti, ti̱jé‑ni na̱'ìn‑la̱ ra kondra̱ ki̱ji̱‑la̱; ko̱ jè tsati, ti̱jé kondra̱ ki̱ji̱‑la̱ jè na̱‑la̱; ko̱ jè ra kja̱'nda ma, ti̱jé kondra̱ ki̱ji̱‑la̱ jè na̱chíya‑la̱.
40010036	Nga jngo ni'ya xi̱ta̱, ti̱jñà xákjén ki̱ji̱‑la̱ kondra̱.
40010037	’Jè xi̱ta̱ ra isa̱ 'ñó tsjake na̱'ìn‑la̱ ko̱ isa̱ 'ñó tsjake na̱‑la̱ ko̱ mì tsa ko̱'sín 'ñó matsjake‑na ra 'a̱n, mì kì bakèn‑la̱ nga xi̱ta̱‑na̱ ko̱ma; ko̱ jè xi̱ta̱ ra ti̱'koa̱á isa̱ 'ñó tsjake ti‑la̱ ko̱ tsa jè tsati‑la̱ ko̱ mì tsa ko̱'sín 'ñó matsjake‑na ra 'a̱n, ti̱'koa̱á mì kì bakèn‑te‑la̱ nga xi̱ta̱ tsa̱'a̱n ko̱ma.
40010038	Ko̱ ti̱'koa̱á mì kì bakèn‑la̱ nga xi̱ta̱ tsa̱'a̱n xián‑la̱ jè xi̱ta̱ ra mì kì tsò ikon nga nchrabá'ta‑na nga chíkjoa̱‑la̱ kjo̱hi'in ra ko̱tojin ra ta nga̱tjì tsa̱'a̱n koni 'sín nga bato kjo̱hi'in xi̱ta̱ ra 'bamijìn krò ra ti̱jè ya̱ biya'tá‑ni.
40010039	Jè ra mejèn‑la̱ nga mì kì jchi̱ja jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija ra ta nga̱tjì tsa̱'a̱n, ta isa̱á jnchro sa̱kò‑la̱ jngo kjo̱binachon xi̱tse̱.
40010040	’Jè xi̱ta̱ ra nda ska̱ábétjò‑no, 'a̱án‑ní ra ska̱ábétjò‑na; ko̱ jè ra ska̱ábétjò‑na, jé ska̱ábétjò jè ra isìkasén‑na.
40010041	Jè xi̱ta̱ ra nda ska̱ábétjò jngo xi̱ta̱ ra síchjeén Nainá nga chja̱ ngajo‑la̱, ta nga̱tjì‑la̱ nga 'én‑la̱ Nainá chja̱ya, ta ngásòn tjín kjo̱tjò ra 'ki̱‑la̱ ngajòo̱; ko̱ jè xi̱ta̱ ra nda ska̱ábétjò jè xi̱ta̱ ra kixi̱ tíjna ya̱ ngixko̱n Nainá, ta nga̱tjì‑la̱ nga kixi̱ tíjna, ti̱'koa̱á ta ngásòn tjín kjo̱tjò ra 'ki̱‑la̱ ngajòo̱.
40010042	Ta yá‑ni ra ma‑la̱ tsjá jngo chi̱tsín‑la̱ nandá 'nchán jngo ndí xi̱ta̱ i̱ma̱, ta nga̱tjì‑la̱ nga 'a̱n kotá'yá'ta‑na, 'koa̱á xin kixi̱‑no nga isa̱á tse kjo̱nda‑la̱ Nainá sa̱kò‑isa‑la̱.
40011001	Jesús, 'kia̱ nga ijye kitsjà‑la̱ kjo̱hixi̱ jñà xi̱ta̱ ra kotá'yá'ta‑la̱ ra tejò ma‑ni kó'sín nga si̱íxá, Jesús kijì‑ní nga kiì kakón‑ya ko̱ nga isìka'bí 'én‑la̱ Nainá ya̱ nga'tsì na̱xi̱ndá ra ya̱ chraña tjín.
40011002	Juan, nga nda̱yá tíjna'ya ra jè, tanga kií'nchré‑ní jñà kjoa̱ ra tí'sín jè Cristo [xi̱ta̱ ra xá isìkasén‑ni Nainá]. Kií ko̱'sín isìkasén i'ka‑ni xi̱ta̱ ra ya̱ kotá'yá'ta‑la̱
40011003	mé‑ni nga iskonangi‑la̱. Kitsò‑la̱: ―¿A ji̱‑ní ra Cristo ra xá ko̱'sín tjínè‑la̱ nga kj'i̱í, o̱ ra kj'ií jchíña-isa‑la̱ji̱n?
40011004	Jesús kitsó‑la̱: ―Tangió, ko̱ 'tèna̱jmí‑la̱ jè Juan jñà kjoa̱ ra i̱nchi'ya ko̱ ra i̱nchina'yá.
40011005	Ko̱'tìn‑la nga jñà xi̱ta̱ ra xka̱, ijyeé tsijeén‑ila̱; ko̱ jñà ra tsá'yá, ijyeé maá fì‑ni; ko̱ jñà xi̱ta̱ ra tjín‑la̱ 'chin ra fi'ndojno chrja̱ba̱ ijo‑la̱, ijyeé kjondaá‑ni; jñà xi̱ta̱ ra jtaya, ijyeé 'nchré‑ni; ko̱ jñà ra biya, faháya‑ila̱; ko̱ jñà ndí xi̱ta̱ i̱ma̱, tí'sena̱jmíyaá‑la̱ 'én xi̱tse̱ ra nda tsò a̱'ta 'tse̱ Nainá.
40011006	¡Mé ta̱ nda‑la̱ jè xi̱ta̱ ra ni̱mé ko̱techjà‑la̱ nga ko̱kjiín‑la̱ ra a̱'ta tsa̱'a̱n!
40011007	'Kia̱ nga ijye kijì‑ni jñà xi̱ta̱‑la̱ Juan, tsikí'tsia̱á Jesús nga tsakáko̱na̱jmí jñà xi̱ta̱ ra a̱'ta 'tse̱ Juan. Kitsò‑la̱: ―¿Mé ra tsangì chitsíjen‑la jiòn ya̱ i̱'nde a̱'ta xìn ñánda̱ nga nangi kixì? ¿A jé tsangì chitsíjen‑la jiòn jngo xi̱ta̱ ra inda tíjna koni tsa jngo ínaxo̱ ra síjtiya‑la̱ tjo̱?
40011008	Ko̱ tsa majìn, ¿yá ra tsangì chitsíjen‑la? ¿A jngo xi̱ta̱ ra 'ñó nda kjòn nikje ra kjiya? Majìn, nga̱ jñà xi̱ta̱ ra 'ñó nda kjòn nikje‑la̱, ya̱á títsa̱jna ya̱ ni'ya‑la̱ xi̱ta̱xá ítjòn.
40011009	¿Tanga mé xá ra tsangì‑najiòn? ¿A jé tsangì chitsíjen‑la jngo xi̱ta̱ ra síchjeén Nainá nga chja̱ ngajo‑la̱? Jon, kixi̱í kjoa̱, jé tsangì chitsíjen‑la, ko̱ skanda isa̱á 'nga tíjna‑isa koni jngo xi̱ta̱ ra síchjeén Nainá nga chja̱ ngajo‑la̱.
40011010	A̱'ta 'tse̱é Juan nga ko̱'sín tíchja̱ xa̱jo̱n ra tjí'ta 'én‑la̱ Nainá nga tsò: Tísikásén‑la jè xi̱ta̱‑na̱ ra i̱ko̱ ítjòn‑li 'én, nga koa̱ànda‑li ndi̱yá.
40011011	'A̱n, 'koa̱á xin kixi̱‑no, ta nga'tsì jñà xi̱ta̱ ra tjín i̱ i̱sà'nde, kjè sa yá ra ko̱'sín 'nga bijna koni jè Juan ra tsatíndá xi̱ta̱; tanga ya̱ a̱jin na̱xi̱ndá ñánda̱ nga tíbatéxoma jè ra tíjna ngajmi, jè xi̱ta̱ ra isa̱ 'ñó nangi tíjna, isa̱á 'nga tíjna india‑ni koni jè Juan.
40011012	’Skanda 'kia̱‑ni nga 'ji jè Juan ra tsatíndá xi̱ta̱ ko̱ skanda 'ndi̱ 'ndi̱, ya̱ ñánda̱ nga̱ tíbatéxoma jè ra tíjna ján ngajmi, tseé kjo̱si tísakó; ko̱ jñà xi̱ta̱ ra 'tse̱n tsò‑la̱ ijo‑la̱, mején‑la̱ nga jñà si̱ìkijne.
40011013	Jñà xi̱ta̱ ra isìchjeén Nainá nga kiìchja̱ ngajo‑la̱ ko̱ jñà kjo̱téxoma ra kitsjà Moisés, jñá kiìchja̱ skanda ti̱kjè 'fiì jè Juan.
40011014	Tsa makjiín‑no koni 'sín tsò jè kjo̱téxoma ko̱ jñà xi̱ta̱ ra isìchjeén Nainá nga kiìchja̱ ngajo‑la̱, ti̱'koa̱á ko̱kjiín‑no nga jè Juan, 'koa̱á 'sín 'ji koni jè Elías ra tjínè‑la̱ nga kj'i̱í.
40011015	Nda kjón‑ní ti̱ná'ya koni 'sín tíxin‑no.
40011016	’¿Yá ra ma si̱ngásòn‑ke̱é jñà xi̱ta̱ ra tjín ni̱chjin 'ndi̱ 'ndi̱? 'Koa̱á 'sín kjòn koni jñà i̱xti ra títsa̱jna ya̱ a̱jin ndi̱tsi̱n. Chja̱á‑la̱ xákjén nga tsò‑la̱:
40011017	“Ji̱n inìkjane‑náji̱n ínaxo̱, tanga mì kì ki'chà jiòn; ko̱ kijndaá‑laji̱n 'én ra ba tsò, ko̱ mì kì ichindáya jiòn.” Jñà i̱xti kìi̱, 'koa̱á 'sín jngoya‑la̱ koni 'sín 'nià jiòn.
40011018	'Kia̱ nga 'ji jè Juan, mì kì tsa tsakjèn ko̱ mì kì tsa mé ra ki'tsi; 'koa̱á 'sín tsixó jiòn nga inìma̱ 'cho‑la̱ ni̱í tjíjin ijo‑la̱.
40011019	A̱kjòn 'jía̱ ra 'a̱n ra I'ndí‑la̱ Xi̱ta̱ xin‑la̱ ijo‑na̱ nga bákje̱n, ti̱'koa̱ 'bia̱a; ko̱ bixó‑nájiòn: “Xi̱ta̱ chrjá'a‑ní, ko̱ xi̱ta̱ 'chi̱‑ní, ko̱ jñá nda báko̱ jñà ra xi̱ta̱‑jé ko̱ jñà xi̱ta̱ ra síkíchjítjì tsajmì 'tse̱ xi̱ta̱xá Roma.” Tanga jñà kjoa̱chji̱ne̱‑la̱ Nainá, ya̱á 'ya‑la̱ 'kia̱ nga ijye bitjasòn.
40011020	Jesús tsikí'tsia̱ nga tsakátiko̱ nga'tsì xi̱ta̱ na̱xi̱ndá ya̱ ñánda̱ nga kjìn kjo̱xkón ki'sìn, ta nga̱tjì‑la̱ jñà xi̱ta̱ ra ya̱ i̱'nde‑la̱ mì kì isíkájno ko̱ mì kì kitsjin jé‑la̱. Kitsò‑la̱:
40011021	―¡I̱ma̱‑ró‑no ra xi̱ta̱ na̱xi̱ndá Corazín! ¡I̱ma̱‑ró‑no ra xi̱ta̱ na̱xi̱ndá Betsaida! Tsa ya̱á‑la na̱xi̱ndá Tiro ko̱ na̱xi̱ndá Sidón nga ko̱tjín kjo̱xkón ra kjomà, koni 'sín tjín ra tí'ya‑la̱ ya̱ a̱jin tsa̱jiòn, ijyeé‑la kjotseé kitsjin jé‑la̱ ko̱ ijyeé‑la nikje naxá‑skee̱ tsakjaya ko̱ chijo ni'í tsikíxten‑jnó ijo‑la̱, nga bakón nga ijyeé isíkájno‑ni jé‑la̱ ko̱ mì ti̱ jé i̱nchibátsji‑ni.
40011022	Tanga 'koa̱á xin‑no, 'kia̱ nga ki̱jchò jè ni̱chjin nga 'ki̱‑la̱ kjo̱hi'in jñà xi̱ta̱, isa̱á tse kjo̱hi'in 'ki̱‑no ra jiòn, nda mí 'koa̱‑ni koni jñà xi̱ta̱ na̱xi̱ndá 'tse̱ Tiro ko̱ Sidón.
40011023	Ko̱ jiòn, ra ya̱ i̱'nde‑no ya̱ na̱xi̱ndá Capernaum, ¿a 'koa̱á 'sín níkítsjen jiòn nga ya̱á tjámitje̱en skanda ya̱ a̱'ta ngajmi ján? Majìn, tà isa̱á ya̱ 'ñó na̱nga̱ kjohíje̱n‑jin‑isa skanda ya̱ ñánda̱ tíjna i̱'nde‑la̱ kjo̱hi'in. Tsa ya̱á‑la ya̱ na̱xi̱ndá Sodoma nga ko̱tjín kjo̱xkón ra kjomà koni ya̱ tsa̱jiòn, jè na̱xi̱ndá Sodoma takó tíjnaá‑la skanda ni̱chjin 'ndi̱‑ni̱.
40011024	Tanga 'koa̱á 'sín xin‑no 'kia̱ nga ki̱jchò ni̱chjin nga 'ki̱‑la̱ kjo̱hi'in xi̱ta̱, jiòn ra titsa̱hijyo ya̱ na̱xi̱ndá Capernaum, isa̱á tse kjo̱hi'in tjábé‑no nda mí 'koa̱‑ni koni jñà xi̱ta̱ 'tse̱ na̱xi̱ndá Sodoma.
40011025	Jè ni̱chjin 'kia̱, jè Jesús kitsó‑ní: ―Na̱'ìn, ji̱ ra tijna ítjòn‑la̱ nga'tsì ra tjín ya̱ ján ngajmi ko̱ ra tjín i̱ a̱'ta nangi, jeya ti̱jni, nga̱ tsikí'maá‑la̱ ji̱ nga'tsì kjoa̱ kìi̱ jñà xi̱ta̱ chji̱ne̱ ko̱ ra nda ma‑la̱ xa̱jo̱n ko̱ jñá tsakon‑la̱ ji̱ jñà ra taxki̱ ndí xi̱ta̱.
40011026	Ta kií‑ní nga 'koa̱á 'sín nda isasèn‑li Na̱'ìn.
40011027	’Nga'tsì kjo̱téxoma, 'a̱án isìnga̱tsja‑na Na̱'ìn‑na̱. Mì kì yá ra bexkon jè I'ndí‑la̱, tà jé Na̱'ìn‑la̱ ra bexkon; ti̱'koa̱á mì kì yá ra bexkon jè Na̱'ìn‑la̱, tà jé I'ndí‑la̱ ra bexkon; ko̱ ske̱xkoón‑te nga'tsì xi̱ta̱ ra jè I'ndí‑la̱ ko̱'sín mejèn‑la̱ nga ko̱kòn‑la̱.
40011028	Nchrabátji̱ngi‑ná nga'tsì‑no ra ijye itsi'on‑no nga ki'chà 'chá‑no, ko̱ 'a̱án kósi̱ko̱‑no nga ma si̱kjáya.
40011029	Jcha̱mijìn‑ko̱‑ná jè yá‑la̱ nchra̱ja̱ ra kjingi ísian, mé‑ni ko̱ma ko̱'sín 'sia̱n‑no koni 'sín 'siaa̱n ra 'a̱n. Chjíngí‑ná koni 'sín 'kiaa̱ ra 'a̱n nga xi̱ta̱ 'ndé‑ná ko̱ indakjoa̱á tjín inìma̱‑na̱. Ko̱ a̱'ta tsa̱'a̱n‑ní nga ma si̱ìkjáya inìma̱‑no.
40011030	Jè yá‑la̱ nchra̱ja̱ ra ya̱ kjingi ísiaa̱n, ndaá 'cha, mì tsa iyí‑jìn. Ko̱ jè 'chá ra 'a̱n tsja‑no, jna̱‑ní.
40012001	Jngo ni̱chjin, 'kia̱ nga ni̱chjin níkjáya, Jesús, ko̱ jñà xi̱ta̱ ra kotá'yá'ta‑la̱, ya̱á tsatojin ya̱ ñánda̱ tjítje̱ trigo. Ko̱ jñà xi̱ta̱ kìi̱ kjòhojó‑la̱. 'Kia̱á tsate i'ka trigo, a̱kjòn iskine.
40012002	Jñà xi̱ta̱ fariseo, 'kia̱ nga kijtse, kitsó‑la̱ Jesús: ―Chítsijen‑la̱ jñà xi̱ta̱ ra kotá'yá'ta‑li; jñà kjoa̱ ra i̱nchi'sín mì kì tjí'nde nga ko̱'sín 'si̱in 'kia̱ nga ni̱chjin níkjáya.
40012003	Tanga Jesús kitsó‑la̱: ―¿A kjè chitá'yá jiòn ya̱ xa̱jo̱n ñánda̱ nga tíchja̱ koni 'sín ki'sìn india jè xi̱ta̱ jchínga‑ná ra tsi'kìn David ko̱ jñà xi̱ta̱ ra ta̱ña tji̱ko̱ 'kia̱ nga kjòhojò‑la̱?
40012004	'Jaha'seén ya̱ ni'ya‑la̱ Nainá nga iskine jñà ni̱ño̱ nchra̱jín ra ijye Nainá kjonga̱tsja, ni̱ño̱ nchra̱jín ra mì tsa jñà tjí'nde‑la̱ nga ski̱ne̱ David ko̱ jñà xi̱ta̱ ra kjihijtako̱; nga̱ ta jñá na̱'mì tjí'nde‑la̱ nga ma ski̱ne̱.
40012005	¿A ti̱'koa̱á kjeé chitá'yá ya̱ ñánda̱ nga tíchja̱ kjo̱téxoma‑la̱ Moisés nga jñà na̱'mì, ni̱'sín síxá ya̱ a̱ya i̱ngo̱ 'kia̱ nga ni̱chjin níkjáya, mì tsa mé jé bátsji‑jìn?
40012006	'A̱n, 'koa̱á xin‑no, jè ra tíjna i̱jndíi̱, isa̱á 'ñó xkón tíjna nda mí 'koa̱‑ni koni jè i̱ngo̱ ítjòn.
40012007	Tsa ndaá‑la machi̱ya‑najiòn kó'sín chja̱‑ni jñà 'én ra tjí'ta xa̱jo̱n‑la̱ Nainá ñánda̱ nga tsò: “Jè‑ní ra mejèn‑na nga kata'se‑najiòn kjo̱hi̱ma̱takòn, mì tsa jè‑jìn nga ta̱ tsja cho̱ si̱'ken‑ná jiòn koni jngo kjo̱tjò.” Tsa ijyeé‑la machi̱ya‑no, mí‑la tsa ko̱'sín jé kjónè‑la jñà xi̱ta̱ ra mì tsa jé tjín‑la̱.
40012008	Ko̱ 'koa̱á 'sín tjín, 'a̱n ra I'ndí‑la̱ Xi̱ta̱ xin‑la̱ ijo‑na̱, 'a̱án batexóma‑la̱ jè ni̱chjin níkjáya.
40012009	'Kia̱ nga itjojin Jesús ya̱ i̱'nde ra̱kìi̱, ya̱á kijì ya̱ ni'ya sinagoga ñánda̱ nga maxkóya xi̱ta̱ Judío, ko̱ ya̱á 'jaha'sen.
40012010	Ya̱á tíjna jngo xi̱ta̱ ra kixì'ta jngo tsja. Ti̱'koa̱á títsa̱jna jñà xi̱ta̱ ra mejèn‑la̱ nga koa̱ànè jé‑la̱ Jesús. 'Koa̱á ma‑ni nga iskonangi‑la̱, kitsò‑la̱: ―¿A tjí'nde‑ní nga ma ko̱nda jngo‑ni xi̱ta̱ 'kia̱ nga ni̱chjin níkjáya?
40012011	Jesús kitsó‑la̱: ―Jiòn, tsa yá ra tíjna jngo‑la̱ forrè, tsa nga̱jo̱ ska̱ya 'kia̱ nga ni̱chjin níkjáya, ¿a mí tsa kongí ki̱náchrje‑no ni̱'sín ni̱chjin níkjáya?
40012012	Nda mí 'koa̱‑ni koni jngo forrè, isa̱á 'ñó chjí‑la̱ jngo xi̱ta̱. 'Koa̱á ma‑ni, 'kia̱ nga ni̱chjin níkjáya tjí'nde‑ní nga ma ko̱'sie̱én jñà kjoa̱ ra nda tjín.
40012013	Jesús 'kia̱á kitsò‑la̱ jè xi̱ta̱ ra kixì'ta jngo tsja: ―Tjèn ndajì jè ndsi̱i. A̱kjòn 'kia̱á tsijmé ndajò tsja; kjondaá‑ni koni 'sín 'ki ra ìjngo‑isa.
40012014	Jñà xi̱ta̱ fariseo, 'kia̱ nga itjo‑ni ya̱ ni'ya sinagoga ñánda̱ nga maxkóya xi̱ta̱ Judío, tsajo̱óya‑ni nga si̱ì'ken Jesús.
40012015	Jesús 'kia̱ nga kií'nchré kjoa̱ ra̱kìi̱, itjojiín ya̱ i̱'nde ra̱kìi̱, ko̱ kjín xi̱ta̱ kijìtji̱ngi‑la̱. Nga'tsì xi̱ta̱ ra kiya isindaá‑ni;
40012016	'koa̱á 'sín kitsò‑la̱ nga mì kì yá xi̱ta̱ ra kata'béna̱jmí‑la̱ yá‑ni ra jè.
40012017	'Koa̱á 'sín kjomà mé‑ni nga itjasòn‑ni 'én ra kiìchja̱ jè xi̱ta̱ ra isìchjeén Nainá nga kiìchja̱ ngajo‑la̱ jè ra tsi'kìn Isaías, 'kia̱ nga kiìchja̱ a̱'ta 'tse̱ Cristo nga kitsò:
40012018	Jé ra̱kìi̱ chi̱'nda‑na̱ ra xá tsjahíjin‑na, jè ra 'ñó tsjake̱, ko̱ ra 'ñó tsja 'se‑la̱ inìma̱‑na̱. 'A̱án tsja‑la̱ jè Inìma̱ Tsje‑na̱. Ko̱ jè ki̱chja̱jin‑la̱ nga'tsì xi̱ta̱ i̱sà'nde kó'sín si̱ndajín‑la̱ ra ngi kjo̱hixi̱.
40012019	Mì tsa yá ra koa̱atikjo‑ko̱, ko̱ mì tsa sí 'ñó ki̱chja̱, ko̱ mì kì ki̱ná'ya‑la̱ jta̱‑la̱ ya̱ a̱ya ndi̱yá jñà 'én ra ki̱chja̱.
40012020	Mì tsa ta ski̱í'to̱nda jnchro jngo ínaxo̱ ra ijye tí'tò, ti̱'koa̱á mì tsa ta si̱ìkitsón‑nda jnchro jè nikje‑la̱ kandì, jè ra ijye tífi'tso, jè ra ta ni̱'ndi̱‑la̱ tíbitjo‑isa. 'Koa̱á 'sín ko̱ma skanda 'kia̱ nga ngi ko̱ kjo̱hixi̱ ki̱ìndajín‑la̱ nga'tsì xi̱ta̱.
40012021	Nga'tsì xi̱ta̱ na̱xi̱ndá ra tjín i̱sà'nde, tà jé koa̱à'ta ikon nga sko̱óña‑la̱.
40012022	Jñà xi̱ta̱, 'kia̱á 'jiìkó jngo xi̱ta̱ ra xka̱ ko̱ ra mì ma chja̱, ya̱ ñánda̱ tíjna Jesús; jè xi̱ta̱ ra̱kìi̱ inìma̱ 'cho‑la̱ ni̱í tjíjin ya̱ inìma̱‑la̱; Jesús, isindaá‑ni, maá kiìchja̱‑ni ko̱ maá tsatsíjen‑ila̱.
40012023	Nga'tsì xi̱ta̱, ta kjóxkón‑la̱. 'Kia̱á kitsò: ―¿A jè ra̱kìi̱ tsa'koa̱, ra ya̱ nchrabá‑ni tje̱‑la̱ xi̱ta̱xá ítjòn ra tsi'kìn David [nga jè kíjna ngajo‑la̱]?
40012024	'Kia̱ nga kií'nchré jñà xi̱ta̱ fariseo 'én ra ko̱tsò, kitsó‑ní: ―Jè xi̱ta̱‑ni̱í ítjòn ra 'mì Beelzebú, jè ra tíjna ítjòn‑la̱ nga'tsì inìma̱ 'cho‑la̱ ni̱í, jé tsjá‑la̱ nga'ñó nga ko̱'sín ma‑la̱ bachrjekàjin inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱.
40012025	Jesús kjòchi̱yaá‑la̱ koni 'sín i̱nchisíkítsjen, kitsò‑la̱: ―Nga'tsì i̱'nde ñánda̱ batéxoma jngo xi̱ta̱xá tsa jòya tjín nga ti̱jñà kjaán‑kjo‑ni xi̱ta̱‑la̱, si̱ikjehesón xákjién; ko̱ tsa jngo na̱xi̱ndá ko̱ ñá tsa jngo ni'ya ñánda̱ títsa̱jna xi̱ta̱, tsa jòya tjín nga ti̱jñà kjaán‑kjo‑ni, mì kì ti̱ mé nga'ñó 'se̱‑la̱ nga ko̱tèxoma‑isa.
40012026	Ko̱ tsa ti̱jè‑ni xi̱ta̱‑ni̱í tíbachrjekàjin‑ni ni̱í, ti̱jé tíkjaán‑ko̱‑ni ijo‑la̱. Tsa ti̱jé tíkjaán‑ko̱‑ni ijo‑la̱, ¿kó'sín ko̱ma‑ni nga ma ko̱tèxoma‑isa?
40012027	Jiòn, 'koa̱á 'sín bixó nga jé nga'ñó‑la̱ xi̱ta̱‑ni̱í ra tíjna ítjòn sichjée̱n ra 'a̱n 'kia̱ nga bachrjèkàjiaa̱n jñà inìma̱ 'cho‑la̱ ni̱í ra tjíjin ya̱ ijo‑la̱ xi̱ta̱. Tanga, tsa ko̱'sín tjín, jñà xi̱ta̱ tsa̱jiòn, ¿yá 'tse̱ nga'ñó ra síchjeén 'kia̱ nga ko̱'sín 'sín‑te? 'Koa̱á ma‑ni, ti̱jñá‑ni xi̱ta̱ kìi̱ ko̱ki̱tso̱ kixi̱‑no nga mì tsa ko̱'sín tjín koni 'sín bixó jiòn.
40012028	Tanga ra 'a̱n, tsa jé Inìma̱ Tsje‑la̱ Nainá títsjá‑na nga'ñó nga bachrjèkàjiaa̱n jñà inìma̱ 'cho‑la̱ ni̱í, ki‑ní nga ijyeé i̱nchi'ya jiòn kó'sín batéxoma Nainá.
40012029	’Ya̱ ni'ya‑la̱ jngo xi̱ta̱ ra 'ñó 'tse̱n, tsa jngo xi̱ta̱ mejèn‑la̱ kjoa̱ha'sen chijé nga si̱ìchijé mé tsajmì ra tjín‑la̱, ¿a mí tsa ítjòn ki̱íté'ñó jè xi̱ta̱ 'tse̱n? Ko̱ a̱kjòn 'kia̱á ko̱ma si̱ìchijé‑la̱.
40012030	’Jè xi̱ta̱ ra mì tsa 'a̱n fì'ta‑na, kondra̱á fì‑na; ko̱ jè ra mì kì bíxkóyako̱‑na xi̱ta̱, ta tísíkjahachinga‑ní ra jè.
40012031	’Kií ko̱'sín xin‑no, maá si̱jcha'ta‑la̱ ta mé jé ra bátsji xi̱ta̱ ko̱ ta mé 'én ra 'cho tsò ra chja̱; tanga jè ra chja̱jno‑la̱ jè Inìma̱ Tsje‑la̱ Nainá, mì kì si̱jcha'ta‑la̱.
40012032	Nga'tsì ra chja̱jno‑na 'a̱n ra I'ndí‑la̱ Xi̱ta̱ xian‑la̱ ijo‑na̱, maá si̱jcha'ta‑la̱; tanga jè ra chja̱jno‑la̱ jè Inìma̱ Tsje‑la̱ Nainá, mì kì si̱jcha'ta‑la̱ jè ni̱chjin ra titsa̱jneé 'ndi̱ 'ndi̱ ko̱ jè ni̱chjin ra 'sa̱ nchrabá.
40012033	’Tsa jngo yá ra nda, nda to ra bajà‑la̱. Ko̱ tsa jngo yá ra mì kì nda, mì kì nda to ra bajà‑la̱. 'Kia̱ nga jngo yá, jñà to‑la̱ bakón mé yá‑ni.
40012034	¡Jiòn, 'koa̱á 'sín ngoya‑no koni tsa tje̱‑la̱ ye̱! ¿Kó'sín ma‑ni nga nda tsò 'én ra ki̱nákjoa̱a, nga̱ xi̱ta̱ 'choó‑no ra jiòn? Nga̱ 'koa̱á 'sín chja̱ jñà xi̱ta̱ koni 'sín tsò kjo̱bítsjen ra tjíjin ya̱ inìma̱‑la̱.
40012035	Jè xi̱ta̱ ra nda xi̱ta̱, 'én ndaá chja̱, nga̱ kjoa̱nda tjíjin ya̱ inìma̱‑la̱, ko̱ jè ra xi̱ta̱ 'cho, 'én 'choó chja̱, nga kjoa̱'choó tjíjin ya̱ inìma̱‑la̱.
40012036	'Koa̱á xín‑no, 'kia̱ nga ki̱jchò ni̱chjin nga jè Nainá ki̱ìndajín‑la̱ nga'tsì xi̱ta̱, sábá ya̱á tsjá tsje kinda̱ a̱'ta 'tse̱ nga'tsì 'én ra ni̱mé chjí‑la̱ ra kiìchja̱.
40012037	Nga̱ ti̱jñá‑ni 'én ra ki̱nákjoa̱a ra ma kixi̱ ko̱chrjengi‑no, ko̱ ti̱jñá‑te‑ni ra ma koa̱ànè jé‑no.
40012038	Tjín i'ka jñà xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés ra kitsò‑la̱ Jesús: ―Maestro, mején‑naji̱n nga ta̱kón jngo‑náji̱n kjo̱xkón.
40012039	Jesús kitsó‑la̱: ―Jñà xi̱ta̱ ra 'cho 'sín ko̱ ra mì kì ma‑la̱ nga síhitjasòn‑la̱ Nainá, kjo̱xkón i̱nchisíjé jngo; tanga ni̱jngo kjo̱xkón ske̱ ra kj'ií; ta jé ske̱ kjo̱xkón ra mangásòn‑ko̱ koni jè kjo̱xkón ra kjomà'tin Jonás xi̱ta̱ ra isìchjeén Nainá nga kiìchja̱ ngajo‑la̱ kjotseé.
40012040	Koni 'sín kjomà jè Jonás nga jàn ni̱chjin ko̱ jàn ni̱tje̱n tsikijnaya ya̱ a̱ya i̱ndsi̱'ba̱ ti̱ ra 'ñó je 'ki, 'koa̱á ti̱'sín ko̱maa̱ 'a̱n ra I'ndí‑la̱ Xi̱ta̱ xin‑la̱ ijo‑na̱; jàn ni̱chjin ko̱ jàn ni̱tje̱n kjójna̱ i'ndee̱ ya̱ a̱jin nangi.
40012041	'Kia̱ nga ki̱jchò ni̱chjin nga 'ki̱‑la̱ kjo̱hi'in jñà xi̱ta̱, ski̱ímítje̱én ijo‑la̱ jñà xi̱ta̱ ra ya̱ i̱'nde‑la̱ ya̱ na̱xi̱ndá Nínive, nga tsjá'tin 'én jñà xi̱ta̱ ra tjín ni̱chjin 'ndi̱ 'ndi̱. Nga̱ jñà xi̱ta̱ Nínive isíkájno‑ni jé‑la̱ ko̱ mì tsa ti̱ jé tsakátsji‑ni 'kia̱ nga tsi'kéna̱jmíya‑la̱ 'én‑la̱ Nainá jè Jonás, tanga jè ra tíjna i̱jndíi̱ 'ndi̱ 'ndi̱, isa̱á ta 'ñó xkón tíjna nda mí 'koa̱‑ni koni jè Jonás [tanga mì kì makjiín‑najiòn].
40012042	'Kia̱ nga ki̱jchò ni̱chjin nga 'ki̱‑la̱ kjo̱hi'in jñà xi̱ta̱, ti̱'koa̱á ko̱sítje̱én‑te jè chjo̱ón ra tíjna ítjòn nga tíbatéxoma ya̱ i̱'nde ra kjijna ya̱ kixi̱‑la̱ ñánda̱ nga bitjokátji‑ni tsá'bí. Jè chjo̱ón ra̱kìi̱ tsjá'tin‑te 'én jñà xi̱ta̱ ra tjín ni̱chjin 'ndi̱ 'ndi̱, tà nga̱tjì‑la̱ nga̱ 'ñó kjin 'ji‑ni ra jè, nga 'jií'nchré kjoa̱chji̱ne̱‑la̱ Salomón, tanga jè ra tíjna i̱jndíi̱ 'ndi̱ 'ndi̱, isa̱á 'ñó xkón tíjna nda mí 'koa̱‑ni koni jè Salomón, [tanga jiòn mì kì na'yá‑la].
40012043	’Jngo inìma̱ 'cho‑la̱ ni̱í, 'kia̱ ijye bitjojin ya̱ inìma̱‑la̱ xi̱ta̱, ya̱á bajme ya̱ i̱'nde ñánda̱ kixì chon, nga bátsji'nde ñánda̱ nga ma si̱ìkjáya; 'kia̱ mì kì sakó'nde‑la̱, tsò‑ní:
40012044	“Kjín‑la india‑na ya̱ ñánda̱ ítjo‑na.” 'Kia̱ nga bijchó india‑ni, be‑ní nga mì yá tjín, ko̱ nga ndaá chon koni jngo ni'ya ra isatícha.
40012045	A̱kjòn, jè inìma̱ 'cho‑la̱ ni̱í, ngi ito xákjién fí'ká‑isa ra isa̱ 'cho 'sín. Ya̱á bìtsa̱jnajin india‑ni ya̱ inìma̱‑la̱ xi̱ta̱; ko̱ jè xi̱ta̱ ra̱kìi̱, isa̱á ta 'cho ma'tin india‑ni nda mí 'koa̱‑ni koni 'kia̱ nga ti̱'sa̱ ítjòn. 'Koa̱á 'sín ko̱ma'tin jñà xi̱ta̱ ra 'cho 'sín ra tjín ni̱chjin 'ndi̱‑ni̱.
40012046	Takó tíbákoó‑isa jñà xi̱ta̱ Jesús 'kia̱ nga ijchò jè na̱‑la̱ ko̱ jñà 'ndse̱. Ya̱á tsikitsa̱jna ya̱ ndi̱tsiaán nga mejèn‑la̱ nga ki̱chja̱‑la̱.
40012047	Jngo xi̱ta̱ kitsò‑la̱ Jesús: ―Jè na̱‑li ko̱ jñà 'ndsì, ya̱á tjítsa̱jna ndi̱tsiaán. Mején‑la̱ nga ji̱ koa̱ako̱‑li.
40012048	Jesús kitsó‑la̱ jè xi̱ta̱ ra isíkjí'nchré: ―¿Yá‑ní ra na̱‑na̱ ma ko̱ yá‑ni ra 'ndsèe̱ ma?
40012049	'Kia̱á tsakón tsja ya̱ ñánda̱ títsa̱jna jñà xi̱ta̱ ra kotá'yá'ta‑la̱. Kitsò: ―Jñá xi̱ta̱ kìi̱ ra na̱‑na̱ ma ko̱ ra 'ndsèe̱ ma.
40012050	Nga̱ nga'tsì xi̱ta̱ ra si̱hitjasòn koni 'sín mejèn‑la̱ jè Na̱'ìn‑na̱ ra tíjna ján ngajmi, jñá‑ní ra 'ndsèe̱ ma ko̱ tichjaa̱ ma ko̱ na̱‑na̱ ma.
40013001	Ti̱jé‑ni ni̱chjin, Jesús itjoó ya̱ ni'ya ya̱á kijì ya̱ a̱ndi ndáchikon ko̱ ya̱á tsikijna.
40013002	Tanga 'ñó kjìn xi̱ta̱ ijchò ñánda̱ nga tíjna. 'Kia̱á 'jaha'sen jngo chitso jè Jesús; ya̱á tsikijnaya, ko̱ nga'tsì jñà xi̱ta̱ ra i'ka, ya̱á tsikitsa̱jna ya̱ a̱ndi nandá.
40013003	'Kia̱á tsikí'tsia̱ Jesús nga tsakón‑ya‑la̱; kjín kjoa̱ tsi'kéna̱jmí‑la̱ a̱'ta 'tse̱ kjoa̱ ra mangásòn‑kjo, kitsò‑la̱: ―Jngo xi̱ta̱ kijì nga kiì kjíjndi̱ xojmá.
40013004	'Kia̱ nga tíkjíjndi̱, tjín i'ka xojmá ra ya̱ iskatsajo ya̱ a̱ya ndi̱yá; ko̱ 'kia̱á 'ji jñà ni̱se nga iskine.
40013005	Ngi ko̱tjín iskatsajo ya̱ a̱sòn na̱jo̱ ñánda̱ nga chiba ni'nde tjín; jñà xojmá, ndi̱to̱ón isò, nga̱ ki, mì tsa na̱nga̱ tjín ni'nde.
40013006	Tanga 'kia̱ nga itjo tsá'bí nga kjotsjè jè ndabá, kixì‑ní jñà xojmá ra isò ta nga̱tjì‑la̱ nga mì na̱nga̱ kijì kja̱ma̱‑la̱.
40013007	Ko̱ ingì ko̱tjín iskatsajo‑isa ya̱ a̱jin na'yá. 'Kia̱ nga ijye kjò'nga jñà na'yá, ya̱á kisì'ken‑ngi.
40013008	Tanga ngi ko̱tjín iskatsajo ya̱ ñánda̱ nga nda jè nangi, 'ñó nda tsajà‑la̱ to. Tjín ra tsajà‑la̱ jngo sindo̱ nga jngo tja'tsin, ko̱ tjín ra jàn‑kan tsajà‑la̱, ko̱ tjín ra katé tsajà‑la̱.
40013009	A̱kjòn kitsò Jesús: ―Nda kjón ti̱ná'ya koni 'sín tíxin‑no.
40013010	'Kia̱á ijchò kincha'ta chraña‑la̱ jñà xi̱ta̱ ra kotá'yá'ta‑la̱ Jesús ya̱ ñánda̱ tíjna ra jè, iskonangi‑la̱, kitsò‑la̱: ―¿Mé‑ni ko̱'sín kjoa̱ ra mangásòn nakjoá‑la̱ ji̱ jñà xi̱ta̱ 'kia̱ nga bakon‑yi?
40013011	Jesús kitsó‑la̱: ―Jión tsako̱‑no nga i̱nchi'ya jñà kjoa̱ ra tjí'ma‑la̱ jè ra tíjna ján ngajmi kó'sín nga batéxoma ra jè. Tanga jñà xi̱ta̱ ra kj'ií, mì kì ko̱ma ske̱.
40013012	Nga̱ jè ra ijye machi̱ya‑la̱, 'ki̱í‑isa‑la̱ mé‑ni nga isa̱ tse ko̱chi̱ya-isa‑la̱. Tanga jè ra mì kì mé machi̱ya‑la̱, skanda tjáhixìn‑la̱ jè ra ijye machi̱ya chiba‑la̱.
40013013	Kií ko̱'sín ta kjoa̱ ra mangásòn bakon‑yá‑ila̱; nga̱ jñà xi̱ta̱ kìi̱ tsijeén‑la̱, tanga 'koa̱á 'sín 'sín koni tsa mì kì tsijen‑la̱; ko̱ 'nchré‑ní tanga mì kì machi̱ya‑la̱; 'koa̱á 'sín 'sín koni tsa mì kì ma‑la̱ 'nchré.
40013014	Ya̱á bitjasòn ya̱ a̱'ta 'tse̱ xi̱ta̱ kìi̱ koni 'sín kitsò jè xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsi'kìn Isaías nga kitsò: Jiòn, ni̱'sín ki̱ná'ya ki̱ná'ya, tanga ni̱kjiá ki̱ya‑no, ko̱ ni̱'sín jchítsijen jchítsijen, tanga ni̱kjiá jcha̱a.
40013015	Nga̱ jè inìma̱ ra tjín‑la̱ jñà xi̱ta̱ kìi̱, ijyeé 'ñó kjótájajín; kií mì kì machi̱ya‑ila̱; ko̱ jñà chíká‑la̱, tsikíchjàjto‑ní mé‑ni mì kì kji̱'nchré‑ni; ko̱ jñà xko̱n, tsikíchjàjto‑te mé‑ni mì kì ko̱tsíjen‑ila̱; tsa tsáfa'tá‑la‑na ra 'a̱n, ijyeé‑la kísindáa‑na, kitsó Isaías.
40013016	’Tanga, mé ta̱ nda‑no ra jiòn, nga̱ jè xkòn jiòn tsijeén‑la̱ ko̱ jè chíká‑no 'nchré‑ní.
40013017	'Koa̱á xin kixi̱‑no, kjín xi̱ta̱ ra isìchjeén Nainá nga kiìchja̱ ngajo‑la̱ kjotseé, ko̱ kjín xi̱ta̱ ra xi̱ta̱ kixi̱ kjomejèn‑la̱ nga ske̱ jè kjoa̱ ra i̱nchi'ya jiòn, tanga mì kì kijtse; ti̱'koa̱á kjomejèn‑la̱ nga kií'nchré jè kjoa̱ ra i̱nchina'yá jiòn, tanga mì kì kií'nchré.
40013018	’Ti̱ná'ya kó'sín tsò‑ni jè kjoa̱ ra mangásòn ko̱ jè xi̱ta̱ ra kjíjndi̱ xojmá.
40013019	Jñà xojmá ra ya̱ iskatsajo ya̱ a̱ya ndi̱yá, jé ngoya‑la̱ koni jñà xi̱ta̱ ra 'nchré 'én‑la̱ Nainá kó'sín nga jè batéxoma, tanga mì kì tsa nda 'faha'sen‑jin‑la̱ 'én ra 'nchré; a̱kjòn 'fiì jè xi̱ta̱‑ni̱í, faháxìn jè 'én ra tjíjin ya̱ inìma̱‑la̱.
40013020	Ko̱ jñà xojmá ra iskatsajo ya̱ ñánda̱ nga a̱sòn na̱xi̱ chon, jñá ngoya‑la̱ jñà xi̱ta̱ ra 'ñó tsja 'se‑la̱ 'kia̱ nga 'nchré jè 'én‑la̱ Nainá.
40013021	Tanga mì tsa 'ñó sinchá; tsìn‑la̱ nga'ñó nga kixi̱ mincha, 'koa̱á ngoya‑la̱ koni jngo xka̱ ra mì na̱nga̱ fì kja̱ma̱‑la̱. 'Kia̱ mé kjoa̱ ra sakó‑la̱, ko̱ tsa xi̱ta̱ fì‑la̱ kondra̱ ra ta nga̱tjì 'tse̱ 'én‑la̱ Nainá, ndi̱to̱ón tsjin‑ni jè ndi̱yá‑la̱ Nainá.
40013022	Jñà xojmá ra ya̱ iskatsajo ya̱ a̱jin na'yá, jé ngoya‑la̱ jñà xi̱ta̱ ra 'nchré 'én‑la̱ Nainá tanga ta jñá 'ñó síkájno kjoa̱ 'tse̱ tsajmì ra tjín ya̱ i̱sà'nde ko̱ jé kjoa̱nchi̱ná ra tjín ya̱ i̱sà'nde konda̱cha̱‑la̱. Jñá kjoa̱ kìi̱ batéchjà‑la̱ jè 'én‑la̱ Nainá nga mì kì tsjá'nde nga katasíkaatjìya‑la̱ kjo̱binachon‑la̱.
40013023	Tanga jñà xojmá ra ya̱ iskatsajo ya̱ ñánda̱ nga nda nangi, jé ngoya‑la̱ koni jè xi̱ta̱ ra nda 'nchré 'én‑la̱ Nainá ko̱ machi̱yaá‑la̱ ko̱ síhitjasón‑ní. Jñà xi̱ta̱ kìi̱ ra síkaatjìya‑la̱ kjo̱binachon‑la̱ ko̱ jñá‑ní ra 'sín kjoa̱nda ra nda tjín. Jñà xi̱ta̱ kìi̱ ra mangásòn‑ko̱ yá‑la̱ xojmá ra kjìn to tsajà‑la̱. Tjín ra jngo sindo̱, tjín ra jàn‑kan, ko̱ tjín ra katé tsajà‑la̱ nga jngó jngó.
40013024	Ìjngo kjoa̱ ra mangásòn‑kjo tsakón‑ya jè Jesús, kitsò‑la̱ xi̱ta̱: ―Koni 'sín batéxoma jè ra tíjna ján ngajmi, 'koa̱á 'sín ngoya‑la̱ koni jngo xi̱ta̱ ra nda xojmá tsikítje̱ ya̱ a̱jin nangi‑la̱.
40013025	Tanga 'kia̱ nga kjifè ijye nga'tsì xi̱ta̱, 'jií jè ra xi̱ta̱ kondra̱‑la̱ ma, tsikítje̱jin xojmá‑la̱ xka̱ ra mì kì nda ya̱ a̱jin‑la̱ trigo, a̱kjòn kijì.
40013026	'Kia̱ nga ijye kjò'nga jñà trigo nga itjo natín‑la̱, ya̱á kjò'nga‑te jñà xka̱ ra mì kì nda.
40013027	'Kia̱á kijì jñà xi̱ta̱ chi̱'nda nga tsi'kéna̱jmí‑la̱ jè ni‑la̱ nangi. Kitsò‑la̱: “¿A mí tsa xojmá nda ra tsikìtji̱ ya̱ a̱jin nangi‑li nàmi̱? ¿Ñánda̱ 'ji‑la̱ jñà xka̱ ijñá ra mì kì nda?”
40013028	Jè ni‑la̱ nangi kitsó‑ní: “Jngoó‑la xi̱ta̱ ra kondra̱ fì‑na ra ko̱ki'sìn.” 'Kia̱á kitsò jñà xi̱ta̱ chi̱'nda: “¿A mején‑li nga kongí chjinè‑ji̱n jñà xka̱ ijñá ra mì kì nda?”
40013029	Tanga jè ni‑la̱ nangi kitsó‑ní: “Majìn, tsa mejèn ya̱ tjánè‑te jñà trigo 'kia̱ nga chjínè jiòn jñà xka̱ ijñá ra mì kì nda.
40013030	Isa̱á nda‑ni nga ta̱ña katamìhijin skanda 'kia̱ nga ko̱jchá. 'Kia̱ nga ki̱jchò ni̱chjin nga si̱ncháxkó jñà trigo, 'a̱án ko̱xín‑la̱ jñà chi̱'nda‑na̱ nga jñà kátíxkó ítjòn nga'tsì xka̱ ijñá ra mì kì nda, nga jngó jngó jté kátá'ñó mé‑ni nga ko̱ma jti̱‑ni; ra ijye ko̱ma, a̱kjòn 'kia̱á katincháxkó jñà trigo ya̱ a̱ya ni'nga‑na̱.”
40013031	Jè Jesús ìjngo kjoa̱ ra mangásòn‑kjo tsakón‑ya‑la̱ xi̱ta̱. Kitsò‑la̱: ―Koni 'sín batéxoma jè ra tíjna ján ngajmi, 'koa̱á 'sín ngoya‑la̱ koni jngo xojmá mostaza, 'kia̱ nga jngo xi̱ta̱ bítje̱ ya̱ a̱jin nangi‑la̱.
40013032	Kixi̱í kjoa̱, jé xojmá ra̱kìi̱ ra isa̱ 'ñó i̱tsé‑ni ta nga'tsì xojmá ra tjín; tanga 'kia̱ nga ijye ma'nga, isa̱á 'ñó 'nga ma koni jñà xka̱ ra ti̱'koa̱ xá sitje̱‑ni; 'koa̱á 'sín 'se‑la̱ nga'ñó koni jngo yá, nga skanda maá bínda'á tjé‑la̱ ni̱se ya̱ chrja‑la̱.
40013033	Jè Jesús ìjngo kjoa̱ ra mangásòn‑kjo tsakón‑ya‑la̱ xi̱ta̱, kitsò‑la̱: ―Koni 'sín batéxoma jè ra tíjna ján ngajmi, 'koa̱á 'sín ngoya‑la̱ koni jè na̱'yo̱ san 'kia̱ nga jngo chjo̱ón síkójin na̱'yo̱ san ko̱ chijo ra sinda‑ni ni̱ño̱ nchra̱jín, a̱kjòn masan ijyeé nga'tsì jè na̱'yo̱.
40013034	Jesús 'kia̱ nga tsakón‑ya‑la̱ xi̱ta̱ nga'tsì kjoa̱ ra nda tsò, 'koa̱á 'sín tsi'kéna̱jmíya‑la̱ koni 'sín tjín kjoa̱ ra nda mangásòn‑kjo; ni̱mé 'én tsakón‑ya‑ila̱ ra mì ko̱ kjoa̱ mangásòn‑kjo.
40013035	'Koa̱á 'sín itjasòn koni 'sín tsikínda xa̱jo̱n jè xi̱ta̱ ra isìchjeén Nainá nga kiìchja̱ ngajo‑la̱ kjotseé 'kia̱ nga kitsò: 'Koa̱á 'sín kokon‑yá‑la̱ xi̱ta̱ nga jñà kjoa̱ ra mangásòn sikjée̱n; 'kenájmí‑la̱ kjoa̱ ra tjí'ma skanda 'kia̱ nga ti̱'sa̱ Nainá tsikínda i̱sà'nde.
40013036	'Kia̱ nga ijye isíkjáya‑la̱ xi̱ta̱ Jesús nga kijì‑ni jñà xi̱ta̱; 'jaha'sen ni'ya jè Jesús; jñà xi̱ta̱ ra kotá'yá'ta‑la̱ ijchò kincha'ta chraña‑la̱, kitsò‑la̱: ―'Tèna̱jmíya‑nda‑náji̱n kótsò‑ni kjoa̱ ra mangásòn‑ko̱ jñà xka̱ ijñá ra mì kì nda ra tjín ya̱ a̱jin trigo.
40013037	Jesús kitsó‑la̱: ―Jè ra bítje̱ xojmá ra nda, 'a̱n‑ná ra I'ndí‑la̱ Xi̱ta̱ xin‑la̱ ijo‑na̱;
40013038	jè nangi, jé ngoya‑la̱ jè i̱sà'nde; ko̱ jñà xojmá ra nda, jñá ngoya‑la̱ jñà xi̱ta̱ ra ya̱ chja̱‑ni ñánda̱ nga tíbatéxoma Nainá; jñà xka̱ ijñá ra mì kì nda, jñá ngoya‑la̱ jñà xi̱ta̱ ra xi̱ta̱‑ni̱í tíbatéxoma‑la̱;
40013039	ko̱ jè xi̱ta̱ kondra̱ ra tsikítje̱ xka̱ ijñá ra mì kì nda, jè sabá jè xi̱ta̱‑ni̱í; 'kia̱ nga ijye sincháxkó jñà tsajmì, jé ngoya‑la̱ 'kia̱ nga kje̱he'tà i̱sà'nde; ko̱ jñà ra ki̱íxkó tsajmì, jñá ngoya‑la̱ jñà ìkja̱li̱.
40013040	Koni 'sín nga sincháxkó jñà xka̱ ijñá ra mì kì nda ko̱ ya̱á xaájten‑jín ya̱ a̱jin ni'í mé‑ni nga katatì‑ni, 'koa̱á ti̱'sín ka̱ma 'kia̱ nga kje̱he'tà jè i̱sà'nde.
40013041	'A̱n ra I'ndí‑la̱ Xi̱ta̱ xin‑la̱ ijo‑na̱ sikásén‑ná jñà ìkja̱li̱‑na̱ ya̱ ñánda̱ nga tíbatéxoma Nainá nga ki̱íxkó nga'tsì xi̱ta̱ ra bí'tin xi̱ta̱ xákjién nga bátsji‑jé, ko̱ nga'tsì xi̱ta̱ ra kjoa̱'cho 'sín;
40013042	ya̱á si̱ìkatsajojín ya̱ nga̱jo̱ ñánda̱ nga títì jnga̱ jnga̱ ni'í, ya̱á ski̱ndaya ko̱ ski̱ne̱nè ni̱'ño̱.
40013043	Jñà ra xi̱ta̱ kixi̱, 'koa̱á 'sín fate ko̱tsíjen koni jè tsá'bí ya̱ ñánda̱ nga tíbatéxoma jè Na̱'ìn‑la̱. Nda kjón ti̱ná'ya koni 'sín xin‑no.
40013044	’Koni 'sín batéxoma jè ra tíjna ngajmi, 'koa̱á 'sín mangásòn‑ko̱ koni jngo nangi ñánda̱ nga tíjna'ma jngo tsajmì ra 'ñó chjí‑la̱ ko̱ jngo xi̱ta̱ sakó‑la̱ jè tsajmì ra̱kìi̱, 'ñó matsja‑la̱; ti̱ya̱á bíjna'ma india‑ni; a̱kjòn fikatína ijye nga'tsì tsajmì ra tjín‑la̱, ko̱ batse jè nangi ra̱kìi̱.
40013045	’Koni 'sín batéxoma jè ra tíjna ján ngajmi, 'koa̱á ti̱'sín mangásòn‑ko̱ koni jngo xi̱ta̱ ra batína tsajmì nga bátsji na̱jo̱ perla ra 'ñó nda 'kioo̱.
40013046	'Kia̱ nga ijye isakò jngo‑la̱ na̱jo̱ ra 'ñó nda 'ki, tsatína ijyeé tsajmì ra tjín‑la̱; a̱kjòn tsatse jè na̱jo̱ ra 'ñó chjí‑la̱.
40013047	’Koni 'sín batéxoma jè ra tíjna ján ngajmi, 'koa̱á ti̱'sín mangásòn‑ko̱ koni jngo na̱'ya ra ndabà‑ni ti̱. 'Kia̱ nga nikàtje̱n ya̱ a̱jin ndáchikon, bíxkó ijyeé ni̱'sín ta kó kjòn ti̱.
40013048	'Kia̱ nga ijye tsabà ti̱ jè na̱'ya, jñà xi̱ta̱ ra bátsji ti̱, ya̱á fìko̱ na̱'ya‑la̱ ya̱ a̱ndi ndáchikon; ko̱ ya̱á bìtsa̱jna nga fahájin nga'tsì ti̱ ra nda kjòn nga minchá ndi̱si̱yá, ko̱ jñà ra 'cho kjòn síkatsajo‑ní.
40013049	'Koa̱á 'sín ko̱ma 'kia̱ nga kje̱he'tà i̱sà'nde; ki̱tjojeén jñà ìkja̱li̱ nga kjoa̱hájin jñà xi̱ta̱ ra 'cho 'sín ya̱ ñánda̱ tjíhijyo jñà ra xi̱ta̱ kixi̱;
40013050	ko̱ ya̱á si̱ìkatsajojín ya̱ nga̱jo̱ ñánda̱ nga títì jnga̱ ni'í. Ya̱á ski̱ndaya ko̱ ski̱ne̱nè ni̱'ño̱.
40013051	Jesús iskonangií‑la̱, kitsò‑la̱: ―¿A kamachi̱yaá‑no nga'tsì kjoa̱ kìi̱? Jñà xi̱ta̱ kitsó‑ní: ―Kamachi̱yaá‑naji̱n Na̱'ìn.
40013052	'Kia̱á kitsò Jesús: ―Jngo xi̱ta̱ ra bakón‑ya kjo̱téxoma‑la̱ Nainá ra tsikínda Moisés, 'kia̱ nga ko̱'sín koté'yá koni 'sín batéxoma jè ra tíjna ngajmi, 'koa̱á 'sín mangásòn‑ko̱ koni jngo ni‑la̱ ni'ya ra ma‑la̱ bachrjejin tsajmì xi̱tse̱ ko̱ tsajmì jchínga ya̱ ñánda̱ nga i̱nchaxkó tsajmì‑la̱.
40013053	'Kia̱ nga ijye tsi'kéna̱jmíya ijye Jesús jñà kjoa̱ kìi̱ ra mangásòn‑kjo, kijì‑ní.
40013054	'Kia̱ nga ijchò‑ni nangi‑la̱ ya̱ Nazaret, tsi'kéna̱jmíya‑la̱ xi̱ta̱ 'én‑la̱ Nainá ya̱ a̱ya ni'ya sinagoga ñánda̱ nga maxkóya xi̱ta̱ Judío. Jñà xi̱ta̱ ta kjóxkón‑la̱, 'kia̱á kitsò: ―Jè xi̱ta̱ ra̱kìi̱, ¿ñánda̱ í'ká‑ni kjoa̱chji̱ne̱ ko̱ kó'sín ma‑ni nga ma‑la̱ ko̱tjín kjo̱xkón ra 'sín?
40013055	¿A mí tsa jè ra̱kìi̱ jè ti‑la̱ xi̱ta̱ chji̱ne̱yá? ¿A mí tsa jè na̱‑la̱ ra 'mì María, ko̱ jñà 'ndse̱ ra 'mì Jacobo, José, Simón, ko̱ Judas?
40013056	Ti̱'koa̱, ¿a mí tsa i̱ títsa̱jnajin‑ná jñà ndichja? ¿Ñánda̱ kjomà‑la̱ nga'tsì kjoa̱ kìi̱?
40013057	'Koa̱á ma‑ni nga mì kì nda kjokjiín‑la̱ ra a̱'ta 'tse̱. Tanga jè Jesús kitsó‑la̱: ―Nga'tsì xi̱ta̱ ra síchjeén Nainá nga chja̱ ngajo‑la̱ 'yaxkón‑ní ya̱ ñánda̱ nga xìn, tanga ya̱ nangi‑la̱ ko̱ ya̱ ni'ya‑la̱ mì kì 'yaxkón.
40013058	Mì tsa kjìn kjo̱xkón ki'sìn ya̱ nangi‑la̱ ta nga̱tjì‑la̱ nga jñà xi̱ta̱ mì kì kjokjiín‑la̱ ra a̱'ta 'tse̱.
40014001	Jè ni̱chjin ra̱kiòo̱, jè xi̱ta̱xá ítjòn ra 'mì Herodes, kií'nchré‑ní koni 'sín nga kjoxki̱ ra a̱'ta 'tse̱ Jesús.
40014002	Kitsó‑la̱ jñà xi̱ta̱‑la̱: ―Jè xi̱ta̱ ra̱kìi̱, jè‑ní, jè Juan ra tsatíndá xi̱ta̱; ijyeé jaáya india‑ila̱. 'Koa̱á ma‑ni nga ko̱tjín nga'ñó ra bakón.
40014003	Nga ti̱'sa̱‑ni kjotseé jé Herodes kitsjà kjo̱hixi̱ nga indabá'ñó jè Juan, a̱kjòn isi'ta na'ñó ki̱cha̱ cadena nga kijì nda̱yá, ta jé nga̱tjì‑la̱ jè chjo̱ón ra 'mì Herodías ra chjo̱ón‑la̱ Felipe kjomà. Jè Felipe, 'ndse̱é jè Herodes.
40014004	Ta kií jé kjomà‑la̱ Juan nga kitsò‑la̱ jè Herodes: “Mì kì tjí'nde‑jìn nga ti̱ji̱ ki̱jnako̱‑ni jè chjo̱ón‑la̱ 'ndsì.”
40014005	'Koa̱á ma‑ni nga jè Herodes mejèn‑la̱ nga si̱ì'ken Juan tanga jñá itsakjòn‑la̱ jñà xi̱ta̱ na̱xi̱ndá, nga̱ jñà xi̱ta̱ kìi̱, 'koa̱á 'sín kijtsexkón Juan koni jngo xi̱ta̱ ra síkjeén Nainá nga chja̱ ngajo‑la̱.
40014006	Tanga 'kia̱ nga ijchò ni̱chjin nga ijye nó‑la̱ jè Herodes, 'sí tsikíjna ya̱ ni'ya‑la̱ ko̱ jè tsati‑la̱ chjo̱ón ra 'mì Herodías ya̱á kitè ya̱ ngixko̱n nga'tsì xi̱ta̱ ra ya̱ títsa̱jna. Jè Herodes, ndaá isasèn‑la̱ koni 'sín kitè.
40014007	Kitsjà kixi̱í‑la̱ 'én‑la̱ nga tsjá ijyeé‑la̱ ta mé ra si̱ìjé‑la̱ jè tsati.
40014008	Jè tsati jè na̱‑la̱ tsinchá'a ítjòn mé‑ni nga jè sko̱ Juan katasíjé. A̱kjòn 'kia̱á kitsò‑la̱ jè Herodes: ―Jé mejèn‑na nga jè sko̱ Juan, ra batíndá xi̱ta̱, 'tiì‑ná nga ti̱kíjnaya‑ná jngo chro̱ba̱te.
40014009	Jè xi̱ta̱xá ítjòn ra 'mì Herodes, 'kia̱ nga kií'nchré‑la̱ tsati, baá kjomà‑la̱. Tanga ijyeé ko̱'sín kitsjà‑la̱ tsa'ba ya̱ ngixko̱n xi̱ta̱ ra ya̱ títsa̱jna'tako̱ ímixa̱; ko̱ kií ko̱'sín kitsjà‑ni kjo̱hixi̱ nga kata'bì‑la̱ jè sko̱ Juan.
40014010	Jè Herodes kitsjá‑la̱ kjo̱hixi̱ jñà xi̱ta̱‑la̱ nga katatesin Juan ya̱ a̱ya nda̱yá.
40014011	A̱kjòn jñà xi̱ta̱ 'jiìkó sko̱ Juan, tíjnaya jngo‑la̱ chro̱ba̱te; kjonga̱tsja jè tsati, ko̱ jè tsati a̱kjòn isìnga̱tsja jè na̱‑la̱.
40014012	'Kia̱á ijchò jñà xi̱ta̱ ra kotá'yá'ta‑la̱ Juan nga iskábé ijo‑la̱, a̱kjòn kiì kíhijin; ra kjomà a̱skan‑nioo̱ isíkjí'nchré Jesús kjoa̱ ra kjomà.
40014013	'Kia̱ nga ijye kií'nchré Jesús jè kjoa̱ ra̱kìi̱, kijì ta̱jngo‑ní; tsikijnaya jngo chitso; ijchò jngo i̱'nde a̱'ta xìn ñánda̱ nga mì yá xi̱ta̱ tjín. Tanga jñà xi̱ta̱ 'kia̱ nga kií'nchré nga kijì Jesús, itjojiín ya̱ na̱xi̱ndá‑la̱ nga ndsa̱ko̱ kijì‑ni nga kiìtji̱ngi‑la̱ Jesús.
40014014	'Kia̱ nga itjojen Jesús jè chitso, kijtse‑ní jñà xi̱ta̱ ra ya̱ títsa̱jna nga kjín jchán ma‑ni; kjòhi̱ma̱ke‑ní. Ko̱ isindaá‑ni nga'tsì xi̱ta̱ ra kiya.
40014015	'Kia̱ nga ijye kjòhixòn, jñà xi̱ta̱ ra kotá'yá'ta‑la̱ Jesús ijchò kincha'ta chrañaá‑la̱, kitsò‑la̱: ―Ijyeé kjòhixòn, ko̱ i̱jndíi̱ i̱'nde'taxìn‑ní, nìmé ra tjín. Ko̱'tìn‑la̱ xi̱ta̱ katafì‑ni mé‑ni katatse tsajmì ra ski̱ne̱ ya̱ na̱xi̱ndá i̱tsíñá ra tjín chraña i̱jndíi̱.
40014016	Jesús kitsó‑la̱: ―Mì kì tsa machjeén nga ki̱ji̱‑ni. Jiòn 'ti̱‑la mé ra ko̱kje̱n.
40014017	Jñà xi̱ta̱‑la̱ Jesús kitsó‑ní: ―Tsìn‑naji̱n, ki ta 'òn ma‑ni ni̱ño̱ nchra̱jín ko̱ ta jò ma‑ni ti̱ ra tjíhijyo‑naji̱n.
40014018	Jesús kitsó‑la̱: ―Nchrabáko̱‑ná i̱jndíi̱.
40014019	'Kia̱á ko̱kitsò‑la̱ jñà xi̱ta̱ nga katìtsa̱jnajin ya̱ a̱jin ndi̱jyi̱; a̱kjòn iskábé jñà ni̱ño̱ nchra̱jín ra 'òn ma‑ni ko̱ jñà ti̱ ra jò ma‑ni. A̱kjòn iskotsíjen ya̱ ján ngajmi, kitsjá‑la̱ kjo̱nda Nainá, isìjòya jñà ni̱ño̱ nchra̱jín kìi̱, kitsjà‑la̱ jñà xi̱ta̱ ra kotá'yá'ta‑la̱, ko̱ jñà xi̱ta̱‑la̱ isìka'bí‑la̱ jñà xi̱ta̱ ra kjìn ma‑ni.
40014020	Tsakjén nga'tsì xi̱ta̱ kó nga kjoski. 'Kia̱ nga tsikíxkó‑ni jñà ra tsijnengi‑ni, ngi tejò ndi̱si̱yá kjomà‑isa.
40014021	Jñà xi̱ta̱ ra tsakjèn maá‑la tsa 'òn jmi jñà ra ta ngi ta xi̱ta̱ 'xi̱n. Ko̱ mì tsa kinda̱ kjomà jñà íchjín ko̱ jñà ra i̱xti.
40014022	Jesús, 'koa̱á 'sín kitsò‑la̱ jñà xi̱ta̱ ra kotá'yá'ta‑la̱ nga kata'faha'sen jè chitso nga tje̱n katafì ítjòn mé‑ni nga isa̱ ítjòn ki̱jchò‑ni ya̱ ra ijngoa nandá ján; 'koa̱à‑la chi̱ba̱‑la̱ jè, tísíkjáya‑la̱ xi̱ta̱ ra ijye i̱nchifì‑ni.
40014023	'Kia̱ ijye kjomà isíkjáya‑la̱ jñà xi̱ta̱, Jesús ya̱á kijìmijno jngo nindo ko̱ ya̱á kiìchja̱'ta ta̱jngo‑la̱ Nainá. 'Kia̱ nga ijye kjòjñò, tà jè ta̱jngoó tíjna Jesús.
40014024	Ko̱ jè chitso ra títsa̱ya xi̱ta̱‑la̱, ijyeé ya̱ ijchò ya̱ nga masen‑la̱ ndáchikon; jè nga'ñó‑la̱ nandá ra máfangi, ijyeé ngaxìn ngajen tífìko̱ jè chitso ta nga̱tjì‑la̱ jè tjo̱ batéchjà ikon‑la̱ koni 'sín nga i̱nchifì.
40014025	'Kia̱ nga ijye tí'se i̱sén, Jesús ya̱á tsá'basòn nandá nga ijchòtji̱ngi‑la̱ xi̱ta̱‑la̱ ra tjítsa̱ya chitso.
40014026	Jñà xi̱ta̱ ra kotá'yá'ta‑la̱, 'kia̱ nga kijtse nga tsá'basòn ya̱ a̱sòn nandá, itsakjón‑la̱; iskindaya xkón‑ní, kitsò: ―Jngo tj'ee̱ tíjna ján.
40014027	Tanga Jesús ndi̱to̱ón kiìchja̱‑la̱ nga kitsò‑la̱: ―'Ñó 'tè‑la takòn, kì tà chjàn skon, 'a̱n‑náa̱.
40014028	Jè Pedro, 'kia̱á kiìchja̱‑la̱ nga kitsò‑la̱: ―Na̱'ìn, tsa ji̱í‑ní, ti̱'nde‑ná nga kjín‑sòn nandá skanda ñánda̱ tisijni.
40014029	Jè Jesús kitsó‑la̱: ―Nchrabí. Jè Pedro itjojeén ya̱ chitso ko̱ maá tsajmesón jè nandá nga kijì‑ni ndsa̱ko̱ ya̱ ñánda̱ síjna Jesús nga kiìtji̱ngi‑la̱.
40014030	Tanga 'kia̱ nga kijtse nga 'ñó tí'ba tjo̱ itsakjón‑ní, a̱kjòn tsikí'tsia̱ nga iskajin‑ndá; 'kia̱á 'ñó kiìchja̱ nga kitsò: ―¡Na̱'ìn, náchrjejin‑ndá‑ná!
40014031	Jesús ndi̱to̱ón itsabá'ñó tsja, kitsò‑la̱: ―¡Ji̱ xi̱ta̱ ra chiba makjiín‑li ra a̱'ta tsa̱'a̱n! ¿Mé‑ni nga jò ka'bè‑la̱ takìn?
40014032	'Kia̱ nga ijye 'jaha'sen‑ni chitso Jesús ko̱ Pedro, ndi̱to̱ón isijyò‑ni tjo̱.
40014033	Jñà xi̱ta̱ ra i'ka ra títsa̱ya chitso tsincha-xkó'nchi'ta‑la̱ Jesús nga kijtsexkón, kitsò‑la̱: ―¡Ngi kixi̱ kitií kjoa̱, ji̱‑ní ra I'ndí‑la̱ Nainá!
40014034	Jesús ko̱ xi̱ta̱‑la̱, 'kia̱ nga ijye tsatojin ya̱ ndáchikon, ijchó ján nangi ra 'mì Genesaret.
40014035	Jñà xi̱ta̱ ra ya̱ i̱'nde‑la̱, 'kia̱ nga kijtsexkon nga jè Jesús ra ya̱ ijchò, isìkasén 'én‑ní nga tíjngo ya̱ i̱'nde ra̱kìi̱; jñà xi̱ta̱ 'jiìkó jñà xi̱ta̱ ra kiya ya̱ ñánda̱ tíjna Jesús.
40014036	Jñà xi̱ta̱ tsikítsa'ba‑la̱ nga katatsjá'nde‑la̱ jñà xi̱ta̱ ra kiya nga katabá'ta‑la̱ tsja ni̱'sín tà ya̱ a̱tjòn nikje‑la̱. Ko̱ nga'tsì xi̱ta̱ ra tsaká'ta‑la̱ tsja ya̱ nikje‑la̱ Jesús, kjondaá‑ni.
40015001	Ijchò kincha'ta chrañaá i'ka‑la̱ Jesús jñà xi̱ta̱ fariseo ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ra ya̱ inchrabà‑ni ya̱ na̱xi̱ndá Jerusalén nga iskonangi‑la̱, kitsò‑la̱:
40015002	―¿Mé‑ni 'kia̱ nga bakjèn‑ni xi̱ta̱ ra kotá'yá'ta‑li, mì kì biníjno tsja koni 'sín tíchja̱ kjo̱téxoma‑la̱ xi̱ta̱ jchínga‑ná?
40015003	Jesús 'kia̱á kiìchja̱ nga kitsò‑la̱: ―¿Mé‑ni ti̱'koa̱ nachrjengi‑najiòn jè kjo̱téxoma‑la̱ Nainá nga jè mangítji̱ngi‑la koni 'sín tjín kjo̱téxoma‑la̱ xi̱ta̱ jchínga‑no?
40015004	Nga̱ jè Nainá, 'koa̱á 'sín kitsjà kjo̱téxoma nga kitsò: “Jcha̱xkín jè na̱'ìn‑li ko̱ jè na̱‑li”, ti̱'koa̱á kitsò: “Jè ra ki̱chja̱jno‑la̱ jè na̱'ìn‑la̱ ko̱ jè na̱‑la̱, tjínè‑la̱ nga ki̱yá.”
40015005	Tanga ra jiòn ki̱í'sín bixó: “Jngo xi̱ta̱, maá ki̱tso̱‑la̱ jè na̱'ìn‑la̱ ko̱ tsa jè na̱‑la̱: mì kì ma kósi̱ko̱‑la, nga̱ nga'tsì tsajmì ra tjín‑na, jè Nainá ijyeé kítsja‑la̱.”
40015006	Ko̱ 'koa̱á 'sín bixó jiòn nga nga'tsì ra ijye ko̱'sín ko̱ki̱tso̱, mì kì ti̱ tjí'nde‑la̱ nga ko̱si̱ko̱ jè na̱'ìn‑la̱ ko̱ tsa jè na̱‑la̱. 'Koa̱á 'sín 'nià jiòn nga nachrjengio jè kjo̱téxoma‑la̱ Nainá ko̱ jé mangítji̱ngi‑la kjo̱téxoma 'tse̱ xi̱ta̱ jchínga‑no.
40015007	Jiòn xi̱ta̱ ra jò i̱sén tjín‑no, ndaá kiìchja̱ ra a̱'ta tsa̱jiòn jè ra tsi'kìn Isaías, jè xi̱ta̱ ra isìchjeén Nainá kjotseé nga kiìchja̱ ngajo‑la̱, 'kia̱ nga kitsò:
40015008	Jñà xi̱ta̱ kìi̱, 'kia̱ nga ko̱tsò nga 'a̱án bexkón‑na, tà 'én ra ko̱tsò‑la̱, tanga jñà inìma̱‑la̱ kjiín síkítsa̱jna‑ni.
40015009	Ni̱mé chjí‑la̱ koni 'sín bexkón‑na, nga̱ 'koa̱á 'sín bakón‑ya kjo̱téxoma‑la̱ xi̱ta̱ koni tsa 'tse̱ Nainá.
40015010	'Kia̱á kiìchja̱‑la̱ jñà xi̱ta̱ ra kjìn ma‑nioo̱, kitsò‑la̱: ―Ti̱ná'ya ko̱ nda katachi̱ya‑no.
40015011	Mì tsa jñà ra 'faha'sen ya̱ tsa'ba xi̱ta̱ ra síkitsón; jñá‑ní ra bitjo‑ni ya̱ tsa'ba xi̱ta̱ ra síkitsón ya̱ ngixko̱n Nainá.
40015012	Jñà xi̱ta̱ ra kotá'yá'ta‑la̱ Jesús ijchò kincha'tá‑la̱ nga kitsò‑la̱: ―¿A 'ya‑ní nga jñà xi̱ta̱ fariseo, 'choó kàma‑la̱ 'kia̱ nga ká'nchré koni 'sín nga kasii̱?
40015013	Tanga jè Jesús kitsó‑ní: ―Nga'tsì jñà yá ra xá sitje̱‑ni ra mì tsa jè tsikítje̱ Na̱'ìn‑na̱ ra tíjna ngajmi, ngi ko̱ó kja̱ma̱‑la̱ nga tjánè.
40015014	Kì tà chjàn kó 'mì‑la xi̱ta̱ kìi̱; xi̱ta̱ xka̱‑ní ko̱ jñá kjen‑la̱ ndi̱yá jñà xi̱ta̱ ra i'ka ra ti̱'koa̱ xka̱‑te. Tsa jngo xi̱ta̱ ra xka̱, skén‑la̱ ndi̱yá jè xi̱ta̱ ra ti̱'koa̱ xka̱‑te, ta jngoó nga̱jo̱ ska̱tsaya ngajò.
40015015	Jè Pedro kitsó‑la̱ Jesús: ―'Tèna̱jmíya‑náji̱n kótsò‑ni a̱'ta 'tse̱ kjoa̱ ra ka'bena̱jmíi̱.
40015016	Jesús kitsó‑la̱: ―¿A ti̱'koa̱á takó kjeé nda machi̱ya‑no?
40015017	¿A mí fìya‑najiòn nga nga'tsì ra 'faha'sen ya̱ ndsa̱'bé, ya̱á bijchókaya ya̱ a̱ya i̱ndsi̱'bé, a̱kjòn mahí ki̱tsa̱jna‑né?
40015018	Tanga nga'tsì 'én ra ndsa̱'bé bitjo‑ni ya̱á nchrabájin‑ni ya̱ a̱jin inìma̱‑ná, ko̱ jñá 'én kiòo̱ ra síkitsón xi̱ta̱ ya̱ ngixko̱n Nainá.
40015019	Nga̱ ya̱á nchrabájin‑ni ya̱ inìma̱‑la̱ xi̱ta̱ nga'tsì kjo̱bítsjen ra 'cho tsò ko̱ 'kia̱ nga sí'ken xi̱ta̱ xákjén, ko̱ 'kia̱ nga kjoa̱chijngi 'sín, ko̱ ra kjoa̱chijé, ko̱ ra kjoa̱ndiso ko̱ nga chja̱jno‑la̱ xákjén.
40015020	Jñá nga'tsì kjoa̱ kìi̱ ra ya̱ nchrabájin‑ni ya̱ inìma̱‑la̱ xi̱ta̱, ra síkitsón; tanga ni̱'sín mì kì biníjneé ndse̱é 'kia̱ nga bichieé mì kì tsa síkitsón‑ná.
40015021	Jesús itjokàjiín ya̱ i̱'nde ra̱kìi̱, ya̱á kijì ya̱ nangi ra chja̱‑ni Tiro ko̱ Sidón.
40015022	Jngo chjo̱ón ra ya̱ Caná i̱'nde‑la̱ ya̱á tíjna ya̱ i̱'nde ra̱kìi̱; ijchò kasi'tá‑la̱ Jesús, 'ñó kiìchja̱ nga kitsò‑la̱: ―Na̱'ìn, ra ya̱ nchrabá‑ni a̱'ta 'tse̱ tje̱‑la̱ xi̱ta̱xá ítjòn ra tsi'kìn David, jcha̱hi̱ma̱takón‑ná. Jè ndí tsati‑na̱ inìma̱ 'cho‑la̱ ni̱í tíjnajin ya̱ inìma̱‑la̱, ko̱ tseé kjo̱hi'in tísíkjiín.
40015023	Tanga jè Jesús mì kì isìsin‑la̱. Ko̱ jñà xi̱ta̱ ra kotá'yá'ta‑la̱ tsincha'ta chraña‑la̱ Jesús, kitsò‑la̱: ―Ko̱'tìn‑la̱ jè chjo̱ón ra̱kìi̱ katafì‑nì, sí sií kjindáya tji̱ngi‑ná.
40015024	'Kia̱á kitsò Jesús: ―Ta kií xá 'jíi̱‑na ra 'a̱n nga jñà 'jíi̱tji̱ngi‑la̱ jñà xi̱ta̱ Israel ra ichijà koni 'sín chija jñà forrè.
40015025	Tanga jè chjo̱ón kiì kasi'ta chrañaá‑la̱, tsasèn-xkó'nchi'tá‑la̱, kitsò‑la̱: ―Na̱'ìn, ti̱si̱ko̱‑ná.
40015026	Jesús kitsó‑la̱: ―Mì kì nda tjín nga chjí'an‑la jñà ni̱ño̱‑la̱ i̱xti ko̱ a̱kjòn jñà nañá 'ki̱‑la.
40015027	Tanga jè chjo̱ón kitsó‑ní: ―Kixi̱í kjoa̱ Na̱'ìn, tanga jñà ndí nañá kjine‑ní xi̱‑la̱ tsajmì ra xaájten‑ngí ya̱ ímixa̱‑la̱ ni‑la̱.
40015028	Jesús 'kia̱á kitsò‑la̱: ―Ji̱ chjo̱ón, 'ñó nda makjiín‑li ra a̱'ta tsa̱'a̱n. Ko̱'sín katama koni 'sín mejèn‑li. Ti̱jé‑ni hora nga kjonda‑ni jè tsati‑la̱ chjo̱ón.
40015029	Jesús itjokàjiín ya̱ i̱'nde ra̱kìi̱; a̱kjòn ya̱á kijì ya̱ a̱ndi ndáchikon ra 'mì Galilea. Kijìmijno jngo nindo, ko̱ ya̱á tsikijna.
40015030	'Ñó kjìn xi̱ta̱ ijchòtji̱ngi‑la̱ ya̱ ñánda̱ nga ya̱ tíjna, nga ijchòko̱‑la̱ xi̱ta̱ ra i̱ma̱ kjòn, ra tsá'yá, ra xi̱ta̱ xka̱, ra chji̱ló tsja kjòn, ra mì kì ma chja̱, ko̱ xi̱ta̱ ra kj'ií 'chin tjín‑isa‑la̱. Ya̱á isíkítsa̱jna ya̱ a̱ngi ndsa̱ko̱ Jesús. Nga'tsì xi̱ta̱ kìi̱, jè Jesús, isinda ijyeé‑ni.
40015031	Ta kjóxkón‑la̱ xi̱ta̱ 'kia̱ nga kijtse nga maá kiìchja̱‑ni jñà xi̱ta̱ ra mì kì ma chja̱ tsiki‑ni, ko̱ nga kjonda‑ni jñà ra chji̱ló tsja kjòn, ko̱ nga ma tsinchima‑ni jñà xi̱ta̱ ra tsá'yá, ko̱ jñà xi̱ta̱ xka̱ maá tsatsíjen‑ila̱. Jeyaá isíkíjna jè Nainá ra bexkón na̱xi̱ndá Israel.
40015032	Jesús kiìchja̱á‑la̱ xi̱ta̱ ra koté'yá'ta‑la̱, kitsò‑la̱: ―Mahi̱ma̱á‑na jñà xi̱ta̱ kìi̱. Ijyeé kjo jàn ni̱chjin tjín‑nì nga i̱ títsa̱jnako̱‑na, ko̱ ni̱mé tjín‑la̱ ra kjine. Majìn‑na nga tà ko̱'sín skanichjan‑na ya̱ ni'ya‑la̱, tsa mejèn ya̱ ko̱hindàyá ya̱ a̱ya ndi̱yáa̱.
40015033	Jñà xi̱ta̱ ra koté'yá'ta‑la̱ Jesús kitsó‑ní: ―¿Ñánda̱ sa̱kó‑ná tsajmì ra ma si̱kjén xi̱ta̱ ra 'ñó kjìn ma‑ni ya̱ i̱'nde a̱'ta xìn ñánda̱ nga nangi kixì?
40015034	Jesús iskonangií‑la̱: ―¿Kótjín ma‑ni ni̱ño̱ nchra̱jín ra tjíhijyo‑no? Jñà xi̱ta̱‑la̱ kitsó‑ní: ―Ta itoó ma‑ni, ko̱ jngo‑jò ma 'sa̱‑ni ndí ti̱ i̱tsíñá.
40015035	'Kia̱á kitsjà kjo̱hixi̱ nga katitsa̱jna jñà xi̱ta̱.
40015036	Iskábé jñà ni̱ño̱ nchra̱jín ra ito ma‑ni ko̱ jñà ndí ti̱ i̱tsíñá ra jngo‑jò ma‑nì, kitsjá‑la̱ kjo̱nda Nainá, a̱kjòn isìjòya jñà ni̱ño̱ nchra̱jín ko̱ a̱kjòn kitsjà‑la̱ jñà xi̱ta̱ ra kotá'yá'ta‑la̱ mé‑ni nga isìka'bí‑la̱ jñà xi̱ta̱ ra kjìn ma‑nioo̱.
40015037	Ndaá tsakjèn ijye nga'tsì jñà xi̱ta̱ skanda nga kjoski; 'kia̱ nga tsikíxkó‑ni jñà ra tsijnengi‑ni, ngi ito ndi̱si̱yá kjomà.
40015038	Jñà xi̱ta̱ ra tsakjèn, ijòn jmi ma‑ni jñà ra ta xi̱ta̱ 'xi̱n, ko̱ mì tsa kinda̱ kjomà jñà íchjín ko̱ jñà i̱xti.
40015039	Jesús 'kia̱ nga ijye isíkjáya‑la̱ jñà xi̱ta̱ nga kijì‑ni, 'jaha'seén ya̱ chitso ko̱ ya̱á kijì ya̱ i̱'nde ra 'mì Magdala.
40016001	Jñà xi̱ta̱ fariseo ko̱ jñà xi̱ta̱ saduceo ijchòtji̱ngi‑la̱ Jesús ya̱ ñánda̱ tíjna nga mejèn‑la̱ sko̱ó'ta. Isíjé jngo‑la̱ kjo̱xkón ra ngajmi nchrabá‑ni, [a kixi̱ kjoa̱ nga jè Jesús a̱'ta 'tse̱ Nainá nchrabá‑nì].
40016002	Tanga Jesús kitsó‑la̱: ―'Kia̱ nga ijye mahixon, jiòn, 'koa̱á 'sín bixó: “Nda jchán‑la ko̱chon‑isa, nga̱ sí ndaá kjohinìngi ya̱ ñánda̱ kàtjì‑ni tsá'bí.”
40016003	Ko̱ 'kia̱ nga 'se i̱sén, 'koa̱á 'sín bixó jiòn: “Mì‑la kì nda ko̱chon 'ndi̱; jtsí‑la 'koa̱, nga̱ 'nchán i̱sén chon ko̱ sí 'ñó i̱jncha ifi ya̱ i'ngaá.” Jiòn xi̱ta̱ ra jò i̱sén tjín‑no, maá‑no ko̱bixó kó'sín tsò‑ni nga ko̱'sín chon ya̱ i'ngaá, tanga mì kì ma‑no ko̱bixó kótsò‑ni kjo̱xkón ra tíma jñà ni̱chjin ra titsa̱hijyeé 'ndi̱ 'ndi̱.
40016004	Jñà xi̱ta̱ ra 'cho 'sín ko̱ ra mì kì ma‑la̱ síhitjasòn‑la̱ Nainá, kjo̱xkón i̱nchisíjé jngo; tanga ni̱jngo kjo̱xkón ske̱ ra kj'ií; ta jé ske̱ kjo̱xkón ra mangásòn‑ko̱ koni 'sín kjomà'tin Jonás xi̱ta̱ ra isìchjeén Nainá nga kiìchja̱ ngajo‑la̱ kjotseé. 'Kia̱ nga ijye ko̱kitsò Jesús, kitsjin‑ní, a̱kjòn kijì.
40016005	Jñà xi̱ta̱ ra kotá'yá'ta‑la̱ Jesús, 'kia̱ nga kijì ya̱ ra ijngoa ndáchikon ján, ki'chaàjiín‑la̱, mì kì ni̱ño̱ nchra̱jín ki'tsa.
40016006	Jesús kitsó‑la̱: ―Chítsijen‑la ko̱ ti̱kinda̱a ijo‑no a̱'ta 'tse̱ na̱'yo̱ san 'tse̱ xi̱ta̱ fariseo ko̱ 'tse̱ xi̱ta̱ saduceo.
40016007	Jñà xi̱ta̱‑la̱ Jesús kitsó‑la̱ xákjén nga tsajo̱óya‑ni: ―Kií‑la ko̱tsò‑ná nga mì kì ni̱ño̱ nchra̱jín ki'ché.
40016008	Jesús kjòchi̱ya‑la̱ nga ko̱'sín i̱nchisíkítsjen; 'kia̱á kitsò‑la̱: ―¿Mé ta̱ chiba makjiín‑no ra a̱'ta tsa̱'a̱n? ¿Mé‑ni ko̱'sín bixó‑no nga mì kì ki'chà ni̱ño̱ nchra̱jín?
40016009	¿A takó kjeé nda machi̱ya‑no, ko̱ a mí bítsjen‑no 'kia̱ nga ísiká'bía̱ ni̱ño̱ nchra̱jín ra 'òn ma‑ni, ko̱ sí 'òn jmi ma‑ni xi̱ta̱ 'xi̱n ra tsakjèn? ¿Kótjín ndi̱si̱yá kjóxkó‑isa ra tsijnengi‑nì?
40016010	¿Ko̱ a mí tjíjin‑te‑no 'kia̱ nga ísiká'bía̱ ni̱ño̱ nchra̱jín ra ito ma‑ni, ñánda̱ nga ijòn jmi ma‑ni xi̱ta̱ ra tsakjèn? ¿Kótjín ndi̱si̱yá kjóxkó‑isa ra tsijnengi‑nì?
40016011	¿Mé‑ni mì kì kamachi̱ya‑no nga mì tsa a̱'ta 'tse̱ ni̱ño̱ nchra̱jín‑ni ra ko̱kàxin‑no, 'kia̱ nga kàxin‑no: “Ti̱kinda̱a ijo‑no a̱'ta 'tse̱ na̱'yo̱ san‑la̱ xi̱ta̱ fariseo ko̱ xi̱ta̱ saduceo”?
40016012	'Kia̱á kjòchi̱ya‑la̱ koni 'sín kitsò‑la̱ Jesús nga mì tsa na̱'yo̱ san 'tse̱ ni̱'ño̱ nchra̱jín ra ko̱kitsò‑la̱, jñá‑ní nga koni 'sín nga bakón‑ya jñà xi̱ta̱ fariseo ko̱ xi̱ta̱ saduceo.
40016013	'Kia̱ nga ijchò Jesús ya̱ i̱'nde ñánda̱ 'mì Cesarea 'tse̱ Filipo iskonangií‑la̱ jñà xi̱ta̱ ra kotá'yá'ta‑la̱, kitsò‑la̱: ―¿Kó tsò jñà xi̱ta̱? ¿Yá‑na ra 'a̱n, ra I'ndí‑la̱ Xi̱ta̱ xin‑la̱ ijo‑na̱?
40016014	Kitsó jñà xi̱ta̱‑la̱: ―Tjín i'ka ra tsò: “Jé Juan ra tsatíndá xi̱ta̱.” Ko̱ tjín ra tsò‑te: “Jé Elías.” Ti̱'koa̱á tjín ra tsò: “Jé Jeremías.” Ko̱ tjín‑te ra tsò‑isa: “Jé‑la jngo jñà xi̱ta̱ ra kisìchjeén Nainá nga kiìchja̱ ngajo‑la̱ kjotseé.”
40016015	'Kia̱á kitsò Jesús: ―¿Tanga ra jiòn, kó'sín bixó? ¿Yá‑na ra 'a̱n?
40016016	'Kia̱á kiìchja̱ Simón Pedro kitsò: ―Ji̱í‑ní ra Cristo ra xá inikasén‑ni, I'ndí‑la̱ Nainá ra ngi tíjnakon.
40016017	A̱kjòn kiìchja̱ Jesús; kitsò‑la̱: ―Mé ta̱ nda‑li ji̱, ti‑la̱ Jonás, ra Simón 'mì‑li. Nga̱ mì tsa xi̱ta̱ i̱sà'nde tsakón‑li nga'tsì kjoa̱ kìi̱. Jè sabà tsakón‑li jè Nainá ra tíjna ya̱ ján ngajmi.
40016018	'A̱n, 'koa̱á ti̱'sín xin‑la nga ji̱í‑ní ra 'mì‑li Pedro [ra na̱jo̱ tsò‑ni], ko̱ ya̱á a̱sòn na̱jo̱ ra̱kìi̱ síkíjna tja'tsiaa̱n jè na̱xi̱ndá‑na̱; ko̱ mì kì si̱ìkijne‑la̱ na̱xi̱ndá‑na̱, ni̱'sín jè nga'ñó‑la̱ kjo̱biya.
40016019	Ko̱ ji̱í tsja‑la jñà yabi̱ 'tse̱ na̱xi̱ndá ñánda̱ nga batéxoma jè ra tíjna ján ngajmi; nga'tsì kjoa̱ ra mì kì ki̱'ndi i̱ a̱'ta nangi, ti̱'koa̱á mì kì tsjá'nde Nainá ya̱ ján ngajmi ko̱ nga'tsì kjoa̱ ra ki̱'ndi i̱ a̱'ta nangi, ti̱'koa̱á tsjá'nde‑te Nainá ya̱ ján ngajmi.
40016020	'Kia̱á kitsjà‑la̱ kjo̱kixi̱ jñà xi̱ta̱ ra kotá'yá'ta‑la̱ nga kitsò‑la̱: ―Kì yá ra ko̱'mì‑la nga 'a̱n‑ná ra Cristo ra xá isìkasén‑ni Nainá.
40016021	Ti̱jñá‑ni ni̱chjin kìi̱, Jesús tsikí'tsia̱‑nì nga tsi'kéna̱jmíya‑la̱ jñà xi̱ta̱ ra kotá'yá'ta‑la̱ nga jè, tjínè‑la̱ nga ya̱ ki̱ji̱ ya̱ ján Jerusalén. Ko̱ jñà xi̱ta̱ jchínga ko̱ xi̱ta̱ ítjòn‑la̱ na̱'mì ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, tseé kjo̱hi'in tsjá‑la̱ ko̱ si̱ì'ken‑ní, tanga 'kia̱ ki̱jchò jàn ni̱chjin, kjoa̱áya‑ila̱.
40016022	Jè Pedro kiìchja̱'ta xín‑la̱ nga kitsò‑la̱: ―Mì kì nda tjín koni 'sín nga kasi. ¿A sí 'koa̱á tsò kjòn i̱sà'nde nga ko̱'sín ko̱ka̱ma'tin? Ni̱kjiá ko̱'sín ko̱ma.
40016023	Tanga Jesús isíkáfa'tá‑la̱ nga kitsò‑la̱: ―Ti̱si̱'taxín‑ná ji̱ xi̱ta̱‑ni̱í. Ta mejèn‑li ji̱ batechjà‑ná. Nga̱ mì tsa jè kjo̱bítsjen‑la̱ Nainá níkítsjin; ta kjo̱bítsjen 'tse̱ xi̱ta̱á tjiníkítsjìn.
40016024	Jesús, 'kia̱á kitsò‑la̱ xi̱ta̱ ra kotá'yá'ta‑la̱: ―Tsa yá ra mejèn‑la̱ ya̱ ki̱ji̱'ta‑na, kì ti̱ tsja jè kjo̱binachon‑la̱ 'sín‑ni kinda̱. Katachíkjoa̱‑la̱ kjo̱hi'in ra ko̱tojin koni tsa 'bamijìn kjòn jngo krò ra ti̱jè ki̱yá'ta‑ni, ko̱ katanchrabá'ta‑na.
40016025	Jè ra mejèn‑la̱ nga mì mé ka̱ma‑la̱ i̱ a̱'ta nangi, ta isa̱á kjo̱hi'in 'se̱‑la̱ a̱skan‑nioo̱; tanga jè ra ska̱jin kjoa̱ i̱ a̱'ta nangi ra ta nga̱tjì tsa̱'a̱n, ndaá kíjna‑ni a̱skan‑nioo̱.
40016026	¿Mé ra ki̱jne‑la̱ jngo xi̱ta̱, ni̱'sín 'se̱ ijye‑la̱ nga'tsì tsajmì ra tjín i̱ i̱sà'nde, tsa si̱ìjchijaá‑nì inìma̱‑la̱? Ni̱ ta mé ra ma ki̱ìchjítjì‑ni xi̱ta̱ nga ma kíjnakon inìma̱‑la̱.
40016027	'A̱n ra I'ndí‑la̱ Xi̱ta̱ xian‑la̱ ijo‑na̱, 'kia̱ nga kjí'i̱ india‑na nga ko̱ kjoa̱jeya‑la̱ Na̱'ìn‑na̱ kjí'ia̱, ko̱ tji̱ko̱ jñà ìkja̱li̱, 'kia̱á tsja‑la̱ chjí‑la̱ koni 'sín nga ki'sìn nga jngó jngó xi̱ta̱.
40016028	Ngi kjo̱hixi̱í ra xin‑no, títsa̱jnajiín i'ka i̱jndíi̱ ra mì kì ki̱yá skanda 'kia̱ nga ske̱‑na 'a̱n ra I'ndí‑la̱ Xi̱ta̱ xian‑la̱ ijo‑na̱ nga kjí'i̱ katexóma.
40017001	Ra ma jon ni̱chjin Jesús kiìko̱ó jè Pedro, ko̱ Jacobo ko̱ jè 'ndse̱ Jacobo ra 'mì Juan. A̱'ta xín kijì nga kijìmijno jngo nindo ra 'ñó 'nga 'ki.
40017002	Ko̱ 'kia̱ nga ijchò ya̱ i̱jndáa̱, Jesús jahatjìya‑la̱ koni 'sín nga 'ki ya̱ ngixko̱n jñà xi̱ta̱‑la̱. Jè i̱sén‑la̱, 'koa̱á 'sín 'ñó fate tsatsíjen koni 'ki jè tsá'bí, ko̱ jè nikje‑la̱, ngi 'koa̱á 'sín kjochraba koni tsa ni'í.
40017003	Jñà xi̱ta̱‑la̱ Jesús ra tji̱ko̱, tà ndi̱to̱ón tsatsíjen‑la̱ jè Moisés ko̱ jè Elías nga i̱nchibáko̱ Jesús.
40017004	'Kia̱á kiìchja̱ Pedro nga kitsò‑la̱ Jesús: ―Na̱'ìn, ndaá‑ni i̱ titsa̱jna‑ji̱n; tsa mejèn‑li, maá jàn ni'ya tji̱kien kínda‑ji̱n, jngo ra tsa̱ji, jngo ra 'tse̱ Moisés ko̱ jngo ra 'tse̱ Elías.
40017005	'Kia̱ nga tíchja̱‑isa jè Pedro, jngo ifi tsikíjtsa'ma ra 'ñó fate koni tsa ni'í, ko̱ ya̱ a̱jin ifi ina'yá jngo‑la̱ 'én ra kitsò: ―Jé ra̱kìi̱ I'ndí‑na̱ ra 'ñó tsjake̱ ko̱ 'ñó tsja tjín‑na ra a̱'ta 'tse̱. Jé ti̱ná'ya‑la.
40017006	Jñà xi̱ta̱ ra kotá'yá'ta‑la̱ Jesús 'kia̱ nga kií'nchré 'én ra̱kìi̱, ngi tsincha-xkó'nchi‑ní nga tsincha‑niñanè i̱sén‑la̱ skanda a̱'ta nangi, nga 'ñó itsakjòn.
40017007	Jesús, 'kia̱á inchrabà kasi'ta chraña‑la̱ nga kiskaájno, kitsò‑la̱: ―Ti̱sítje̱en, kì tà chjàn skon.
40017008	'Kia̱ nga iskotsíjen jñà xi̱ta̱‑la̱, mì kì ti̱ yá tjín‑ni; ta jè ta̱jngoó Jesús síjna.
40017009	'Kia̱ nga i̱nchinchrabájen‑ni ya̱ nindo, Jesús kitsjá‑la̱ kjo̱hixi̱, kitsò‑la̱: ―Kì yá ra 'bèna̱jmí‑la jè kjoa̱ ra ka'ya skanda 'kia̱ nga kjoa̱áya‑na a̱'ta 'tse̱ kjo̱biya 'a̱n ra I'ndí‑la̱ Xi̱ta̱ xin‑la̱ ijo‑na̱.
40017010	Jñà xi̱ta̱ ra kotá'yá'ta‑la̱ Jesús iskonangi‑ní, kitsò: ―¿Mé‑ni ko̱tsò‑ni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés nga jè Elías, tjínè‑la̱ nga kj'i̱í ítjòn?
40017011	Jè Jesús kitsó‑la̱: ―Kixi̱í kjoa̱, jé Elías ra kj'i̱í ítjòn, ko̱ jè si̱ìkíhijyondá ijye‑ni nga'tsì xi̱ta̱.
40017012	Tanga 'koa̱á xín‑no, jè Elías ijyeé 'ji ko̱ mì kì yá ra kijtsexkon; jñà xi̱ta̱ 'koa̱á 'sín isìko̱ koni 'sín kjomejèn‑la̱ ra jñà. 'Koa̱á ti̱'sín ka̱ma'tiaa̱n 'a̱n ra I'ndí‑la̱ Xi̱ta̱ xin‑la̱ ijo‑na̱ nga tseé kjo̱hi'in sikjiáa̱n a̱'ta 'tse̱ xi̱ta̱ kìi̱.
40017013	Jñà xi̱ta̱ ra kotá'yá'ta‑la̱ Jesús, 'kia̱á kjòchi̱ya‑la̱ nga jè ra ko̱títsò‑la̱, jé a̱'ta 'tse̱ Juan ra batíndá xi̱ta̱.
40017014	'Kia̱ nga ijchò ya̱ ñánda̱ 'ñó kjìn ma‑ni xi̱ta̱ títsa̱jna, jngo xi̱ta̱ ijchòkasi'ta‑la̱ ra tsasèn-xkó'nchi'ta‑la̱, kitsò‑la̱:
40017015	―Na̱'ìn, jcha̱hi̱ma̱takìn jè i'ndí‑na̱. 'Chin biya‑xín tjín‑la̱. Batoó 'ñó tse kjo̱hi'in tísíkjiín. Kjokjín 'ka̱ ya̱ kàtje̱n‑jin ya̱ a̱jin ni'í ko̱ kjokjín 'ka̱ ya̱ kàtje̱n‑jin nandá.
40017016	Jñà xi̱ta̱ ra kotá'yá'ta‑li ká'fìi̱ko̱‑la̱, tanga mì kì ma‑la̱ kásínda‑ni.
40017017	Jesús kitsó‑ní: ―Jiòn xi̱ta̱ ra 'cho 'nià ko̱ ra mì kì nda makjiín‑no ra a̱'ta tsa̱'a̱n. ¿A ta 'a̱án kóti̱jnako̱ ki'ta‑no skanda ta mé ni̱chjin‑nioo̱? ¿Kó'sín ko̱ma‑ni nga chíkjoa̱‑na kjoa̱ ra 'nià jiòn? Nchrabáko̱‑ná i̱jndíi̱ jè ti.
40017018	Jesús tsakátiko̱ó jè inìma̱ 'cho‑la̱ ni̱í ko̱ ndi̱to̱ón itjokàjin‑ni ya̱ inìma̱‑la̱ ti. Ti̱'kia̱á kjonda ndi̱to̱n‑nì jè ti.
40017019	Jñà xi̱ta̱ ra kotá'yá'ta‑la̱ Jesús 'kia̱á iskonangi 'taxìn‑la̱, kitsò‑la̱: ―¿Mé‑ni ngaji̱n mì kì kàma kanachrjejin‑naji̱n jè inìma̱ 'cho‑la̱ ni̱í?
40017020	Jesús kitsó‑la̱: ―Kií ko̱ma‑ni, batoó chiba makjiín‑no ra a̱'ta tsa̱'a̱n. 'Koa̱á xin kixi̱‑no, tsa ta 'koa̱à‑la 'ki ko̱kjiín i̱tsé‑najiòn koni 'sín i̱tsé 'ki jè xojmá mostaza, ko̱maá‑la 'kín‑la̱ jè nindo ra̱kìi̱: “Ta̱xi̱xín i̱jndíi̱, xìn i̱'nde 'tin”, jè nindo, ko̱se̱n'táxín‑ní. Ni̱mé ra mì kì ki̱tjasòn‑no.
40017021	Jè inìma̱ 'cho‑la̱ ni̱í ra ko̱'sín 'sío̱n, 'kia̱á bitjokàjin 'kia̱ nga bitsa'beé ko̱ nga bìtsa̱chjeén a̱'ta 'tse̱ Nainá.
40017022	'Kia̱ nga tíjna Jesús ya̱ i̱'nde ñánda̱ 'mì Galilea, kitsó‑la̱ xi̱ta̱‑la̱: ―'A̱n ra I'ndí‑la̱ Xi̱ta̱ xin‑la̱ ijo‑na̱, ya̱á ko̱nga̱tsja jñà xi̱ta̱,
40017023	a̱kjòn si̱ì'keén‑na. Tanga 'kia̱ nga ki̱jchò jàn ni̱chjin, kjoa̱áya‑ina. Jñà xi̱ta̱‑la̱ 'kia̱ nga kií'nchré, taxki̱ baá ki'se‑la̱.
40017024	'Kia̱ nga ijchò Jesús ko̱ xi̱ta̱‑la̱ ya̱ na̱xi̱ndá Capernaum, jñà xi̱ta̱ ra síkíchjítjì tsajmì ra a̱'ta 'tse̱ i̱ngo̱ iskonangií‑la̱ Pedro kitsò‑la̱: ―Jè Maestro‑li, ¿a bíchjítjí tsajmì ra a̱'ta 'tse̱ i̱ngo̱?
40017025	Jè Pedro kitsó‑la̱: ―Bíchjítjí‑ní. 'Kia̱ nga 'jaha'sen ni'ya jè Pedro, jè Jesús kiìchja̱ ítjòn‑la̱, kitsò‑la̱: ―¿Kósii̱ ra ji̱ Simón? Jñà xi̱ta̱xá ítjòn ra títsa̱jna i̱ i̱sà'nde, ¿yá xi̱ta̱‑nì ra síkíchjítjì tsajmì? ¿A jñà xi̱ta̱ ra i̱ na̱xi̱ndá‑la̱ o̱ ra jñà xi̱ta̱ ra xìn i̱'nde‑la̱?
40017026	Jè Pedro kitsó‑ní: ―Jñá‑la xi̱ta̱ ra xìn i̱'nde‑la̱. 'Kia̱á kitsò Jesús: ―Jñà ra i̱ na̱xi̱ndá‑la̱, mí‑la tsa tjínè‑la̱ nga tsajmì ki̱ìchjítjì.
40017027	Tanga mé‑ni nga mì 'cho ki̱tso̱‑ná, 'tin ya̱ ján a̱ndi ndáchikon ján; ko̱ ti̱kàtje̱n‑jin‑ndí jè ki̱cha̱‑li ra tsabà ti̱; ko̱ jè ti̱ ra ki̱náchrje ítjìn, chjí'xi̱i tsa'ba; ya̱á tjí'a jngo to̱n ra ki̱chóya‑la̱ nga kíchjítjié tsajmì ra a̱'ta 'tse̱ i̱ngo̱ ta ngajò‑ná; a̱kjòn tiko̱‑la̱ ko̱ tíchjí‑la̱ jñà xi̱ta̱ kìi̱.
40018001	Jñà ni̱chjin kìi̱, jñà xi̱ta̱ ra kotá'yá'ta‑la̱ Jesús ijchò kincha'ta‑la̱ nga iskonangi‑la̱, kitsò‑la̱: ―Nga'tsì xi̱ta̱ ra batéxoma‑la̱ jè ra tíjna ján ngajmi, ¿ta nga'tsiòo̱, yá‑ní ra isa̱ 'ñó chjí‑la̱?
40018002	Jesús 'kia̱á kiìchja̱ jngo‑la̱ ndí ti i̱tsé, isìkasén masen.
40018003	Kitsò: ―'Koa̱á xin kixi̱‑no, tsa mì kì si̱kaatjìya‑la kjo̱bítsjen‑no, ko̱ tsa mì kì ko̱'sín si̱kíjna inìma̱‑no koni jñà 'tse̱ ndí i̱xti, mì kì ko̱ma ki̱tjáha̱'se̱en ya̱ ñánda̱ nga tíbatéxoma jè ra tíjna ngajmi.
40018004	'Koa̱á 'sín tjín, jè ra nangi si̱ìkíjna ijo‑la̱ ko̱ ra ko̱'sín kjòn inìma̱‑la̱ koni 'ki 'tse̱ ndí ti ra̱kìi̱, jè‑ní ra isa̱ 'ñó chjí‑la̱ ta nga'tsì xi̱ta̱ ra tíbatéxoma‑la̱ ra tíjna ngajmi.
40018005	Jè ra a̱'ta tsa̱'a̱n ska̱ábétjò jngo ndí ti koni jè ndí ti ra̱kìi̱, koni 'a̱án‑nì ra kjábétjò‑na.
40018006	’Tsa yá ra ska̱nìjin jé, xi̱ta̱ ra makjiín‑la̱ a̱'ta tsa̱'a̱n, jñà ra ko̱'sín kjòn inìma̱‑la̱ koni jñà 'tse̱ ndí i̱xti, isa̱á‑la ta nda‑la̱ tsa jè xi̱ta̱ ra ko̱'sín 'si̱in, jngo na̱jo̱ natsí katasiténgi ya̱ ísìn, a̱kjòn si̱kàtje̱n‑ngi ya̱ a̱jin ndáchikon.
40018007	I̱ma̱‑ró‑ni jè i̱sà'nde nga ya̱ tjín kjoa̱ ra kàjin‑ni jé jñà xi̱ta̱; 'se̱ ki'tá kjoa̱ kìi̱; tanga i̱ma̱‑ró‑ni jè xi̱ta̱ ra ska̱nìjin jé jñà xi̱ta̱.
40018008	’Tsa jè ndsi̱i ko̱ tsa jè ndsa̱kì bátsji-jé‑li, ti̱chátjìn ko̱ xìn ti̱kàtji̱in. Isa̱á nda‑ni ni̱'sín ta takjo 'ki nga ki̱tjáha̱'si̱in ya̱ ñánda̱ nga kíjnakon jè inìma̱‑li ko̱ mì 'koa̱‑ni tsa jò ma‑ni ndsi̱i ko̱ tsa jò ma‑ni ndsa̱kì ko̱ ya̱ ska̱tje̱n‑jin ya̱ ñánda̱ nga títì ni'í ra mì kì fi'tso skanda ta mé ni̱chjin‑nioo̱.
40018009	Ko̱ tsa jè xkìn bátsji-jé‑li, ti̱náchrji, xìn ti̱kàtji̱in. Isa̱á nda‑ni ni̱'sín ta jngo‑ni xkìn nga ki̱tjáha̱'si̱in ya̱ ñánda̱ nga kíjnakon jè inìma̱‑li ko̱ mì 'koa̱‑ni tsa jò ma‑ni xkìn nga ska̱tje̱n‑jin ya̱ ñánda̱ nga títì ni'í ra mì kì fi'tso skanda ta mé ni̱chjin‑nioo̱.
40018010	’Kì ni̱jngo nachrjengio jñà ndí xi̱ta̱ kìi̱ ra ko̱'sín kjòn inìma̱‑la̱ koni jñà 'tse̱ ndí i̱xti; 'koa̱á xin‑no, ya̱ ján ngajmi jñà ìkja̱li̱‑la̱ ya̱á títsa̱jna ki'ta ya̱ ngixko̱n Na̱'ìn‑na̱ ra tíjna ján ngajmi.
40018011	Ra 'a̱n, ra I'ndí‑la̱ Xi̱ta̱ xin‑la̱ ijo‑na̱, kií xá 'jíi̱‑na nga 'a̱n kochrjékàjian kjo̱hi'in jñà xi̱ta̱ ra ijye ichijà.
40018012	’¿Kó'sín bixó jiòn? Tsa jngo xi̱ta̱ ra jngo sindo̱ ma‑ni forrè‑la̱, ko̱ tsa ya̱ jchi̱jaxkon jngo ya̱ a̱jin ijñáa̱, ¿a mí tsa si̱ìkítsa̱jna jñà ra ijòn‑kan ko̱ chrjo'òn ijòn ma‑nioo̱ nga i̱kátsji jè forrè ra ichijà jngo‑la̱?
40018013	Tsa sa̱kò‑ila̱, ngi kixi̱í kjoa̱, isa̱á ta tsja 'se̱‑la̱ ta nga̱tjì‑la̱ nga sa̱kò‑la̱ jè ndí forrè ra kichija, nda mí ko̱'sín tsja 'se̱‑la̱ a̱'ta 'tse̱ jñà forrè ra mì ichijà.
40018014	'Koa̱á 'sín mejèn‑la̱ jè Nainá ra tíjna ján ngajmi nga ni̱jngo katachija jñà xi̱ta̱ kìi̱ ra ko̱'sín kjòn inìma̱‑la̱ koni 'tse̱ ndí i̱xti.
40018015	’Tsa jè 'ndsì bátsji‑jé ra kondra̱ tsa̱ji; ti̱nákjoa̱'tàxìn‑la̱ ñánda̱ nga ma jchi̱bakjo ngajò‑no; tindajín‑ki̱i jè kjoa̱ ra tjín‑no; tsa kji̱'nchré‑li, ijyeé ma nda jchi̱ba‑no.
40018016	Tanga tsa mì kì kji̱'nchré‑li, ti̱nákjoa̱ ìjngo‑isa‑la̱ xi̱ta̱, ko̱ ñá tsa jò ti̱nákjoa̱-isa‑la̱, mé‑ni nga kji̱'nchré‑ni kó'sín nga kíndajiòn jè kjoa̱‑no; nga̱ machjeén‑ní nga jò jàn xi̱ta̱ kata'nchré 'kia̱ nga ta mé kjoa̱ ra sindajín.
40018017	Tsa ti̱'koa̱ mì kì kji̱'nchréhijon‑la̱ jñà xi̱ta̱ kìi̱, ko̱'tín‑la̱ nga'tsì xi̱ta̱ na̱xi̱ndá‑la̱ Nainá; ko̱ tsa ti̱'koa̱á mì kji̱'nchréhijon‑te‑la̱ jñà xi̱ta̱ na̱xi̱ndá‑la̱ Nainá, tà ko̱'sín jcha̱takìn koni tsa jngo xi̱ta̱ ra mì kì bexkón Nainá ko̱ tsa koni jngo xi̱ta̱ ra síkíchjítjì tsajmì 'tse̱ xi̱ta̱xá Roma.
40018018	’'Koa̱á xin kixi̱‑no, nga'tsì kjoa̱ ra mì kì ki̱'nde i̱ a̱'ta nángi, ti̱'koa̱á mì kì tjó'nde‑te‑la̱ ján ngajmi, ko̱ nga'tsì kjoa̱ ra ki̱'nde i̱ a̱'ta nángi ti̱'koa̱á tjó'nde‑te‑la̱ ján ngajmi.
40018019	’'Koa̱á xin kixi̱ india‑no, tsa jò ma‑no i̱ i̱sà'nde, jngo kjo̱bítsjen kongió nga si̱jé mé ra mejèn‑no, jè Na̱'ìn‑na̱ ra tíjna ya̱ ján ngajmi tsjá‑no mé ra si̱jé.
40018020	Nga̱ ya̱ ñánda̱ nga títsa̱jna jò jàn xi̱ta̱ ra a̱'ta tsa̱'a̱n títsa̱jnajtín‑nì, 'a̱n, ya̱á tíjna̱jin masen‑la̱.
40018021	Jè Pedro 'kia̱á ikasi'ta chraña‑la̱ Jesús nga iskonangi‑la̱, kitsò‑la̱: ―Na̱'ìn, ¿kótjín 'ka̱ ma sijchá'ta‑la̱ tsa 'kia̱ jngo 'ndsèe̱ tíbátsji‑jé ra a̱'ta tsa̱'a̱n? ¿A skanda itoó 'ka̱?
40018022	Jè Jesús kitsó‑la̱: ―Majìn, mì tsa ta itoó 'ka̱‑jìn; skanda jàn‑kan ko̱ te nga ito 'ka̱.
40018023	’Koni 'sín batéxoma jè ra tíjna ngajmi, 'koa̱á 'sín mangásòn‑ko̱ koni 'sín ki'sìn jngo xi̱ta̱xá ítjòn 'kia̱ nga isíjé‑la̱ kinda̱ jñà xi̱ta̱ chi̱'nda‑la̱.
40018024	'Kia̱ nga tsikí'tsia̱ nga ki'sìn kinda̱ 'ji jngo xi̱ta̱ chi̱'nda‑la̱ ra 'ñó kjìn millón to̱n tje̱n‑la̱.
40018025	Jè xi̱ta̱ chi̱'nda ra̱kìi̱, tsìn‑la̱ to̱n ra si̱ìjndà‑la̱ jè xi̱ta̱xá ítjòn ra ni‑la̱ xá ma. 'Koa̱á ma‑ni nga jè ni‑la̱ xá, 'koa̱á 'sín kitsjà kjo̱hixi̱ nga katasatína jè xi̱ta̱ ra̱kìi̱, ko̱ jè chjo̱ón‑la̱, ko̱ jñà i̱xti‑la̱, ko̱ nga'tsì tsajmì ra tjín‑la̱, mé‑ni nga katajndà‑ni jè to̱n ra tje̱n‑la̱.
40018026	Jè chi̱'nda ra̱kìi̱ tsasèn-xkó'nchi'tá‑la̱ jè ni‑la̱ xá, tsikítsa'ba‑la̱; kitsò‑la̱: “Na̱'ìn, jchíñakjoa̱‑ná; ko̱maá kíchjí ijye‑la nga'tsì to̱n ra tje̱n'tin‑la.”
40018027	Jè ni‑la̱ xá kjòhi̱ma̱ke‑ní, isìhijcha'ta ijyeé‑la̱ jè to̱n ra tje̱n'tin, ko̱ isíkíjnandi̱í‑ni.
40018028	’Jè chi̱'nda ra̱kìi̱, 'kia̱ nga ijye itjo‑ni ya̱ ñánda̱ tíjna jè ni‑la̱ xá, 'kia̱á iskajin jngo chi̱'nda xákjén ra ta chibaá to̱n tje̱n'tin‑la̱. Itsabá'ñó, ko̱ tsikíjtín‑sin; kitsò‑la̱: “Tíchjí‑ná to̱n ra tje̱n'tin‑ná.”
40018029	Jè chi̱'nda xákjén tsasèn-xkó'nchi'tá‑la̱, tsikítsa'ba‑la̱. Kitsò‑la̱: “Jchíñakjoa̱‑ná, ko̱ ko̱maá sijndá ijye‑la jè to̱n ra tje̱n'tin‑la.”
40018030	Tanga jè xi̱ta̱ ra̱kìi̱, mì kì kjokjiín‑la̱. Ta isa̱á nda̱yá iskanì'sen ko̱ ya̱á isíkíjna skanda 'kia̱ tsikíchjí ijye‑la̱ kó'ki to̱n tje̱n‑la̱.
40018031	'Kia̱ nga kijtse jñà xi̱ta̱ chi̱'nda xákjén ra i'ka, 'ñó ba ki'se‑la̱. 'Kia̱á kiì 'kéna̱jmí‑la̱ jè ni‑la̱ xá nga'tsì kjoa̱ ra kjomà.
40018032	Jè ni‑la̱ xá, 'kia̱á kitsjà kjo̱hixi̱ nga kiìjch'à jè chi̱'nda ra̱kìi̱, 'kia̱ nga 'ji, kitsò‑la̱: “Ji̱ chi̱'nda ra 'ñó 'cho 'nì. 'A̱n ísijcháha'ta ijyeé‑la ra tje̱n'tin‑ná 'kia̱ nga tsikitsa'ba‑ná.
40018033	Ti̱'koa̱á ngaji̱, ¿a mí ma‑li tsa ko̱'sín kjòhi̱ma̱cha‑ti jè chi̱'nda xàngi̱i koni 'sín nga kjòhi̱ma̱ke‑la ra ji̱?”
40018034	Jè ni‑la̱ xá kjojtií‑la̱, 'kia̱á kitsjà kjo̱hixi̱ nga kata'bì‑la̱ kjo̱hi'in skanda 'kia̱ nga ijye ki̱ìchjí ijye jè to̱n ra tje̱n‑la̱.
40018035	Jesús kitsò: ―'Koa̱á ti̱'sín si̱ìko̱‑najiòn nga jngó jngó‑no jè Na̱'ìn‑na̱ ra tíjna ya̱ ján ngajmi tsa mì kì ngi ko̱ inìma̱‑no si̱jcha'ta‑la jé‑la̱ xàngio̱o.
40019001	'Kia̱ nga ijye kiìchja̱ jñà 'én kìi̱ Jesús, itjojiín ya̱ nangi Galilea nga kijì ya̱ nangi Judea ra tíjna ya̱ a̱jto̱n ndáje̱ Jordán.
40019002	'Ñó kjìn xi̱ta̱ kijìtji̱ngi‑la̱ ko̱ ya̱á isinda‑ni xi̱ta̱ ra kiya.
40019003	Ijchó i'ka xi̱ta̱ fariseo ya̱ ñánda̱ tíjna Jesús nga mejèn‑la̱ sko̱ónda̱cha̱‑la̱ nga iskonangi‑la̱, kitsò‑la̱: ―¿A tjí'ndeé‑la̱ jè ra xi̱ta̱ 'xi̱n nga ma jngó kjá tsjín‑ni chjo̱ón‑la̱ ni̱'sín ta mé kjoa̱ 'sa̱‑ni?
40019004	Jesús kitsó‑la̱: ―¿A kjeé chitá'yá jè xa̱jo̱n ra tjí'ta 'én‑la̱ Nainá 'kia̱ nga ti̱'sa̱ tsikínda xi̱ta̱, “ko̱ chjo̱ón ko̱ 'xi̱ín tsikínda”?
40019005	Ko̱ kitsò‑isa: “'Koa̱á ma‑ni nga jè xi̱ta̱ 'xi̱n, 'kia̱ nga ki̱xan, tsjín jè na̱'ìn‑la̱ ko̱ tsjín jè na̱‑la̱; ta jé chjo̱ón‑la̱ kíjnako̱; ko̱ jngoó ijo ko̱ma‑ni ta ngajòo̱.”
40019006	Mì tsa ti̱ jò ma‑ni 'kia̱ nga ijye kàbixan; tà jngoó ijo kàma‑ni. 'Koa̱á ma‑ni nga mì kì ma nga jñà xi̱ta̱ si̱ìtsjin‑ni xákjén jñà ra jè Nainá isìjngo.
40019007	Jñà xi̱ta̱ fariseo 'kia̱á iskonangi‑la̱ Jesús, nga kitsò‑la̱: ―¿Mé‑ni ko̱'sín kitsò‑ni jè Moisés nga maá jngo xa̱jo̱n katasijna masen, ko̱ ijyeé ko̱ma tsjín‑ni xákjén?
40019008	Jesús kitsó‑la̱: ―Tà kií nga̱tjì‑la̱ nga 'ñó tájajín tjín jè inìma̱‑no, kií kitsjá'nde‑ni jè Moisés nga ma ki̱jmí‑no íchjín‑no, tanga 'kia̱ nga ti̱'sa̱ tjà'tsin‑la̱ kjoa̱, mì tsa ko̱'sín kjomà.
40019009	Tanga 'a̱n, 'koa̱á xín‑no, jè xi̱ta̱ ra tsjín‑ni chjo̱ón‑la̱ ko̱ kj'ií chjo̱ón ki̱xan‑ko̱ india‑ni, kjoa̱chijngií tí'sín. Ko̱ jè xi̱ta̱ 'xi̱n ra ki̱xan‑ko̱ jè chjo̱ón ra kitsjin‑ni 'xi̱n‑la̱ ti̱'koa̱á kjoa̱chijngií tí'sín‑te. Ta 'kia̱‑ní ma tsjín‑ni chjo̱ón‑la̱, tsa 'kia̱ jè chjo̱ón, kj'ií xi̱ta̱ 'xi̱n ki̱chja̱‑la̱.
40019010	Jñà xi̱ta̱ ra kotá'yá'ta‑la̱ Jesús kitsó‑ní: ―¿Tsa 'koa̱á 'sín tjín kjoa̱ a̱'ta 'tse̱ xi̱ta̱ ra bixan, isa̱á‑la nda‑ni tsa mì kì ki̱xan xi̱ta̱?
40019011	Jesús kitsó‑la̱: ―Tjín xi̱ta̱ ra mì kì makjiín‑la̱ jè kjo̱bítsjen kìi̱, tanga tà jñá ko̱kjiín‑la̱ jñà xi̱ta̱ ra ijye Nainá kitsjà‑la̱ nga ko̱kjiín‑la̱.
40019012	Tjín xi̱ta̱ 'xi̱n ra xá ko̱'sín tsin‑ni nga mì íchjín si̱ìsin, ko̱ tjín xi̱ta̱ 'xi̱n ra xá xi̱ta̱ faháxìn‑la̱ nga mì íchjín koa̱à'ta ikon, ko̱ tjín ra xá ko̱'sín kitsjá‑la̱ ijo‑la̱ nga mì íchjín si̱ìsin ta nga̱tjì‑la̱ nga ya̱ mejèn‑la̱ isa̱ nda si̱hitjasòn koni 'sín tjín kjo̱téxoma 'tse̱ ngajmi. Jè ra chíkjoa̱‑la̱ nga ska̱ábé jè kjo̱bítsjen ra̱kìi̱, katakjábé.
40019013	Jñà xi̱ta̱ 'jiìkó i'ka ndí i̱xti ya̱ ñánda̱ nga tíjna Jesús, nga mejèn‑la̱ kátásòn‑la̱ tsja ko̱ nga katabítsa'ba'tin, tanga jñà xi̱ta̱ ra kotá'yá'ta‑la̱ Jesús tsakátiko̱ó jñà xi̱ta̱ ra 'jiìkó jñà ndí i̱xti kìi̱.
40019014	'Kia̱á kitsò‑la̱ Jesús: ―Ti̱'nde‑la jñà ndí i̱xti nga katanchrabá'ta‑na. Kì jiòn batechjà‑la. Nga̱ jñà xi̱ta̱ ra ko̱'sín tjín inìma̱‑la̱ koni kjòn 'tse̱ jñà ndí i̱xti, ijyeé 'tse̱é nga'tsì kjo̱nda ra tjín ya̱ ñánda̱ nga tíbatéxoma jè ra tíjna ngajmi.
40019015	Jesús tsakásòn‑la̱ tsja jñà ndí i̱xti; ko̱ a̱kjòn kijì‑ni ya̱ i̱'nde ra̱kìi̱.
40019016	Jngo xi̱ta̱ ra 'sa̱ i̱xti‑isa ijchòjkon Jesús, iskonangi‑la̱, kitsò‑la̱: ―Ji̱ maestro, ¿mé kjo̱nda ra 'siaa̱n nga ma 'se̱‑ná kjo̱binachon ra mì fehe'ta skanda ta kjiá‑nioo̱?
40019017	Jesús kitsó‑la̱: ―¿Mé‑ni nga 'a̱n chjinangi‑ná mé kjoa̱ ra nda tjín? Tà jngoó‑ni jè Nainá ra xi̱ta̱ nda. Tanga tsa mejèn‑li nga 'se̱‑li kjo̱binachon ra mì kì fehe'ta, ti̱hitjasìn jñà kjo̱téxoma‑la̱ Nainá.
40019018	Xi̱ta̱ ra̱kìi̱ iskonangi‑ní, kitsò: ―¿Ñáa̱ kjo̱téxoma? Jesús kitsó‑la̱: ―“Kì xi̱ta̱ nì'kin; kì kjoa̱chijngi 'nì; kì kjoa̱chijé 'nì; kì 'én ndiso fanè‑la̱ xi̱ta̱ ra kj'ií;
40019019	nda jcha̱xkín jè na̱'ìn‑li ko̱ jè na̱‑li; ko̱ ko̱'sín tsjacha 'ti̱ìn jñà xi̱ta̱ xàngi̱i koni 'sín nga tsjachi jè ijo‑li.”
40019020	Jè xi̱ta̱ ti ra̱kìi̱ kitsó‑ní: ―Tísìhitjásòn ijye‑náa̱ nga'tsì kjoa̱ kìi̱; ¿mé ra jchi̱ja‑isa‑na?
40019021	Jesús kitsó‑la̱: ―Tsa mejèn‑li nga xi̱ta̱ kixi̱ ka̱mi, ta̱ti̱na ijyi nga'tsì tsajmì ra tjín‑li. Ko̱ jè to̱n, ti̱ka'bí‑la̱ jñà xi̱ta̱ ra i̱ma̱ títsa̱hijyo mé‑ni nga tse kjo̱nda 'se̱‑li ya̱ ján ngajmi. Ko̱ a̱kjòn nchrabátji̱ngi‑ná.
40019022	'Kia̱ nga kií'nchré jñà 'én kìi̱ jè ti ra̱kìi̱, 'ñó ba ki'se‑la̱ nga kijì‑nì, ta nga̱tjì‑la̱ nga̱ 'ñó nchi̱ná.
40019023	Jesús, 'kia̱á kitsò‑la̱ jñà xi̱ta̱ ra kotá'yá'ta‑la̱: ―'Koa̱á xin kixi̱‑no. 'Ñó chjá ka̱ma‑la̱ jñà xi̱ta̱ ra nchi̱ná nga kjoa̱à'sen‑jin ya̱ ñánda̱ nga tíbatéxoma jè ra tíjna ngajmi.
40019024	'Koa̱á xín india‑no, 'ñó chjá ka̱ma‑la̱ nga kjoa̱à'sen‑jin ya̱ ñánda̱ nga tíbatéxoma Nainá; skanda isa̱á‑la chiba chjá ka̱ma‑la̱ jngo cho̱ camello nga kjoa̱à'sen‑kjá ya̱ ñánda̱ nga ti̱'xá nindo ra tjahiña‑ni nikje.
40019025	'Kia̱ nga kií'nchré 'én kìi̱ jñà xi̱ta̱ ra kotá'yá'ta‑la̱ Jesús, batoó ta kjóxkón‑la̱. 'Kia̱á kitsò‑la̱ xákjién: ―¿Yá xi̱ta̱ ra ko̱ma ki̱tjokajin kjo̱hi'in tsa'koa̱?
40019026	Jesús iskotsíjeén‑la̱, kitsò‑la̱: ―Ra ta jñà xi̱ta̱, mì kì ko̱ma‑la̱. Tanga ra a̱'ta 'tse̱ Nainá ma ijye‑ní ta mé kjoa̱‑nioo̱.
40019027	'Kia̱á kitsò jè Pedro: ―Ra ji̱n, kijmitákon ijyeé‑náji̱n nga'tsì tsajmì ra tjín‑náji̱n, ko̱ ji̱í timatji̱ngi‑laji̱n. ¿Mé ra 'se̱‑naji̱n a̱skan‑nioo̱?
40019028	Jesús kitsó‑la̱: ―'Koa̱á xín kixi̱‑no, 'kia̱ nga ki̱jchò ni̱chjin nga ko̱xi̱tse̱ya ijye, ko̱ 'kia̱ nga 'a̱n ra I'ndí‑la̱ Xi̱ta̱ xin‑la̱ ijo‑na̱ kóti̱jnasòn íxile̱ ya̱ ñánda̱ nga 'ñó jeya kóti̱jna; jiòn ra ijye 'a̱n timatji̱ngi‑ná, ti̱'koa̱á ya̱á ki̱tsa̱jnasòn jngó jngó íxile̱ ñánda̱ nga tísatéxoma, mé‑ni nga jiòn kíndajín‑la jñà xi̱ta̱ na̱xi̱ndá‑la̱ xi̱ta̱ Israel ra tejò tje̱ ma‑ni.
40019029	Nga'tsì xi̱ta̱ ra ta kjoa̱ tsa̱'a̱n isíkítsa̱jna ni'ya‑la̱, 'ndse̱, ndichja, na̱'ìn‑la̱, na̱‑la̱, chjo̱ón‑la̱, i̱xti‑la̱, nangi‑la̱, jngo sindo̱ 'ka̱ ko̱'ki tjábé ngajo‑ila̱. Ko̱ ti̱'koa̱á 'se̱é‑la̱ kjo̱binachon ra mì fehe'ta skanda ta mé ni̱chjin‑nioo̱.
40019030	Tanga kjín xi̱ta̱ ra jñà títsa̱jna ítjòn 'ndi̱ 'ndi̱‑ni̱, jñá kítsa̱jna tji̱ngi‑ni a̱skan‑nioo̱; ko̱ jñà ra títsa̱jna tji̱ngi‑ni 'ndi̱ 'ndi̱‑ni̱, jñá kítsa̱jna ítjòn‑nì a̱skan‑nioo̱.
40020001	’Koni 'sín batéxoma jè ra tíjna ngajmi, 'koa̱á 'sín mangásòn‑ko̱ koni jè xi̱ta̱ ra tjín‑la̱ nangi. Ta̱jñó kijì nga kiì kátsji chi̱'nda ra si̱íxá ya̱ ñánda̱ nga tjítje̱‑la̱ na'ñó to uva.
40020002	'Kia̱ nga ijye isakò‑la̱ chi̱'nda ko̱ kisinda‑la̱ nga ki̱íchjí‑la̱ koni tjín nga machjí‑la̱ xi̱ta̱ nga jngo níchjin, 'kia̱á kisìkasén ya̱ ñánda̱ nga tjítje̱‑la̱ uva.
40020003	'Kia̱ nga ijye kjò'nga tsá'bí kijí india‑nì jè ni‑la̱ xá nga íkátsji‑isa chi̱'nda. Kijtseé‑isa xi̱ta̱ chi̱'nda ra ya̱ títsa̱jna ya̱ a̱jin ndi̱tsi̱n ra mì mé xá i̱nchi'sín.
40020004	Kitsó‑la̱: “Tangió ti̱xá‑te ya̱ nangi‑na̱. Ko̱ 'koa̱á 'ki kíchjí‑no koni 'ki tíjna chjí‑la̱ chi̱'nda.” Jñà chi̱'nda kìi̱, kijí‑ní nga kiì síxá.
40020005	Jè ni‑la̱ xá india kijì‑isa 'kia̱ nga ijye ijchò nchisen. Ti̱'koa̱á kijí india‑isa 'kia̱ nga ijye tímahixòn. Ko̱ 'koa̱á ti̱'sín ki'sìn.
40020006	Ijyeé‑la ijchò tsa las cinco nga ngixòn; itjo india‑nì jè ni‑la̱ xá, ko̱ isakò-isa‑la̱ xi̱ta̱ chi̱'nda ra ta jyò títsa̱jna. Kitsò‑la̱: “¿Mé‑ni tà jyò titsa̱jna‑no jngo níchjin?”
40020007	Jñà chi̱'nda kìi̱ kitsó‑la̱: “Kií ko̱ma‑ni ni̱yá ra kátsjá xá‑naji̱n.” 'Kia̱á kitsò‑la̱: “Tangió, ko̱ tangí ti̱xá‑te ya̱ ñánda̱ nga tjítje̱‑na uva.”
40020008	'Kia̱ nga ijye kjòjñò, jè ni‑la̱ xá kitsó‑la̱ jè xi̱ta̱ ra síkinda̱ xi̱ta̱ chi̱'nda: “Ti̱nákjoa̱‑la̱ nga'tsì chi̱'nda. Tíchjí‑la̱. Ti'tsia̱ko̱ kjòn‑ni jñà ra a̱skan ka'fioo̱; ko̱ jñà ra ka'fi ítjòn, ti̱kjehe'ta‑ni.”
40020009	'Kia̱á inakjoá‑la̱ jñà chi̱'nda ra 'jaha'sen las cinco nga ngixòn; ki'tsì‑la̱ chjí‑la̱ ra jngo níchjin nga jngó jngó.
40020010	'Kia̱ nga kjóchjí‑la̱ jñà chi̱'nda ra ta̱jñò 'jaha'sen, 'koa̱á 'sín isíkítsjen tsa isa̱á tse ko̱chjí‑la̱. Tanga ti̱'koa̱á ta jé ki'tsì‑la̱ chjí‑la̱ ra jngo níchjin.
40020011	'Kia̱ nga ijye kjóchjí‑la̱ jñà chi̱'nda kìi̱, tsaté'ta ni‑la̱ xá;
40020012	kitsò‑la̱: “Jñà chi̱'nda ra a̱skan ka'fioo̱, tà jngoó hora kàsíxá, ko̱ ra ji̱n, jngo níchjin jndà jndà kanìkjiín‑la̱ji̱n ndabá nga kàníxá‑ji̱n. Ko̱ takó ta ngásòn kabíchjí‑náji̱n.”
40020013	Tanga jè ni‑la̱ xá kitsó jngo‑la̱ jñà chi̱'nda kìi̱: “Ji̱ ndse, mì tsa mé ra 'cho tísikó‑la, 'koa̱á 'ki tíbíchjí‑la koni 'sín 'ki kasinda‑ná nga kíchjí‑la̱ jngo níchjin.
40020014	Chjíbí chjí‑li, ko̱ 'tin‑ni; tanga 'a̱n, 'koa̱á tjín mejèn‑na kíchjí‑te‑la̱ jñà ra a̱skan ka'fioo̱ koni 'ki tíbíchjí‑la ra ji̱.
40020015	¿A mí tjí'nde‑na nga ko̱'sín sikóo̱ to̱n‑na̱ koni 'sín mejèn‑na, o̱ ra maxitakón‑ni nga nda xi̱ta̱ 'siaa̱n?”
40020016	Jesús kitsó‑isa: ―'Koa̱á 'sín ka̱ma jñà xi̱ta̱ ra títsa̱jna ítjòn, nga kje̱he'tá‑nì; ko̱ jñà ra títsa̱jna tji̱ngi‑nioo̱, jñà kítsa̱jna ítjòn‑nì a̱skan‑nioo̱. [Nga̱ kjín ma‑ni ra i̱nchinakjoá‑la̱ tanga chibaá ma‑ni ra títjahíjin.]
40020017	'Kia̱ nga tífì Jesús ya̱ ján na̱xi̱ndá Jerusalén, kiìchja̱'taxìn‑la̱ jñà xi̱ta̱ ra kotá'yá'ta‑la̱ ra tejò ma‑nioo̱, kitsò‑la̱:
40020018	―'Ndi̱ 'ndi̱‑ni̱, ya̱á i̱nchimangié ya̱ na̱xi̱ndá Jerusalén; 'a̱n ra I'ndí‑la̱ Xi̱ta̱ xian‑la̱ ijo‑na̱, ya̱á ko̱nga̱tsja jñà xi̱ta̱ ítjòn‑la̱ na̱'mì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; ko̱ jñá ko̱ki̱tso̱ nga bakén‑na nga ki̱yáa̱;
40020019	ko̱ ya̱á si̱ìnga̱tsja‑na ya̱ a̱jin‑la̱ xi̱ta̱ ra mì tsa xi̱ta̱ Judío; ko̱ jñà xi̱ta̱ kìi̱, si̱ìsabà'tiín‑na, ko̱ ko̱já‑na, ko̱ ya̱á koa̱à'ta‑na krò nga ya̱ ki̱yáa̱. Tanga 'kia̱ nga ki̱jchò jàn ni̱chjin, kjoa̱áya india‑na.
40020020	Jè na̱‑la̱ Jacobo ko̱ Juan ra i̱xti‑la̱ ma xi̱ta̱ ra 'mì Zebedeo ijchò kincha'tá‑la̱ Jesús, tji̱ko̱ i̱xti‑la̱, tsasèn-xkó'nchi'tá‑la̱ nga isíjé jngo‑la̱ kjo̱nda.
40020021	Jesús iskonangií‑la̱ nga kitsò‑la̱: ―¿Mé ra mejèn‑li? Jè chjo̱ón kitsó‑ní: ―Ko̱'sín 'ti̱ì kjo̱hixi̱ nga ya̱ katitsa̱hijyo'tá‑li jñà ngajò i̱xti‑na̱ ya̱ ñánda̱ ko̱te̱xomi, jngo katijna ya̱ nga kixi̱‑li ko̱ jngo katijna'ta‑li ya̱ ngaskoán‑li.
40020022	Jesús kitsó‑la̱: ―Mì kì 'ya jiòn mé ra níjé. ¿A maá ko̱tojiòn jè kjo̱hi'in ra 'a̱n ko̱tojian? Kitsó jñà xi̱ta̱ kìi̱: ―Jon, maá ko̱tojin‑ji̱n.
40020023	'Kia̱á kitsò‑la̱ Jesús: ―Kixi̱í kjoa̱ maá‑la̱ ko̱tojiòn kjo̱hi'in; tanga mì tsa 'a̱n bako̱‑na nga tsja'ndé‑no nga ya̱ ki̱tsa̱'ta‑ná ya̱ nga kixi̱‑na̱ ko̱ ya̱ ngaskoán‑na̱; jè Na̱'ìn‑na̱ ijyeé tjítsa̱jnanda‑la̱ xi̱ta̱ ra tsjá‑la̱ i̱'nde kìi̱.
40020024	'Kia̱ nga kií'nchré jñà xi̱ta̱‑la̱ Jesús ra ngi te ma‑nioo̱, kjojtií‑la̱ a̱'ta 'tse̱ xi̱ta̱ ra jò ma‑ni.
40020025	Jesús kiìchja̱á‑la̱, ko̱ kitsò‑la̱: ―Ijyeé 'ya‑nájiòn nga jñà xi̱ta̱xá ra batéxoma‑la̱ jñà na̱xi̱ndá ra tjín i̱sà'nde, 'koa̱á 'sín batéxoma koni tsa jñà ma ni‑la̱ na̱xi̱ndá. Ko̱ jñà xi̱ta̱ ra isa̱ 'nga títsa̱jna, 'koa̱á 'sín batéxoma‑la̱ xi̱ta̱ koni 'sín jñà mejèn‑la̱.
40020026	Tanga ra a̱'ta tsa̱jiòn mì kì tjínè‑la̱ nga ko̱'sín ko̱ma. Jè ra mejèn‑la̱ nga 'nga kíjna, ta isa̱á jnchro jè katabasìko̱'ta‑no;
40020027	ko̱ jè ra mejèn‑la̱ kíjna ítjòn‑no, ta isa̱á jnchro jé katama chi̱'nda‑no.
40020028	Koni 'a̱n ra I'ndí‑la̱ Xi̱ta̱ xian‑la̱ ijo‑na̱, mì tsa ki xá 'jíi̱‑na nga 'a̱n nda ki̱tjasòn ítjòn‑na. Kií xá 'jíi̱‑na nga 'a̱n jnchro nda sìhitjásòn ítjòn‑la̱ xi̱ta̱, ko̱ nga tsja ijo‑na̱ nga kjìn xi̱ta̱ ki̱tjojin kjo̱hi'in nga 'a̱n kíchjítjì ngajo‑la̱ jé‑la̱.
40020029	'Kia̱ nga ijye i̱nchibitjojin‑nì ya̱ na̱xi̱ndá Jericó, kjín jchán xi̱ta̱ kijìtji̱ngi‑la̱.
40020030	Ya̱ a̱ndi ndi̱yá ñánda̱ tífì Jesús jò ndí xi̱ta̱ xka̱ títsa̱jna. 'Kia̱ nga kií'nchré nga jè Jesús ra tífì ya̱ a̱ya ndi̱yá, 'ñó kiìchja̱ ngajòo̱ nga kitsò: ―¡Na̱'ìn, ji̱ ra ya̱ nchrabá‑ni a̱'ta 'tse̱ tje̱‑la̱ xi̱ta̱xá ítjòn ra tsi'kìn David, jcha̱hi̱ma̱takón‑náji̱n!
40020031	Jñà xi̱ta̱ ra tji̱ko̱ Jesús tsakátiko̱‑ní mé‑ni nga jyò katitsa̱jna‑ni; tanga jñà ndí xi̱ta̱ xka̱ kìi̱, ta isa̱á 'ñó kiìchja̱‑isa, nga kitsò: ―Na̱'ìn, ra tje̱‑la̱ David, jcha̱hi̱ma̱takón‑náji̱n.
40020032	'Kia̱á tsasijna Jesús. Kiìchja̱‑la̱ nga iskonangi‑la̱, kitsò‑la̱: ―¿Mé ra mejèn‑no nga sikó‑no?
40020033	Jñà ndí xi̱ta̱ xka̱ kitsó‑ní: ―Na̱'ìn, mején‑naji̱n nga katatjá'xa̱ngi‑ni xkòn‑ji̱n.
40020034	Jesús kjòhi̱ma̱keé jñà ndí xi̱ta̱ kìi̱. Iskaájnoó jñà xko̱n ko̱ ndi̱to̱ón tsatsíjen‑ila̱ jñà xi̱ta̱ kìi̱; ko̱ ya̱á kiìtji̱ngi‑la̱ Jesús.
40021001	'Kia̱ nga ijye ijchò chraña ya̱ na̱xi̱ndá Jerusalén, ijchó jngo na̱xi̱ndá ra 'mì Betfagé ya̱ chraña'tá‑la̱ ya̱ nindo Yá Olivo. Jesús isìkasén jò xi̱ta̱ ra ya̱ kotá'yá'ta‑la̱.
40021002	Kitsò‑la̱: ―Tangió ya̱ na̱xi̱ndá i̱tsé ra kjijna'ta ya̱ ján; ya̱á sa̱kò jngo‑no burra ra tjíté'ñó'ta jngo‑la̱ ndí búrró i'ndí. Chjíjnda̱'ñó ko̱ nchrabáko̱‑ná.
40021003	Tsa yá ra kó ki̱tso̱‑no, ko̱'tìn‑la: “Jè‑ró Jesús ra tíjna ítjòn ko̱chjeén‑la̱; tanga si̱ìkasén ndi̱to̱ón‑nì.”
40021004	'Kia̱ nga ko̱'sín kjomà, jè itjasòn koni 'sín ijye kiìchja̱ jè xi̱ta̱ ra isìchjeén Nainá nga kiìchja̱ ngajo‑la̱ kjotseé nga kitsò:
40021005	Ko̱'tìn‑la̱ jè na̱xi̱ndá ra 'mì Sión: “Chítsijen‑la̱ jè Xi̱ta̱xá Ítjòn‑li, mì tsa 'nga tísíkíjna ijo‑la̱ nga tínchrabá katsíjen‑li; ta jngoó ndí búrró i̱tsé tíjnasòn‑la̱, jngo i'ndí‑la̱ ra cho̱ 'chá.”
40021006	Kijí jñà xi̱ta̱ ra kotá'yá'ta‑la̱ Jesús ko̱ 'koa̱á 'sín ki'sìn koni 'sín nga isatéxá‑la̱.
40021007	'Kia̱á 'jiìkó jè burra ko̱ jè ndí búrró i̱tsé; ya̱á tsakásòn‑la̱ nikje‑la̱. A̱kjòn tsikijnasòn‑la̱ Jesús.
40021008	Jñà xi̱ta̱ ra 'ñó kjìn ma‑nioo̱ ya̱á tsakánda nikje‑la̱ ya̱ a̱ya ndi̱yá. Ko̱ tjín i'ka ra tsate chrja‑la̱ yá, a̱kjòn tsakánda ya̱ a̱ya ndi̱yáa̱.
40021009	Jñà xi̱ta̱ ra tje̱n ítjòn‑la̱ ko̱ ra tje̱n‑ngi‑la̱ tsikí'tsia̱‑ní nga 'ñó kiìchja̱, kitsò: ―¡Jeya katijna jè ra ya̱ nchrabá‑ni tje̱‑la̱ xi̱ta̱xá ítjòn ra tsi'kìn David [nga̱ jè kíjna ngajo‑la̱]! ¡Mé ta̱ nda‑la̱ jè xi̱ta̱ ra nchrabá ngajo‑la̱ Nainá! ¡Jeya katijna Nainá ya̱ ján ngajmi!
40021010	'Kia̱ nga 'jaha'sen Jesús ya̱ Jerusalén, ta yá ra maá itjo nga iskotsíjen‑la̱; kjín xi̱ta̱ iskonangi nga kitsò: ―¿Yá xi̱ta̱‑ni ra̱kìi̱?
40021011	Ko̱ jñà xi̱ta̱ ra i'ka kitsó‑la̱: ―Jé xi̱ta̱ ra̱kìi̱ ra 'mì Jesús, ra síchjeén Nainá nga chja̱ ngajo‑la̱ ra ya̱ Nazaret i̱'nde‑la̱, nangi ra chja̱‑ni Galilea.
40021012	'Jaha'seén Jesús ya̱ ndi̱tsin‑la̱ i̱ngo̱ ítjòn‑la̱ Nainá; tsachrje ijye nga'tsì xi̱ta̱ ra ya̱ i̱nchibatína ko̱ i̱nchibatse ya̱ ndi̱tsin‑la̱ i̱ngo̱. Isíkáfa tsakjàn jñà ímixa̱‑la̱ xi̱ta̱ ra síkaatjìya to̱n ko̱ jñà íxile̱‑la̱ jñà ra batína ni̱se paloma.
40021013	Kitsò‑la̱: ―Jè xa̱jo̱n ra tjí'ta 'én‑la̱ Nainá tsò‑ní: “Jè ni'ya‑na̱, 'koa̱á 'sín ko̱chjeén nga ya̱ ki̱chja̱'ta‑na xi̱ta̱.” Tanga jiòn, i̱'nde‑la̱ xi̱ta̱ chijé i̱nchi'nià.
40021014	Ijchó ya̱ ndi̱tsin‑la̱ i̱ngo̱ ítjòn jñà xi̱ta̱ ra mì kì tsijen‑la̱ ko̱ ra tsjá'yá kjòn, ko̱ jè Jesús isindaá‑ni.
40021015	Jñà na̱'mì ítjòn ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés kjokja̱án‑la̱ 'kia̱ nga kijtse jñà kjo̱xkón ra ki'sìn Jesús ko̱ 'kia̱ nga kií'nchré‑la̱ jñà ndí i̱xti ra 'ñó kiìchja̱ ya̱ ndi̱tsin i̱ngo̱ nga tsò: “¡Jeya katijna jè ra ya̱ nchrabá‑ni tje̱‑la̱ xi̱ta̱xá ítjòn ra tsi'kìn David [nga̱ jè kíjna ngajo‑la̱]!”
40021016	'Kia̱á ki'mì‑la̱ Jesús: ―¿A na'yá‑ní koni 'sín nga i̱nchitsò jñà i̱xti kìi̱? Kitsó jè Jesús: ―Jon, tí'nchré‑ná. Tanga, ¿a kjeé chitá'yá jiòn jè xa̱jo̱n ra tjí'ta 'én‑la̱ Nainá ñánda̱ nga tíchja̱ nga tsò? 'Koa̱á 'sín ki'nì nga jñà ndí i̱xti ra i̱tsíñá kjòn ko̱ jñà ra 'sa̱ i̱nchibaki, jñá‑ní ra kise nga 'nga isíkíjna‑li.
40021017	Jesús, ya̱á kitsjin jñà xi̱ta̱ kìi̱, itjojin ya̱ na̱xi̱ndá ra̱kìi̱. Kijì na̱xi̱ndá Betania. Ya̱á isíkjáya.
40021018	'Kia̱ nga ma ta̱jñò nga tífì india‑ni ya̱ Jerusalén jè Jesús, kjòhojó‑la̱.
40021019	Kijtseé jngo yá‑la̱ to igo̱ ra ya̱ síjnandi chraña ya̱ a̱ndi ndi̱yáa̱. Kiì katsíjeén‑la̱, tanga ni̱mé to ijà‑la̱. Tà xka̱‑ní. 'Kia̱á kitsò Jesús: ―Kì ni̱ì‑ti̱‑jngo ni̱chjin to bajà‑li. Jè yá‑la̱ to igo̱ ta ndi̱to̱ón kixì.
40021020	'Kia̱ nga kijtse jñà xi̱ta̱ ra kotá'yá'ta‑la̱ Jesús, tà kjóxkón‑la̱. 'Kia̱á iskonangi, kitsò: ―¿Mé ta̱ ndi̱to̱n kaxì‑ni jè yá‑la̱ to igo̱?
40021021	Jesús kitsó‑la̱: ―'Koa̱á xin kixi̱‑no, tsa nda makjiín‑no ra a̱'ta tsa̱'a̱n, ko̱ tsa mì jò tjín takòn, mì tsa ta jè ko̱ma‑no ko̱'sín 'sia̱an koni 'sín ka'sian ra 'a̱n, skanda ko̱maá‑no nga 'kín‑la̱ jè nindo ra̱kìi̱: “Ti̱xín i̱jndíi̱; ko̱ ya̱ ti̱kàtje̱n‑jin ijo‑li ya̱ a̱jin ndáchikon”, ko̱ 'koa̱á 'sín ko̱ma.
40021022	Ko̱ tsa makjiín‑no ra a̱'ta tsa̱'a̱n, ni̱'sín ta mé ra si̱jé 'kia̱ nga ki̱nákjoa̱'ta‑la̱ Nainá, 'ki̱í‑no.
40021023	'Kia̱ nga 'jaha'sen ndi̱tsin‑la̱ i̱ngo̱ ítjòn jè Jesús nga ijye tíbakón‑ya, jñà xi̱ta̱ ítjòn‑la̱ na̱'mì ko̱ jñà xi̱ta̱ jchínga 'tse̱ xi̱ta̱ Judío ijchò kincha'tá‑la̱ Jesús nga iskonangi‑la̱: ―¿Mé kjo̱téxoma ra tsjá'nde‑li nga ko̱'sín 'nì? ¿Yá ra kitsjà‑li kjo̱téxoma kìi̱?
40021024	Jesús kitsó‑la̱: ―Ti̱'koa̱á 'a̱n, jngo 'én skonangi‑no. Tsa ko̱'kín‑ná jiòn, ti̱'koa̱á 'koa̱á xín‑no yá ra kitsjà‑na kjo̱téxoma koni 'sín nga 'siaa̱n.
40021025	¿Yá ra kitsjà‑la̱ kjo̱téxoma jè Juan nga tsatíndá xi̱ta̱? ¿A jé Nainá ra tíjna ngajmi, o̱ ra xi̱ta̱‑ní? Jñà xi̱ta̱ kìi̱ 'kia̱á tsajo̱óya‑ni. Kitsò‑la̱ xákjién: ―Tsa kixé: “Jè Nainá ra tíjna ngajmi”, kií‑la 'sín ki̱tso̱‑ná: “¿Mé‑ni nga mì kì kjokjiín‑najiòn?”
40021026	Ko̱ tsa kixé: “Xi̱ta̱á kitsjà‑la̱ kjo̱téxoma.” Tanga jñà skon‑lá jñà xi̱ta̱; nga̱ nga'tsì jñà xi̱ta̱ na̱xi̱ndá 'koa̱á 'sín tsò nga jè Juan, jngo xi̱ta̱ ra isìchjeén Nainá nga kiìchja̱ ngajo‑la̱.
40021027	Jñà xi̱ta̱ kìi̱ kitsó‑ní: ―Mì kì 'ya‑ji̱n. Ko̱ jè Jesús kitsó‑la̱: ―Ti̱'koa̱á 'a̱n, mì kì ko̱xín‑no yá ra kitsjà‑na kjo̱téxoma koni 'sín nga 'siaa̱n.
40021028	Jesús kitsó‑la̱: ―¿Kó'sín bixó jiòn a̱'ta 'tse̱ kjoa̱ ra̱kìi̱? Jngo xi̱ta̱ ra jò ma‑ni i̱xti 'xi̱n‑la̱, india kitsò jngo‑la̱ jè ti‑la̱: “Ji̱ ndí 'xi̱n, tini̱xí ya̱ ñánda̱ nga tjítje̱‑na to uva.”
40021029	Jè ti ra̱kìi̱ kitsó‑ní: “Majìn‑na.” Tanga a̱skan‑nioo̱, isíkájnoó‑ni ko̱ kijì síxá‑ni.
40021030	Jè xi̱ta̱ ra̱kìi̱, 'kia̱á kiìjkon jè ti‑la̱ ra ìjngo. 'Koa̱á ti̱'sín kitsò‑la̱. Jè ti ra ìjngo kitsó‑ní: “Nda tjín na̱'ìn, ka̱maá‑la kjián.” Tanga mì kì kijì‑nì.
40021031	¿Ñáa̱‑ni ti ra isìhitjasòn, ta ngajòo̱, koni 'sín nga mejèn‑la̱ jè na̱'ìn‑la̱? Jñà xi̱ta̱ kìi̱ kitsó‑ní: ―Jè ra isi'tin ítjòn. 'Kia̱á kitsò‑la̱ Jesús: ―'Koa̱á 'sín xin kixi̱‑no, jñà xi̱ta̱ ra síkíchjítjì tsajmì a̱'ta 'tse̱ xi̱ta̱xá Roma ko̱ jñà íchjín ská, jñá jnchro ra isa̱ ndi̱to̱n ki̱jchò koni ra jiòn ya̱ ñánda̱ nga tíbatéxoma jè Nainá.
40021032	Nga̱ jè Juan ra tsatíndá xi̱ta̱, kií xá 'ji‑ni nga tsakón‑ya‑la̱ xi̱ta̱ kó'sín kixi̱ si̱ìjchá ijo‑la̱, tanga jiòn mì kì kjokjiín‑no a̱'ta 'tse̱. Tanga jñà xi̱ta̱ ra síkíchjítjì tsajmì ko̱ jñà ra íchjín ská kjokjiín‑la̱ ra a̱'ta 'tse̱ Juan. Ko̱ jiòn ni̱'sín nda kijcha nga'tsì kjoa̱ kìi̱, mì kì iníkájno jé‑no ko̱ mì kì kjokjiín‑no.
40021033	’Ti̱ná'ya jngo‑isa kjoa̱ ra ma mangásòn. Jngo xi̱ta̱ ra tsikítje̱jin to uva ya̱ nangi‑la̱, ko̱ a̱kjòn tsikíchjàndi‑la̱, ko̱ tsikínda jngo i̱'nde ñánda̱ nga ki̱tjo jè nandá to‑la̱ uva. Ti̱'koa̱á tsikínda jngo ni'ya ra tsikísòn'nga mé‑ni nga ma ko̱kinda̱‑ni nga'tsiòo̱. A̱kjòn isikiña‑la̱ jè nangi‑la̱ jñà xi̱ta̱ mé‑ni nga si̱íxáko̱‑ni. A̱kjòn kjiín kijì ni‑la̱ nangi.
40021034	'Kia̱ nga ijchò ni̱chjin‑la̱ nga kjójchá to uva, jè ni‑la̱ nangi isìkasén i'ka chi̱'nda‑la̱ mé‑ni nga isíjé jè ra bako̱‑la̱ a̱'ta 'tse̱ to uva ra kjójchá.
40021035	Tanga jñà xi̱ta̱ ra i̱nchisíxájin nangi itsabá'ñó jñà xi̱ta̱ ra isìkasén jè ni‑la̱ nangi. Tjín ra iskajàn‑ko̱; ko̱ tjín ra isì'ken; ko̱ tjín ra na̱jo̱ tsikínè.
40021036	Ra kjomà a̱skan‑nioo̱, jè ni‑la̱ nangi isa̱á kjìn chi̱'nda‑la̱ isìkasén india‑nì, tanga jñà xi̱ta̱ ra síxájin nangi, takó 'koa̱á 'sín isìko̱‑te.
40021037	’'Kia̱ nga ijyehe'tà‑ni, jé ti‑la̱ isìkasén. 'Koa̱á 'sín isíkítsjen nga kitsò: “Ske̱xkón‑la ra jè ti‑na̱.”
40021038	Jñà xi̱ta̱ ra síxáko̱ nangi, 'kia̱ nga kijtse ra jè ti‑la̱ ni‑la̱ nangi, tsajo̱óya‑ni, nga kitsò‑la̱ xákjién: “Jé‑la jè, ra 'tse̱ ki̱tso̱‑la̱ nangi, si̱'keén ko̱ tsa̱jién 'kín‑lá jè nangi.”
40021039	A̱kjòn itsabá'ñó, tsachrjekàjin ya̱ ñánda̱ tjín to uva; a̱kjòn isì'ken.
40021040	’¿Kó bixó jiòn? 'Kia̱ nga kj'i̱í india‑ni jè ni‑la̱ nangi, ¿mé ra si̱ìko̱ jñà xi̱ta̱ ra isíxáko̱ nangi‑la̱?
40021041	Jñà xi̱ta̱ ra i̱nchi'nchré‑la̱ kitsó‑ní: ―Si̱ì'ken‑la jñà xi̱ta̱ ra 'tse̱n, ko̱ kj'ií xi̱ta̱ tsjá‑la̱ nangi‑la̱ nga katasíxájin jñà ra ma‑la̱ ti̱'kia̱ tsjá kó'ki ra bako̱‑la̱ jè ni‑la̱ nangi a̱'ta 'tse̱ tsajmì ra majchá.
40021042	Jesús kitsó‑la̱: ―¿A kjeé chitá'yá jè Xa̱jo̱n‑la̱ Nainá ra tsò?: Jè na̱jo̱ ra tsachrjengi jñà xi̱ta̱ ra bínda chrjó, jé tíma‑ni na̱jo̱ nga'ñó ra síjna ítjòn ya̱ nga chrja̱ngi̱‑la̱ ni'ya. Jé Nainá ra ko̱'sín tí'sín. Ko̱ ta maxkón‑ná 'kia̱ nga 'yeé jñà kjoa̱ kìi̱.
40021043	Kií ko̱'sín xin‑no, ra jiòn, tjáhixìn‑no ya̱ i̱'nde ñánda̱ nga tíbatéxoma Nainá. Jñá 'ki̱‑la̱ jñà xi̱ta̱ ra ma‑la̱ tsjá mé ra bakèn‑la̱ ya̱ i̱'nde ñánda̱ nga tíbatéxoma Nainá.
40021044	Tsa yá ra ya̱ ska̱jndosón jè na̱jo̱ ra̱kìi̱, ngi ko̱jòya‑ní; ko̱ tsa yá ra ya̱ ska̱tje̱n‑nè jè na̱jo̱ ra̱kìi̱, ngi ko̱chijo‑ní.
40021045	'Kia̱ nga kií'nchré jñà xi̱ta̱ ítjòn‑la̱ na̱'mì ko̱ jñà xi̱ta̱ fariseo koni 'sín nga kiìchja̱ Jesús nga tsi'kéna̱jmí 'én ra nda mangásòn, kjòchi̱ya‑la̱ nga a̱'ta 'tse̱‑ní nga ko̱'sín kitsò jè Jesús.
40021046	Ti̱'kia̱á mejèn‑la̱ nga jtsa̱ba̱'ñó kjòn, tanga jñá itsakjòn‑la̱ jñà xi̱ta̱ na̱xi̱ndá ra ya̱ títsa̱jna, nga̱ jñà xi̱ta̱, 'koa̱á 'sín tsò nga Nainá chja̱ ngajo‑la̱ jè Jesús.
40022001	Tsikí'tsia̱á india‑ni Jesús nga tsakón‑ya‑la̱ xi̱ta̱ a̱'ta 'tse̱ kjoa̱ ra nda mangásòn‑kjo. Kitsò:
40022002	―Koni 'sín batéxoma jè ra tíjna ngajmi, 'koa̱á 'sín mangásòn koni jngo xi̱ta̱xá ítjòn ra tsikíjna jngo 'sí 'kia̱ nga tsixan jè ti‑la̱.
40022003	Isìkasén jñà chi̱'nda‑la̱ mé‑ni nga kiì kiìchja̱‑la̱ jñà xi̱ta̱ ra xá isíkjí'nchré‑ni nga jè ti‑la̱ ki̱xan. Tanga jñà xi̱ta̱ kìi̱ majìn‑la̱ inchrabà.
40022004	India isìkasén‑isa jñà chi̱'nda‑la̱ ra kj'ií. Kitsò‑la̱: “Ko̱'tìn‑la jñà xi̱ta̱ ra ijye kií'nchré, jñà tsajmì ra chji̱ne̱é, ijyeé tjínda, ijyeé ísi'kée̱n jñà nchra̱ja̱‑na̱ ko̱ jñà cho̱‑na̱ ra 'ñó xiné. Ijyeé tjínda tsje nga'tsiòo̱. Ko̱'tìn‑la, katanchrabá 'sí ra tíjna‑na.”
40022005	Tanga jñà xi̱ta̱ kìi̱, mì kì kisìsin. Tjín ra nangi‑la̱ kiì katsíjen‑la̱; ko̱ tjín ra tsajmì‑la̱ kiìkatína.
40022006	Ko̱ tjín i'ka ra itsabá'ñó jñà chi̱'nda‑la̱ xi̱ta̱xá ítjòn nga iskajàn‑ko̱, ko̱ nga isì'ken.
40022007	Jè xi̱ta̱xá ítjòn 'ñó kjojti‑la̱. 'Kia̱á isìkasén chíchàn‑la̱ nga kiì sí'ken ijye nga'tsì jñà xi̱ta̱ 'tse̱n kìi̱ ra ma‑la̱ sí'ken xi̱ta̱, ko̱ jñà chíchàn tsaká‑te jè na̱xi̱ndá‑la̱ xi̱ta̱ kìi̱.
40022008	Jè xi̱ta̱xá ítjòn a̱kjòn 'kia̱á kitsò‑la̱ jñà chi̱'nda‑la̱: “Ijyeé ko̱'sín nda tjínda nga ki̱xan jè ti‑na̱, tanga jñà xi̱ta̱ ra ijye kií'nchré mì kì bakèn‑la̱ nga jñà kj'i̱í.
40022009	Tangió ya̱ nga tíjngo ya̱ a̱ya ndi̱yá, nga'tsì xi̱ta̱ ra ska̱jiòn, ko̱'tìn‑la nga katanchrabá ya̱ ñánda̱ nga tíbixan jè ti‑na̱.”
40022010	Jñà chi̱'nda‑la̱ xi̱ta̱xá ítjòn kijì‑ní nga kiì kíxkó xi̱ta̱ ya̱ a̱ya ndi̱yá, 'koa̱á kitsò‑la̱ ni̱'sín ta yá ra iskajin, a xi̱ta̱ nda‑ní o̱ ra jñà xi̱ta̱ ra 'cho 'sín, ko̱ ya̱ ñánda̱ nga ixan xi̱ta̱ 'ñó kjín kjamà jñà xi̱ta̱ ra ijchò.
40022011	’Jè xi̱ta̱xá ítjòn 'jaha'seén ya̱ ni'ya nga iskotsíjen‑la̱ jñà xi̱ta̱ ra ijchò. 'Kia̱á kijtse jngo xi̱ta̱ ra ya̱ tíjnajin ra mì kì kjiya nikje ra machjeén ya̱ ñánda̱ nga bixan xi̱ta̱.
40022012	Kitsò‑la̱: “Ji̱ ndse, ¿kó'sín ma‑nì nga ma kabitjáha̱'si̱n i̱jndíi̱? Nga̱ mì tsa titsjajnayi nikje ra bakèn‑la̱ ñánda̱ nga bixan xi̱ta̱.” Tanga jè xi̱ta̱ ra̱kìi̱, mì kì kiìchja̱.
40022013	Jè xi̱ta̱xá ítjòn kitsò‑la̱ jñà xi̱ta̱‑la̱ ra i̱nchisísin‑la̱ ya̱ ímixa̱: “Tí'tá'ñó ndsa̱ko̱ ko̱ tsja. A̱kjòn ya̱ ti̱kàtje̱n‑jion ya̱ a̱jin jñò ján, ya̱ ñánda̱ nga katakjindáya ko̱ katakjinenè ni̱'ño̱.”
40022014	Kitsó‑isa Jesús: ―Nga̱ 'ñó kjín ma‑ni ra nakjoá‑la̱, tanga chibaá ma‑ni ra tjahíjin.
40022015	Jñà xi̱ta̱ fariseo kijì‑ní mé‑ni nga tsajo̱óya‑ni kó'sín ki̱tso̱‑la̱ jè Jesús mé‑ni nga ma sa̱kò jngo‑la̱ 'én ra 'cho tsò ra a̱'ta 'tse̱, ko̱ a̱kjòn ma koa̱àngi.
40022016	'Koa̱á 'sín ma‑ni nga isìkasén jñà xi̱ta̱‑la̱ ko̱ jñà xi̱ta̱ 'tse̱ Herodes ya̱ ñánda̱ nga tíjna Jesús nga iskonangi‑la̱, kitsò‑la̱: ―Maestro, 'ya‑náji̱n nga 'én kixi̱í 'bèna̱jmí ko̱ jè ndi̱yá kixi̱‑la̱ Nainá ra bakon‑yi. Ko̱ mì tsa ki nikìndi̱i tsa kótsò‑li jñà xi̱ta̱. Mì kì tsa chjaájin ko̱ mì kì tsa ya̱ chitsíjen‑jní jñà xi̱ta̱.
40022017	Ko̱'tín‑náji̱n. ¿A ndaá tjín nga kíchjítjié tsajmì a̱'ta 'tse̱ César, xi̱ta̱xá ítjòn‑la̱ xi̱ta̱ Roma, o̱ ra majìn‑ní?
40022018	Jesús kjòchi̱yaá‑la̱ nga 'choó tjíhijyo inìma̱‑la̱ 'kia̱ nga ko̱'sín i̱nchitsò. 'Kia̱á kitsò‑la̱: ―Jiòn xi̱ta̱ ra jò i̱sén tjín‑no, mé‑ni nga 'a̱n mejèn‑no chìndo̱cha̱‑ná.
40022019	Ta̱kón jngo‑ná to̱n ra machjítjì‑ni tsajmì. 'Kia̱á jngo to̱n denario ki'tsì‑la̱.
40022020	'Kia̱ nga kijtse jè to̱n jè Jesús, iskonangií‑la̱ nga kitsò‑la̱: ―¿Yá 'tse̱ i̱sén ko̱ jè 'í ra tjí'ta?
40022021	Jñà xi̱ta̱ kitsó‑ní: ―'Tse̱é jè César jè ra xi̱ta̱xá ítjòn‑la̱ xi̱ta̱ Roma. 'Kia̱á kitsò Jesús: ―'Ti̱‑la César tsa'koa̱, jè ra 'tse̱ César, ko̱ 'ti̱‑la Nainá jè ra 'tse̱ Nainá.
40022022	'Kia̱ nga kií'nchré jñà 'én kìi̱ jñà xi̱ta̱ fariseo ko̱ xi̱ta̱‑la̱ Herodes, tà kjóxkón‑la̱. Kitsjiín Jesús; a̱kjòn kijì‑ni.
40022023	Ti̱jé‑ni ni̱chjin jñà xi̱ta̱ saduceo ijchòtji̱ngií‑la̱ ñánda̱ tíjna Jesús. Jñà xi̱ta̱ kìi̱ mì kì makjiín‑la̱ nga ma faháya‑ila̱ jñà xi̱ta̱ ra ijye 'ken. Iskonangií‑la̱ Jesús,
40022024	kitsò‑la̱: ―Maestro, jè Moisés ki̱í'sín kitsò: “Tsa jngo xi̱ta̱ 'xi̱n, ti̱'kia̱ ki̱yá ra mì kì 'se̱‑la̱ i̱xti ko̱ chjo̱ón‑la̱, jé 'ndse̱ ndí mi'ken ki̱xan‑ko̱ india‑ni jè chjo̱ón mé‑nì nga kata'se‑la̱ i̱xti jè ra ya̱ ki̱chja̱‑nì a̱'ta 'tse̱ ndí mi'ken.”
40022025	Ya̱ na̱xi̱ndá‑na̱ji̱n isìhijyoó ito xi̱ta̱ 'xi̱n ra ta̱jngo na̱ ko̱ ta̱jngo na̱'ìn. Jè ra tíjna ítjòn ki'seé‑la̱ chjo̱ón, tanga mì kì ki'se‑la̱ i̱xti. 'Kia̱ nga 'ken, jé 'ndse̱ ra ma‑nì jò tsikijnako̱‑ni jè chjo̱ón‑la̱.
40022026	'Koa̱á ti̱'sín kjomà'tin jè 'ndse̱ ra ma‑nì jò, ko̱ jè ra ma‑nì jàn, skanda ra kjomà‑nì ito, sabà ta 'koa̱á 'sín 'ken. Ni̱jngo ra ki'se‑la̱ i̱xti.
40022027	Ra kjomà‑nì a̱skan‑nioo̱, ti̱'koa̱á 'keén‑te jè chjo̱ón.
40022028	'Kia̱ nga kjoa̱áya india‑ila̱ jñà xi̱ta̱ ra ijye 'ken, [koni 'sín sii̱], ¿ñáa̱ kjòn‑nì ra ko̱ma‑ni 'xi̱n‑la̱ chjo̱ón nga̱ ta tsikitsa̱jnako̱ ijye‑ní nga ito?
40022029	'Kia̱á kitsò‑la̱ Jesús: ―Jiòn, kií maskáya‑no ta nga̱tjì‑la̱ nga mì kì 'ya jè xa̱jo̱n ra tjí'ta 'én‑la̱ Nainá ko̱ mì kì 'ya jè nga'ñó ra tjín‑la̱ Nainá.
40022030	'Kia̱ nga kjoa̱áya india‑la̱ jñà mi'ken, mì tsa ti̱ kjoa̱bixan 'se̱‑ni. Nga̱ 'koa̱á 'sín kjòn ka̱ma jñà xi̱ta̱ koni 'sín kjòn jñà ìkja̱li̱‑la̱ Nainá ra tjín ya̱ ján ngajmi.
40022031	Jè kjoa̱ 'tse̱ mi'ken nga kjoa̱áya india‑ila̱, ¿a kjeé chitá'yá jiòn jè xa̱jo̱n ra tjí'ta 'én‑la̱ Nainá nga jè sabá Nainá ra kitsò‑no:
40022032	“'A̱n‑ná ra Nainá‑la̱ tsò‑na Abraham, ko̱ Isaac ko̱ Jacob”? Jè Nainá mì tsa 'tse̱ mi'ken‑jìn. 'Tse̱é xi̱ta̱ ra títsa̱jnakon.
40022033	Jñà xi̱ta̱ na̱xi̱ndá 'kia̱ nga kií'nchré‑la̱ jñà 'én kìi̱ tà kjóxkón‑la̱ koni 'sín tsakón‑ya.
40022034	Jñà xi̱ta̱ fariseo 'kia̱ nga kijtse nga jè Jesús isíkítsa̱jnajyó jñà xi̱ta̱ saduceo, tsikíxkóyaá xákjén.
40022035	Ko̱ jngo xi̱ta̱‑la̱ ra chji̱ne̱ xa̱jo̱n 'tse̱ kjo̱téxoma‑la̱ Nainá ra tsikínda Moisés iskonangi‑la̱ Jesús nga ta mejèn‑la̱ sko̱ónda̱cha̱‑la̱, kitsò‑la̱:
40022036	―Ji̱ Maestro, ¿ñáa̱‑ni kjo̱téxoma‑la̱ Nainá ra isa̱ 'ñó tíjna ítjòn ta nga'tsì kjo̱téxoma ra kitsjà Moisés?
40022037	Jesús kitsó‑la̱: ―“Ngi ko̱ó inìma̱‑li, ko̱ ngi ko̱ó kjo̱binachon‑li, ko̱ ngi ko̱ó kjo̱bítsjen‑li nga tsjacha 'ti̱ìn jè ra Nainá‑li ma ra tíjna ítjòn‑li.”
40022038	Jé kjo̱téxoma ra̱kìi̱ ra isa̱ 'ñó tíjna ítjòn ko̱ ra isa̱ 'ñó chjí‑la̱.
40022039	Ko̱ jè ra bijchó jò‑ni, 'koa̱á ti̱'sín 'ñó chjí‑la̱, tsò‑ní: “Ko̱'sín tsjacha 'ti̱ìn xi̱ta̱ xàngi̱i koni 'sín nga ji̱ tsjachi ijo‑li.”
40022040	Jñá kjo̱téxoma kìi̱ ra títsa̱jna ítjòn. Ko̱ ya̱á majngoko̱ jñà nga'tsì kjo̱téxoma 'tse̱ Moisés ko̱ jñà 'tse̱ xi̱ta̱ ra kiìchja̱ ngajo‑la̱ Nainá kjotseé.
40022041	'Kia̱ nga takó ya̱ títsa̱jna‑isa jñà xi̱ta̱ fariseo, Jesús iskonangií‑la̱, kitsò‑la̱:
40022042	―¿Kó bixó jiòn ra a̱'ta 'tse̱ Cristo [ra xá si̱ìkasén‑ni Nainá]? ¿Ñánda̱ kji̱nchrabà‑nì jè tje̱‑la̱? Jñà xi̱ta̱ fariseo kitsó‑ní: ―Ya̱á kji̱nchrabà‑nì tje̱‑la̱ a̱'ta 'tse̱ xi̱ta̱xá ítjòn jè ra tsi'kìn David.
40022043	'Kia̱á kitsò Jesús: ―Tanga jè David, mé‑nì nga kitsò‑nì: “Jé tíjna ítjòn‑na”, 'kia̱ nga kiìchja̱ a̱'ta 'tse̱ Inìma̱ Tsje‑la̱ Nainá nga kitsò:
40022044	Jè Nainá kitsó‑la̱ jè ra tíjna ítjòn‑na: “I̱ ti̱jna'tá‑ná ya̱ nga kixi̱‑na̱, skanda 'kia̱ nga ijye sikítsa̱jnangia ya̱ ndsa̱kì jñà ra xi̱ta̱ kondra̱‑li ma.”
40022045	Jè David, tsa 'koa̱á 'sín kitsò‑la̱ jè Cristo [ra xá si̱ìkasén‑ni Nainá] nga jé tíjna ítjòn‑la̱, ¿kó'sín ma‑ni nga tje̱‑la̱ ma?
40022046	Ni̱yá ra ma isíkáfa‑ila̱ 'én, a̱'ta 'tse̱ 'én ra kiìchja̱. Ko̱ ti̱'koa̱á ni̱ì‑ti̱‑yá ra kjó'ñó‑ni ikon nga iskonangi-isa‑la̱ skanda jè ni̱chjin ra̱kiòo̱.
40023001	'Kia̱á kitsò‑la̱ Jesús jñà xi̱ta̱ ra i'ka ko̱ jñà xi̱ta̱ ra kotá'yá'ta‑la̱:
40023002	―Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ fariseo, jñá tjí'nde‑la̱ nga ko̱kòn‑ya kjo̱téxoma‑la̱ Nainá ra tsikínda Moisés.
40023003	Ti̱hitjasòn ijye‑la koni 'sín nga ko̱kòn‑ya‑no. Tanga kì tà chjàn ko̱'sín 'nià koni 'sín 'sín ra jñà. Nga̱ ta chja̱á ra jñà, ko̱ mì tsa síhitjasòn koni 'sín nga bakón‑ya.
40023004	Bínè‑la̱ kjo̱téxoma ra i'in tjín jñà ra kj'ií xi̱ta̱, koni tsa sí'kamijìn 'chá ra 'ñó iyí, tanga ra jñà, skanda mí ma‑la̱ síkako̱ i̱tsé‑la̱ na̱jmá‑tsja.
40023005	'Kia̱ nga ko̱'sín 'sín, ta jé ra mejèn‑la̱ nga katabe jñà xi̱ta̱. Jé ra sasén‑la̱ ra jñà, nga katabe xi̱ta̱ jñà na'ñó‑te ra bítjì sko̱ ko̱ ra bíkjá ya̱ chrja‑la̱ ra tjí'ta 'én ra nchrabá'ta jè xa̱jo̱n ra tjí'ta 'én‑la̱ Nainá. Ko̱ jñà nikje ra faya, isa̱á ndajò kjòn jñà lixto̱ ra ijàjno.
40023006	Jé ra mejèn‑la̱ nga jñà kítsa̱jna'ta ítjòn ímixa̱ ya̱ ñánda̱ nga bakjèn xi̱ta̱ ñánda̱ nga tjín 'sí, ko̱ nga jñà kítsa̱nè íxile̱ ra i̱jncha ítjòn ya̱ ni'ya sinagoga ñánda̱ nga maxkóya xi̱ta̱ Judío,
40023007	ko̱ nga nda kjón jcha̱xkón 'kia̱ nga síkjáya‑la̱ xi̱ta̱ ya̱ a̱jin ndi̱tsi̱n; nga “maestro”, katatsò‑la̱.
40023008	’Tanga ra jiòn, kì tà chjàn jè ma mejèn‑no nga “Maestro” katatsò‑no jñà xi̱ta̱; ta jé‑ní Cristo [ra xá isìkasén‑ni Nainá] ra Maestro‑najiòn; 'ndsè ko̱ tichjaá chiba jiòn ko̱ nga'tsì jñà xàngio̱o.
40023009	Ko̱, kì ni̱yá ra “Na̱'ìn” 'mì‑la i̱ a̱'ta nangi; nga̱ tà jngoó‑nì jè ra Na̱'ìn‑no ma, jè ra tíjna ya̱ ján ngajmi.
40023010	Ko̱, kì xi̱ta̱ ítjòn 'mì‑la ijo‑no; nga̱ ta jé‑nì jè Cristo ra xi̱ta̱ ítjòn‑no ma.
40023011	Jè ra isa̱ xkón tíjna ya̱ a̱jin tsa̱jiòn, jé jnchro katatsjá‑la̱ tsja jñà xi̱ta̱ ra i'ka.
40023012	Tanga jè ra isa̱ 'nga síkíjna ijo‑la̱, ta isa̱á nangi kíjna jnchro; ko̱ jè ra nangi síkíjna ijo‑la̱, isa̱á 'nga kíjna jnchro ra jè.
40023013	’Tanga, i̱ma̱‑ró‑no jiòn xi̱ta̱ ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. Nga̱ jión bichjàjto‑la jñà xi̱ta̱ ra mejèn‑la̱ 'faha'sen ya̱ ñánda̱ nga tíbatéxoma jè ra tíjna ngajmi. Ko̱, ni̱ mì bitjáha̱'se̱en ra jiòn ko̱ ni̱ mì bi'nde‑la jñà xi̱ta̱ ra mejèn‑la̱ kjoa̱ha'sen.
40023014	’I̱ma̱‑ró‑no xi̱ta̱ ra bakon‑ya kjo̱téxoma‑la̱ Nainá ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. Nga chji'án‑la̱ ni'ya‑la̱ jñà ndí íchjín ra ijye 'ken 'xi̱n‑la̱; a̱kjòn sí taxki̱ tseé mahíko̱o 'kia̱ nga 'nià kjo̱chikon, mé‑ni nga nda xi̱ta̱ kítjo̱ngi‑no. Isa̱á tse kjo̱hi'in tjábé‑no, jiòn ra ko̱'sín 'nià.
40023015	’I̱ma̱‑ró‑no jiòn ra bakon‑ya kjo̱téxoma‑la̱ Nainá ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. Nga minchimasòn ya̱ nga tíjngo i̱sà'nde nga nakjoá‑la xi̱ta̱ ni̱'sín tà jngo ra ya̱ katafì'ta‑no. Ko̱ 'kia̱ nga ijye ya̱ fì'ta‑no jè xi̱ta̱, ta jión nga̱tjì‑no nga jè xi̱ta̱ ra̱kìi̱ isa̱á tse kjo̱hi'in kanè‑la̱ nda mí 'koa̱‑ni ra jiòn.
40023016	’I̱ma̱‑ró‑no jiòn xi̱ta̱ xka̱ ra jiòn chjòn ndi̱yá, nga bixó: “Tsa jngo xi̱ta̱ ra tsjá 'én‑la̱ nga ki̱tso̱: tíbeé jè I̱ngo̱ Ítjòn, mì tsa mé‑jìn. Tanga tsa jngo xi̱ta̱ tsjá 'én‑la̱ nga ki̱tso̱: tíbeé jè to̱n sinè ra tjín ya̱ a̱ya I̱ngo̱ Ítjòn, kjo̱'ñó si̱hitjasòn 'én‑la̱ ra ijye kátsjá.”
40023017	¡Jiòn xi̱ta̱ ra mì kì machi̱ya‑no ko̱ ra xi̱ta̱ xka̱ 'mì‑no! ¿Ñáa̱ ra isa̱ chjí‑la̱? ¿A jè to̱n oro, o̱ ra jè isa̱ 'ñó chjí‑la̱ jè I̱ngo̱ Ítjòn‑la̱ Nainá ñánda̱ nga matsje to̱n oro, ta nga̱tjì‑la̱ nga ijye ya̱ tíjnaya jè i̱'nde tsje‑la̱ Nainá?
40023018	Jiòn, 'koa̱á ti̱'sín bixó‑te: “Tsa jngo xi̱ta̱ tsjá 'én‑la̱ nga ki̱tso̱: tíbeé jè i̱'nde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, mì kì tsa kjo̱'ñó tjín‑nì nga si̱hitjasòn jè 'én ra kàchja̱; tanga tsa ki̱tso̱: tíbeé jñà tsajmì ra ya̱ tjíhijyo, machjeén‑ní nga kjo̱'ñó katasíhitjasòn 'én ra ijye ko̱'sín kátsjá.”
40023019	¡Jiòn ra xi̱ta̱ táhijín ko̱ xi̱ta̱ xka̱ 'mì‑no! ¿Ñáa̱ ra isa̱ chjí‑la̱? ¿A jñá tsajmì ra ya̱ tjísòn o̱ ra jé i̱'nde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, nga̱ ya̱á matsje tsajmì ra ya̱ sihijyo?
40023020	Nga̱ jè ra tsjá kixi̱ 'én‑la̱ a̱'ta 'tse̱ i̱'nde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, ti̱'koa̱á tsjá‑te 'én‑la̱ a̱'ta 'tse̱ nga'tsì tsajmì ra ya̱ tjíhijyo.
40023021	Ko̱ jè ra tsjá kixi̱ 'én‑la̱ a̱'ta 'tse̱ I̱ngo̱ Ítjòn, mì tsa tà a̱'ta 'tse̱ I̱ngo̱ Ítjòn nga tsjá 'én‑la̱, ti̱'koa̱á tsjá‑te 'én‑la̱ a̱'ta 'tse̱ jè Nainá ra ya̱ tíjna.
40023022	Ko̱ jè ra tsjá kixi̱ 'én‑la̱ a̱'ta 'tse̱ ngajmi, tsjá‑te 'én‑la̱ ra a̱'ta 'tse̱ íxile̱‑la̱ Nainá; ko̱ tsjá‑te 'én‑la̱ a̱'ta 'tse̱ Nainá ra ya̱ tíjnasòn.
40023023	’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés, ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. Nga 'bì‑la Nainá jè ra jngoya 'kia̱ nga teya ra a̱'ta 'tse̱ xka̱ menda̱ ko̱ xka̱ anís ko̱ jñà xka̱ komìno̱, tanga mì kì nihitjasòn jè kjo̱téxoma ra isa̱ 'ñó machjeén koni jè kjoa̱kixi̱, ko̱ a̱'ta 'tse̱ kjo̱hi̱ma̱takòn ko̱ nga nda katakjiín‑no ra a̱'ta 'tse̱ Nainá. Jñá kjoa̱ kìi̱ ra isa̱ 'ñó machjeén; ko̱ ti̱'koa̱ machjeén‑te nga ki̱tjasòn jñà kjoa̱ ra i'ka.
40023024	¡Jiòn ra xi̱ta̱ xka̱ 'mì‑no ra jiòn chjòn ndi̱yá! ¡Nìkjaangi‑no jè ra na̱tse̱, tanga chjikijen‑no jè ra cho̱ camello!
40023025	’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. Nga̱ ta ya̱á a̱sòn'nga‑la̱ nga biníjno jiòn jñà chi̱tsín‑no ko̱ jñà chro̱ba̱‑no, tanga ya̱á kitse ya̱ a̱jin inìma̱‑no jñà kjo̱bítsjen 'cho ko̱ kjoa̱chijé ra 'nià nga isa̱ tse tsajmì mejèn‑no.
40023026	Jiòn xi̱ta̱ fariseo ra xi̱ta̱ xka̱ 'mì‑no, títjòn ti̱níya ya̱ a̱ya‑la̱ chi̱tsín‑no ko̱ chro̱ba̱‑no, mé‑ni nga ti̱'koa̱ ko̱tsje‑ni ya̱ a̱sòn'nga‑la̱.
40023027	’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. 'Koa̱á 'sín kjòn jiòn koni kjòn jñà chrjó‑la̱ mi'ken ra ta ya̱á a̱sòn'nga‑la̱ nga ki'tsiyá ko̱ ndaá tsijen; tanga ya̱ a̱ya‑la̱, ya̱á kitse nga'tsì ninda‑la̱ mi'ken, ko̱ nga'tsì tsajmì ra 'ñó tjé kjòn.
40023028	'Koa̱á 'sín kjòn jiòn, nga̱ ya̱ ngixko̱n xi̱ta̱ ndaá 'nià jiòn; tanga ya̱á kitsejín inìma̱‑no kjoa̱ ra jò i̱sén tjín‑no ko̱ ya̱á kitsejín‑te nga'tsì kjoa̱'cho ra 'nià.
40023029	’I̱ma̱‑ró‑no jiòn ra bakon‑ya kjo̱téxoma‑la̱ Nainá ra tsikínda Moisés ko̱ jiòn ra xi̱ta̱ fariseo 'mì‑no, xi̱ta̱ ra jò i̱sén tjín‑no. Nga binda jiòn chrjó mi'ken‑la̱ jñà xi̱ta̱ ra isìchjeén Nainá nga kiìchja̱ ngajo‑la̱ kjotseé ko̱ minchajno mincha'ta‑la̱ naxó ya̱ chrjó mi'ken‑la̱ jñà ra xi̱ta̱ kixi̱ kjomà.
40023030	A̱kjòn bixó jiòn: “Tsa jién‑la tsako̱‑ná nga tsikìtsa̱jnakeén jè ni̱chjin‑la̱ xi̱ta̱ jchínga‑ná, mí‑la kì ya̱ tsisìke̱é nga isì'ken jñà xi̱ta̱ ra isìchjeén Nainá nga kiìchja̱ ngajo‑la̱.”
40023031	Ti̱jión ko̱bixó‑no nga na̱'ìn‑no ma jñà ra isì'ken jñà xi̱ta̱ ra isìchjeén Nainá nga kiìchja̱ ngajo‑la̱ kjotseé.
40023032	¡Ti̱kjehe'ta kjòn‑ni, tsa'koa̱, koni 'sín ki'sìn jñà xi̱ta̱ jchínga‑no!
40023033	’¡Jiòn xi̱ta̱ ra tje̱‑la̱ ye̱ 'mì‑no! Kó'sín ko̱to‑najiòn nga mì ya̱ kijcho ya̱ ñánda̱ nga tíjna i̱'nde 'tse̱ kjo̱hi'in.
40023034	'Koa̱á ma‑ni, ya̱á sikásén‑no xi̱ta̱ ra ki̱chja̱ ngajo‑na ko̱ xi̱ta̱ ra tjín‑la̱ kjo̱bítsjen ko̱ ra nda ma‑la̱ bakón‑ya. Tanga jñà xi̱ta̱‑na̱ ra sikásén‑najiòn, tjín i'ka ra si̱'ken jiòn, ko̱ tjín ra krò kjó'ta jiòn, ko̱ tjín ra ki̱xkàn‑ko̱o ya̱ a̱ya ni'ya sinagoga ñánda̱ nga maxkóya xi̱ta̱ Judío, ko̱ ki̱ítji̱ngií‑la nga jngó jngó na̱xi̱ndá.
40023035	Jión ska̱nè‑jé tsje‑no nga'tsì xi̱ta̱ kixi̱ ra ijye ini'ken skanda kjotseé, ra ma'tsia̱‑ni 'kia̱ nga ini'keèn jè Abel ra xi̱ta̱ kixi̱, skanda 'kia̱ nga ini'keèn jè Zacarías ti‑la̱ Berequías, jè ra ini'ken jiòn ya̱ a̱'nchò masen‑la̱ ndi̱tsin I̱ngo̱ Ítjòn ko̱ ya̱ i̱'nde ñánda̱ nga jñà xi̱ta̱ bíhijyosòn kjo̱tjò‑la̱ nga sínga̱tsja Nainá.
40023036	Ngi 'én kixi̱í ra xin‑no, nga'tsì kjoa̱ kìi̱ sabà jñá ska̱nè-jé‑la̱ jñà xi̱ta̱ ra tjín ni̱chjin 'ndi̱.
40023037	’¡Jiòn ra xi̱ta̱ na̱xi̱ndá Jerusalén, ra nì'ken jiòn jñà xi̱ta̱ ra síchjeén Nainá nga chja̱ ngajo‑la̱, ko̱ nga na̱jo̱ binè jiòn jñà xi̱ta̱ ra Nainá síkasén‑no! ¡Kjín 'ka̱ kjomejèn‑na nga tsikíxkóya‑najiòn, koni 'sín 'sín jè xa̱'nda̱ 'kia̱ nga bíxkó ndí i̱xti‑la̱ nga ya̱ minchángi ya̱ a̱ngi na̱jngá‑la̱, tanga jiòn, mì kì kjokjiín‑no!
40023038	Chítsijen‑la ya̱ i̱'nde ñánda̱ nga titsa̱jna, tsjín takón Nainá.
40023039	Nga̱ 'koa̱á xian kixi̱‑no, skanda 'kia̱á jcha̱ india‑ná jiòn 'kia̱ nga ki̱jchò ni̱chjin nga kixó jiòn: “¡Mé ta̱ nda‑la̱ jè ra Nainá isìkasén nga nchrabá ngajo‑la̱!”
40024001	'Kia̱ nga ijye itjo‑ni i̱ngo̱ ítjòn Jesús, jñà xi̱ta̱ ra kotá'yá'ta‑la̱ tsincha'ta chraña‑la̱ nga tsakón‑la̱ chrjó‑la̱ i̱ngo̱.
40024002	Ko̱ jè Jesús kitsó‑la̱: ―¿A tsijeén‑no nga'tsì na̱jo̱‑la̱ ni'ya ra̱kìi̱? 'Koa̱á xin kixi̱‑no, ni̱ì‑ti̱‑jngo na̱jo̱‑la̱ si̱hijyosón‑ila̱ xákjién. Ki̱xo̱jen ijyeé kóho'kioo̱.
40024003	'Kia̱ nga tíjna Jesús ya̱ a̱sòn'nga nindo Yá Olivo, jñà xi̱ta̱ ra kotá'yá'ta‑la̱ ya̱á ijchò kincha'ta chraña‑la̱ nga iskonangi 'taxìn‑la̱ kitsò‑la̱: ―Ko̱'tín‑náji̱n, ¿kjiá‑nioo̱ nga ko̱'sín ko̱ka̱ma jñà kjoa̱ kìi̱? ¿Mé kjo̱xkón ra tsijen jcha̱‑la̱ 'kia̱ nga kjí'i̱ india‑ni ko̱ 'kia̱ nga kje̱he'tà jè i̱sà'nde?
40024004	Jè Jesús kitsó‑la̱: ―Nda ti̱kinda̱a ijo‑no mé‑ni nga mì yá ra sko̱ónda̱cha̱‑no.
40024005	Nga̱ kjín xi̱ta̱ kj'i̱í ra jè 'í‑na̱ si̱ìchjeén nga ki̱tso̱: “'A̱án‑ná ra Cristo [ra xá isìkasén‑ni Nainá]”; ko̱ kjín xi̱ta̱ sko̱ónda̱cha̱‑la̱.
40024006	Ki̱ná'yá‑nájiòn nga jndíi̱ ra ján 'se̱ kjo̱jchán, tanga kì tà chjàn skon jiòn; xá 'koa̱á 'sín ka̱ma‑ni tanga kjè tsa kje̱he'tà‑jìn jè i̱sà'nde.
40024007	Nga̱ ki̱ì'tsia̱á‑la̱ kjo̱jchán xákjién jñà ra xi̱ta̱xá ítjòn títsa̱jna nga i̱nchibatéxoma ya̱ na̱xi̱ndá i'i ra tjín i̱sà'nde nga ska̱jàn‑kjo. Ko̱ 'se̱é kjinchrá; ko̱ jndíi̱ ra ján 'koa̱ chón ta nga tíjngo i̱sà'nde.
40024008	Jñà kjoa̱ kìi̱, ta jé ra ma'tsia̱‑ni ta nga'tsì kjo̱hi'in ra 'se̱.
40024009	’Ko̱ jiòn, tseé kjo̱hi'in tsjá‑no jñà xi̱ta̱, ko̱ si̱ì'keén‑no; ko̱ nga'tsì xi̱ta̱ ra tjín nga tíjngo i̱sà'nde si̱ìjtikeé‑nájiòn, ra ta nga̱tjì tsa̱'a̱n.
40024010	Jñà ni̱chjin kìi̱, kjín xi̱ta̱ ska̱jin kjoa̱ nga mì kì ti̱ ko̱kjiín‑la̱ ra a̱'ta tsa̱'a̱n; ko̱ ti̱jñà si̱ìjtike‑ni xákjién; ko̱ i̱ko̱ ni'ya masen xákjién nga koa̱àngi.
40024011	Kjín xi̱ta̱ ko̱tsíjen ra ta xi̱ta̱ ndiso ra ki̱tso̱ nga jè Nainá chja̱ ngajo‑la̱. Ko̱ kjín xi̱ta̱ sko̱ónda̱cha̱‑la̱.
40024012	Ta nga̱tjì‑la̱ nga bato 'se̱ ra kjoa̱'cho, kjín xi̱ta̱ mì kì ti̱ tsjake 'si̱in‑ni xi̱ta̱ xákjién.
40024013	Tanga jè ra chíkjoa̱‑la̱ nga kixi̱ ko̱se̱n skanda 'kia̱ nga kje̱he'tà jñà kjoa̱ kìi̱, jè‑ní ra ko̱tojin kjo̱hi'in.
40024014	Ko̱ jè 'én nda‑la̱ Cristo ra 'béna̱jmí kó'sín batéxoma Nainá, 'se̱na̱jmíya‑ní nga tíjngo i̱sà'nde, mé‑ni nga nga'tsì na̱xi̱ndá ra tjín kata'nchré‑ni, ko̱ a̱kjòn, 'kia̱á kje̱he'tà jè i̱sà'nde.
40024015	’'Koa̱á ma‑ni, 'kia̱ nga jcha̱a ya̱ i̱'nde tsje‑la̱ Nainá, kjoa̱tjé ra ko̱ka̱ma ra 'ñó 'cho tjín, koni 'sín kitsò Daniel xi̱ta̱ ra isìchjeén Nainá nga kiìchja̱ ngajo‑la̱. (Ndaá katasijin‑la̱ jñà xi̱ta̱ ra ma‑la̱ kotá'yá xa̱jo̱n.)
40024016	'Kia̱ nga jcha̱a kjoa̱ kìi̱, jñà xi̱ta̱ ra ya̱ títsa̱jna ya̱ Judea, kata'fahachinga; ya̱ katafì ya̱ a̱sòn nindo ján.
40024017	Ko̱ jè ra ya̱ tíjna a̱sòn'nga ni'ya‑la̱, kì tà chjàn bitjojen‑jìn nga kjábé mé tsajmì ra tjín‑la̱.
40024018	Ko̱ jè ra ya̱ tsá'bajin nangi‑la̱, kì tà chjàn nchrabá‑ni ya̱ ni'ya‑la̱ nga ki̱íxkó jñà nikje‑la̱.
40024019	Tanga, ¡i̱ma̱‑ró‑ni jñà ndí íchjín ra i'ndí tjíhi'ma‑la̱ ko̱ ra i̱nchisíjchá i̱xti‑xó jñà ni̱chjin kìi̱!
40024020	Titsa'ba‑la Nainá mé‑ni nga mì tsa 'kia̱ chi̱ba̱‑la̱ ki̱tjáha̱chinga 'kia̱ nga ni̱chjin‑la̱ 'nchán, ko̱ tsa 'kia̱ nga ni̱chjin níkjáya.
40024021	Nga̱ batoó tse kjo̱hi'in 'se̱ jñà ni̱chjin kìi̱ ra kjè sa india ko̱ma skanda 'kia̱‑ni isinda i̱sà'nde skanda 'ndi̱‑ni̱, ko̱ ni̱ì‑ti̱‑kjiá ko̱ka̱ma‑ni a̱skan‑nioo̱.
40024022	Tsa mí‑la jè Nainá kjo̱híxìn chiba jñà ni̱chjin kìi̱, ni̱yá‑la xi̱ta̱ ra ko̱tojin kjo̱hi'in. Tanga jè Nainá kjo̱híxìn chiba jñà ni̱chjin kìi̱, ta nga̱tjì‑la̱ jñà xi̱ta̱‑la̱ ra ijye jè tsjahíjin.
40024023	’Tsa 'kia̱ yá ra ki̱tso̱‑no: “¡Chítsijen‑la i̱í tíjna jè Cristo [ra xá isìkasén‑ni Nainá]!” Ko̱ ñá tsa ki̱tso̱‑no: “¡Chítsijen‑la, ya̱á tíjna ján!”, kì tà chjàn makjiín‑no.
40024024	Nga̱ kj'i̱í i'ka xi̱ta̱, ra ta xi̱ta̱ ndiso ra Cristo ki̱tso̱‑la̱ ijo‑la̱ ko̱ ra ki̱tso̱ nga jñà síchjeén Nainá nga chja̱ ngajo‑la̱. Kjín kjo̱xkón ra tse nga'ñó tji̱ko̱ ko̱kòn ko̱ si̱ìkatsíjen, ra skanda sko̱ónda̱cha̱‑la̱ jñà xi̱ta̱ ra ijye tsjahíjin Nainá tsa ma ra si̱ìko̱.
40024025	Ijyeé ti̱'ndi̱í ko̱tíxin‑no.
40024026	Tsa yá ra ki̱tso̱‑no: “¡Chítsijen‑la, ya̱á tíjna Cristo ya̱ i̱'nde a̱'ta xìn ñánda̱ nga nangi kixì!”, kì ya̱ mangítji̱ngi‑la. Ko̱ tsa ki̱tso̱‑no: “¡Ya̱á tíjna ya̱ a̱ya ni'ya!”, ti̱'koa̱ kì tà chjàn makjiín‑no.
40024027	'Kia̱ nga kjí'i̱ india‑na, 'a̱n ra I'ndí‑la̱ Xi̱ta̱ xin‑la̱ ijo‑na̱, 'koa̱á 'sín ka̱ma koni 'sín ma 'kia̱ nga fate jè ni'í 'cho̱n ya̱ ñánda̱ nga bitjokátji‑ni tsá'bí skanda ya̱ ñánda̱ kàtjì‑ni.
40024028	Ta ñánda̱ kjijna jè cho̱ 'ken, ya̱á ko̱jtín‑nè jñà níké.
40024029	’'Kia̱, kó ra ijye ko̱to jñà ni̱chjin 'tse̱ kjo̱hi'in, ko̱jñó jè tsá'bí. Ko̱ jè sá mì kì ti̱ ko̱hisen‑ni. Jñà nitse ska̱tsangi‑ní. Ko̱ jñà nga'ñó ra tjín ján ngajmi, ko̱jtiyaá‑la̱.
40024030	A̱kjòn jcha̱ jngo‑la̱ kjo̱xkón ya̱ ján ngajmi ra a̱'ta tsa̱'a̱n ra I'ndí‑la̱ Xi̱ta̱ xin‑la̱ ijo‑na̱. Nga'tsì xi̱ta̱ na̱xi̱ndá ra tjín ya̱ i̱sà'nde, ski̱ndaya‑ní 'kia̱ nga ske̱‑na 'a̱n ra I'ndí‑la̱ Xi̱ta̱ xin‑la̱ ijo‑na̱ nga kji̱nchrabàjìa̱n ya̱ a̱jin ifi nga tse nga'ñó ko̱ tse kjoa̱jeya‑na̱ ya̱ kjíhi̱ko̱ 'kia̱ nga 'a̱n kjí'ia̱.
40024031	Sikásén‑na jñà ìkja̱li̱‑na̱ nga 'ñó si̱ìkjindáya chrjoo̱ nga ki̱íxkóya xi̱ta̱‑na̱ ra ijye 'a̱n tsjahíjia̱n ya̱ kóo jngo tjandi‑la̱ i̱sà'nde.
40024032	’Chítsijen‑la̱ jè yá‑la̱ to igo̱ mé ra bakón‑ya‑ná; 'kia̱ nga jñà chrja chí'ndé‑la̱ bí'tsia̱ nga bí'jtsén‑jno, ijyeé 'ya nga tímachrañaá cho̱ ndabá.
40024033	'Koa̱á ti̱'sín tjín, 'kia̱ nga jcha̱a jñà kjoa̱ kìi̱, katamachi̱yaá‑no nga ijyeé tímachraña jè ni̱chjin; ijyeé ya̱ síjna̱'ta chraña‑no 'a̱n ra I'ndí‑la̱ Xi̱ta̱ xian‑la̱ ijo‑na̱ koni jngo xi̱ta̱ ra ya̱ síjnajto ya̱ xo̱tjo̱ba̱ ni'ya.
40024034	'Koa̱á xin kixi̱‑no, ti̱kjeé biya‑ni xi̱ta̱ ra tjín ni̱chjin 'ndi̱ 'ndi̱‑ni̱ nga ki̱tjasòn ijye nga'tsì kjoa̱ kìi̱.
40024035	Jè ngajmi ko̱ jè i̱sà'nde jchi̱jaá‑la; tanga jñà 'én‑na̱, mì tsa ta ya̱ jcha̱àjin, ki̱tjasòn ijye‑ní.
40024036	’Tanga jè ni̱chjin ko̱ jè hora 'kia̱ nga ko̱ka̱ma, ni̱yá ra tjíjin‑la̱; ni̱jñà ìkja̱li̱ 'tse̱ Nainá ra tjín ya̱ ngajmi; skanda nda mí bee̱, 'a̱n ra I'ndí‑la̱ ma; ta̱ jngoó Nainá ra Na̱'ín‑ná tjíjin‑la̱.
40024037	’Koni 'sín kjomà ni̱chjin 'tse̱ Noé, 'koa̱á ti̱'sín ko̱ma 'kia̱ nga kjí'i̱ india‑na 'a̱n ra I'ndí‑la̱ Xi̱ta̱ xin‑la̱ ijo‑na̱.
40024038	Jè ni̱chjin 'kia̱ nga ti̱kje 'ba jtsí xkón, jñà xi̱ta̱ ra tjín 'kia̱, i̱nchibakjèn‑ní, i̱nchi'bi‑ní, i̱nchibixan‑ní skanda jè ni̱chjin 'kia̱ nga 'jaha'sen ni'ya chitso‑la̱ Noé.
40024039	Xi̱ta̱ ra tjín 'kia̱, skanda 'kia̱á kjòchi̱ya‑la̱ 'kia̱ nga ijye 'ji jè jtsí xkón, ko̱ ya̱á kiìko̱ chrjoba nga'tsì xi̱ta̱ kìi̱. 'Koa̱á ti̱'sín ko̱ma 'kia̱ nga kjí'i̱ india‑na 'a̱n ra I'ndí‑la̱ Xi̱ta̱ xin‑la̱ ijo‑na̱.
40024040	Jè ni̱chjin 'kia̱ nga ko̱ka̱ma, jò xi̱ta̱ ra i̱nchisíxá ya̱ a̱jin ijñáa̱, jngo ra ki̱ji̱ko̱ Nainá ko̱ jngo ra si̱jna.
40024041	Jò íchjín ra i̱nchisíki'xi na̱'yo̱, jngo ra ki̱ji̱ko̱ Nainá ko̱ jngo ra si̱jna.
40024042	’Nda ti̱tsa̱jnakon, nga̱ mì kì tjíjin‑no mé ni̱chjin ko̱ mé hora kj'i̱í jè ra tíjna ítjòn‑no.
40024043	Tjíjiín‑no, tsa 'kia̱ jngo ni‑la̱ ni'ya ijye tjíjin‑la̱ mé hora kj'i̱í jè xi̱ta̱ ra si̱ìchijé‑la̱, kíjnakoón‑la nga si̱ìkinda̱ ni'ya‑la̱, mì kì tsjá'nde nga ko̱chijé‑la̱.
40024044	'Koa̱á ma‑ni ko̱'sín nda ti̱tsa̱jnanda jiòn, nga̱ 'kia̱á kjí'i̱ india‑na 'a̱n ra I'ndí‑la̱ Xi̱ta̱ xin‑la̱ ijo‑na̱ jè hora 'kia̱ nga mì kì i̱nchichiñá jiòn.
40024045	’'Koa̱á xín kixi̱‑no jè chi̱'nda ra kixi̱ ko̱ ra 'ñó xi̱kjoa̱, jè ni‑la̱ jé tsjá‑la̱ xá 'nga nga si̱ìkinda̱ ni'ya‑la̱, mé‑ni nga 'kia̱ ki̱jchò chi̱ba̱‑la̱ si̱ìkjèn chi̱'nda xákjén.
40024046	Mé ta̱ nda‑la̱ jè chi̱'nda ra nda tísíhitjasòn xá‑la̱ 'kia̱ nga kj'i̱í‑ni jè ni‑la̱ ni'ya.
40024047	'Koa̱á xin kixi̱‑no, jè ni‑la̱, jé‑la si̱ìkíjna'nda ijye nga'tsì tsajmì ra tjín‑la̱.
40024048	Tanga jè chi̱'nda ra̱kìi̱, tsa 'cho 'ki, tsa ki̱tso̱ a̱jin inìma̱‑la̱: Ki̱chjiaán‑la̱ jè ni‑na̱,
40024049	ko̱ tsa ki̱ì'tsia̱ nga ska̱jàn‑ko̱ jñà chi̱'nda xákjén nga ko̱kje̱n ko̱ nga sk'íko̱ jñà xi̱ta̱ 'chi̱.
40024050	Jé ni̱chjin kj'i̱í‑ni ni‑la̱ xá, 'kia̱ nga mì kì tíkoñá‑la̱ ko̱ mì kì tjíjin‑la̱.
40024051	'Ñó tse kjo̱hi'in tsjá‑la̱; ngásòn tse kjo̱hi'in tsjá‑la̱ koni jñà xi̱ta̱ ra jò i̱sén tjín‑la̱. Ko̱ ya̱á 'ñó ski̱ndaya ko̱ ngi ski̱ne̱né ni̱'ño̱.
40025001	’Jè ni̱chjin 'kia̱ nga ko̱tèxoma jè ra tíjna ngajmi, 'koa̱á 'sín ko̱ngásòn‑ko̱ koni jñà i̱xti íchjín xa̱ngó ra te ma‑ni, nga iskábé ni'í kandì‑la̱, nga kiìkoñá‑la̱ jè xi̱ta̱ 'xi̱n ra bixan.
40025002	'Òn ma‑ni ra tsìn‑la̱ kjo̱bítsjen ko̱ 'òn ma‑ni ra machi̱ya‑la̱.
40025003	Jñà i̱xti íchjín ra tsìn‑la̱ kjo̱bítsjen iskábé ni'í kandì‑la̱, tanga mì kì 'tsa ndátí‑la̱.
40025004	Ko̱ jñà i̱xti íchjín ra machi̱ya‑la̱ 'tsaá ni'í kandì‑la̱ ko̱ namìta̱ ndátí‑la̱.
40025005	Jè xi̱ta̱ 'xi̱n ra ixan mì kì xátí 'ji; kjonijñá‑la̱ nga'tsì i̱xti íchjín kìi̱; isifé‑ní.
40025006	'Kia̱ ijchò masen ni̱tje̱n, 'ñó kiìchja̱ xi̱ta̱, kitsò: “Ijye nchrabá xi̱ta̱ ra bixan. Títjo̱ chiñá‑la.”
40025007	Nga'tsì i̱xti íchjín kìi̱, tsasítje̱n‑ní ko̱ tsikítsa̱jnandaá india‑ni ni'í kandì‑la̱.
40025008	Jñà ra tsìn‑la̱ kjo̱bítsjen kitsó‑la̱ jñà ra i'ka ra machi̱ya‑la̱: “'Ti̱ i̱tsé‑náji̱n ndátí‑no. Jè kandì‑na̱ji̱n ijyeé mejèn i̱nchifì'tso.”
40025009	Tanga jñà i̱xti íchjín ra machi̱ya‑la̱, kitsó‑la̱ jñà ra i'ka: “Mì kì ka̱ma‑jìn, mì kì ki̱chóya‑la̱ tsa̱ji̱n ko̱ ni̱ mì kì ki̱chóya‑la̱ tsa̱jiòn; isa̱á nda nga tangí ki̱ndá tsa̱jiòn ya̱ ñánda̱ satína.”
40025010	Jñà i̱xti íchjín ra tsìn‑la̱ kjo̱bítsjen 'kia̱ nga i̱nchifì katse ndátí‑la̱, 'kia̱á chi̱ba̱‑la̱ 'ji jè xi̱ta̱ 'xi̱n ra bixan. Jñà i̱xti íchjín ra 'òn ma‑ni ra títsa̱jnanda nga sítì kandì‑la̱, 'jaha'sen‑ko̱ó ya̱ ni'ya jè ra bixan. A̱kjòn isìchjàjto jè xo̱tjo̱ba̱‑la̱ ni'ya.
40025011	Ra kjomà a̱skan‑nioo̱, 'jií‑ni jñà i̱xti íchjín ra ngi 'òn ma‑ni. Kitsò: “Námí, námí, 'ti̱ìn kjo̱nda, chí'xa̱‑náji̱n ni'ya.”
40025012	Tanga jè ra ixan kitsó‑la̱: “'Én kixi̱í ra xin‑no, mì kì bexkon‑no.”
40025013	Kitsó‑isa‑la̱ Jesús: ―Nda ti̱tsa̱jnanda, nga̱ mì kì 'ya mé ni̱chjin ko̱ mé hora nga kjí'i̱ india‑na 'a̱n ra I'ndí‑la̱ Xi̱ta̱ xian‑la̱ ijo‑na̱.
40025014	’Koni 'sín batéxoma jè ra tíjna ngajmi, 'koa̱á 'sín mangásòn‑ko̱ koni jngo xi̱ta̱ ra kjin i̱'nde tífì; kiìchja̱á‑la̱ chi̱'nda‑la̱ ko̱ kisìnga̱tsja to̱n‑la̱ nga jngó jngó.
40025015	’Jngo chi̱'nda ra 'òn jmi to̱n oro kitsjà‑la̱; ko̱ jngo ra jò jmi kitsjà‑la̱; jè ra ma‑ni jàn, jngo jmi kitsjà‑la̱. 'Koa̱á 'sín 'ki kitsjà‑la̱ koni 'ki ma‑la̱ síxáko̱ to̱n nga jngó jngóo̱. A̱kjòn kjiín kijì.
40025016	Jè chi̱'nda ra 'òn jmi itjábé‑la̱ ndi̱to̱ón isíxáko̱ to̱n ra ki'tsì‑la̱, ngi ko̱'ki isikijnesòn‑isa i'ndí‑la̱ to̱n.
40025017	Ko̱ jè chi̱'nda ra jò jmi ki'tsì‑la̱, 'koa̱á ti̱'sín ki'sìn; jò jmi isikijnesòn‑isa i'ndí‑la̱ to̱n‑la̱.
40025018	Tanga jè chi̱'nda ra jngo jmi to̱n ki'tsì‑la̱, ta tsikíjna'maá jè to̱n ra isìnga̱tsja jè ni‑la̱ xá. Nga̱jo̱ó tsjà'ngi jngo‑la̱ nga tsikíhi'nde.
40025019	’'Kia̱ nga ijye kjìn nó tsato, 'jií‑ni jè ni‑la̱ xá nga 'jií kíndajín kinda̱ a̱'ta 'tse̱ to̱n ra kisìnga̱tsja jñà chi̱'nda‑la̱.
40025020	'Ji ítjòn jè ra 'òn jmi to̱n oro kjonga̱tsja, ngi 'òn jmi ijchòko̱sòn‑isa jè ra i'ndí‑la̱ to̱n. Kitsò‑la̱ jè ni‑la̱ xá: “Nàmi̱, 'òn jmi tjín‑ni to̱n ra ki'tsí‑ná, ngi 'òn jmi iskasòn‑isa i'ndí‑la̱.”
40025021	Jè ni‑la̱ xá kitsó‑la̱: “Nda‑ní xi̱ta̱ ko̱ xi̱ta̱ kixi̱‑ní ra ji̱. Ndaá inìhitjasìn ni̱'sín ta chiba kítsja‑la. Isa̱á tse tsja‑isa‑la nga si̱xáki̱i. Ti̱tjí ni'ya, ti̱ngásòn‑ko̱‑ná kjo̱tsja ra tjín‑na.”
40025022	A̱kjòn 'jií jè chi̱'nda ra jò jmi kjonga̱tsja, kitsò: “Nàmi̱, jò jmi tjín‑ni to̱n‑li ra ki'tsí‑ná, ngi jò jmi iskasòn‑isa i'ndí‑la̱.”
40025023	Jè ni‑la̱ xá kitsó‑la̱: “Nda‑ní xi̱ta̱ ko̱ xi̱ta̱ kixi̱‑ní ra ji̱. Ndaá inìhitjasìn ni̱'sín ta chiba tjín‑ni to̱n ra kítsja‑la. Isa̱á tse tsja‑isa‑la nga si̱xáki̱i. Ti̱tjí ni'ya, ti̱ngásòn‑ko̱‑ná kjo̱tsja ra tjín‑na.”
40025024	'Kia̱á 'ji jè chi̱'nda ra jngo jmi kjonga̱tsja; kitsò‑la̱ ni‑la̱: “Nàmi̱, ndaá be‑la nga ji̱ 'ñó níjí, nga̱ skanda mején‑li nga ji̱ kíxkí jñà tsajmì ra mì ji̱ isingi‑li kjo̱hi̱ma̱ nga tsikìtji̱i.
40025025	'Koa̱á ma‑ni nga ítsakjon‑la, ko̱ ítsikií'nde‑ná to̱n ra ki'tsí‑ná. Tíjna i̱jndíi̱ jè to̱n‑li ra jngo jmi ma‑ni.”
40025026	Jè ni‑la̱ xá kitsó‑la̱: “¡Chi̱'nda 'choó‑ní ko̱ chi̱'nda 'tsé‑ní ra ji̱! Tsa 'ya‑ní nga 'ñó síjée̱ ra 'a̱n ko̱ skanda mején‑na nga bíxkó tsajmì ra mì 'a̱n tjíngi‑na kjo̱hi̱ma̱ nga tsikitjé;
40025027	tsa nda kjòn‑ni, ya̱á tsikijni to̱n‑na̱ ya̱ banco, mé‑ni 'kia̱ nga 'jíi̱‑na ra 'a̱n, 'ki̱‑ná to̱n‑na̱, ko̱ i'ndí‑la̱.”
40025028	A̱kjòn kitsò‑la̱ jñà xi̱ta̱ ra ya̱ títsa̱jna: “Chjí'an‑la jè to̱n ra jngo jmi tsá'ya; jè 'ti̱‑la jè chi̱'nda ra te jmi ma‑ni 'tse̱.
40025029	Nga̱ jè ra tjín‑la̱, 'ki̱í‑isa‑la̱ ko̱ isa̱á tse 'se̱‑isa‑la̱; tanga jè ra tsìn‑la̱, skanda tjá'án‑la̱ jè ra tjín chiba‑la̱.
40025030	Ko̱ jè chi̱'nda ra̱kìi̱, ra ni̱mé chjí‑la̱, ya̱á ti̱kàtje̱n‑jion ya̱ a̱jin jñò ndi̱tsiaán; ya̱á katakjindáya ko̱ katakjinenè ni̱'ño̱.”
40025031	’'Kia̱ nga kjí'i̱ india‑na 'a̱n ra I'ndí‑la̱ Xi̱ta̱ xian‑la̱ ijo‑na̱, 'ñó jeya kjí'ia̱ koni jngo xi̱ta̱xá ítjòn, nga tji̱ko̱‑naa̱ nga'tsì jñà ìkja̱li̱, nga kóti̱jnasòn íxile̱ ñánda̱ nga 'a̱n bako̱‑na, nga jeya kóti̱jna nga kotexóma.
40025032	Nga'tsì xi̱ta̱ na̱xi̱ndá ra tjín ya̱ i̱sà'nde, ya̱á ko̱xkóya ya̱ ngixkoàa̱n; a̱kjòn kjoahíjiaa̱n koni 'sín 'sín jè chji̱ngo̱ cho̱ nga bachrjekàjin jñà forrè ko̱ jñà tíndsó.
40025033	Jñà forrè, ya̱á kítsa̱jna'ta‑na ya̱ nga kixi̱‑na̱, ko̱ jñà tíndsó, ya̱á kítsa̱jna ya̱ ngaskoán‑na̱.
40025034	A̱kjòn 'a̱n ra Xi̱ta̱xá Ítjòn 'mì‑na, xín‑la̱ jñà ra ya̱ títsa̱jna ya̱ nga kixi̱‑na̱: “Nchrabá, jiòn ra isìchikon'tin‑no jè Na̱'ìn‑na̱; chjíbé kjo̱nda nga ta̱te̱xoma koni 'sín ijye tjínda skanda 'kia̱ nga ti̱'sa̱ isinda i̱sà'nde.
40025035	Nga̱ maá‑najiòn nga ki'tsí‑ná ra tsákje̱n, 'kia̱ nga kjòhojò‑na; ko̱ 'kia̱ nga kjóxándá‑na, ki'tsí‑nájiòn nandá ra kí'tsia̱; 'kia̱ nga ijchòo̱ ya̱ ni'ya‑najiòn koni xi̱ta̱ ra mì tsa ya̱ i̱'nde‑la̱, maá‑najiòn nga ki'tsì'nde‑ná nga ísíkjáya ya̱ ni'ya‑no.
40025036	'Kia̱ nga kjotsìn‑na nikje ra tsakjána̱ya, maá‑najiòn nga ki'tsí‑ná; ko̱ 'kia̱ nga kjokiya, inikìnda̱‑nájiòn; 'kia̱ nga nda̱yá tsakáti̱jnaa̱, maá‑no jiòn nga tsahijchón‑nájiòn.”
40025037	'Kia̱á sko̱nangi jñà ra xi̱ta̱ kixi̱ nga ki̱tso̱: “Na̱'ìn, ¿kjiá‑nioo̱ nga kijcha‑laji̱n nga kjòhojò‑li ko̱ nga kjóxándá‑li nga ji̱n ki'tsì‑laji̱n tsajmì ra tsichi ko̱ nandá ra ki'yì?
40025038	¿Ko̱ kjiá‑nioo̱ nga ijchì ni'ya‑na̱ji̱n koni jngo xi̱ta̱ ra mì tsa ya̱ i̱'nde‑la̱ ko̱ nga tsìn‑li nikje ra tsjayi nga ji̱n ki'tsì'nde‑laji̱n ya̱ ni'ya‑na̱ji̱n nga iníkjáyi ko̱ ki'tsì‑laji̱n nikje ra itsjayi?
40025039	¿Kjiá‑nioo̱ kijcha‑laji̱n nga kjokiyi ko̱ nga nda̱yá tsikijni nga inikìnda̱‑laji̱n ko̱ nga tsahítsíjen‑laji̱n?”
40025040	'Kia̱á xín‑la̱ 'a̱n ra Xi̱ta̱xá Ítjòn 'mì‑na: “'Koa̱á xin kixi̱‑no, 'kia̱ nga ko̱'sín kinìko̱ jiòn jngo xàngia̱, ni̱'sín 'ñó ndí xi̱ta̱ i̱ma̱ 'ki, 'a̱án‑ná ra ko̱'sín kinìko̱‑nájiòn.”
40025041	’'A̱n ra Xi̱ta̱xá Ítjòn 'mì‑na, 'kia̱á xín‑la̱ jñà ra títsa̱jna ya̱ ngaskoán‑na̱: “Ti̱ncha'tàxìn‑ná, jiòn ra ijye ko̱'sín tjínè‑no nga kjo̱hi'in 'ki̱‑no. Ya̱ tangió ya̱ ñánda̱ títì ni'í ra mì kì fi'tso ta mé ni̱chjin‑nioo̱, ra tjínda nga 'tse̱ xi̱ta̱‑ni̱í ko̱ jñà ìkja̱li̱‑la̱.
40025042	Nga̱ mì kì ki'tsí‑nájiòn ra tsákje̱n 'kia̱ nga kjòhojò‑na; ko̱ 'kia̱ nga kjóxándá‑na mì kì ki'tsí‑nájiòn nandá ra kí'tsia̱;
40025043	ko̱ 'kia̱ nga ijchòo̱ ya̱ ni'ya‑najiòn koni tsa xi̱ta̱ ra mì tsa ya̱ i̱'nde‑la̱ mì kì ki'tsì'nde‑nájiòn nga ísíkjáya ya̱ ni'ya‑no; ko̱ 'kia̱ nga kjotsìn‑na nikje ra tsakjána̱ya, jiòn mì kì ki'tsí‑nájiòn; ko̱ 'kia̱ nga kjokiya ko̱ nga tsakáti̱jnaa̱ nda̱yá mì kì ichitsíjen‑nájiòn.”
40025044	'Koa̱á ti̱ ki̱tso̱ jñà xi̱ta̱ ra títsa̱jna ya̱ ngaskoán‑na̱ nga sko̱nangi: “Na̱'ìn, ¿kjiá‑nioo̱ nga kijcha‑laji̱n nga kjòhojò‑li ko̱ nga kjóxándá‑li; ko̱ kjiá‑nioo̱ nga kjotsìn‑li i̱'nde ñánda̱ nga iníkjáyi, ko̱ nga kjotsìn‑li nikje ra itsjayi; kjiá‑nioo̱ nga kjokiyi, ko̱ kjiá‑nioo̱ nga nda̱yá tsikijni nga mì kì tsisìko̱'ta‑laji̱n?”
40025045	'A̱n ra Xi̱ta̱xá Ítjòn, 'koa̱á xín‑la̱: “Kjo̱hixi̱í ra xin‑no, 'kia̱ nga mì kì ko̱'sín inìko̱o jiòn jngo ndí xi̱ta̱ kìi̱, ni̱'sín ta kó i̱ma̱ 'ki, 'a̱án‑ná ra ko̱'sín mì kì tsisìko̱'tá‑nájiòn.”
40025046	Jñà xi̱ta̱ kìi̱ ra 'cho 'sín, ya̱á ki̱ji̱ ñánda̱ nga 'se̱ kjo̱hi'in skanda ta kjiá‑nioo̱; ko̱ jñà ra xi̱ta̱ kixi̱, ya̱á ki̱ji̱ ñánda̱ nga 'se̱ kjo̱binachon ra mì kì kje̱he'tà skanda ta mé ni̱chjin‑nioo̱.
40026001	'Kia̱ nga ijye kiìchja̱ nga'tsì 'én kìi̱ Jesús, kitsó‑la̱ jñà xi̱ta̱ ra kotá'yá'ta‑la̱:
40026002	―Ijyeé 'ya jiòn nga ta jò ni̱chjin chija‑isa nga ki̱tjo jè 'sí paxko̱; 'a̱n ra I'ndí‑la̱ Xi̱ta̱ xian‑la̱ ijo‑na̱, ya̱á ko̱nga̱tsja jñà xi̱ta̱ na̱xi̱ndá nga koa̱à'ta‑na krò.
40026003	Ti̱jñá‑ni ni̱chjin kìi̱, jñà xi̱ta̱ ítjòn‑la̱ na̱'mì, ko̱ jñà xi̱ta̱ jchínga‑la̱ xi̱ta̱ Judío, ya̱á kjóxkóya ya̱ ndi̱tsin ni'ya‑la̱ na̱'mì ítjòn ra 'mì Caifás.
40026004	Ya̱á tsajo̱óya‑ni kó'sín sko̱ónda̱cha̱‑la̱ Jesús nga ma jtsa̱ba̱'ñó, a̱kjòn si̱ì'ken.
40026005	Kitsò‑la̱ xákjién: ―Mì tsa 'kia̱ ki̱nda̱ba̱'ñé 'kia̱ nga tjín 'sí, mé‑ni nga mì kì kjo̱si 'se̱‑ni ya̱ a̱jin na̱xi̱ndá.
40026006	'Kia̱ nga tíjna Jesús ya̱ na̱xi̱ndá Betania, ya̱ ni'ya‑la̱ ra 'mì Simón jè xi̱ta̱ ra ko̱'sín 'yaxkon‑la̱ nga i'ndojno chrja̱ba̱ ijo‑la̱,
40026007	ya̱á ijchò kasi'ta jngo‑la̱ chjo̱ón ra 'ya jngo namìta̱ na̱jo̱ ra tjíya sihìti̱ ixi ra 'ñó nda jne̱ ko̱ ra 'ñó chjí chjí‑la̱. 'Kia̱ nga tíjna'ta ya̱ ímixa̱ Jesús, jè chjo̱ón ra̱kìi̱, tsikíxten‑jnó ya̱ sko̱ Jesús jè sihìti̱ ra 'ya.
40026008	'Kia̱ nga kijtse jñà xi̱ta̱ ra kotá'yá'ta‑la̱ Jesús, jtií kjomà‑la̱, kitsò: ―¿Mé ta̱ nda kàsíkitsón‑ni?
40026009	Isa̱á‑la nda tsa kasatína, tsa chjí kasatína‑ni nga̱ 'ñó chjí chjí‑la̱, mé‑ni nga ma ki̱si̱ko̱'ta‑ni jñà xi̱ta̱ i̱ma̱.
40026010	'Kia̱ kií'nchré Jesús, kitsò‑la̱: ―¿Mé‑ni nga jè chjo̱ón ra̱kìi̱ nìjti‑la? Koni 'sín nga kásíko̱‑na, 'ñó nda ká'sín‑ni.
40026011	Nga̱ jñà ra xi̱ta̱ i̱ma̱, ya̱á kítsa̱jnako̱ ki'ta‑no; tanga 'a̱n, mì tsa i̱ kóti̱jnako̱ ki'ta‑no.
40026012	'Kia̱ nga ko̱'sín kábíxten‑jnó jè sihìti̱ ya̱ ijo‑na̱ jè chjo̱ón ra̱kìi̱, kií ko̱'sín ká'sín‑ni mé‑ni nga ijye tíjnanda‑ni ijo‑na̱ 'kia̱ nga si̱i'ndee̱.
40026013	'Koa̱á xin kixi̱‑no, ni̱'sín ta ñánda̱ nga 'se̱na̱jmíya jè 'én xi̱tse̱ ra nda tsò nga tjíjtsa i̱sà'nde, ti̱'koa̱á 'se̱na̱jmíyaá‑te koni 'sín ká'sín jè chjo̱ón ra̱kìi̱ mé‑ni nga si̱íkítsjen‑yá‑ni xi̱ta̱ ra a̱'ta 'tse̱.
40026014	Jè ra 'mì Judas Iscariote, jngo xi̱ta̱‑la̱ Jesús jñà ra tejò ma‑ni, kiìjkoón jñà xi̱ta̱ ítjòn‑la̱ na̱'mì,
40026015	kitsò‑la̱: ―¿Mé ra 'ki̱‑nájiòn tsa singátsja‑no Jesús? Katé to̱n chroba isinda‑la̱ nga tsjá‑la̱ jñà xi̱ta̱ ítjòn‑la̱ na̱'mì.
40026016	Jè Judas tsikí'tsia̱‑ní nga tsakátsji'nde‑la̱ kó'sín 'si̱in nga ma si̱ìnga̱tsja Jesús xi̱ta̱ kondra̱‑la̱.
40026017	Jè ni̱chjin 'kia̱ nga ti̱'sa̱ ma'tsia̱ jè 'sí paxko̱ 'kia̱ nga jñà xi̱ta̱ judío bakjèn ni̱ño̱ nchra̱jín ra tsìn‑la̱ na̱'yo̱ san, jñà xi̱ta̱ ra kotá'yá'ta‑la̱ Jesús ijchò kincha'tá‑la̱ ya̱ ñánda̱ tíjna Jesús nga iskonangi‑la̱, kitsò‑la̱: ―¿Ñánda̱ mejèn‑li nga kongí kinda‑ji̱n tsajmì ra chineé ra a̱'ta 'tse̱ 'sí paxko̱?
40026018	Jesús kitsó‑la̱: ―Tangió ya̱ a̱jin na̱xi̱ndá ján, ko̱ ya̱ tangí jngo ni'ya‑la̱ xi̱ta̱. Ko̱'tìn‑la: “Ki̱í tsò jè Maestro: Jè ni̱chjin‑na̱ ijyeé kjochraña, ko̱ ya̱á ni'ya‑li kochrjé 'sí paxko̱ nga kókje̱n‑ko̱ jñà xi̱ta̱ ra kotá'yá'ta‑na.”
40026019	Jñà xi̱ta̱ ra kotá'yá'ta‑la̱, 'koa̱á 'sín ki'sìn koni 'sín kitsò‑la̱ Jesús. Ya̱á tsikínda tsajmì ra tsakjèn ra kjoa̱ 'tse̱ 'sí paxko̱.
40026020	'Kia̱ ijye kjòjñò Jesús ko̱ xi̱ta̱ ra kotá'yá'ta‑la̱ ra tejò ma‑ni, ya̱á tsikitsa̱jna'ta ya̱ ímixa̱.
40026021	'Kia̱ nga i̱nchibakjèn, Jesús kitsó‑la̱: ―'Koa̱á xin kixi̱‑no, ti̱ jión jngo‑najiòn ra si̱ìnga̱tsja‑na xi̱ta̱ kondra̱‑na̱.
40026022	Jñà xi̱ta̱‑la̱ Jesús 'ñó ba ki'se‑la̱ 'kia̱ nga kií'nchré. 'Kia̱á jngó jngó iskonangi. Kitsò: ―¿Yá‑nioo̱ Na̱'ìn? ¿A 'a̱n‑ná?
40026023	Jesús kitsó‑la̱: ―Jè ra si̱ìnga̱tsja‑na xi̱ta̱ kondra̱‑na̱ jè‑ní ra ta̱ña mahíjin tsja ko̱ jè ndsa̱ ya̱ a̱jin chro̱ba̱.
40026024	'A̱n ra I'ndí‑la̱ Xi̱ta̱ xian‑la̱ ijo‑na̱, ra kixi̱ kjoa̱, 'koa̱á 'sín ki̱yáa̱ koni 'sín ijye tíchja̱ xa̱jo̱n ra tjí'ta 'én‑la̱ Nainá. ¡Tanga i̱ma̱‑ró‑ni jè xi̱ta̱ ra ko̱'sín si̱ìnga̱tsja‑na! Isa̱á‑la nda‑la̱ tsa ta mì kitsin jè xi̱ta̱ ra̱kìi̱.
40026025	'Kia̱á kiìchja̱ jè Judas, kitsò‑la̱: ―¿A 'a̱n‑ná ji̱ Maestro? Jesús kitsó‑la̱: ―Jon, ji̱‑ní, koni 'sín tjisi.
40026026	'Kia̱ nga i̱nchibakjèn, Jesús iskábé jè ni̱ño̱ nchra̱jín, kitsjá‑la̱ kjo̱nda Nainá, isìjòya jè ni̱ño̱ nchra̱jín a̱kjòn kitsjá‑la̱ xi̱ta̱ ra kotá'yá'ta‑la̱. Kitsò‑la̱: ―Chjíbé ko̱ chji̱ne̱e; jñà kìi̱, jé ijo‑na̱.
40026027	A̱kjòn iskábé jngo chi̱tsín, [jè ra tjíya nandá xán 'tse̱ uva], kitsjá‑la̱ kjo̱nda Nainá, a̱kjòn kitsjá‑la̱ xi̱ta̱‑la̱ jè chi̱tsín. Kitsò‑la̱: ―'Tio̱o nga'tsì‑no jè nandá xán ra tjíya chi̱tsín ra̱kìi̱.
40026028	Nga̱ jè ra̱kìi̱, jé jní‑na̱ ra síkixi̱ya jè kjoa̱ xi̱tse̱ ra tíbindájín‑ko̱‑no, nga xa̱ájten‑tjí‑la̱ xi̱ta̱ nga ma sa̱kò‑la̱ kjoa̱nìhijcha'ta ra a̱'ta 'tse̱ jé‑la̱.
40026029	'Koa̱á xin‑no, mì ti̱ kì nandá xán 'tse̱ uva sk'i̱‑na skanda 'kia̱ nga ki̱jchò ni̱chjin nga ma sk'i̱ko̱‑no nandá xán xi̱tse̱ ya̱ ñánda̱ nga tíbatéxoma Na̱'ín‑ná.
40026030	Jè Jesús ko̱ jñà xi̱ta̱‑la̱, 'kia̱ nga ijye kise jngo‑la̱ so Nainá, a̱kjòn ya̱á kijì ya̱ a̱'ta nindo Yá Olivo.
40026031	Jesús kitsó‑la̱ xi̱ta̱‑la̱: ―Jè ni̱tje̱n ra̱kìi̱, si̱kíjna ta̱jngo‑nájiòn nga'tsì‑no, nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “Si'kén‑ná jè chji̱ngo̱ cho̱ ko̱ jñà forrè‑la̱ ko̱chi̱jndí‑ní.”
40026032	Tanga 'kia̱ nga ijye kjoa̱áya india‑na, ya̱á kjín ítjòn‑no ya̱ ján nangi Galilea.
40026033	Kitsó jè Pedro: ―Ni̱'sín tsjín‑takòn‑li nga'tsì jñà xi̱ta̱‑li ra i'ka, tanga 'a̱n, ni̱ i̱tsé tsjin-tákon‑la.
40026034	'Kia̱á kitsò‑la̱ Jesús: ―'Koa̱á xin kixi̱‑la, jè ni̱tje̱n ra̱kìi̱, 'kia̱ nga ti̱kje kjindáya káxti̱, jàn 'ka̱ ko̱síi̱ nga mì kì 'yaxkon‑ná.
40026035	Kitsó jè Pedro: ―Ni̱'sín ya̱ katiyako̱o‑la mì kì kjójna̱'ma jiàa̱n. Ko̱ ngásòn kitsò nga'tsì jñà xi̱ta̱ ra kotá'yá'ta‑la̱ Jesús.
40026036	'Kia̱ ijchò Jesús ko̱ jñà xi̱ta̱ ra kotá'yá'ta‑la̱ ya̱ ñánda̱ 'mì Getsemaní. Kitsó‑la̱: ―Ya̱ ti̱tsa̱jna i̱jndíi̱; 'koa̱à‑la chi̱ba̱‑la̱ nga kjián ján nga kichjà'ta‑la̱ Nainá.
40026037	Jesús kiìko̱ó jè Pedro ko̱ ngajò i̱xti‑la̱ Zebedeo. A̱kjòn kjo'tsia̱ nga 'ñó kjoba‑la̱ ko̱ 'ñó isíkájno inìma̱‑la̱.
40026038	'Kia̱á kitsò‑la̱ xi̱ta̱‑la̱: ―Taxki̱ 'ñó ba tjín‑la̱ jè inìma̱‑na̱; sí 'koa̱á ma‑na koni tsa ki̱yáa̱. Ya̱ ti̱tsa̱jna i̱jndíi̱ nga ti̱tsa̱jnakon ko̱‑ná.
40026039	Kijíkjá chiba‑isa Jesús. A̱kjòn tsasèn-xkó'nchi-niñanè i̱sén‑la̱ skanda ya̱ a̱'ta nangi nga kiìchja̱'ta‑la̱ Nainá, kitsò: ―Ji̱, Na̱'ìn, tsa mejèn‑li, chjíixìn‑ná kjo̱hi'in ra̱kìi̱, tanga mì tsa ko̱'sín katama koni 'sín mejèn‑na. 'Koa̱á 'sín katama koni 'sín mejèn‑li ra ji̱.
40026040	A̱kjòn 'jií india‑ni ya̱ ñánda̱ títsa̱jna jñà xi̱ta̱ ra kotá'yá'ta‑la̱, tanga ijyeé kjifè. Kitsò‑la̱ Pedro: ―¿A skanda mí káchíkjoa̱ jngo hora‑najiòn nga kabitsa̱jnakon ko̱‑ná?
40026041	Ti̱tsa̱jnakon ko̱ ti̱nákjoa̱'ta‑la Nainá mé‑ni nga mì jé ska̱jin‑no. Kixi̱í kjoa̱, jè inìma̱‑no tíjnanda‑ní nga mejèn‑la̱ síhitjasòn, tanga ra jè ijo‑no, tsìn‑la̱ nga'ñó nga ma‑la̱ síhitjasòn.
40026042	Kijí india‑ni ra ma‑ni jò 'ka̱, nga kiìchja̱'ta‑la̱ Nainá. Kitsò: ―Ji̱, Na̱'ìn, tsa majìn‑li nga chjíixìn‑ná jè kjo̱hi'in ra̱kìi̱, ko̱'sín katabitjasòn koni 'sín ji̱ mejèn‑li.
40026043	'Kia̱ nga 'ji india‑ni, jñà xi̱ta̱‑la̱ takó kjifé india‑ni ta nga̱tjì‑la̱ nga̱ 'ñó nijñá‑la̱.
40026044	Kijí india‑ni ra ma‑ni jàn 'ka̱ nga kiìchja̱'ta‑la̱ Nainá. Ya̱á isíkítsa̱jna jñà xi̱ta̱‑la̱. Takó ta 'koa̱á 'sín kitsò nga kiìchja̱'ta‑la̱ Nainá koni 'sín kitsò nga 'sa̱ ítjòn.
40026045	'Kia̱á 'ji india‑ni ya̱ ñánda̱ títsa̱jna jñà xi̱ta̱ ra kotá'yá'ta‑la̱. Kitsò‑la̱: ―Tsjafè‑isa ko̱ nda ti̱kjáya. Tanga ijyeé ijchó chi̱ba̱‑la̱ nga 'a̱n ra I'ndí‑la̱ Xi̱ta̱ xian‑la̱ ijo‑na̱ ya̱á ko̱nga̱tsja jñà ra xi̱ta̱‑jé.
40026046	Ti̱sítje̱en ko̱ tjiaán, ijyeé nchrabá chraña jè ra si̱ìnga̱tsja‑na xi̱ta̱ kondra̱‑na̱.
40026047	Takó ti̱'kia̱á tíchja̱‑isa‑ni Jesús nga 'ji jè ra 'mì Judas, jngo xi̱ta̱‑la̱ Jesús jñà ra tejò ma‑ni. Kjín jchán xi̱ta̱ tji̱ko̱ ra 'ya ki̱cha̱ ndajò ti̱'koa̱ 'ya yá. Jñà xi̱ta̱ kìi̱, jñá isìkasén jñà xi̱ta̱ ítjòn‑la̱ na̱'mì ko̱ jñà xi̱ta̱ jchínga ra 'tse̱ xi̱ta̱ judío.
40026048	Judas, jè ra tsi'kéna̱jmí'tin Jesús, tje̱n kitsò ítjòn‑la̱ jñà xi̱ta̱ ra tji̱ko̱. ―Jè ra skíne̱'ta i̱sén‑la̱, jè‑ní ra ki̱nda̱ba̱'ñó jiòn.
40026049	A̱kjòn kiì kasi'ta chraña‑la̱ Jesús. Kitsò‑la̱: ―Nda‑li Maestro. A̱kjòn iskine'ta i̱sén‑la̱.
40026050	Jesús kitsó‑la̱: ―Ji̱ ndse, ¿mé xá ra kà'fìi̱‑ni? Jñà xi̱ta̱ ra tji̱ko̱ Judas, ndi̱to̱ón kiì kincha'ta‑la̱ Jesús, a̱kjòn itsabá'ñó.
40026051	Tanga jngo xi̱ta̱ ra tji̱ko̱ Jesús, tsachrje ki̱cha̱ ndajò‑la̱. Tsajá‑la̱ jè xi̱ta̱ chi̱'nda‑la̱ na̱'mì ítjòn; tsate'tà chíká‑la̱.
40026052	Jesús kitsó‑la̱: ―Tjajnatjo‑nì jè ki̱cha̱ ndajò‑li, nga̱ nga'tsì ra ki̱cha̱ kjaán‑ni, ki̱cha̱á ki̱yá‑ni.
40026053	¿A mí 'yi tsa mejèn‑na, maá síjé‑la̱ jè Na̱'ìn‑na̱, ko̱ ndi̱to̱ón si̱ìkasén‑na tsa tejò ko̱ tsa tejàn tji ìkja̱li̱ [nga ko̱si̱ko̱tjì‑na]?
40026054	Tanga tsa ko̱'sín 'siaa̱n, ¿kó'sín ki̱tjasòn‑ni koni 'sín ijye tíchja̱ xa̱jo̱n ra tjí'ta 'én‑la̱ Nainá nga tsò nga 'koa̱á 'sín ki̱tjasòn?
40026055	Ti̱'kia̱á‑ni Jesús kitsò‑la̱ jñà xi̱ta̱ ra kjìn ma‑nioo̱: ―¿Mé‑ni ko̱'sín kà'fìi̱ ndabá'ñó‑ná jiòn koni tsa jngo xi̱ta̱ chijé nga ko̱ ki̱cha̱ ko̱ yá ki'chà‑no? Ni̱chjin nchijón ya̱ tsakáti̱jnako̱‑no ya̱ a̱ya i̱ngo̱ ítjòn nga tsakon‑yá‑no ko̱ mì kì indabá'ñó‑nájiòn.
40026056	Tanga kií ko̱'sín ma‑ni mé‑ni nga ki̱tjasòn‑ni koni 'sín tíchja̱ xa̱jo̱n ra tjí'ta 'én‑la̱ Nainá ra tsikínda jñà xi̱ta̱ ra kiìchja̱ ngajo‑la̱ kjotseé. 'Kia̱á jahachinga nga'tsì jñà xi̱ta̱ ra kotá'yá'ta‑la̱, isíkíjna ta̱jngo jè Jesús.
40026057	Jñà xi̱ta̱ ra itsabá'ñó Jesús ya̱á kiìko̱ ya̱ ñánda̱ tíjna jè na̱'mì ítjòn ra 'mì Caifás. Ya̱á títsa̱jna‑te jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ xi̱ta̱ jchínga 'tse̱ xi̱ta̱ judío.
40026058	Tanga jè Pedro tà kjin tà kjiín basèn-tji̱ngi skanda 'kia̱ nga ijchò ya̱ ndi̱tsin ni'ya‑la̱ na̱'mì ítjòn. 'Jaha'sen ya̱ ni'ya. Ya̱á tsikijnajin‑la̱ ya̱ ñánda̱ títsa̱jna jñà xi̱ta̱ ra síkinda̱ ni'ya i̱ngo̱; mején‑la̱ ske̱ kó'sín kje̱he'tà kjoa̱ kìi̱.
40026059	Jñà xi̱ta̱ ítjòn‑la̱ na̱'mì, [ko̱ xi̱ta̱ jchínga], ko̱ nga'tsì xi̱ta̱ ra tjín‑la̱ xá a̱'ta 'tse̱ xi̱ta̱ judío tsakátsjií xi̱ta̱ ra kitsjà'tin 'én ndiso Jesús mé‑ni nga ko̱ma ki̱ìnè‑ila̱ kjo̱hi'in nga si̱ì'ken.
40026060	Tanga ni̱mé kjoa̱ ra isakò‑la̱ ra a̱'ta 'tse̱ Jesús, ni̱'sín kjìn xi̱ta̱ ndiso ijchò ra kondra̱ 'tse̱. Tanga ra kjomà a̱skan, ijchó jò xi̱ta̱ ra ijchòko̱ 'én ndiso,
40026061	nga kitsò: ―Jè xi̱ta̱ ra̱kìi̱, kitsó‑ní: “Maá‑na nga sikíxojen ijye jè i̱ngo̱‑la̱ Nainá ko̱ ta̱ ján ni̱chjin kindá india‑na.”
40026062	'Kia̱á tsasijna kixi̱ jè na̱'mì ítjòn. Kitsò‑la̱ Jesús: ―¿A mí kósii̱? ¿Mé 'én ra ko̱tsò bánè‑li xi̱ta̱ kìi̱?
40026063	Tanga jè Jesús mì kì kiìchja̱. Jè na̱'mì ítjòn kitsó‑la̱: ―'Tèna̱jmí kixi̱‑náji̱n ya̱ ngixko̱n Nainá ra tíjnakon. Ko̱'tín‑náji̱n, ¿a ji̱‑ní ra Cristo, ra I'ndí‑la̱ Nainá?
40026064	Kitsó Jesús: ―Ji̱í ra ko̱'sín tjisi. 'Koa̱á xín‑te‑no, 'ndi̱í ma'tsia̱‑ni nga jcha̱‑nájiòn 'a̱n ra I'ndí‑la̱ Xi̱ta̱ xian‑la̱ ijo‑na̱, nga ya̱ kóti̱jna ya̱ ngakixi̱‑la̱ Nainá ra tse nga'ñó tjín‑la̱, ko̱ ti̱'koa̱á jcha̱a 'kia̱ nga kji̱nchrabàjìa̱n ifi ya̱ ján ngajmi.
40026065	Jè na̱'mì ítjòn iskíchrja̱yajnoó ijo‑la̱ nga 'ñó jti kjomà‑la̱, kitsò: ―Jè xi̱ta̱ ra̱kìi̱, jè Nainá kachja̱jno‑la̱ koni 'sín kàtsò nga kàchja̱. ¿Mé 'sia̱n‑isa‑ná xi̱ta̱ ra tsjá 'én? Jiòn sabá kàna'yá‑la koni 'sín kachja̱jno‑la̱ Nainá.
40026066	¿Kó'sín ma‑no? ¿Mé ra si̱ke̱é? Kitsó nga'tsì xi̱ta̱: ―Tjín‑la̱ jé, bakén‑la̱ nga ki̱yá‑róoi̱.
40026067	A̱kjòn tsikíchrá'a ko̱ tsi'ké‑la̱ chrjo̱ngo̱. Tjín ra isìjtsin'á ya̱ i̱sén‑la̱,
40026068	kitsò‑la̱: ―Ji̱ Cristo [ra xá isìkasén‑li Nainá], ko̱'tín‑náji̱n, ¿yá ra tí'bé‑li?
40026069	Jè Pedro ya̱á tíjna ya̱ ndi̱tsin ni'ya 'kia̱ nga ijchòjkon jngo chjo̱ón chi̱'nda ra kitsò‑la̱: ―Ya̱á tjájmekó‑ti Jesús ra ya̱ Galilea i̱'nde‑la̱.
40026070	Tanga jè Pedro tsakja'ma‑ní ya̱ ngixko̱n nga'tsì xi̱ta̱. Kitsò: ―Mì kì be mé ra ko̱'mì‑la ji̱.
40026071	'Kia̱ nga tíbitjo ya̱ xo̱tjo̱ba̱ ni'ya jè Pedro, ìjngo chjo̱ón kijtse ra 'koa̱ ti̱ kitsò‑la̱ jñà xi̱ta̱ ra ya̱ títsa̱jna. Kitsò: ―Jè xi̱ta̱ ra̱kìi̱, ya̱á tsá'bako̱‑te Jesús ra ya̱ Nazaret 'tse̱.
40026072	Jè Pedro india tsikí'ma‑ni nga kitsjà 'én‑la̱, kitsò: ―¡Ngi 'én kixi̱‑ní, mì kì bexkon jiàa̱n jè xi̱ta̱ ra ko̱'mì‑la jiòn!
40026073	Ra kjomà a̱skan, jñà xi̱ta̱ ra ya̱ títsa̱jna ijchò kincha'tá‑la̱ Pedro. Kitsò‑la̱: ―Kixi̱ kitií kjoa̱, nga xi̱ta̱‑la̱ Jesús‑ní ji̱; nga̱ tsijeén tsò 'én‑li.
40026074	Jè Pedro 'kia̱á 'ñó kiìchja̱‑isa, kitsò: ―¡Katakajian kjo̱hi'in tsa mì tsa 'én kixi̱ ra ko̱tíxian‑no nga̱ mì kì bexkon xi̱ta̱ ra̱kìi̱! Ko̱ ti̱'kia̱á‑ni nga iskindaya jè káxtí.
40026075	'Kia̱á itjokítsjen‑la̱ Pedro koni 'sín kitsò‑la̱ Jesús: “'Kia̱ nga ti̱kje kjindáya káxti̱, jàn 'ka̱ ko̱síi̱ nga mì kì 'yaxkon‑ná.” 'Kia̱á itjo ndi̱tsiaán, ko̱ taxki̱ 'ñó iskindaya.
40027001	'Kia̱ nga ijye ki'se i̱sén, nga'tsì xi̱ta̱ ítjòn‑la̱ na̱'mì ko̱ jñà xi̱ta̱ jchínga 'tse̱ xi̱ta̱ judío, tsajo̱óya‑ni kó'sín si̱ìko̱ Jesús mé‑ni nga ko̱ma si̱ì'ken‑ni.
40027002	Tsikíté'ñó Jesús, kiìko̱ nga isìnga̱tsja jè Pilato ra xi̱ta̱xá ítjòn tíjna ya̱ nangi Judea.
40027003	Judas, jè ra isìnga̱tsja jñà xi̱ta̱ kondra̱‑la̱ Jesús, 'kia̱ nga kijtse nga ijye isinè‑la̱ Jesús nga ki̱yá, isíkájnoó‑ni ko̱ isíkáfaá‑ni to̱n chroba ra katé ma‑ni ra kitsjà‑la̱ jñà xi̱ta̱ ítjòn‑la̱ na̱'mì ko̱ xi̱ta̱ jchínga 'tse̱ xi̱ta̱ judío. Kitsò‑la̱:
40027004	―Tseé jé tsakatsjí‑la̱ ijo‑na̱, mì tsa mé jé tjín‑la̱ xi̱ta̱ ra kísingátsja‑no. Tanga jñà xi̱ta̱ kìi̱, kitsó‑la̱: ―Nì mé kinda̱‑naji̱n ra ji̱n, ya̱á‑la̱ niki̱i ijo‑li.
40027005	Jè Judas tsikítsajoó to̱n ya̱ a̱ya i̱ngo̱. A̱kjòn kijì, nga kiì kíngi na'ñó ísìn.
40027006	Jñà xi̱ta̱ ítjòn‑la̱ na̱'mì, iskábé to̱n, kitsò: ―Jñà to̱n kìi̱, mì kì ko̱ma ya̱ si̱jngoke̱é to̱n ra nìnga̱tsjeé Nainá; nga̱ jní ixaájten‑tjí‑la̱.
40027007	'Kia̱ ijye tsajo̱óya‑ni, nangií tsatse jngo 'ndé‑ni, ya̱ ñánda̱ bitjo ni'nde ra sinda‑ni ti̱jí, mé‑ni nga ya̱ ma si̱i'nde‑ni xi̱ta̱ ra xìn nangi.
40027008	Kií ko̱'sín 'mì‑nì skanda 'ndi̱‑ni̱ ya̱ i̱'nde ra̱kìi̱ nga I̱'nde 'tse̱ Jní 'mì.
40027009	'Koa̱á 'sín itjasòn koni 'sín kitsò xi̱ta̱ ra isìchjeén Nainá nga kiìchja̱ ngajo‑la̱ kjotseé ra tsi'kìn Jeremías nga kitsò: “Iskábé to̱n chroba ra katé ma‑ni, koni 'sín iskosòn‑la̱ jñà xi̱ta̱ Israel nga ko̱tjín chjí‑la̱,
40027010	ko̱ 'koa̱á 'sín kisìchjeén jñà to̱n kìi̱ nga ya̱ tsatse‑ni i̱'nde ñánda̱ bitjo ni'nde ra sinda‑ni ti̱jí koni 'sín kitsò‑na Na̱'ín‑ná.”
40027011	'Kia̱ nga tíjna Jesús ya̱ ngixko̱n xi̱ta̱xá ítjòn 'tse̱ nangi Judea, jè xi̱ta̱xá ra̱kìi̱ iskonangií‑la̱, kitsò‑la̱: ―¿A ji̱‑ní xi̱ta̱xá títjòn‑la̱ xi̱ta̱ Judío? Jesús kitsó‑la̱: ―Ji̱í ra ko̱'sín tjisi.
40027012	Ni̱mé 'én kiìchja̱ Jesús 'kia̱ nga i̱nchibángi jñà xi̱ta̱ ítjòn‑la̱ na̱'mì ko̱ xi̱ta̱ jchínga ra 'tse̱ xi̱ta̱ Judío.
40027013	'Kia̱á kitsò‑la̱ jè Pilato: ―¿A mí tjina'yí nga'tsì 'én ra i̱nchibánè‑li xi̱ta̱?
40027014	Tanga Jesús ni̱jngo 'én kiìchja̱; jè xi̱ta̱xá ítjòn 'tse̱ nangi Judea, ta 'koa̱á kjomà‑la̱.
40027015	'Kia̱ nga xki̱ nó xki̱ nó, nga bitjo 'sí paxko̱, jè xi̱ta̱xá ítjòn 'tse̱ nangi Judea síkíjnandi̱í jngo‑ni xi̱ta̱ ra títsa̱'ya nda̱yá; jñà xi̱ta̱ na̱xi̱ndá síjé yá ra mejèn‑la̱ nga si̱jnandi̱í‑ni.
40027016	Ni̱chjin 'kia̱ nda̱yá tíjna'ya jngo xi̱ta̱ ra 'ñó 'tse̱n ra 'mì Barrabás.
40027017	'Kia̱ nga kjóxkóya jñà xi̱ta̱ na̱xi̱ndá, jè Pilato iskonangií‑la̱, kitsò‑la̱: ―¿Yá ra mejèn‑no nga síkíjnandi̱í‑na? ¿A jè Barrabás, o̱ ra jè Jesús jè ra 'mì Cristo?
40027018	Jè Pilato, ijyeé be‑ní, nga tà ki‑ní nga maxitakòn‑ke Jesús xi̱ta̱ kìi̱, kií ko̱'sín ya̱ isìnga̱tsja‑ni.
40027019	'Kia̱ nga tíjna jè Pilato ya̱ ni'ya masen, jè chjo̱ón‑la̱ isìkasén 'én‑la̱ nga kitsò‑la̱: “Kì ya̱ chaájin kjoa̱‑la̱ xi̱ta̱ kixi̱ ra̱kìi̱. Na̱ti ni̱tje̱n, 'ñó 'cho tsò nijñá ra ka'bì‑na ra a̱'ta 'tse̱.”
40027020	Tanga jñà xi̱ta̱ ítjòn‑la̱ na̱'mì ko̱ jñà xi̱ta̱ jchínga 'tse̱ xi̱ta̱ judío, jñá tsinchá'a jñà xi̱ta̱ na̱xi̱ndá nga jè Barrabás katasíjé ra katasijnandi̱í‑ni ko̱ jè Jesús katabiya.
40027021	Jè xi̱ta̱xá india iskonangi-isa‑la̱ jñà xi̱ta̱ na̱xi̱ndá; kitsò‑la̱: ―Ta ngajò xi̱ta̱ kìi̱, ¿ñáa̱ ra mejèn‑no nga síkíjnandi̱í‑na? Jñà xi̱ta̱ na̱xi̱ndá kitsó‑ní: ―¡Jé Barrabás‑róoi̱!
40027022	Jè Pilato kitsò‑la̱ na̱xi̱ndá: ―¿Mé ra sikóo̱ jè Jesús ra 'mì Cristo? Nga'tsì xi̱ta̱ na̱xi̱ndá kitsó‑ní: ―¡Krò katasi'ta‑róoi̱!
40027023	'Kia̱á kitsò jè Pilato: ―¿Mé kjoa̱ ra ta̱ 'cho ki'sìn kjòn? Jñà xi̱ta̱ na̱xi̱ndá, ta isa̱á 'ñó kiìchja̱, kitsò: ―¡Krò katasi'ta‑róoi̱!
40027024	'Kia̱ nga kijtse Pilato nga ni̱mé nda tísindajín, nga ta isa̱á tímatse kjoa̱, iskaní'ká nandá chi̱'nda‑la̱ jè ra tsiníjno‑ni tsja ya̱ ngixko̱n nga'tsì xi̱ta̱ na̱xi̱ndá. Kitsò‑la̱: ―Ni̱mé jé tjín‑na ra 'a̱n nga ki̱yá jè xi̱ta̱ kixi̱ ra̱kìi̱. Kinda̱ tsa̱jión‑nó koni 'sín 'nià.
40027025	Nga'tsì xi̱ta̱ na̱xi̱ndá kitsó‑ní: ―Ji̱ín kjine‑naji̱n ko̱ i̱xti‑na̱ji̱n jè kjo̱biya‑la̱ xi̱ta̱ ra̱kìi̱.
40027026	Jè Pilato, 'kia̱á isíkíjnandi̱í‑ni jè Barrabás; ko̱ kitsjá kjo̱kixi̱ nga kinìki'on jè Jesús, a̱kjòn isìnga̱tsja jñà xi̱ta̱ kìi̱ nga kátá'ta krò.
40027027	Jñà chíchàn‑la̱ xi̱ta̱xá ítjòn 'tse̱ nangi Judea, ya̱á kiìko̱ Jesús ya̱ ni'ya masen‑la̱ xi̱ta̱xá ítjòn. A̱kjòn tsikíxkóya nga'tsì chíchàn xákjién nga kitsendí‑la̱ Jesús.
40027028	Isíkájna líka̱ jè Jesús, a̱kjòn isíkáya jngo nikje ra inì 'ki.
40027029	Kisì'ya̱ jngo yá na'yá nga tsikí'a sko̱ koni 'sín si'a jngo‑la̱ corona xi̱ta̱xá ítjòn, ko̱ jngo ínaxo̱ tsakáya ya̱ tsja nga kixi̱; tsincha-xkó'nchi'ta‑la̱ nga isìtsja'tin. Kitsò‑la̱: ―¡Nda katijna jè Xi̱ta̱xá ítjòn‑la̱ xi̱ta̱ Judío!
40027030	Ti̱'koa̱ tsikíchrájno‑te, iskábé jè ínaxo̱ ra kjiya tsja, tsatjìko̱‑ni sko̱.
40027031	'Kia̱ ijye ko̱'sín isìsobà‑la̱, tsjahíxìn‑la̱ jè nikje inì ra kjiya. A̱kjòn isíkáya india‑ni jè nikje‑la̱ ra 'tse̱. A̱kjòn kiìko̱ nga kiì ká'ta krò.
40027032	'Kia̱ nga ijye i̱nchifìko̱ Jesús, isatékjoó jngo xi̱ta̱ ra ya̱ Cirene i̱'nde‑la̱ ra 'mì Simón. Jñà chíchàn kjo̱'ñó ki'sìn‑la̱ nga isi'ka jè krò‑la̱ Jesús.
40027033	'Kia̱ nga ijchò ya̱ i̱'nde ñánda̱ 'mì Gólgota ra i̱'nde sko̱ mi'ken tsò‑ni,
40027034	kitsjá‑la̱ nandá binagre̱ ra tjíkójin jngo‑la̱ nandá ra 'ñó tsja. Tanga 'kia̱ nga iskó'ta Jesús, mì kì ki'tsi.
40027035	'Kia̱ nga ijye tsaká'ta ya̱ krò, jñà chíchàn isískáko̱ kañá jñà nikje‑la̱ Jesús nga yá 'tse̱ ki̱tso̱‑la̱ nga jngó jngó nikje. ['Koa̱á 'sín itjasòn 'én‑la̱ xi̱ta̱ ra isìchjeén Nainá nga kiìchja̱ ngajo‑la̱ nga kitsò: “Kisìka'bí‑la̱ xákjién jè nikje‑na̱ nga isíská kañá‑ni.”]
40027036	A̱kjòn ya̱á tsikitsa̱jna nga isikìnda̱ Jesús.
40027037	Ya̱ sko̱ krò tsaká'ta jngo íte ra tjí'ta 'én ra tsò‑ni: “Jé ra̱kìi̱ Jesús, ra Xi̱ta̱xá ítjòn‑la̱ xi̱ta̱ Judío”, nga̱ ta kií kjoa̱‑ni nga ko̱'sín kinì'ken.
40027038	Ti̱'koa̱ jò xi̱ta̱ chijé ta̱ña isi'tako̱ krò. Jngo isasíjna ya̱ ngakixi̱‑la̱ ko̱ jngo isasíjna ya̱ ngaskoán‑la̱.
40027039	Jñà xi̱ta̱ ra ya̱ chi̱ba̱‑la̱ 'ja, kiìchja̱jnoó‑te‑la̱, síkjahatji‑la̱ sko̱.
40027040	Kitsò‑la̱: ―Ji̱ ra ko̱'sín kisi nga si̱kixojin i̱ngo̱ ítjòn‑la̱ Nainá ko̱ nga jàn ni̱chjin kínda india‑ni, ti̱ji̱ ti̱náchrjejin‑ni kjo̱hi'in ijo‑li. Tsa kixi̱ kjoa̱ nga I'ndí‑la̱ Nainá 'mì‑li, títjo̱ji̱in ya̱ a̱'ta krò.
40027041	'Koa̱á ti̱'sín isìtsja'tin jñà xi̱ta̱ ítjòn‑la̱ na̱'mì, xi̱ta̱ ra bakón‑ya kjo̱téxoma‑la̱ Nainá, ko̱ xi̱ta̱ jchínga 'tse̱ xi̱ta̱ Judío. Kitsò:
40027042	―Maá‑la̱ tsachrjejin kjo̱hi'in xi̱ta̱ ra kj'ií, tanga mì kì ma‑la̱ ti̱jè síko̱‑ni ijo‑la̱. Tsa kixi̱í kjoa̱ tsa jè ra Xi̱ta̱xá ítjòn‑la̱ na̱xi̱ndá Israel, katitjojen'ta ya̱ krò mé‑ni nga ko̱kjiín‑ná ra a̱'ta 'tse̱.
40027043	'Ñó tsaká'ta ikon jè Nainá. Tsa kixi̱ kjoa̱ nga tsjake Nainá, jè katasiko̱ 'ndi̱ 'ndi̱‑ni̱. Nga̱ 'koa̱á 'sín kitsó‑ná nga I'ndí‑la̱ Nainá 'mì.
40027044	'Koa̱á ti̱'sín kitsò jñà xi̱ta̱ chijé ra ti̱'koa̱á ya̱ kji'ta krò; kiìchja̱jnoó‑te‑la̱.
40027045	'Kia̱ ijchò nchisen, skanda nga ijchò las tres nga ngixòn, kjojñó‑ní kóho'ki nga tíjngo i̱sà'nde.
40027046	'Kia̱ nga mejèn bijchó las tres, 'ñó kiìchja̱ Jesús nga kitsò: “Elí, Elí, ¿lama sabactani?” 'Én ra kiìchja̱, tsó‑ni: Ji̱ ra Nainá xin‑la, ¿mé‑ni kajmitakón‑ná?
40027047	'Kia̱ nga kií'nchré‑la̱ jñà ra ya̱ títsa̱jna, tjín i'ka ra kitsò: ―Jé‑la Elías tíchja̱‑la̱.
40027048	Jñà xi̱ta̱ kìi̱, jngo ra ta ndi̱to̱ón í'ká jngo tsa̱nga̱; isikà'nchi̱ ko̱ nandá binagre̱; a̱kjòn tsikísko jngo ínaxo̱; kitsjá‑la̱ Jesús nga kata'bi.
40027049	Tanga kitsó jñà ra i'ka: ―Ti̱jmió, chítsijen‑lá a kj'i̱í‑ró‑tse jè Elías nga si̱ìkíjnandi̱í‑ni.
40027050	Jesús 'ñó kiìchja̱ india‑isa. A̱kjòn 'ken.
40027051	Jè nikje ra tja̱'báya ya̱ nga masen‑la̱ i̱ngo̱ ítjòn ichrjajndá‑ní. Jòya kjomà skanda a̱'ta nangi; ko̱ 'ñó 'tsa chón ko̱ tsakjaán jñà na̱xi̱.
40027052	Itjá'xa̱ jñà nga̱jo̱‑la̱ mi'ken. Ko̱ kjín jaáya‑ila̱ jñà ra xi̱ta̱ tsje ya̱ ngixko̱n Nainá, jñà ra 'ken kjotseé.
40027053	'Kia̱ nga ijye jaáya‑ila̱ Jesús, jñà xi̱ta̱ kìi̱, itjoó nga̱jo̱‑la̱ nga kijì ya̱ na̱xi̱ndá tsje ra 'mì Jerusalén, ko̱ kjín xi̱ta̱ ra ya̱ kijtse.
40027054	Jñà chíchàn ko̱ jè xi̱ta̱ ítjòn‑la̱ ra ya̱ i̱jncha nga i̱nchisíkinda̱ Jesús, 'kia̱ kijtse nga 'ñó 'tsa chón, ko̱ nga'tsì kjoa̱ ra kjomà, ta itsakjón‑ní. 'Kia̱á kitsò: ―Ngi kixi̱ kitií‑la kjoa̱ nga jè xi̱ta̱ ra̱kìi̱, I'ndí‑la̱ Nainá‑ní.
40027055	Kjín ma‑ni íchjín ra ya̱ títsa̱jna ra ta kjin i̱nchikotsíjen‑ni; jñà íchjín ra tsikima'ta‑la̱ Jesús nga inchrabà‑ni skanda ya̱ Galilea.
40027056	Ya̱á tíjna ra 'mì María Magdalena, ko̱ María ra na̱‑la̱ Jacobo ko̱ José, ko̱ na̱‑la̱ ra i̱xti‑la̱ Zebedeo.
40027057	'Kia̱ nga ijye mejèn kàtjì tsá'bí, 'jií jngo xi̱ta̱ nchi̱ná ra 'mì José ra ya̱ i̱'nde‑la̱ jè na̱xi̱ndá ra 'mì Arimatea. Jè xi̱ta̱ ra̱kìi̱, ti̱'koa̱á ya̱á iskotá'yá'ta‑la̱ Jesús.
40027058	Kiìjkoón jè Pilato nga isíjé‑la̱ ijo‑la̱ Jesús. Jè Pilato kitsjá'nde‑ní nga katamanga̱tsja.
40027059	Jè José iskábé jè ijo‑la̱ Jesús; isíkájté jngo nikje chraba ra tsje.
40027060	Kiìko̱ nga iskanì'sen‑ngi jngo ra nga̱jo̱ xi̱tse̱ ra jè tsjà'ì ya̱ a̱ngi na̱xi̱. A̱kjòn tsjahítsjá jngo na̱jo̱ te ra 'ñó je ra tsasén‑jto ya̱ xo̱tjo̱ba̱‑la̱ nga̱jo̱; a̱kjòn kijì‑ni.
40027061	Jè María Magdalena ko̱ jè María ra ìjngo, ya̱á títsa̱jna ya̱ chraña ñánda̱ isìhi'nde jè Jesús.
40027062	'Kia̱ nga ma nchijòn nga ni̱chjin níkjáya, jñà xi̱ta̱ ítjòn‑la̱ na̱'mì ko̱ jñà xi̱ta̱ fariseo, kiìjkoón jè Pilato.
40027063	Kitsò‑la̱: ―Nàmi̱, bítsjeén‑naji̱n nga jè xi̱ta̱ ndiso ra̱kìi̱, 'kia̱ nga ti̱'sa̱ tíjnakon‑isa, kitsó‑ní: “'Kia̱ nga ki̱jchò jàn ni̱chjin kjoa̱áya india‑na.”
40027064	'Koa̱á ma‑ni, isa̱á nda tsa katamakìnda̱ jè nga̱jo̱‑la̱ ñánda̱ nga isìhi'nde skanda nga ko̱ma jàn ni̱chjin, mé‑ni nga mì ya̱ ki̱jchò‑ni jñà xi̱ta̱ ra kotá'yá'ta‑la̱ 'kia̱ nga ni̱tje̱n nga ki̱jchò síchijé jè ijo‑la̱, a̱kjòn kitsò‑la̱ xi̱ta̱ na̱xi̱ndá: “Ijyeé jaáyaá‑ila̱ ra a̱'ta 'tse̱ kjo̱biya.” Ko̱ isa̱á ta 'cho ko̱ma‑ni 'én ndiso ra̱kìi̱, nda mí 'koa̱‑ni koni jñà ra ki'se nga 'sa̱ ítjòn.
40027065	Kitsó jè Pilato: ―Ya̱á kitse chíchàn ya̱ i̱jndáa̱. Tangió, ko̱ nda ti̱kinda̱a. 'Ñó tichjàjto jè nga̱jo̱, mé‑ni nga 'ñó kata'se‑ni.
40027066	'Kia̱á kijì, nga 'ñó nda tsikíchjàjto jè nga̱jo̱ ko̱ tsikí'ta jngo‑la̱ chi̱ba̱ mé‑ni nga jcha̱‑la̱ tsa yá ra ski̱í'xa̱jto. A̱kjòn isíkítsa̱jna jñà chíchàn ra isikìnda̱.
40028001	'Kia̱ nga ijye tsato jè ni̱chjin níkjáya, 'kia̱ nga ki'se i̱sén jè ni̱chjin 'kia̱ nga ma'tsia̱‑ni jè xomàna̱, kijí jè María Magdalena ko̱ ìjngoó chjo̱ón ra ti̱'koa̱á María 'mì‑te nga ikatsíjen‑la̱ ya̱ nga̱jo̱‑la̱ chrjó mi'ken ñánda̱ isìhi'nde jè Jesús.
40028002	Ta ndi̱to̱ón 'ji jngo chón ra 'ñó 'tsa; kií ko̱kjamà‑ni, nga̱ jngo ìkja̱li̱‑la̱ Nainá itjojen‑ni ya̱ ngajmi. A̱kjòn tsjahíxìn jè na̱jo̱ ra tjíchjàjto‑ni jè nga̱jo̱‑la̱ chrjó mi'ken, a̱kjòn ya̱á tsikijnasòn.
40028003	Jè ìkja̱li̱, 'koa̱á 'sín fate tsijen koni tsa ni'í 'cho̱n; ko̱ jè nikje‑la̱, 'ñó chroba 'ki.
40028004	Jñà chíchàn, 'kia̱ nga kijtse jè ìkja̱li̱, taxki̱ 'ñó itsakjòn; ngi jatsé‑ní ko̱ ngi 'ken‑ya‑ní.
40028005	Jè ìkja̱li̱ kitsó‑la̱ jñà íchjín: ―Kì tà chjàn skon ra jiòn. Be‑ná nga jè i̱nchifatsjio jè Jesús ra isi'ta krò.
40028006	Mì ti̱ yá tjín‑ni i̱jndíi̱. Ijyeé kàfaháya‑ila̱ koni 'sín kitsò ra jè. Nchrabá chítsijen‑la ya̱ i̱'nde‑la̱ ñánda̱ isijna.
40028007	Ndi̱to̱n tangió, ko̱'tìn‑la jñà xi̱ta̱ ra kotá'yá'ta‑la̱ nga ijyeé kàfaháya‑la̱. Ko̱ ra jé, ijyeé tje̱n ítjòn nga tífì ya̱ Galilea. Ya̱á ska̱jiòn. Ta 'koa̱á tjín 'én ra tjínè‑na nga tsja‑no.
40028008	Jñà íchjín kìi̱, ndi̱to̱ón kiì; tsahachikon. Ko̱'ki tsakjón ko̱ ko̱'ki 'ñó tsja 'se‑la̱ nga kiì 'kéna̱jmí‑la̱ jñà xi̱ta̱ ra kotá'yá'ta‑la̱ Jesús.
40028009	'Kia̱ nga i̱nchimahachikon nga i̱nchifì, ya̱á iskajin jè Jesús, ko̱ isíkjáya‑la̱. Jñà íchjín kìi̱ tsincha-xkó'nchi'tá‑la̱ ko̱ kitsabangií ndsa̱ko̱ nga kijtsexkón.
40028010	Jesús kitsó‑la̱: ―Kì tà chjàn skon jiòn. Tangió ko̱ ti̱kjí'nchré jñà xi̱ta̱ xàngia̱ mé‑ni nga katafì‑ni ya̱ ján Galilea. Ko̱ ya̱á ske̱ india‑na.
40028011	'Kia̱ nga ijye kijì jñà íchjín kìi̱, jñà chíchàn ra isikìnda̱ ya̱ ñánda̱ nga isìhi'nde Jesús, kijì i'ka ya̱ na̱xi̱ndá Jerusalén nga kiì 'kéna̱jmí‑la̱ jñà xi̱ta̱ ítjòn‑la̱ na̱'mì nga'tsì kjoa̱ ra kjomà.
40028012	Jñà xi̱ta̱ ítjòn‑la̱ na̱'mì kiíkáko̱ó jñà xi̱ta̱ jchínga 'tse̱ xi̱ta̱ judío nga tsajo̱óya‑ni nga tse to̱n kitsjà‑la̱ jñà chíchàn,
40028013	kitsò‑la̱: ―Ko̱'sín tixó: Jñá xi̱ta̱ ra kotá'yá'ta‑la̱ 'jií'ká chijé ijo‑la̱ Jesús 'kia̱ nga ni̱tje̱n, 'kia̱ nga tjitsjafè‑ji̱n ra ji̱n.
40028014	Tsa kji̱'nchré jè xi̱ta̱xá ítjòn 'tse̱ nangi Judea, ji̱ín kohíjchon‑ji̱n, mé‑ni nga mì kì kjo̱hi'in tsjá‑no ra jiòn.
40028015	Jñà chíchàn iskábé to̱n ra ki'tsì‑la̱, ko̱ 'koa̱á 'sín kitsò koni 'sín tsi'kìn‑la̱. Ko̱ jñà xi̱ta̱ judío, takó 'koa̱á 'sín 'béna̱jmí 'én kìi̱ skanda 'ndi̱‑ni̱.
40028016	Jñà xi̱ta̱ ra kotá'yá'ta‑la̱ Jesús ra tejngo ma‑isa‑ni, ya̱á kijì ya̱ ján Galilea ya̱ nindo ñánda̱ nga ko̱kitsò‑la̱ Jesús.
40028017	'Kia̱ nga kijtse, tsincha-xkó'nchi'tá‑la̱ Jesús nga kijtsexkón. Tanga tjín i'ka ra mì kì ndi̱to̱n kjokjiín‑la̱ tsa jé Jesús.
40028018	'Kia̱á kijì Jesús nga tsasèn'ta chraña-isa‑la̱, kitsò‑la̱: ―Ijyeé 'a̱án ki'tsì ijye‑na nga'ñó nga 'a̱n kotexóma ya̱ ngajmi ko̱ ya̱ a̱'ta nangi.
40028019	Tangió ya̱ nga tíjngo ñánda̱ tjín xi̱ta̱ ya̱ i̱sà'nde, 'tèna̱jmíya‑la mé‑ni nga 'a̱n katakotá'yá'ta‑na, ko̱ a̱'ta 'tse̱ 'í‑la̱ Na̱'ín‑ná ta̱ti̱ndá‑no, ko̱ a̱'ta 'tse̱ 'í‑la̱ I'ndí‑la̱ Nainá ko̱ a̱'ta 'tse̱ 'í‑la̱ Inìma̱ Tsje‑la̱ Nainá;
40028020	ta̱kón‑ya‑la nga katasíhitjasòn ijye kjo̱téxoma ra 'a̱n ítsi'kenájmíya‑no. Ko̱'sín katasijin‑no nga 'a̱n, ya̱á kóti̱jnako̱ ki'ta‑no nga ni̱chjin nchijòn skanda 'kia̱ nga kje̱he'tà i̱sà'nde. Ko̱'sín katama.
41001001	I̱í ma'tsia̱‑ni 'én nda‑la̱ Jesucristo ra I'ndí‑la̱ Nainá.
41001002	Ki̱í 'sín kjomà, koni 'sín tíchja̱ xa̱jo̱n‑la̱ Isaías xi̱ta̱ ra kiìchja̱ ngajo‑la̱ Nainá nga tsò: Tísikásén‑la jè xi̱ta̱‑na̱ ra i̱ko̱ títjòn‑li 'én, nga koa̱ànda‑li ndi̱yá.
41001003	Jngo xi̱ta̱ ra 'ñó tíchja̱ ya̱ i̱'nde a̱'ta xìn ñánda̱ nga nangi kixì nga tsò: “Ti̱tsa̱jnanda 'kia̱ nga kj'i̱í Na̱'ín‑ná, kixi̱ ti̱kíjna inìma̱‑no koni jngo ndi̱yá kixi̱ ñánda̱ nga ko̱jmeyá Na̱'ín‑ná.”
41001004	'Koa̱á 'sín kjomà‑ni nga jè Juan, tsatíndá xi̱ta̱ ya̱ i̱'nde a̱'ta xìn ñánda̱ nga nangi kixì, ko̱ kiìchja̱yaá‑la̱ nga kitsò‑la̱: ―Ti̱kájno‑no jé‑no; kì ti̱ tsja jé fatsji‑no ko̱ ta̱ti̱ndá ijo‑no, mé‑ni nga ma sa̱kò‑no kjoa̱nìhijcha'ta a̱'ta 'tse̱ jé ra tjín‑no.
41001005	Kjín xi̱ta̱ ijchò 'nchré‑la̱ Juan ra ya̱ inchrabà‑ni nangi Judea ko̱ ya̱ na̱xi̱ndá Jerusalén ra isíkájno‑ni jé‑la̱; a̱kjòn jè Juan tsatíndá ya̱ ndáje̱ Jordán.
41001006	Jñà nikje ra tsakjaya Juan, tsja̱‑la̱ cho̱ camelloó isinda‑ni; ko̱ jngo xìncho̱ ra chrja̱ba̱ cho̱ tsikíkjá ndáyá‑la̱; ko̱ jñà tsajmì ra iskine Juan, tsjén‑la̱ cho̱ sera̱ ijñá‑ní ko̱ likò.
41001007	'Koa̱á 'sín kiìchja̱ya nga kitsò: ―Ìjngo nchrabátji̱ngi‑na ra isa̱ tse nga'ñó tjín‑la̱ mì 'koa̱‑ni koni ra 'a̱n, skanda mí kì tjí'nde‑na nga ya̱ kóti̱jnangia ndsa̱ko̱ nga skíjnda̱'ñó‑la̱ jè xo̱xín‑la̱ xa̱jté‑la̱.
41001008	Nga̱ ta nandá batíndá‑na xi̱ta̱ ra 'a̱n, tanga jè ra 'sa̱ nchrabá, ko̱ó Inìma̱ Tsje‑la̱ Nainá ko̱tíndá‑no.
41001009	Jè ni̱chjin 'kia̱, Jesús 'ji‑nì ya̱ Nazaret nangi ra chja̱‑ni Galilea nga sa̱tíndá; a̱kjòn jè Juan tsatíndá ya̱ ndáje̱ Jordán.
41001010	Jesús, 'kia̱ nga itjokàjin‑ni nandá, kijtse‑ní nga itjá'xa̱jin ya̱ ján ngajmi ko̱ jè Inìma̱ Tsje‑la̱ Nainá inchrabàjen‑nè koni jngo tjo̱ni̱ña̱.
41001011	A̱kjòn ina'yá jngo‑la̱ 'én ra ngajmi inchrabà‑ni ra kitsò: ―Ji̱í‑ní ra i'ndí‑na̱ xin‑la, ra 'ñó tsjake̱, ko̱ 'ñó tsja tjín‑la̱ takoàa̱n ra a̱'ta tsa̱ji.
41001012	Ra kjomà a̱skan‑nioo̱ jè Inìma̱ Tsje‑la̱ Nainá kiìko̱ó Jesús ya̱ i̱'nde a̱'ta xìn ñánda̱ nga nangi kixì.
41001013	Ichán ni̱chjin ya̱ tsikijna; ko̱ ya̱á tsikijnajin‑la̱ jñà cho̱ 'tse̱n ra ya̱ tjín, ko̱ jè xi̱ta̱‑ni̱í kjín 'ka̱ iskó'ta nga mejèn‑la̱ nga kátátsji‑jé, tanga jñà ìkja̱li̱ ndaá isìsin‑la̱.
41001014	'Kia̱ nga ko̱'sín ijye iskaà'ya nda̱yá jè Juan ra tsatíndá xi̱ta̱, Jesús kijí ya̱ ján Galilea nga tsi'kéna̱jmíya jè 'én xi̱tse̱ ra nda tsò koni 'sín batéxoma Nainá.
41001015	Kitsò: ―Ijyeé ijchó ni̱chjin; ko̱ ijyeé 'ñó kjochraña nga jcha̱‑la̱ kó'sín tjín jè kjo̱téxoma‑la̱ Nainá. Ti̱kájno‑no jé‑no; kì ti̱ tsja jé fatsji‑no; katakjiín‑no 'én xi̱tse̱‑la̱ Nainá ra nda tsò.
41001016	'Kia̱ nga 'ja Jesús ya̱ a̱ndi ndáchikon 'tse̱ Galilea, kijtseé xi̱ta̱ ra 'mì Simón ko̱ 'ndse̱ ra 'mì Andrés nga i̱nchisíkàtje̱n-jin‑ndá na̱'ya‑la̱; jñà xi̱ta̱ kìi̱, ti̱í bíxkó.
41001017	Jesús kitsó‑la̱: ―Nchrabátji̱ngi‑ná, 'a̱án tsja‑no xá; xi̱ta̱á kíxkóya koni 'sín nga bíxkó jiòn ti̱.
41001018	Jñà xi̱ta̱ kìi̱, ndi̱to̱ón isíkáhijyo jñà na̱'ya‑la̱ nga kiìtji̱ngi‑la̱ Jesús.
41001019	'Kia̱ nga i̱nchifì‑isa ya̱ a̱ndi ndáchikon, Jesús kijtseé‑te ra 'mì Jacobo ko̱ 'ndse̱ ra 'mì Juan, i̱xti‑la̱ ra 'mì Zebedeo, nga títsa̱ya chitso‑la̱, ko̱ i̱nchibíndayá‑ni na̱'ya‑la̱.
41001020	A̱kjòn kiìchja̱‑la̱. Ko̱ jñà xi̱ta̱ kìi̱, kiìtji̱ngií‑te‑la̱ Jesús; ya̱á kitsjin‑yá chitso‑la̱, jè na̱'ìn‑la̱ ko̱ jñà xi̱ta̱ chi̱'nda ra ya̱ síxáko̱.
41001021	Ijchó Jesús ya̱ na̱xi̱ndá ra 'mì Capernaum 'kia̱ nga ni̱chjin níkjáya, 'jaha'sen ya̱ ni'ya sinagoga ñánda̱ nga maxkóya xi̱ta̱ Judío, nga tsakón‑ya 'én nda‑la̱ Nainá.
41001022	Jñà xi̱ta̱ ra ya̱ títsa̱jna, tà 'koa̱á kjomà‑la̱ koni 'sín tsò 'én ra tsakón‑ya‑la̱. Nga̱ 'koa̱á 'sín tsakón‑ya‑la̱ koni jngo xi̱ta̱ ra 'ñó tjín‑la̱ kjo̱téxoma; mì tsa ko̱'sín tsakón‑ya koni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés.
41001023	Ya̱á tíjna jngo xi̱ta̱ ra inìma̱ 'cho‑la̱ ni̱í tíjnajin ya̱ inìma̱‑la̱ ya̱ ni'ya sinagoga ñánda̱ nga maxkóya xi̱ta̱ Judío. 'Ñó kiìchja̱ nga kitsò:
41001024	―Ngaji̱ Jesús ra ya̱ Nazaret tsa̱ji, ¿mé kjoa̱ ra tjín‑naji̱n ra ko̱ ngaji̱? ¿A kií xá kà'fìi̱‑nì nga si̱kjehesòn‑náji̱n? 'A̱n bexkoón‑la; ji̱í‑ní ra xi̱ta̱ tsje‑la̱ Nainá 'mì‑li.
41001025	Tanga Jesús tsakátiko̱ó jè inìma̱ 'cho‑la̱ ni̱í, kitsò‑la̱: ―Jyò ti̱jni, títjo̱kàjin ya̱ inìma̱‑la̱ xi̱ta̱ ra̱kìi̱.
41001026	Jè inìma̱ 'cho‑la̱ ni̱í 'ñó tsikítsajne jè ndí xi̱ta̱ ra̱kìi̱ ko̱ 'ñó iskindaya, a̱kjòn itjokàjin‑ni ya̱ inìma̱‑la̱ jè xi̱ta̱ ra kìi̱.
41001027	Jñà xi̱ta̱ ra ya̱ títsa̱jna tà 'koa̱á kjomà‑la̱ 'kia̱ nga kijtse kjoa̱ kìi̱; jndíi̱ ra ján tsakáko̱ xákjén; kitsò: ―¿Mé kjoa̱‑ni kìi̱? ¿Mé kjoa̱ xi̱tse̱‑ni ra ko̱'sín bakón‑ya? 'Koa̱á 'sín 'sín koni xi̱ta̱ ra 'ñó tjín‑la̱ kjo̱téxoma; 'kia̱ nga bí'tin jñà inìma̱ 'cho‑la̱ ni̱í, sasaá síhitjasòn‑la̱.
41001028	Kjoa̱ ra ki'sìn Jesús, ndi̱to̱ón ina'yá‑la̱ nga tíjngo nangi ra chja̱‑ni ya̱ Galilea.
41001029	'Kia̱ nga ijye itjo‑ni Jesús ya̱ ni'ya sinagoga ñánda̱ nga maxkóya xi̱ta̱ Judío, ya̱á kijì ya̱ ni'ya‑la̱ Simón ko̱ Andrés; kjihijtako̱ jè Jacobo ko̱ Juan.
41001030	Jè na̱chíya‑la̱ Simón, kjijna kiya‑ní, 'chin tijngaá tjín‑la̱. 'Kia̱á ki'sena̱jmí‑la̱ Jesús.
41001031	Jè Jesús ikasi'ta chrañaá‑la̱; itsabá'ñó tsja, isíkíjna kixi̱‑nì. Sasa itjahíxìn‑la̱ jè 'chin tijnga ra tjín‑la̱. A̱kjòn 'kia̱á jè chjo̱ón ra̱kìi̱, kisìsin‑la̱ Jesús tsa mé ra mejèn‑la̱, ko̱ jñà xi̱ta̱ ra kjihijtako̱.
41001032	'Kia̱ nga ijye iskatjì tsá'bí, nga ijye kjò'ña̱, jñà xi̱ta̱ 'jiìkó ya̱ ñánda̱ tíjna Jesús nga'tsì xi̱ta̱ ra kiya ko̱ ra inìma̱ 'cho‑la̱ ni̱í tjíjin ya̱ inìma̱‑la̱.
41001033	Nga'tsì jñà xi̱ta̱ na̱xi̱ndá, ya̱á kitse ya̱ a̱jto xo̱tjo̱ba̱‑la̱ ni'ya.
41001034	Kjín jchán xi̱ta̱ kjonda‑ni ra kjìn sko̱ya 'chin tjín‑la̱, ti̱'koa̱á kjín jchán inìma̱ 'cho‑la̱ ni̱í tsachrjekàjin ya̱ inìma̱‑la̱ xi̱ta̱. Jesús mì kì kitsjá'nde nga jñà inìma̱ 'cho‑la̱ ni̱í kiìchja̱; nga̱ jñà inìma̱ 'cho‑la̱ ni̱í ijyeé be yá‑ni ra jè Jesús.
41001035	'Ñó ta̱jñòya tsasítje̱n Jesús; takó jñò‑isa 'kia̱ nga itjokàjin ya̱ na̱xi̱ndá; kijì jngo i̱'nde ra a̱'ta xìn kjijna ya̱ ñánda̱ nga tsìn xi̱ta̱, ya̱á kijì nga kiìchja̱'ta‑la̱ Nainá.
41001036	Jè Simón ko̱ jñà xi̱ta̱ xákjién ra i'ka, kijí‑ní nga kiì kátsji Jesús.
41001037	'Kia̱ nga ijye isakò‑la̱, kitsó‑la̱: ―Nga'tsì jñà xi̱ta̱, ji̱í tíbátsji‑li.
41001038	Tanga jè Jesús, kitsó‑ní: ―Ya̱ tjiaán ya̱ ján na̱xi̱ndá ra i'ka ra chraña kjihijyo; machjeén‑ní nga ti̱'koa̱ ya̱ 'kenájmíya 'én nda‑la̱ Nainá, nga̱ kií xá 'jíi̱‑na.
41001039	'Koa̱á 'sín tsajme Jesús nga tíjngo ya̱ i̱'nde Galilea, jndíi̱ ra ján na̱xi̱ndá tsajme nga tsi'kéna̱jmíya 'én nda‑la̱ Nainá ya̱ ni'ya sinagoga ñánda̱ nga maxkóya xi̱ta̱ Judío, ko̱ tsachrjekàjin inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱.
41001040	Jngo xi̱ta̱ ra tjín‑la̱ 'chin ra tífi'ndojno chrja̱ba̱ ijo‑la̱ 'ji kasi'ta chraña‑la̱ Jesús. Tsasèn-xkó'nchi'ta‑la̱, kitsò‑la̱: ―Tsa mejèn‑li, chjáaxìn‑ná jè 'chin ra tjín‑na.
41001041	Jè Jesús kjòhi̱ma̱ke‑ní jè ndí xi̱ta̱ ra̱kìi̱, tsaká'tá‑la̱ tsja, kitsò‑la̱: ―Mején‑na. Ko̱'sín katatjahíxìn‑li jè 'chin ra tjín‑li.
41001042	'Kia̱ nga ijye kiìchja̱ Jesús, ndi̱to̱ón kjonda‑ni jè ndí xi̱ta̱ ra̱kìi̱; itjahíxìn‑la̱ jè 'chin ra tjín‑la̱, kjotsjeé‑ni ijo‑la̱.
41001043	'Kia̱ nga kijì‑ni jè ndí xi̱ta̱ ra̱kìi̱, Jesús kitsó‑la̱: ―'Tin‑la nda nda‑ni. Ko̱ 'ñó tsikí'tin nga kitsò‑la̱:
41001044	―Kì yá xi̱ta̱ ra 'bèna̱jmí‑la̱. 'Tin ya̱ ñánda̱ tíjna jè na̱'mì; jch'i̱i jñà kjo̱tjò‑li, jñà tsajmì ra síjé jè kjo̱téxoma‑la̱ Moisés, mé‑ni nga tsje ki̱jna‑ni ya̱ ngixko̱n Nainá ko̱ nga nda kjón kata'ya‑la̱ nga kixi̱í kjoa̱ nga ijyeé kjonda‑ni jè 'chin ra tjín‑li.
41001045	Tanga jè xi̱ta̱ ra̱kìi̱, 'kia̱ nga ijye kijì‑nì: tsikí'tsia̱‑ní nga tsi'kéna̱jmí ijye kó'sín kjomà'tin. 'Koa̱á 'sín kjomà‑ni nga jè Jesús mì kì ti̱ taxki̱ kjomà 'jaha'sen‑jin‑ni ta ñáa̱ na̱xi̱ndá; ya̱á tsikijna ya̱ ñánda̱ tsìn xi̱ta̱; tanga takó inchrabà‑ni xi̱ta̱ ra ta ñánda̱ i̱'nde inchrabà‑ni nga kiìtji̱ngi‑la̱ ya̱ ñánda̱ nga tíjna.
41002001	'Kia̱ nga ijye tsato jò jàn ni̱chjin, ijchó india‑ni Jesús ya̱ ján na̱xi̱ndá Capernaum. Kijchaá‑la̱ nga ya̱á tíjnaya jngo ni'ya.
41002002	Kjín jchán xi̱ta̱ kjóxkó'ta‑la̱ skanda mí kì ti̱ kjotsì'ndé‑ni ya̱ a̱jto xo̱tjo̱ba̱‑la̱ ni'ya. Jè Jesús tsi'kéna̱jmíyaá‑la̱ jè 'én nda‑la̱ Nainá.
41002003	Ijòn ma‑ni xi̱ta̱ 'ji ra 'yaya jngo ndí xi̱ta̱ ra kjijnajyò nga tíjngo ijo‑la̱.
41002004	Mì kì kjomà itjo'nde‑la̱ nga 'jaha'sen‑ko̱ ya̱ ni'ya, ta nga̱tjì‑la̱ nga̱ batoó kjìn ma‑ni xi̱ta̱ ra ya̱ títsa̱jna. Ya̱á iskanìmijìn ya̱ a̱sòn'nga‑la̱ ni'ya; a̱kjòn iskí'xa̱ ya̱ a̱tsjá‑la̱ ya̱ kixi̱‑la̱ ñánda̱ tíjna Jesús. Ya̱á iskanijen jè ndí xi̱ta̱ ra kiya ra kjisón yá‑la̱.
41002005	'Kia̱ nga kijtse Jesús nga jñà xi̱ta̱ ra 'jiìkó xi̱ta̱ ra kiya, nga makjiín‑la̱ ra a̱'ta 'tse̱, kitsó‑la̱ jè ndí xi̱ta̱ ra kiya: ―Ji̱ ndí na̱'ìn, jñà jé‑li ijyeé kànìhijchaà'ta‑li.
41002006	Ya̱á títsa̱jna i'ka jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés. 'Kia̱ nga kijtse koni 'sín nga kitsò Jesús, isíkítsjen‑ní ya̱ a̱jin inìma̱‑la̱, nga kitsò:
41002007	“¿Mé‑ni ko̱'sín chja̱‑ni jè xi̱ta̱ ra̱kìi̱? Jé Nainá chja̱jno‑la̱ nga ko̱'sín tsò. Nga̱ ta jè ta̱jngoó Nainá ra ma‑la̱ síjchaà'tá‑ná jé‑ná.”
41002008	Tanga jè Jesús ndi̱to̱ón kijtse koni 'sín nga i̱nchisíkítsjen ya̱ a̱jin inìma̱‑la̱. Kitsó‑la̱: ―¿Mé‑ni ko̱tsò‑ni kjo̱bítsjen ra nchrabájin ya̱ inìma̱‑no?
41002009	¿Ñáa̱ ra isa̱ chiba chjá tjín? ¿A jè‑ní nga kixé: “Jñà jé‑li ijyeé kànìhijchaà'ta‑li”, o̱ ra jè‑ní nga kixé: “Chjíbí jè na̱chan‑yá‑li, ti̱sítji̱in, ko̱ ti̱tjájme‑ni”?
41002010	Nda kjón kokon‑no nga 'a̱n ra I'ndí‑la̱ Xi̱ta̱ xin‑la̱ ijo‑na̱ tjí'ndeé‑na i̱ a̱'ta nangi nga ma sijchá'ta‑la̱ jñà jé‑la̱ xi̱ta̱. 'Kia̱á kitsò‑la̱ jè ndí xi̱ta̱ ra kiya:
41002011	―Ji̱, 'koa̱á 'sín tíxin‑la: Ti̱sítji̱in, chjíbí na̱chan‑yá‑li, ko̱ 'tin‑ni ya̱ ni'ya‑li.
41002012	'Kia̱á tsasítje̱n jè ndí xi̱ta̱ ra kiya. Iskábé na̱chan‑yá‑la̱. Itjojin masen‑la̱ nga'tsì xi̱ta̱ ra ya̱ títsa̱jna. 'Kia̱ nga kijtse jñà kjoa̱ kìi̱ nga'tsì xi̱ta̱, tà kjóxkón‑la̱. 'Kia̱á jeya isíkíjna Nainá. Kitsò: ―Kjè sa india 'yeé kjoa̱ ra ko̱'sín ma.
41002013	Ra kjomà a̱skan‑ni, jè Jesús kijí india‑ni ya̱ ján a̱ndi ndáchikon. Nga'tsì xi̱ta̱, ya̱á ijchòtji̱ngi‑la̱, a̱kjòn tsakón‑ya‑la̱ jè 'én nda‑la̱ Nainá.
41002014	'Kia̱ nga i̱nchifì, Jesús kijtseé jè xi̱ta̱ ra 'mì Leví, jè ra ti‑la̱ Alfeo ra tíjna'ta ya̱ ímixa̱ ñánda̱ machjítjì tsajmì a̱'ta 'tse̱ xi̱ta̱xá Roma. Kitsò‑la̱: ―Nchrabátji̱ngi‑ná. Jè xi̱ta̱ ra 'mì Leví, ndi̱to̱ón tsasítje̱n nga kijìtji̱ngi‑la̱ Jesús.
41002015	'Kia̱ nga jè Jesús tíjna'ta ímixa̱ ya̱ ni'ya‑la̱ Leví ko̱ jñà xi̱ta̱ ra kotá'yá'ta‑la̱; ko̱ ti̱'koa̱á kjín ma‑ni xi̱ta̱ ra síkíchjítjì tsajmì ko̱ jñà xi̱ta̱ ra tse jé tjín‑la̱ ya̱á tjítsa̱jna'ta‑te ímixa̱ ya̱ ñánda̱ tíjna Jesús; nga̱ kjín jchán ma‑ni xi̱ta̱ ra kiìtji̱ngi‑la̱.
41002016	Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ fariseo, kijtse‑ní nga jè Jesús ya̱á tíbakjèn‑ko̱ xi̱ta̱ ra tse jé tjín‑la̱ ko̱ jñà xi̱ta̱ ra síkíchjítjì tsajmì. 'Kia̱á kitsò‑la̱ jñà xi̱ta̱ ra kotá'yá'ta‑la̱ Jesús: ―¿Mé‑ni ko̱'sín 'sín‑ni jè Maestro‑najiòn nga jñà xi̱ta̱ ra tse jé tjín‑la̱ ko̱ nga jñà xi̱ta̱ ra síkíchjítjì tsajmì bakjèn‑ko̱‑ni?
41002017	'Kia̱ nga kií'nchré Jesús; kitsó‑la̱: ―Mì tsa chji̱ne̱xki machjeén‑la̱ jñà xi̱ta̱ ra mì mé 'chin tjín‑la̱; jñá‑ní xi̱ta̱ ra kiya ra machjeén‑la̱ chji̱ne̱xki. Mì tsa ki xá 'jíi̱‑na ra 'a̱n nga jñà kichjà‑la̱ jñà ra xi̱ta̱ kixi̱ tsò‑la̱ ijo‑la̱, ta jñá‑ní kichjà‑la̱ jñà ra machi̱ya‑la̱ nga xi̱ta̱ jé‑ní.
41002018	India‑ni 'kia̱ nga tjítsa̱jnachjan jñà xi̱ta̱ ra kotá'yá'ta‑la̱ Juan ko̱ jñà xi̱ta̱ ra kotá'yá'ta‑la̱ jñà xi̱ta̱ Fariseo, tjín i'ka xi̱ta̱ ra kijì ya̱ ñánda̱ tíjna Jesús nga ikjonangi‑la̱, kitsò‑la̱: ―Jñà xi̱ta̱ ra kotá'yá'ta‑la̱ Juan ko̱ jñà ra kotá'yá'ta‑la̱ xi̱ta̱ Fariseo bìtsa̱jnachjan‑ní. ¿Ko̱ mé‑ni mì tsa bìtsa̱jnachjan‑ni jñà ra xi̱ta̱ tsa̱ji?
41002019	Kitsó‑la̱ Jesús: ―¿A bìtsa̱jnachjaán jñà xi̱ta̱ ya̱ ñánda̱ nga 'se jngo kjoa̱bixan, 'kia̱ nga takó ya̱ tíjnako̱‑isa jè xi̱ta̱ 'xi̱n ra kàbixan? 'Kia̱ nga takó tíjna‑isa, mì kì kítsa̱jnachjan‑jìn jñà xi̱ta̱.
41002020	Tanga ki̱jchó jè ni̱chjin 'kia̱ nga tjá'an‑la̱ jè xi̱ta̱ 'xi̱n ra kàbixan; 'kia̱á‑ni nga kítsa̱jnachjan.
41002021	’Jngo nikje ra ijye jchínga, mì kì ma tsa nikje xi̱tse̱ si̱jto'a‑la̱; nga̱ jè nikje xi̱tse̱ ski̱í'ñóya‑ní, ko̱ ya̱á ski̱íchrja̱ya‑nda jè nikje jchínga. Ko̱ isa̱á tse tjá'xa̱‑isa ya̱ ñánda̱ nga ichrjajndá.
41002022	Ti̱'koa̱á mì kì ko̱ma si̱nchá xán ixi jñà chrja̱ba̱ ra ijye kjójchínga; nga̱ tsa ko̱'sín 'sie̱én, 'kia̱ nga ijye ko̱jchá xán, ski̱íchrja̱ya jñà chrja̱ba̱ ko̱ ya̱á jchi̱ja ijye jè xán, ko̱ ti̱'koa̱á kji̱tsón‑te jñà chrja̱ba̱. Tanga jè xán ixi, chrja̱ba̱ xi̱tse̱é tjínè‑la̱ nga si̱nchá.
41002023	India, 'kia̱ nga ni̱chjin níkjáya ya̱á 'ja Jesús ya̱ ñánda̱ tjítje̱ trigo. Ko̱ jñà xi̱ta̱ ra kotá'yá'ta‑la̱, tsateé natín‑la̱ trigo.
41002024	Jñà xi̱ta̱ Fariseo kitsó‑la̱: ―¿Mé‑ni ko̱'sín 'sín‑ni jñà xi̱ta̱‑li, jngo kjoa̱ ra mì kì tjí'nde nga 'sie̱én 'kia̱ nga ni̱chjin níkjáya?
41002025	Tanga Jesús kitsó‑la̱: ―¿A kjeé chitá'yá jiòn ya̱ xa̱jo̱n ñánda̱ nga tíchja̱ koni 'sín ki'sìn india jè xi̱ta̱ jchínga‑ná ra tsi'kìn David ko̱ jñà xi̱ta̱ ra ta̱ña tji̱ko̱ 'kia̱ nga kjòhojò‑la̱ ko̱ kjotsìn‑la̱ mé ra iskine?
41002026	'Kia̱ nga jè xi̱ta̱ ra 'mì Abiatar tíjna na̱'mì ítjòn, jè David 'jaha'seén ya̱ ni'ya‑la̱ Nainá nga iskine ni̱ño̱ nchra̱jín ra Nainá ijye kjonga̱tsja; ko̱ ti̱'koa̱á skanda kitsjá‑la̱ jñà xi̱ta̱ ra tji̱ko̱. Jñà ni̱ño̱ nchra̱jín kìi̱, tà jñá na̱'mì tjí'nde‑la̱ nga kjine.
41002027	Kitsò‑isa Jesús: ―Kií xá isinda‑ni jè ni̱chjin níkjáya, nga jñà xi̱ta̱ ma sa̱kò‑la̱ kjo̱nda; mì tsa ki xá isinda‑ni jñà xi̱ta̱ nga jè ni̱chjin níkjáya sakò‑la̱ kjo̱nda ra a̱'ta 'tse̱ xi̱ta̱.
41002028	'Koa̱á ma‑ni, 'a̱n ra I'ndí‑la̱ Xi̱ta̱ xin‑la̱ ijo‑na̱, 'a̱án batexóma‑la̱ jè ni̱chjin níkjáya.
41003001	Jesús 'jaha'seén india‑ni ya̱ ñánda̱ tíjna jngo ni'ya sinagoga ñánda̱ nga maxkóya xi̱ta̱ Judío. Ko̱ ya̱á tíjna jngo xi̱ta̱ ra kixì'ta jngo tsja.
41003002	Jñà xi̱ta̱ ra kondra̱ fì‑la̱ Jesús i̱nchisíkinda̱‑ní nga mejèn‑la̱ nga ske̱ a si̱ìndaá‑ni jè xi̱ta̱ ra kixì'ta tsja 'kia̱ nga ni̱chjin níkjáya, mé‑ni nga ko̱ma sa̱kò‑la̱ mé ra ma koa̱àngi‑ni.
41003003	Jesús 'kia̱á kitsò‑la̱ jè xi̱ta̱ ra kixì'ta jngo tsja: ―Ti̱sítji̱in, a̱bí, ti̱se̱n masin i̱jndíi̱.
41003004	Jesús, 'kia̱á kitsò‑la̱ jñà xi̱ta̱ ra i'ka: ―¿Mé ra tjí'nde nga 'sie̱én 'kia̱ nga ni̱chjin níkjáya? ¿A ndaá 'sie̱én o̱ ra 'choó 'sie̱én? ¿A si̱ndaá jngo‑ná xi̱ta̱ o̱ ra si̱'ken‑ná? Tanga jñà xi̱ta̱ kìi̱, ta jyó tsikitsa̱jna.
41003005	Jesús ngi ko̱ó kjo̱jti‑la̱ isko'án xi̱ta̱ ra kitsendí‑la̱. Ko̱ 'ñó ba ki'se‑la̱ ta nga̱tjì‑la̱ nga 'ñó tájajín ya̱ inìma̱‑la̱ jñà xi̱ta̱. 'Kia̱á kitsò‑la̱ jè xi̱ta̱ ra kixì'ta tsja: ―Tjèn ndajì ndsi̱i. Ko̱ tsikjén ndajó tsja jè xi̱ta̱ ra̱kìi̱, ko̱ ta ndi̱to̱ón kjonda‑ni.
41003006	'Kia̱ nga itjo‑ni jñà xi̱ta̱ Fariseo tsajo̱óyaá‑ni ko̱ jñà xi̱ta̱ Herodiano nga mejèn‑la̱ si̱ì'ken Jesús.
41003007	Jesús ko̱ jñà xi̱ta̱ ra kotá'yá'ta‑la̱ ya̱á kijì ya̱ a̱ndi ndáchikon. Ko̱ kjín jchán xi̱ta̱ kijìtji̱ngi‑la̱ ra ya̱ nangi‑la̱ Galilea ko̱ Judea,
41003008	ko̱ jñà xi̱ta̱ ra 'tse̱ na̱xi̱ndá Jerusalén, ko̱ ra Idumea nangi‑la̱, xi̱ta̱ ra tjíhijyo ya̱ ra ijngoa ndáje̱ Jordán, ko̱ jñà ra tjíhijyo ya̱ jngo tjandi‑la̱ na̱xi̱ndá Tiro ko̱ Sidón; 'ñó ina'yá‑la̱ kjo̱xkón ra ki'sìn Jesús. 'Koa̱á 'sín kjomà‑ni nga ta̱ kjìn xi̱ta̱ 'ji tjíngi‑la̱.
41003009	Jesús, 'koa̱á 'sín kitsò‑la̱ jñà xi̱ta̱ ra kotá'yá'ta‑la̱ nga kátájnanda ki'ta jngo‑la̱ chitso ra kíjnaya, mé‑ni nga mì ya̱ 'ñó ko̱jtín‑nè‑ni xi̱ta̱.
41003010	Ta nga̱tjì‑la̱ nga̱ kjín jchán xi̱ta̱ ra kiya ijye isinda‑ni, ko̱ jñà xi̱ta̱ ra i'ka ra takó kiya‑isa, ya̱á fìkjané'ñó ya̱ ñánda̱ tíjna Jesús nga mejèn‑la̱ ska̱'ta‑la̱ tsja.
41003011	Jñà xi̱ta̱ ra inìma̱ 'cho‑la̱ ni̱í tjíjin inìma̱‑la̱, 'kia̱ nga be jè Jesús, mincha-xkó'nchi'tá‑la̱, a̱kjòn 'ñó jchán chja̱ nga tsò: ―Ji̱‑ní ra I'ndí‑la̱ Nainá.
41003012	Tanga jè Jesús 'ñó tsakátiko̱ nga kì tà chjàn yá xi̱ta̱ ra 'béna̱jmí‑la̱ yá‑ni ra jè.
41003013	Ra kjomà a̱skan‑nioo̱, Jesús ya̱á kiìmijìn jngo nindo. Kiìchja̱‑la̱ jñà xi̱ta̱ ra jè nda isasèn‑la̱. Ko̱ jñà xi̱ta̱ kìi̱ ya̱á tsakáhijtako̱.
41003014	A̱kjòn ya̱á tsjahíjin tejò xi̱ta̱ ra ya̱ ko̱hijtako̱, ko̱ nga ti̱'koa̱ isìkasén nga 'ke̱èna̱jmíya jè 'én nda‑la̱ Nainá,
41003015	ko̱ kitsjá‑te‑la̱ kjo̱téxoma nga ma si̱inda‑ni xi̱ta̱ ra kiya ko̱ nga ma ko̱chrjekàjin inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱.
41003016	Jñá xi̱ta̱ kìi̱ ra tejò ma‑ni ra tsjahíjin: jè ra 'mì Simón, jè ra ti̱'koa̱ Pedro tsikí'ta 'í‑la̱;
41003017	ko̱ jè ra 'mì Jacobo ko̱ jè 'ndse̱ ra 'mì Juan ra i̱xti‑la̱ Zebedeo ma, ra ti̱'koa̱ Boanerges tsikí'ta 'í‑la̱. (Jè 'í ra̱kìi̱, I̱xti‑la̱ 'Cho̱ón, tsò‑ni.)
41003018	Ko̱ jè ra 'mì Andrés; ko̱ jè ra 'mì Felipe; ko̱ jè ra 'mì Bartolomé; ko̱ jè ra 'mì Mateo; ko̱ jè ra 'mì Tomás; ko̱ jè ra 'mì Jacobo, ti‑la̱ Alfeo; ko̱ jè ra 'mì Tadeo; ko̱ jè ra 'mì Simón ra ya̱ fì'ta‑la̱ jñà xi̱ta̱ cananista,
41003019	ko̱ jè ra 'mì Judas Iscariote, jè ra isìnga̱tsja Jesús xi̱ta̱ kondra̱‑la̱. 'Kia̱ nga 'ji‑ni Jesús ya̱ ni'ya ñánda̱ nga síkjáya,
41003020	taxki̱ xi̱ta̱‑ní ra kjóxkó india‑ni, skanda mí ti̱ itjo'nde‑la̱ nga ma tsakjèn jè Jesús ko̱ jñà xi̱ta̱‑la̱.
41003021	Jñà xi̱ta̱ ra xákjién ma Jesús, 'kia̱ nga kií'nchré kjoa̱ ra tíma, kií'ká‑ni Jesús, nga̱ 'koa̱á 'sín kitsò tsa ijyeé kjóská‑la̱.
41003022	Tanga jñà xi̱ta̱ ra bakón‑ya jè kjo̱téxoma‑la̱ Nainá ra tsikínda Moisés ra 'ji‑ni ya̱ Jerusalén, 'koa̱á 'sín kitsò‑te nga jè‑ró nga'ñó ra síchjeén Jesús 'kia̱ nga ko̱'sín ma‑la̱ bachrjekàjin jñà inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱, jé‑ró tsjá‑la̱ jè Beelzebú jè ra tíjna ítjòn‑la̱ jñà inìma̱ 'cho‑la̱ ni̱í.
41003023	Jesús kiìchja̱á‑la̱ jñà xi̱ta̱ kìi̱ nga katanchrabá. A̱kjòn tsi'kéna̱jmí‑la̱ jñà kjoa̱ ra mangásòn‑kjo. Kitsò‑la̱: ―¿A ko̱maá ti̱jè‑ni xi̱ta̱‑ni̱í ko̱chrjekàjin‑ni ijo‑la̱ ya̱ inìma̱‑la̱ xi̱ta̱?
41003024	Jngo i̱'nde ñánda̱ batéxoma jngo xi̱ta̱xá tsa jòya tjín nga ti̱jñà kjaán‑kjo‑ni xi̱ta̱‑la̱, mì kì ti̱ mé nga'ñó 'se̱‑la̱ nga ko̱tèxoma‑isa.
41003025	Ko̱ tsa jngo ni'ya ñánda̱ nga títsa̱jna xi̱ta̱, tsa jòya tjín nga ti̱jñà kjaán‑kjo‑ni, ti̱'koa̱á mì kì ti̱ mé nga'ñó 'se̱‑la̱ nga ko̱tèxoma‑isa.
41003026	Ko̱ tsa jè xi̱ta̱‑ni̱í ti̱jé tíkjaán‑ko̱‑ni ijo‑la̱, mì kì ti̱ mé nga'ñó 'se̱‑la̱ nga ma ko̱tèxoma‑isa. Ta ya̱á jchi̱ja.
41003027	’Ya̱ ni'ya‑la̱ jngo xi̱ta̱ ra 'ñó 'tse̱n, ni̱yá xi̱ta̱‑ni ra ko̱ma kjoa̱ha'sen chijé nga si̱ìchijé mé tsajmì ra tjín‑la̱ tsa mì ítjòn ki̱íté'ñó jè xi̱ta̱ 'tse̱n, ko̱ a̱kjòn 'kia̱á ko̱ma si̱ìchijé‑la̱.
41003028	’'Koa̱á xín kixi̱‑no, jè Nainá si̱hijcha'tá‑la̱ nga'tsì jñà jé ra tjín‑la̱ xi̱ta̱ ko̱ a̱'ta 'tse̱ nga'tsì 'én 'cho ra ki̱chja̱.
41003029	Tanga jñà xi̱ta̱ ra ki̱chja̱jno‑la̱ jè Inìma̱ Tsje‑la̱ Nainá, ni̱kjiá si̱jcha'ta‑la̱ jñà jé‑la̱, ko̱ kjo̱hi'iín si̱nè‑la̱ skanda ta mé ni̱chjin‑nioo̱.
41003030	Kií ko̱'sín kitsò‑ni jè Jesús, nga̱ jñà xi̱ta̱ ra bakón‑ya jè kjo̱téxoma‑la̱ Nainá kitsó‑ní: “Jé inìma̱ 'cho‑la̱ ni̱í tjíjin ya̱ inìma̱‑la̱.”
41003031	Ra kjomà a̱skan‑nioo̱, ijchó jñà 'ndse̱ Jesús ko̱ na̱‑la̱. Ya̱á tsikitsa̱jna ya̱ ndi̱tsiaán, 'kia̱á inakjoá‑la̱ jè Jesús.
41003032	Jñà xi̱ta̱ ra ya̱ tjítsa̱jnandi‑la̱, kitsò‑la̱: ―Jè na̱‑li ko̱ jñà 'ndsì ya̱á tjítsa̱jna ndi̱tsiaán. Ji̱í‑ró bátsji‑li.
41003033	'Kia̱á kiìchja̱ Jesús, kitsò‑la̱: ―¿Yá‑ni ra na̱‑na̱ ma ko̱ ra 'ndsèe̱ ma?
41003034	Iskotsíjen‑la̱ jñà xi̱ta̱ ra ya̱ títsa̱jnandi‑la̱. Kitsò‑la̱: ―Jñá‑ní xi̱ta̱ kìi̱ ra na̱‑na̱ ma ko̱ ra 'ndsèe̱ ma.
41003035	Nga̱ jñà xi̱ta̱ ra síhitjasòn koni 'sín nga mejèn‑la̱ Nainá, jñá‑ní ra 'ndsèe̱ ma, ko̱ ra tichjaa̱ ma, ko̱ ra na̱‑na̱ ma.
41004001	Tsikí'tsia̱á india‑ni Jesús nga tsakón‑ya ya̱ a̱ndi ndáchikon. Ko̱ taxki̱ kjín kjomà xi̱ta̱ ra kjóxkó'ta‑la̱. 'Kia̱á tsikijnaya jngo chitso ya̱ a̱jin ndáchikon. Ko̱ nga'tsì jñà xi̱ta̱, ya̱á tsikìtsa̱hijyo ya̱ a̱ndi ndáchikon.
41004002	Kjín ndi̱yá‑la̱ kjoa̱ ra mangásòn tsakón‑ya‑la̱. 'Kia̱ nga tsi'kéna̱jmí‑la̱, kitsó‑la̱:
41004003	―Nda ti̱ná'ya. Jngo xi̱ta̱ kijì nga kiì kjíjndi̱ xojmá.
41004004	'Kia̱ nga tíkjíjndi̱, tjín i'ka xojmá ra ya̱ iskatsajo ya̱ a̱ya ndi̱yá. Ko̱ 'kia̱á 'ji jñà ni̱se nga iskine.
41004005	Ngi ko̱tjín iskatsajo ya̱ a̱sòn na̱jo̱ ya̱ ñánda̱ nga chiba ni'nde tjín; jñà xojmá ndi̱to̱ón isò, ta nga̱tjì‑la̱ mì tsa na̱nga̱ tjín ni'nde;
41004006	ko̱ 'kia̱ nga itjo tsá'bí nga kjotsjè jè ndabá, kixì‑ní jñà xojmá ra isò, ta nga̱tjì‑la̱ nga mì kì tsa na̱nga̱ kijì kja̱ma̱‑la̱.
41004007	Ko̱ ingì ko̱tjín iskatsajo‑isa ya̱ a̱jin na'yá. 'Kia̱ nga kjò'nga jñà na'yá, ya̱á kisì'ken‑ngi, ko̱ jñà xojmá kìi̱, mì kì tsajà‑la̱ to.
41004008	Tanga ti̱'koa̱á iskatsajo‑te xojmá ya̱ ñánda̱ nga nda nangi; isò‑ní; ti̱'koa̱á kjò'nga‑ní; tsajá‑la̱ to; ndaá itjo; tjín ra katé to tsajà‑la̱, ko̱ tjín ra jàn‑kan tsajà‑la̱, ko̱ tjín ra skanda jngo sindo̱ to tsajà‑la̱ nga jngó jngó tja'tsin.
41004009	A̱kjòn kitsò‑la̱ Jesús: ―Nda kjón ti̱ná'ya koni 'sín tíxin‑no.
41004010	'Kia̱ nga ijye isijna ta̱jngo‑ni Jesús, jñà xi̱ta̱ ra ya̱ tjítsa̱jna'ta chraña‑la̱ ko̱ jñà xi̱ta̱‑la̱ ra tejò ma‑ni, iskonangií‑la̱ kó'sín tsò‑ni jè 'én ra ko̱'sín tsi'kéna̱jmí‑la̱.
41004011	Kitsó Jesús: ―Jión tsako̱‑no nga i̱nchi'ya jè kjoa̱ ra tjí'ma koni 'sín nga batéxoma Nainá; tanga jñà ra kj'ií xi̱ta̱, tà jñá 'se̱na̱jmíya‑la̱ a̱'ta 'tse̱ kjoa̱ ra mangásòn,
41004012	mé‑ni nga mì kì ske̱‑ni ni̱'sín 'ñó nda sko̱òtsíjen, ti̱'koa̱á ni̱'sín 'ñó nda kji̱'nchré, takó mì kì ko̱chi̱ya‑la̱. 'Koa̱á ma‑ni nga mì kì si̱ìkaatjìya‑ila̱ jè kjo̱bítsjen‑la̱ ko̱ mì kì ma si̱hijcha'ta‑la̱ Nainá jñà jé ra tjín‑la̱.
41004013	Kitsó Jesús: ―¿A mí fìya‑no kó'sín tsò‑ni jè kjoa̱ mangásòn ra̱kìi̱? ¿Kó'sín ko̱ma‑ni nga ko̱chi̱ya‑no nga'tsì kjoa̱ ra i'ka?
41004014	Jè ra kjíjndi̱ xojmá jé jngoya‑la̱ jè xi̱ta̱ ra síka'bísòn jè 'én‑la̱ Nainá.
41004015	Jñà xojmá ra ixaájten ya̱ a̱ya ndi̱yá, jñá jngoya‑la̱ jñà xi̱ta̱ ra 'nchré 'én‑la̱ Nainá. Ra ma a̱skan‑ni, 'kia̱ nga ijye 'nchré, 'fiì jè xi̱ta̱‑ni̱í nga faháxìn ya̱ a̱jin inìma̱‑la̱ jñà 'én ra ijye kií'nchré.
41004016	Jñà xojmá ra ixaájten ya̱ a̱jin na̱jo̱, jñá jngoya‑la̱ jñà xi̱ta̱ ra 'nchré 'én‑la̱ Nainá. 'Ñó tsja 'se‑la̱ 'kia̱ nga ti̱'sa̱ 'nchré.
41004017	Tanga 'koa̱á 'sín ngoya‑la̱ koni tsa tsìn‑la̱ kja̱ma̱ nga mì tsa ngi ko̱ inìma̱‑la̱ kjokjiín‑la̱, mì kì 'ñó mincha, ta chibaá ni̱chjin chíkjoa̱‑la̱. 'Kia̱ mé kjoa̱ ra sakó‑la̱ ko̱ tsa xi̱ta̱ fì‑la̱ kondra̱ ra ta nga̱tjì 'tse̱ 'én‑la̱ Nainá, ndi̱to̱ón tsjin‑ni jè ndi̱yá‑la̱ Nainá.
41004018	Jñà xojmá ra ya̱ ixaájten ya̱ ñánda̱ nga tjín na'yá, jñá ngoya‑la̱ xi̱ta̱ ra 'nchré 'én‑la̱ Nainá,
41004019	tanga jñá kjoa̱nchi̱ná ra tjín i̱ i̱sà'nde, 'ñó síkájno, ko̱ to̱ón 'ñó matsjake. Jñá mejèn‑la̱ nga 'se ijye‑la̱ tsajmì ra tjín i̱ i̱sà'nde. 'Koa̱á ma‑ni nga síjchaàjin jè 'én‑la̱ Nainá ra 'nchré, ko̱ ni̱mé kjoa̱ ra nda tjín batsíjen ra a̱'ta 'tse̱.
41004020	Jñá xojmá ra ixaájten ya̱ ñánda̱ nga nda nangi, jñá jngoya‑la̱ xi̱ta̱ ra 'nchré 'én‑la̱ Nainá ko̱ makjiín‑la̱. Batsíjeén kjoa̱ ra nda tjín ra a̱'ta 'tse̱. 'Koa̱á 'sín ma koni jñà xojmá ra nda bajà‑la̱ to, nga tjín ra katé bajà‑la̱, ko̱ tjín ra jàn‑kan bajà‑la̱, ko̱ skanda tjín ra jngo sindo̱ to bajà‑la̱ nga jngó jngó tja'tsin yá.
41004021	Jesús kitsó‑isa‑la̱: ―¿A kií xá sité'í jngo‑ni ni'í ra síhisen nga ya̱ si̱kíjnangieé kàxa̱ ko̱ tsa ya̱ si̱kíjnangieé na̱chan? Jngo ni'í ra síhisen, kií xá sité'í‑ni nga ya̱ si̱jna ya̱ ñánda̱ 'nga chon, mé‑ni nga nda si̱hisen‑ni ya̱ ñánda̱ nga jñò chon.
41004022	Nga̱ nga'tsì kjoa̱ ra 'ma tjíhijyo 'ndi̱ 'ndi̱, takó ko̱tsíjen‑yá‑ní; ko̱ ni̱'sín bato 'ñó tjí'ma, takó jcha̱ tsijeén‑la̱.
41004023	¡Ndaá ti̱chi̱ya‑la takòn koni 'sín tíxin‑no!
41004024	Jesús kitsó‑isa‑la̱: ―Jiòn ra i̱nchina'yá, nda kjón ti̱ná'ya. Jè chi̱ba̱ ra si̱chi̱ba̱‑la xàngio̱o, ti̱jé ko̱chi̱ba̱ ngajo‑no, skanda isa̱á tsjásòn-isa‑no.
41004025	Nga̱ jè ra machi̱ya‑la̱, isa̱á tse ko̱chi̱ya-isa‑la̱; ko̱ jè ra chiba kjo̱bítsjen tjín‑la̱, skanda tjáhixín‑la̱ jè kjo̱bítsjen ra tsò nga tjín‑la̱.
41004026	Kitsó‑te Jesús: ―Jè kjoa̱ koni 'sín nga batéxoma Nainá, 'koa̱á jngoya‑la̱ koni 'sín ma 'kia̱ nga jngo xi̱ta̱ bítje̱ ni̱jmé.
41004027	Jè ni̱jmé bisó‑ní ko̱ mihijin‑ní ni̱'sín jè xi̱ta̱ fajnafè 'kia̱ nga ni̱tje̱n ko̱ basítje̱n 'kia̱ nga ni̱chjin, ko̱ nda mí be‑ni ra jè kó'sín ma‑la̱ nga ma'nga.
41004028	Nga̱ jé nangi ra ko̱'sín ma‑la̱ síkisò; ko̱ ítjòn bitjo xka̱‑la̱, ko̱ a̱skan‑ni nga maje jè yá‑la̱, ko̱ a̱kjòn tjo jè natín‑la̱, ko̱ a̱kjòn 'kia̱á tjo 'je̱‑la̱.
41004029	'Kia̱ nga ijye xì jè ni̱ji̱n, 'kia̱á sixkó; nga̱ ijyeé ijchò chi̱ba̱‑la̱ nga ko̱xkó.
41004030	Jesús ngi india ko̱ kitsò‑isa: ―¿Mé ra ma mangásòn‑ko̱ koni 'sín nga batéxoma jè Nainá? ¿Mé ra ma si̱ngásòn‑ke̱é?
41004031	Jé‑la ma mangásòn‑ko̱ jè ra 'mì xojmá mostaza, nga 'kia̱ nga sitje̱ ya̱ a̱jin nangi jè xojmá mostaza, jè‑ní ra isa̱ 'ñó i̱tsé‑ni ta nga'tsì xojmá ra tjín i̱ a̱'ta nangi.
41004032	'Kia̱ nga ijye sitje̱, bisó‑ní, a̱kjòn ma'nga‑ní ko̱ skanda isa̱á 'ñó 'nga ma koni jñà xka̱ ra ti̱'koa̱ xá sitje̱‑te‑ni. Ko̱ 'ñó i'i ma jñà chrja‑la̱, skanda jñà ni̱se maá bínda'á tjé‑la̱ nga bìtsa̱jnangi 'ngién‑la̱.
41004033	Kjín sko̱ya kjoa̱ ra mangásòn isìchjeén Jesús 'kia̱ nga tsakón‑ya jè 'én nda‑la̱ Nainá, koni 'ki nga ma kjòchi̱ya‑la̱ xi̱ta̱.
41004034	Ni̱mé 'én ra mì ko̱ kjoa̱ mangásòn tsakón‑ya‑ila̱. Tanga jñà xi̱ta̱‑la̱ ra kotá'yá'ta‑la̱, nda kjón tsi'kéna̱jmí kixi̱‑la̱ 'kia̱ nga ijye xìn tjítsa̱hijyo.
41004035	'Kia̱ nga ijye kjòjñò nga ti̱jè‑ni ni̱chjin, Jesús kitsó‑la̱ xi̱ta̱‑la̱ ra ya̱ kotá'yá'ta‑la̱: ―Tjiaán, ya̱ ra ijngoa ndáchikon ján.
41004036	Jñà xi̱ta̱ ra kjìn ma‑ni, ta ya̱á tsikitsa̱jna ra jñà; koni 'sín nga tjítsa̱jnaya chitso jè Jesús ko̱ jñà xi̱ta̱‑la̱ ra ya̱ kotá'yá'ta‑la̱, 'koa̱á 'sín kijì. Ko̱ ti̱'koa̱á ya̱á ta̱ña tsakáhijtako̱ i'ka‑isa chitso ra kj'ií.
41004037	'Kia̱ nga ijye i̱nchifì ya̱ a̱sòn nandá, 'jií jngo tjo̱xkón ra taxki̱ kjomà‑ní; ngi iskimí'ngaá nandá, ko̱ jè chitso, ijyeé kja̱me kitse nandá.
41004038	Jesús ya̱á kjijnafè ya̱ tjà'tsin chitso. Kijna-ngisko jngo nikje-ngisko. 'Kia̱á iní'ká‑la̱, ki'mì‑la̱: ―Maestro, ¿a sí ta mí makájno‑li nga ijyeé mejèn ki̱yé?
41004039	'Kia̱á tsasítje̱n Jesús, tsakátiko̱ jè tjo̱; ko̱ a̱kjòn kitsò‑la̱ jè ndáchikon: ―Jyò ti̱jni. Ndi̱to̱ón isijyò‑ni tjo̱, ko̱ ngi ndaá kjondayá‑ni.
41004040	Jesús kitsó‑la̱ xi̱ta̱‑la̱: ―¿Mé‑ni nga skon‑no? ¿A takó kjeé tsa makjiín‑no ra a̱'ta tsa̱'a̱n?
41004041	Jñà xi̱ta̱‑la̱ taxki̱ 'ñó itsakjòn. Ko̱ iskonangijno iskonangi'ta‑la̱ xákjién nga jngó jngóo̱, kitsò‑la̱: ―¿Yá xi̱ta̱‑ní ra̱kìi̱ tsa'koa̱ nga skanda síhitjasòn‑la̱ jè tjo̱ ko̱ jè ndáchikon?
41005001	Ijchó Jesús ko̱ jñà xi̱ta̱‑la̱ ya̱ a̱jto̱n ra ijngoa ndáchikon ján, ya̱ nangi‑la̱ xi̱ta̱ gadarenos.
41005002	'Kia̱ nga itjojen Jesús ya̱ chitso, ijchò kasi'tá jngo‑la̱ xi̱ta̱ ra inìma̱ 'cho‑la̱ ni̱í tjíjin ya̱ inìma̱‑la̱. Jè xi̱ta̱ ra̱kìi̱, ya̱á itjo‑ni ya̱ nga̱jo̱ ñánda̱ nga kjihijyo mi'ken.
41005003	Xi̱ta̱ ra̱kìi̱, ya̱‑ró bijnaya ya̱ nga̱jo̱ ñánda̱ nga kjihijyo mi'ken. Mì kì yá ra ma bí'tá'ñó ni̱'sín na'ñó ki̱cha̱ cadena si'ta.
41005004	Ni̱'sín kjokjín‑ró 'ka̱ tjín‑ni nga ko̱ na'ñó ki̱cha̱ cadena sité'ñó‑ni ndsa̱ko̱ ko̱ tsja, ta jò ján‑ró ya 'sín na'ñó ki̱cha̱ nga kjijtsó. Mì kì yá ra chíkjoa̱‑la̱ nga sí'ndé xi̱ta̱ ra̱kìi̱.
41005005	Ko̱ ni̱chjin ko̱ ni̱tje̱n‑ró ya̱ bajmejín ya̱ chrjó mi'ken ko̱ ya̱ a̱sòn nindo. Kjindáya‑tsò kjindáya‑ská‑ró nga kjaán‑ko̱ ijo‑la̱, nga 'bé‑la̱ na̱jo̱.
41005006	'Kia̱ nga ti̱kjiín kijtse‑ni nga tínchrabá Jesús, tsahachikon‑ní nga kiì kasi'ta chraña‑la̱ ko̱ tsasèn-xkó'nchi'ta‑la̱.
41005007	'Ñó kiìchja̱, kitsò: ―¿Mé kjoa̱ ra tjín‑li ko̱ ra 'a̱n Jesús, ji̱ ra I'ndí‑la̱ Nainá ra 'ñó 'nga tíjna? A̱'ta 'tse̱ Nainá bitsá'ba‑la, ¡kì kjo̱hi'in 'bí‑ná!
41005008	Kií ko̱'sín kiìchja̱‑ni, nga̱ jè Jesús kitsó‑la̱: ―Ngaji̱ inìma̱ 'cho‑la̱ ni̱í, títjo̱jin ya̱ inìma̱‑la̱ xi̱ta̱ ra̱kìi̱.
41005009	Jesús iskonangií‑la̱. Kitsò‑la̱: ―¿Kó 'mì‑li? Kitsó‑ní: ―Jngo jtín chíchàn 'mì‑na, nga̱ kjín jchán ma‑naji̱n.
41005010	Jñà inìma̱ 'cho‑la̱ ni̱í, 'ñó tsikítsa'ba‑la̱ Jesús nga mì xìn i̱'nde si̱ìkasén.
41005011	Ya̱ chraña'ta nindo ñánda̱ nga títsa̱hijyo, kjín jchán ma‑ni chi̱nga̱ ra ya̱ i̱nchibakjèn‑jno.
41005012	Jñà inìma̱ 'cho‑la̱ ni̱í tsikítsa'ba‑la̱ Jesús. Kitsò‑la̱: ―Ya̱ ti̱kasén‑náji̱n ya̱ ñánda̱ tjíhijyo jñà chi̱nga̱ kiòo̱; mé‑ni nga ya̱ ki̱tjáha̱'se̱n‑jin‑nìji̱n ijo‑la̱.
41005013	Jesús kitsjá'ndeé‑la̱ jñà inìma̱ 'cho‑la̱ ni̱í; itjojin‑ní ya̱ inìma̱‑la̱ ndí xi̱ta̱ ra̱kìi̱; a̱kjòn ya̱á 'jaha'sen‑jin ijo‑la̱ chi̱nga̱. Nga'tsì jñà chi̱nga̱ kìi̱, ta indaá tsahachikon‑jen‑jno kixi̱ skanda ya̱ a̱jin ndáchikon, ya̱á 'ken nga'tsiòo̱ ya̱ a̱jin nandá. Maá‑ró tsa jò jmi chi̱nga̱ ta nga'tsiòo̱.
41005014	Jñà xi̱ta̱ ra i̱nchiko'ndá jñà chi̱nga̱ jahachinga‑ní nga kiì síkjí'nchré xi̱ta̱ na̱xi̱ndá ko̱ jñà xi̱ta̱ ra i̱nchisíxá ya̱ a̱jin ijñáa̱; ko̱ jñà xi̱ta̱, ijchò katsíjen‑la̱ jè kjoa̱ ra kjomà.
41005015	Kjín xi̱ta̱ ijchò ya̱ ñánda̱ tíjna Jesús, kijtseé jè ndí xi̱ta̱ ra inìma̱ 'cho‑la̱ ni̱í isijin inìma̱‑la̱ nga ti̱'sa̱ ítjòn. Jyó tíjna. Kjiya‑ni nikje‑la̱. Ndaá tjín‑ni kjo̱bítsjen‑la̱. Tà itsakjòn‑la̱ jñà xi̱ta̱ 'kia̱ nga kijtse.
41005016	Ko̱ jñà xi̱ta̱ kìi̱ tsi'kéna̱jmí‑la̱ jñà xi̱ta̱ ra ijchò ra mì kì kijtse kjoa̱ kìi̱ koni 'sín kjomà'tin jè xi̱ta̱ ra inìma̱ 'cho‑la̱ ni̱í isijin inìma̱‑la̱ nga kjondaá‑ni, ko̱ nga itíkájen jñà chi̱nga̱.
41005017	Jñà xi̱ta̱ ra ijchò, tsikítsa'baá‑la̱ Jesús nga xìn i̱'nde katafì.
41005018	'Kia̱ nga 'jaha'sen chitso Jesús, jè xi̱ta̱ ra ijye kjonda‑ni tsikítsa'ba‑la̱ nga ya̱ ko̱jmekó.
41005019	Tanga Jesús mì kì kitsjá'nde‑la̱. Kitsó‑la̱: ―'Tin‑ni ya̱ ni'ya‑li, 'tèna̱jmí ijye‑la̱ jñà xi̱ta̱ xàngi̱i nga 'ñó tse kjo̱nda ra kásíko̱‑li Nainá nga kó'sín kamahi̱ma̱ke‑li.
41005020	Jè xi̱ta̱ ra̱kìi̱, kijí‑ni; a̱kjòn tsikí'tsia̱ nga tsi'kéna̱jmí‑la̱ jñà xi̱ta̱ na̱xi̱ndá Decápolis nga 'ñó tse kjo̱nda ki'sìn Jesús ra a̱'ta 'tse̱. Nga'tsì xi̱ta̱ ra ki'sena̱jmí‑la̱, tà kjóxkón‑la̱.
41005021	'Kia̱ nga tsáfa india‑ni Jesús nga tíjnaya chitso nga 'ji ya̱ a̱jto̱n ra ijngoa ndáchikon, kjín jchán xi̱ta̱ kjóxkó'ta india‑la̱, ko̱ ya̱á tsikijna ya̱ a̱ndi ndáchikon.
41005022	Ya̱á ijchòjkon jngo xi̱ta̱ ra 'mì Jairo ra xi̱ta̱ ítjòn tíjna 'tse̱ ni'ya sinagoga ñánda̱ nga maxkóya xi̱ta̱ Judío. 'Kia̱ nga kijtse Jesús tsasèn-xkó'nchi'tá‑la̱.
41005023	'Ñó tsikítsa'ba‑la̱, kitsò‑la̱: ―Jè ndí tsati‑na̱ ijyeé tíbiya; nchrabí, tjahijtako̱‑ná, mé‑ni nga kjónè‑la̱ ndsi̱i nga katanda‑ni mé-ni ma kíjnakon‑ni.
41005024	Kiìko̱ó Jesús, ko̱ kjín jchán xi̱ta̱ kijìtji̱ngi‑la̱; chi̱ba̱ bá'nchó'ñó Jesús jñà xi̱ta̱.
41005025	Ya̱á tsá'bajin jngo ndí chjo̱ón ra kjo tejò nó kiya, nga jní tíxaájten‑la̱.
41005026	'Ñó kjotseé tísíkjiín kjo̱hi'in ra a̱'ta 'tse̱ chji̱ne̱ xki; ijye‑ró isìkjeheya ijye to̱n‑la̱; tanga mì kì manda‑ni, ta isa̱á 'ñó tíma'ñó‑isa 'chin‑la̱.
41005027	Jè ndí chjo̱ón ra̱kìi̱, 'kia̱ nga kií'nchré ra a̱'ta 'tse̱ Jesús, 'jaha'sen‑jin‑la̱ nga'tsì xi̱ta̱ ra kjìn ma‑nioo̱; ko̱ a̱jto̱n í'tsi̱ín Jesús ikasèn‑ni mé‑ni nga ma iska'ta‑la̱ tsja jè nikje‑la̱ Jesús.
41005028	Nga̱ 'koa̱á 'sín isíkítsjen, nga tsó: “Ni̱'sín tsa ta i̱tsé‑la ska̱'ta‑la̱ ndsa̱ jè nikje‑la̱, ko̱ndàa‑na.”
41005029	'Kia̱ nga iska'ta‑la̱ tsja jè nikje‑la̱ Jesús, ndi̱to̱ón isijyò‑ni jní‑la̱, ko̱ tsijeén kjomà‑la̱ ijo‑la̱ nga ijye kjonda‑ni jè 'chin ra tjín‑la̱.
41005030	Ndi̱to̱ón kijtse‑la̱ ijo‑la̱ Jesús, nga tsijeén kjomà‑la̱ nga itjojin nga'ñó ya̱ ijo‑la̱; isíkáfa‑ní, iskotsíjen‑jín‑la̱ xi̱ta̱ ra kjìn ma‑nioo̱, kitsò: ―¿Yá ra kàtsabá'ñó nikje‑na̱?
41005031	Jñà xi̱ta̱ ra kotá'yá'ta‑la̱ Jesús kitsó‑la̱: ―¿A mí 'yi nga jñà xi̱ta̱ bá'nchó'ñó‑li? Mé‑ni si‑ni: “¿Yá ra kàtsabá'ñó nikje‑na̱?”
41005032	Tanga Jesús iskotsíjen‑jín-isa‑la̱ jñà xi̱ta̱ nga mejèn‑la̱ ske̱ yá ra katsabà nikje‑la̱.
41005033	Jè ndí chjo̱ón ra̱kìi̱, sí jatsé‑ní nga itsakjòn; nga̱ kijtseé‑la̱ ikon kó'sín nga kjomà'tin; inchrabà, a̱kjòn tsasèn-xkó'nchi'ta‑la̱ Jesús; tsi'kéna̱jmí kixi̱ ijye‑la̱ kó'sín nga kjomà'tin.
41005034	Jesús kitsó‑la̱: ―Ji̱ ndí chjo̱ón, kií‑ní nga kàmakjiín‑li nga kamanda‑ni. 'Tin‑la nda‑ni. Ijyeé kamanda‑ni jè 'chin ra tjín‑li.
41005035	Takó ti̱'kia̱á tíchja̱‑isa‑ni Jesús nga 'ji i'ka xi̱ta̱ ra ya̱ inchrabà‑ni ya̱ ni'ya‑la̱ xi̱ta̱ ítjòn 'tse̱ ni'ya sinagoga ñánda̱ nga maxkóya xi̱ta̱ Judío, kitsò‑la̱: ―Jè ndí tsati‑li ijyeé 'ndi̱í 'ken; kì ta̱ tsja jè Maestro nìjti‑isa‑la̱.
41005036	Tanga 'kia̱ nga kií'nchré Jesús, koni 'sín kitsò 'én ra 'jiìkó jñà xi̱ta̱ kìi̱, kitsó‑la̱ jè na̱'ìn‑la̱ ndí tsati: ―Kì tà chjàn skon‑jìn; tà jé‑ní, nda katakjiín‑li.
41005037	Mì kì kitsjá'nde Jesús nga kjìn xi̱ta̱ kiìko̱. Tà jé Pedro, Jacobo ko̱ Juan ra 'ndse̱ Jacobo, kiìko̱.
41005038	'Kia̱ nga ijchò ya̱ ni'ya‑la̱ xi̱ta̱ ítjòn 'tse̱ ni'ya sinagoga ñánda̱ nga maxkóya xi̱ta̱ Judío, kijtseé Jesús nga fìjen fìkjá xi̱ta̱, 'ñó i̱nchikjindáya ko̱ 'ñó i̱nchisíkájno.
41005039	'Jaha'seén ni'ya Jesús, kitsò‑la̱: ―¿Mé‑ni ko̱'nìa‑no nga ko̱'sín ta̱ nda chindáya‑no? Jè ndí tsati mì tsa kàbiya‑jìn; ta kjijnafé‑ní.
41005040	Jñà xi̱ta̱ ra ya̱ tjítsa̱jna tà tsijnòke‑ní. Jesús 'kia̱á tsachrje ijye nga'tsì xi̱ta̱ ra ya̱ títsa̱jna; tà jñá tsikitsa̱jna ra na̱'ìn ma, ko̱ ra na̱ ma, ko̱ jñà xi̱ta̱‑la̱ ra tji̱ko̱. A̱kjòn 'jaha'sen ya̱ ñánda̱ kjijna jè ndí tsati.
41005041	Iskábé tsja ndí tsati, kitsò‑la̱: ―Talita kumi. (Jè 'én ra tsò‑ni: Ji̱ ndí tsati, 'koa̱á xin‑la, ti̱sítji̱in.)
41005042	Jè ndí tsati, ndi̱to̱ón tsasítje̱n‑ni; maá tsajme‑ni. Tejò‑ró nó tjín‑la̱. Jñà xi̱ta̱ ra ya̱ tjítsa̱jna, taxki̱ 'ñó itsakjòn.
41005043	Tanga Jesús 'ñó tsikí'tin nga mì kì yá ra ko̱katatsò‑la̱. A̱kjòn kitsò‑la̱: ―Ti̱kjèn jè ndí tsati ra̱kìi̱.
41006001	Jesús itjojiín ya̱ i̱'nde ra̱kìi̱, nga kijì‑ni ya̱ nangi‑la̱ ñánda̱ 'mì Nazaret; kjihijtako̱ jñà xi̱ta̱ ra kotá'yá'ta‑la̱.
41006002	'Kia̱ nga ijye ijchò jè ni̱chjin níkjáya, Jesús tsikí'tsia̱‑ní nga tsakón‑ya‑la̱ xi̱ta̱ jè 'én nda‑la̱ Nainá ya̱ ni'ya sinagoga ñánda̱ nga maxkóya xi̱ta̱ Judío. Kjín jchán ma‑ni xi̱ta̱ ra kií'nchré‑la̱ koni 'sín nga tsakón‑ya. Jñà xi̱ta̱ kìi̱, tà 'koa̱á kjomà‑la̱; iskonangií‑la̱ xákjién, kitsò: ―Jè xi̱ta̱ ra̱kìi̱, ¿ñánda̱ í'ká‑ni nga'tsì 'én ra bakón‑ya? ¿Ko̱ yá ra kitsjà‑la̱ kjo̱chji̱ne̱ kìi̱ ko̱ jñà kjo̱xkón ra 'sín?
41006003	¿A mí tsa jè xi̱ta̱ ra̱kìi̱ ra chji̱ne̱yá, ra ti‑la̱ María ma, ra 'ndse̱ ma Jacobo, José, Judas ko̱ Simón? ¿A mí tsa ti̱'koa̱ i̱ tjítsa̱jnajin‑ná jñà íchjín ndichja? Ko̱ jñà xi̱ta̱ kìi̱, mì kì kjokjiín‑la̱ ra a̱'ta 'tse̱ Jesús.
41006004	Tanga jè Jesús kitsó‑la̱: ―Nga'tsì xi̱ta̱ ra síchjeén Nainá nga chja̱ ngajo‑la̱, 'yaxkón‑ní ya̱ ñánda̱ nga xìn nangi, tanga mì kì 'yaxkón ya̱ nangi‑la̱ ko̱ ya̱ ni'ya‑la̱ ko̱ ya̱ a̱jin‑la̱ xi̱ta̱ xákjién.
41006005	Ni̱jngo kjo̱xkón ki'sìn Jesús ya̱ nangi‑la̱; tà chibaá tjín‑ni xi̱ta̱ ra kiya tsakásòn‑la̱ tsja nga isinda‑ni.
41006006	Tà kjóxkón‑la̱ Jesús nga jñà xi̱ta̱ kìi̱ mì kì makjiín‑la̱ ra a̱'ta 'tse̱. Jesús ya̱á tsajme jngo tjandi ya̱ na̱xi̱ndá jtobá ra ya̱ kjihijyo chraña nga tsakón‑ya.
41006007	Ra kjomà a̱skan, Jesús kiìchja̱á‑la̱ xi̱ta̱‑la̱ ra tejò ma‑ni, nga jò jò isìkasén, kitsjá‑la̱ kjo̱hixi̱ nga ma‑la̱ ko̱chrjekàjin inìma̱ 'cho‑la̱ ni̱í ra tjíjin inìma̱‑la̱ xi̱ta̱.
41006008	'Koa̱á 'sín kitsjà‑te‑la̱ kjo̱hixi̱ nga ni̱mé tsajmì 'koa̱ ra ko̱chjeén‑la̱ ya̱ a̱ya ndi̱yáa̱. Kitsò‑la̱: ―Tà 'koa̱á 'sín tangió. Tà jngoó yá koròti̱ jcha̱a. Kì na̱'ya jcha̱a, kì ni̱ño̱ jcha̱a, ti̱'koa̱ kì to̱n jcha̱a.
41006009	Ko̱maá tsjáya ra xa̱jté. Tanga kì tà chjàn jò na̱chro̱ jcha̱a.
41006010	Kitsó‑isa‑la̱: ―'Kia̱ nga jngo na̱xi̱ndá kijcho, jngo ni'ya ti̱tsa̱jna skanda 'kia̱ nga kítjo̱jin‑no jè na̱xi̱ndá ra̱kìi̱.
41006011	Tsa jngo na̱xi̱ndá mì kì ska̱ábétjò‑no, tsa majìn‑la̱ nga kji̱'nchré‑no, títjo̱jion, tìtsajnè chijo‑la̱ ndsa̱kò mé‑ni nga katasijin‑la̱ nga ijye tjín jngo kjoa̱ ra kondra̱ 'tse̱. [Ra kjo̱hixi̱, 'koa̱á xin‑no, 'kia̱ nga ki̱jchò ni̱chjin‑la̱ jñà na̱xi̱ndá kìi̱ nga si̱ndajín‑la̱, isa̱á tse kjo̱hi'in 'se̱‑la̱ koni jè kjo̱hi'in ra ki'tsì‑la̱ na̱xi̱ndá Sodoma ko̱ Gomorra.]
41006012	Jñà xi̱ta̱‑la̱ Jesús ra tejò ma‑ni kijì‑ní nga kiì 'kéna̱jmíya; 'koa̱á kitsò‑la̱ xi̱ta̱ nga katasíkájno‑ni jé‑la̱ ko̱ kì ti̱ tsja jé bátsji‑ni.
41006013	Ti̱'koa̱á kjín inìma̱ 'cho‑la̱ ni̱í tsachrjejin ya̱ inìma̱‑la̱ xi̱ta̱ ko̱ ti̱'koa̱á kjín xi̱ta̱ ra kiya isinda‑ni nga tsjahíjno‑la̱ sihìti̱.
41006014	Jè Herodes ra xi̱ta̱ xá ítjòn tíjna, kií'nchré‑ní ra a̱'ta 'tse̱ Jesús nga ijye jndíi̱ ra ján na̱xi̱ndá ina'yá‑la̱ kjoa̱ ra 'sín. Tjín xi̱ta̱ ra kitsò: ―Jé Juan ra tsatíndá xi̱ta̱ ra jaáya‑ila̱. 'Koa̱á ma‑ni nga ko̱tjín nga'ñó ra bakón nga tí'sín kjo̱xkón kìi̱.
41006015	Tanga tjín i'ka xi̱ta̱ ra kitsò: ―Majìn, jè‑ní ra 'mì Elías. Ko̱ ti̱'koa̱ tjín i'ka ra kitsò‑te: ―Jè jaáya jngo‑la̱ xi̱ta̱ ra isìchjeén Nainá nga kiìchja̱ ngajo‑la̱.
41006016	Jè Herodes 'kia̱ nga kií'nchré, kitsó‑ní: ―Jè kitií‑la Juan ra tsatíndá xi̱ta̱ jaáya‑la̱, jè ra 'a̱n ísi'kée̱n nga tsatesiaa̱n.
41006017	Kií ko̱'sín kitsò‑ni jè Herodes, nga̱ jé kjón tsikí'tin xi̱ta̱ nga ti̱'sa̱ kjotseé nga itsabá'ñó jè Juan ko̱ nga iskanì'sen nda̱yá, tà nga̱tjì‑la̱ chjo̱ón ra 'mì Herodías. Herodías chjo̱ón‑la̱á kjomà Felipe, ko̱ jè Felipe 'ndse̱é jo̱ó ko̱ jè Herodes. Tanga jé Herodes tsikijnako̱ chjo̱ón‑la̱ 'ndse̱.
41006018	Ta kií jé kjomà‑ila̱ Juan nga kitsò‑la̱ jè Herodes: ―Mì kì tjí'nde‑jìn nga ti̱ji̱ ki̱jnako̱‑ni jè chjo̱ón‑la̱ 'ndsì.
41006019	Jè chjo̱ón ra 'mì Herodías, kjojtikeé jè Juan; mején‑la̱ nga si̱ì'ken, tanga mì kì ma kó'sín isìko̱.
41006020	Tanga jè Herodes, bexkón ko̱ síkinda̱‑ni jè Juan, nga̱ ijyeé tjíjin‑la̱ nga xi̱ta̱ kixi̱‑ní ko̱ xi̱ta̱ tsje‑ní. Herodes 'kia̱ nga báko̱ Juan, ta síkítsjen‑ní a ki̱tjasòn‑la̱ o̱ ra majìn‑ní jñà 'én ra tí'sena̱jmí‑la̱; tanga 'ñó matsja‑la̱ nga 'nchré‑la̱.
41006021	Ijchó jngo ni̱chjin nga itjasòn koni 'sín nga mejèn‑la̱ jè chjo̱ón ra 'mì Herodías, jè ni̱chjin 'kia̱ nga jngo 'sí tsikíjna jè Herodes nga ijye‑la̱ nó, tsakjèn‑ko̱ó jñà xi̱ta̱xá xákjién ra tjíhijyo ítjòn‑la̱ na̱xi̱ndá ko̱ jñà xi̱ta̱ ítjòn‑la̱ chíchàn ko̱ nga'tsì xi̱ta̱ nchi̱ná 'tse̱ na̱xi̱ndá Galilea.
41006022	Ti̱'koa̱á ijchó tsati‑la̱ chjo̱ón ra 'mì Herodías; 'jaha'sen ni'ya ñánda̱ nga tjíhijyo jñà xi̱ta̱ nga kitè. Jè Herodes, ko̱ xi̱ta̱ ra ya̱ títsa̱jna, ndaá isasèn‑la̱ koni 'sín kitè jè tsati. Herodes kitsó‑la̱ jè tsati: ―Ti̱jé‑ná ta mé ra mejèn‑li, tsjaá‑la.
41006023	'Koa̱á 'sín kitsjà‑la̱ tsa'ba nga kitsò‑la̱: ―Tsjaá‑la ta mé ra mejèn‑li ni̱'sín masen nangi jè ra 'a̱n batexóma‑la.
41006024	Jè tsati, itjoó ni'ya, iskonangi‑la̱ na̱‑la̱. Kitsò‑la̱: ―¿Mé ra síjé‑la̱? Jè na̱‑la̱. Kitsó‑la̱: ―Ti̱jé‑la̱ sko̱ Juan, jè ra batíndá xi̱ta̱.
41006025	Jè tsati, ndi̱to̱ón 'jaha'sen india‑ni ya̱ ni'ya ñánda̱ nga tíjna xi̱ta̱xá ítjòn. Kitsò‑la̱: ―Jé mejèn‑na nga jè sko̱ Juan ra batíndá xi̱ta̱, 'ndi̱ kjón 'ndi̱, 'tiì‑ná nga ti̱kíjnaya‑ná jngo chro̱ba̱te.
41006026	Jè xi̱ta̱xá ítjòn Herodes 'ñó kjoba‑la̱ 'kia̱ nga kií'nchré. Tanga ijyeé ko̱'sín kitsjà‑la̱ tsa'ba ya̱ ngixko̱n xi̱ta̱ ra ya̱ títsa̱jna'tako̱ ímixa̱; ko̱ kií ko̱'sín kisìhitjasòn‑la̱ koni 'sín nga kisíjé jè tsati.
41006027	Jè Herodes, 'kia̱á isìkasén jngo chíchàn‑la̱ ya̱ ñánda̱ nga tíjna nda̱yá jè Juan nga ikatesin, mé‑ni nga katanchrabáko̱ jè sko̱.
41006028	Jè chíchàn tsatesiín Juan, a̱kjòn 'jiìkó sko̱; tíjnaya jngo‑la̱ chro̱ba̱te; kitsjà‑la̱ jè tsati; ko̱ jè tsati isìnga̱tsja na̱‑la̱.
41006029	'Kia̱ nga kií'nchré xi̱ta̱ ra kotá'yá'ta‑la̱ Juan nga ijye 'ken, 'jií'ká ijo‑la̱; a̱kjòn kiìko̱ nga kiì kájnaya jngo nga̱jo̱ chrjó mi'ken.
41006030	'Kia̱ nga 'ji‑ni jñà xi̱ta̱ ra tsikíxáya‑la̱ Jesús, tsi'kéna̱jmí‑la̱ nga'tsì kjoa̱ ra ki'sìn ko̱ ra tsakón‑ya ñánda̱ nga kijì.
41006031	Jesús kitsó‑la̱: ―Nchrabá, tjiaán, mé‑ni nga ma si̱kjáya i̱tsé ya̱ i̱'nde ra a̱'ta xìn ñánda̱ nga mì yá xi̱ta̱ tjín. Kií ko̱ kitsò‑ila̱ ta nga̱tjì‑la̱ nga kjín jchán ma‑ni xi̱ta̱ ra ko̱'ki nchrabá ko̱ ra ko̱'ki fì, skanda mí kì ma'a‑la̱ nga bakjèn.
41006032	'Kia̱á kijì ra ta jñà, nga tsikitsa̱jnaya jngo chitso, kijì jngo i̱'nde ra a̱'ta xìn ñánda̱ nga mì kì yá xi̱ta̱ tjín.
41006033	Tanga kjín xi̱ta̱ kijtse 'kia̱ nga kijì. 'Kia̱ nga kijtsexkon nga jé Jesús, kjín xi̱ta̱ kijìtji̱ngi‑la̱ ra ya̱ itjojin‑ni jñà na̱xi̱ndá ra ya̱ kjihijyo chraña nga ndsa̱ko̱ kijì‑ni; skanda jñá ijchò ítjòn.
41006034	'Kia̱ nga itjojen Jesús jè chitso, kijtse‑ní xi̱ta̱ ra ya̱ títsa̱jna nga kjín jchán ma‑ni; kjòhi̱ma̱ke‑ní; nga̱ 'koa̱á 'sín kjòn ndí xi̱ta̱ kìi̱ koni jñà ndí forrè ra tsìn‑la̱ chji̱ngo̱ ra ko'ndá. A̱kjòn tsikí'tsia̱ko̱ nga kjìn 'én tsi'kéna̱jmíya‑la̱.
41006035	'Kia̱ nga ijye 'ñó kjòhixòn, jñà xi̱ta̱‑la̱ Jesús ra kotá'yá'ta‑la̱ ijchò kincha'ta chrañaá‑la̱, nga kitsò‑la̱: ―Ijyeé kjòhixòn; ko̱ i̱jndíi̱, i̱'nde'taxìn‑ní, nìmé ra tjín.
41006036	Ko̱'tìn‑la̱ jñà xi̱ta̱ katafì‑nì, nga katatse tsajmì ra ski̱ne̱ ya̱ ni'ya ra i̱ kjihijyo chraña, ko̱ tsa ya̱ na̱xi̱ndá ra chraña'ta.
41006037	Kiìchja̱á Jesús, kitsò‑la̱: ―Jiòn 'ti̱‑la ra ko̱kje̱n. Tanga kitsó jñà xi̱ta̱‑la̱: ―¿A mején‑li nga ko̱híjcha‑ji̱n ni̱ño̱ nchra̱jín? Tanga koni 'ki si̱ngi nga ma ko̱kje̱n xi̱ta̱ kìi̱, jò‑la sindo̱ ni̱chjin chjí‑la̱ xi̱ta̱ tjín‑ni.
41006038	Kitsó Jesús: ―Tangió, chítsijen‑la kótjín ma‑ni ni̱ño̱ nchra̱jín‑no. 'Kia̱ nga kijtse kótjín ma‑ni, kitsó‑la̱: ―'Òn ma‑ni ni̱ño̱ nchra̱jín ko̱ jò ma‑ni ti̱.
41006039	'Kia̱á kitsò Jesús katìtsa̱jnajtín jñà xi̱ta̱ ya̱ a̱jin ndi̱jyi̱ sa̱se̱.
41006040	'Kia̱á tsikitsa̱jna jñà xi̱ta̱; jngó jngó sindo̱ tsikítsa̱jnajtín‑ni, ko̱ tjín ñánda̱ icháte icháte tsikítsa̱jnajtín‑ni.
41006041	Jesús iskábé jñà ni̱ño̱ nchra̱jín ra 'òn ma‑ni ko̱ jñà ti̱ ra jò ma‑nioo̱. A̱kjòn iskotsíjen ya̱ ján ngajmi; kitsjá‑la̱ kjo̱nda Nainá; isìjòya jñà ni̱ño̱ nchra̱jín kìi̱ ko̱ kitsjá‑la̱ jñà xi̱ta̱ ra kotá'yá'ta‑la̱ nga isìka'bí‑la̱ nga'tsì xi̱ta̱ ra títsa̱jna. Ti̱'koa̱á isìjòya ti̱ ra jò ma‑nioo̱ nga kitsjà‑la̱ nga'tsì xi̱ta̱.
41006042	Ndaá tsakjèn ijye xi̱ta̱ kóhotjío̱n skanda kjoski.
41006043	'Kia̱ nga tsikíxkó‑ni xi̱‑la̱ ni̱ño̱ nchra̱jín ko̱ ti̱ ra kjoxkoa̱ ra tsijnengi‑ni, ngi tejò ndi̱si̱yá kjomà.
41006044	Ko̱ jñà xi̱ta̱ ra tsakjèn, 'òn jmi ma‑ni ra ta xi̱ta̱ 'xi̱n.
41006045	'Kia̱ nga ijye kjomà kjoa̱ kìi̱, Jesús, 'koa̱á kitsò‑la̱ xi̱ta̱ ra kotá'yá'ta‑la̱ nga kata'faha'sen jè chitso nga tje̱n katafì ítjòn mé‑ni nga isa̱ ítjòn ki̱jchò‑ni ján na̱xi̱ndá Betsaida, ya̱ ra ijngoa ndá ján; 'koa̱à‑la chi̱ba̱‑la̱ jè, tísíkjáya‑la̱ xi̱ta̱ ra ijye i̱nchifì‑ni.
41006046	'Kia̱ nga ijye kijì‑ni nga'tsì xi̱ta̱, kiìmijín jngo nindo nga kijì chja̱'ta‑la̱ Nainá.
41006047	'Kia̱ nga ijye kjòjñò, jè chitso, ijyeé ya̱ tsá'bajin nga masen‑la̱ ndáchikon. Ko̱ jè Jesús, ta jè ta̱jngoó isijna ya̱ a̱ndi nandá ñánda̱ nga nangi.
41006048	Kijtseé jè chitso nga mì kì ma fì, ta nga̱tjì‑la̱, jè tjo̱ batéchjà ikon‑la̱ koni 'sín nga i̱nchifì. 'Kia̱ nga ijye tí'se i̱sén, Jesús, ya̱á tsá'basòn nandá nga ijchòtji̱ngi‑la̱ xi̱ta̱‑la̱ ra tjítsa̱ya chitso. Tanga, 'koa̱á 'sín ki'sìn koni tsa mejèn‑la̱ nga 'koa̱ ítjòn‑la̱.
41006049	Jñà xi̱ta̱‑la̱, 'kia̱ nga kijtse nga ya̱ tsá'basòn nandá, iskindaya xkón‑ní; 'koa̱á 'sín isíkítsjen tsa xi̱ta̱ tj'ee̱‑ní;
41006050	nga̱ nga'tsí‑ni nga kijtse, ko̱ 'ñó itsakjòn‑la̱; tanga Jesús ndi̱to̱ón kiìchja̱‑la̱, kitsò‑la̱: ―'Ñó 'tè‑la takòn, kì tà chjàn skon, 'a̱n‑náa̱.
41006051	'Kia̱ nga 'jaha'sen chitso Jesús, ndi̱to̱ón isijyò‑ni tjo̱. Ngi tà kjóxkón‑la̱ jñà xi̱ta̱‑la̱,
41006052	ta nga̱tjì‑la̱ nga takó kjè kì nda machi̱ya‑la̱ jè kjo̱xkón ra kisìko̱ jñà ni̱ño̱ nchra̱jín, nga̱ ki, takó 'ñó tájajín tjín‑isa ya̱ a̱jin inìma̱‑la̱.
41006053	'Kia̱ nga ijye tsatojin ya̱ ndáchikon, ijchó ján nangi Genesaret; ya̱á tsikíté'ñó chitso‑la̱ ya̱ a̱ndi ndáchikon.
41006054	'Kia̱ nga ijye itjojen ijye chitso, jñà xi̱ta̱ ra ya̱ tjítsa̱jna, ndi̱to̱ón kijtsexkon nga jé Jesús.
41006055	Ti̱'koa̱á ndi̱to̱ón kijì ya̱ nga tíjngo a̱ndi‑la̱ i̱'nde ra̱kìi̱. A̱kjòn tsikí'tsia̱ xi̱ta̱ nga 'jiìkó‑la̱ nga'tsì xi̱ta̱ ra kiya; kjisòn‑la̱ na̱chan‑yá, ya̱ i̱'nde ñánda̱ nga kií'nchré xi̱ta̱ nga bijchó Jesús ya̱á ijchòko̱‑la̱.
41006056	Ni̱ ta ñánda̱ na̱xi̱ndá nga 'jaha'sen Jesús, a na̱xi̱ndá jtobá‑ní, o̱ ra na̱xi̱ndá i'i‑ní, ko̱ a ya̱‑ní ñánda̱ maxáko̱ jè nangi, jñà xi̱ta̱, ya̱á síkáhijyo jñà xi̱ta̱ ra kiya ya̱ nga masen‑la̱ ndi̱yá; a̱kjòn bítsa'ba‑la̱ Jesús nga katatsjá'nde‑la̱ jñà xi̱ta̱ ra kiya nga katabá'ta‑la̱ tsja ni̱'sín tà ya̱ a̱tjòn nikje‑la̱, mé‑ni nga ko̱nda‑ni. Ko̱ nga'tsì xi̱ta̱ ra tsaká'ta‑la̱ tsja ya̱ nikje‑la̱ Jesús, kjondaá‑ni.
41007001	Jñà xi̱ta̱ fariseo ra 'ji‑ni ya̱ na̱xi̱ndá Jerusalén ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ya̱á ijchòjkon Jesús.
41007002	Jñà xi̱ta̱ kìi̱, 'kia̱ nga kijtse i'ka xi̱ta̱ ra kotá'yá'ta‑la̱ Jesús nga ta bakjèn tjé‑ní nga mí kì biníjno tsja 'kia̱ nga bakjèn, tsajo̱óya‑ni nga kitsò, nga mì kì i̱nchisíhitjasòn koni 'sín tjín kjo̱téxoma 'tse̱ xi̱ta̱ Judío ra xkón tjín.
41007003	Nga̱ jñà xi̱ta̱ fariseo ko̱ nga'tsì xi̱ta̱ Judío, 'koa̱á 'sín síhitjasòn koni 'sín tjín kjo̱téxoma 'tse̱ xi̱ta̱ jchínga‑la̱; tsa mì kì nda ki̱níjno tsja, mì kì ko̱kje̱n.
41007004	Ti̱'koa̱á 'kia̱ nga 'fiì‑ni ndi̱tsi̱n, ítjòn biníjno tsja, 'kia̱á bakjèn; ko̱ tjín‑isa‑la̱ kjo̱téxoma ra kj'ií koni 'kia̱ nga biníya chi̱tsín‑la̱, biníya ti̱jí‑la̱, ko̱ chi̱tsín ki̱cha̱‑la̱ ko̱ nga biníjno na̱chan‑la̱.
41007005	Kií iskonangi‑ila̱ Jesús jñà xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kitsò‑la̱: ―¿Mé‑ni mì kì síhitjasòn‑ni jñà xi̱ta̱ ra kotá'yá'ta‑li, koni 'sín tjín kjo̱téxoma‑la̱ xi̱ta̱ jchínga? ¿Mé‑ni ta bakjèn tjé‑ni, nga mì kì biníjno tsja?
41007006	Jesús kitsó‑la̱: ―Jè xi̱ta̱ ra tsi'kìn Isaías, jè ra isìchjeén Nainá kjotseé nga kiìchja̱ ngajo‑la̱, ndaá kiìchja̱ ra a̱'ta tsa̱jiòn ra jò i̱sén tjín‑no 'kia̱ nga tsikínda xa̱jo̱n nga kitsò: Jñà xi̱ta̱ kìi̱, 'kia̱ nga ko̱tsò nga 'a̱án bexkón‑na, tà 'én ra ko̱tsò‑la̱, tanga jñà inìma̱‑la̱ kjiín síkítsa̱jna‑ni.
41007007	Ni̱mé chjí‑la̱ koni 'sín bexkón‑na, nga̱ 'koa̱á 'sín bakón‑ya kjo̱téxoma‑la̱ xi̱ta̱ koni tsa 'tse̱ Nainá.
41007008	Jiòn, níkíjna'taxìn‑nájiòn ra ngi jè kjo̱téxoma‑la̱ Nainá, ko̱ jé mangítji̱ngi‑la jè kjo̱téxoma‑la̱ xi̱ta̱ jchínga koni 'kia̱ nga biníya ti̱jí‑no, ko̱ chi̱tsín‑no; ko̱ kjín sko̱ya‑isa kjo̱téxoma tjín‑no koni 'sín 'nià.
41007009	Kitsó‑isa Jesús: ―Jiòn, nachrjengi‑nó ra ngi jè kjo̱téxoma‑la̱ Nainá, ko̱ jé nihitjasòn jè kjo̱téxoma‑la̱ xi̱ta̱ jchínga‑no.
41007010	Jè Moisés, 'koa̱á 'sín kitsò: “Jcha̱xkín jè na̱'ìn‑li ko̱ na̱‑li.” Ko̱ ti̱'koa̱á kitsó‑te: “Jè ra ki̱chja̱jno‑la̱ na̱'ìn‑la̱ ko̱ na̱‑la̱, tjínè‑la̱ nga ki̱yá.”
41007011	Tanga jiòn, 'koa̱á 'sín bixó: “Jngo xi̱ta̱, maá ki̱tso̱‑la̱ na̱'ìn‑la̱ ko̱ tsa na̱‑la̱: Mì kì ko̱ma kósi̱ko̱‑la; nga̱ nga'tsì tsajmì ra tjín‑na, Korbán‑ní.” (Jè 'én ra tsò Korbán, jè Nainá, ijyeé kítsja ijye‑la̱, tsò‑ni.)
41007012	Ko̱ bixó‑nó: “Mì ti̱ kì tjí'nde‑la̱ nga ma ko̱si̱ko̱ jè na̱'ìn‑la̱ ko̱ tsa na̱‑la̱.”
41007013	Jiòn nachrjengi‑nó jè 'én‑la̱ Nainá 'kia̱ nga ko̱'sín nìkatoya‑la xàngio̱o jè kjo̱téxoma ra 'tse̱ xi̱ta̱ jchínga‑no; ko̱ kjín sko̱ya kjo̱téxoma tjín‑isa‑no ra ko̱'sín 'nià.
41007014	Jesús 'kia̱á kiìchja̱‑la̱ nga'tsì xi̱ta̱, kitsò‑la̱: ―Nga'tsì‑no, nda ti̱ná'yá‑ná, ko̱ ti̱'koa̱á nda ti̱chi̱ya‑la ijo‑no.
41007015	Jñà xi̱ta̱, mì tsa jñà ra 'faha'sen‑jin ijo‑la̱ ra síkitsón. Jñá‑ní ra síkitsón, ra inìma̱‑la̱ nchrabájin‑ni.
41007016	¡Nda ti̱chi̱ya‑la takòn koni 'sín tíxin‑no!
41007017	Jesús, 'kia̱ nga ijye itjokàjin‑ni ya̱ ñánda̱ nga tjítsa̱jna jñà xi̱ta̱ kìi̱, kijì‑ní, 'jaha'sen jngo ni'ya; ko̱ 'kia̱á jñà xi̱ta̱ ra kotá'yá'ta‑la̱ iskonangi‑la̱ kitsò‑la̱: “Kó'sín tsò‑ni jè kjoa̱ mangásòn jè ra kà'bena̱jmíyi.”
41007018	Kitsó Jesús: ―¿Jiòn, a ti̱'koa̱á mì kì fìya‑no kótsò‑ni? ¿A mí 'ya jiòn nga nga'tsì tsajmì ra 'faha'sen‑jin ya̱ ijo‑la̱ xi̱ta̱ mì tsa síkitsón‑jin?
41007019	Nga̱ mì tsa ya̱ inìma̱‑la̱ 'faha'sen‑jin. Ya̱á 'faha'sen ya̱ i̱ndsi̱'ba̱, a̱kjòn fì kitsa̱jna‑nì. Jesús, 'kia̱ nga ko̱'sín kitsò, 'koa̱á 'sín tsikíya chi̱ya‑ná nga nga'tsì tsajmì ra ma chine, tsje‑ní; mì tsa síkitsón‑jin inìma̱‑la̱ xi̱ta̱.
41007020	Kitsó‑isa Jesús: ―Jé‑ni jè kjo̱bítsjen ra ya̱ bitjojin‑ni ya̱ inìma̱‑la̱ xi̱ta̱ ra síkitsón.
41007021	Nga kì‑ni̱, ya̱á inìma̱‑la̱ xi̱ta̱ nchrabá‑jin‑ni, jñà kjo̱bítsjen ra 'cho tsò, koni jè kjoa̱chijngi 'tse̱ xi̱ta̱ ra ijye tsixan ko̱ ra kjè kì bixan, ko̱ ra ma‑la̱ sí'ken xi̱ta̱,
41007022	ko̱ kjoa̱ chijé, ko̱ kjoa̱ nga tse mejèn‑la̱ nga 'se̱‑la̱ tsajmì, ko̱ kjoa̱'cho, ko̱ kjoa̱ chìndo̱cha̱, ko̱ kjoa̱ chrjá'a, ko̱ kjoa̱xìtakòn, ko̱ kjoa̱ ndiso, ko̱ kjoa̱ 'nga ikon, ko̱ kjoa̱ chi̱koán ra mì tsa ítjòn síkítsjen kó'sín nga 'sín.
41007023	Jñá‑ní nga'tsì kjoa̱'cho kìi̱ ra nchrabájin‑ni inìma̱‑la̱ xi̱ta̱ ra síkitsón.
41007024	Kijí Jesús ya̱ nangi ra chja̱‑ni Tiro ko̱ Sidón. 'Kia̱ nga ijchò ya̱, 'jaha'seén jngo ni'ya; mején‑la̱ nga mì kì yá xi̱ta̱ ra ske̱ tsiki, tanga mì kì kjomà tsikijna'ma.
41007025	Ndi̱to̱ón kií'nchré jngo chjo̱ón ra inìma̱ 'cho‑la̱ ni̱í tíjnajin ya̱ inìma̱‑la̱ tsati‑la̱. Kijì ya̱ ñánda̱ nga tíjna Jesús; tsasèn-xkó'nchi'ta‑la̱;
41007026	tsikítsa'ba‑la̱ nga katachrjekàjin ya̱ inìma̱‑la̱ tsati jè inìma̱ 'cho‑la̱ ni̱í ra tíjnajin. Jè chjo̱ón ra̱kìi̱, ya̱á i̱'nde‑la̱ ñánda̱ 'mì Sirofenicia, ko̱ 'én griegoó chja̱.
41007027	Tanga Jesús kitsó‑la̱: ―Ti̱'ndi nga jñà kjòn‑la i̱xti katakjèn ítjòn. Mì kì nda tjín nga chjí'an‑la jñà ni̱ño̱‑la̱ i̱xti ko̱ a̱kjòn jñà nañá 'ki̱‑la.
41007028	Jè chjo̱ón ra̱kìi̱ kitsó‑ní: ―Kixi̱í kjoa̱ Na̱'ìn; tanga jñà ndí nañá kjine‑ní xi̱‑la̱ tsajmì ra xaájten‑ngí ya̱ ímixa̱, jñà ra xaájten‑la̱ jñà i̱xti.
41007029	'Kia̱á kitsò Jesús: ―Tà nga̱tjì‑la̱ jè 'én ra kanakjí, ndaá tjín. 'Tin‑ni ya̱ ni'ya‑li. Jè inìma̱ 'cho‑la̱ ni̱í, ijyeé 'ndi̱í itjokàjin‑ni ya̱ inìma̱‑la̱ tsati‑li.
41007030	'Kia̱ nga ijye ijchò‑ni ya̱ ni'ya‑la̱ jè chjo̱ón, jè tsati‑la̱, ya̱á kjijnasòn ya̱ na̱chan; ko̱ ijyeé itjokàjin‑ni ya̱ inìma̱‑la̱ jè inìma̱ 'cho‑la̱ ni̱í.
41007031	Jesús 'kia̱ nga kijì‑ni ya̱ i̱'nde ra chja̱‑ni Tiro, 'koa̱á 'sín 'jahato ya̱ nangi Sidón, ko̱ tsatojin‑te ya̱ nangi ra chja̱‑ni Decápolis nga ijchò‑ni ya̱ ndáchikon 'tse̱ Galilea.
41007032	Jngo xi̱ta̱ ra jtaya ko̱ ti̱'koa̱ lajma‑te, ijchòko̱‑la̱ xi̱ta̱; a̱kjòn tsikítsa'ba‑la̱ Jesús nga kátá'ta‑la̱ tsja jè xi̱ta̱ ra kìi̱.
41007033	Jè Jesús, a̱'ta xìn kiìko̱ ya̱ ñánda̱ nga tsìn xi̱ta̱; jahí'sen na̱jmá‑tsja ya̱ chíká‑la̱ xi̱ta̱ ra̱kìi̱, ko̱ ti̱'koa̱á isìkajàjno nandá na̱chrá‑la̱ ya̱ ndi̱je̱n‑la̱.
41007034	Ko̱ a̱kjòn iskotsíjen ya̱ ján ngajmi; 'ñó jaátse‑la̱, kitsò: ―¡Efata! (Jè 'én ra tsò Efata, katatjá'xa̱ tsó‑ni.)
41007035	Ko̱ ndi̱to̱ón itjá'xa̱‑ni chíká‑la̱ xi̱ta̱ ra̱kìi̱ ko̱ kjomà kií'nchré‑ni, ko̱ ti̱'koa̱á kjomà tsikí'bi̱‑ni ndi̱je̱n‑la̱ ko̱ ndaá kiìchja̱‑ni.
41007036	Jesús, 'koa̱á 'sín kitsò‑la̱ nga kì tà chjàn yá ra 'béna̱jmí‑la̱. Tanga 'kia̱ nga 'ñó tsikí'tin nga kì tà chjàn yá ra 'béna̱jmí‑la̱, ta isa̱á jnchro, sa 'ñó sa 'ñó tsi'kéna̱jmí nga tíjngo.
41007037	Jñà xi̱ta̱ ra kií'nchré, ta kjóxkón‑la̱, kitsó‑ní: ―Batoó nda ma‑la̱ 'sín, ta mé‑isa‑ni. Skanda maá‑la̱ sínda‑ni ni̱'sín jñà xi̱ta̱ ra jtaya ko̱ ra mì kì ma chja̱.
41008001	Jñà ni̱chjin kiòo̱, kjín jchán xi̱ta̱ kjóxkóya ko̱ tsìn tsajmì ra kjine; Jesús kiìchja̱á‑la̱ jñà xi̱ta̱ ra kotá'yá'ta‑la̱, kitsò‑la̱:
41008002	―Mahi̱ma̱á‑na jñà xi̱ta̱ kìi̱. Ijyeé kjo jàn ni̱chjin tjín‑nì nga títsa̱jnako̱‑ná, ko̱ nì mé tjín‑la̱ tsajmì ra ma kjine.
41008003	Tsa tà ko̱'sín si̱kasén chjan‑ná ya̱ ni'ya‑la̱, ya̱á ko̱hindàyá ndi̱yá, nga̱ tjín i'ka ra kjin inchrabà‑ni.
41008004	'Kia̱á kitsò xi̱ta̱ ra kotá'yá'ta‑la̱ Jesús: ―¿Kó'sín ko̱ma si̱kjén xi̱ta̱ kìi̱ ya̱ jngo i̱'nde ñánda̱ ni̱mé tjín?
41008005	Jesús iskonangií‑la̱, nga kitsò‑la̱: ―¿Kótjín ma‑nì ni̱ño̱ nchra̱jín ra tjíhijyo‑no? Kitsó jñà xi̱ta̱‑la̱: ―Itoó ma‑ni.
41008006	'Kia̱á kitsjà kjo̱hixi̱ nga katitsa̱jna jñà xi̱ta̱. Iskábé ni̱ño̱ nchra̱jín ra ito ma‑nioo̱; kitsjà‑la̱ kjo̱nda Nainá. A̱kjòn isìjòya; kitsjà‑la̱ jñà xi̱ta̱ ra kotá'yá'ta‑la̱ mé‑ni nga isìka'bí‑la̱ xi̱ta̱ ra kjìn ma‑nioo̱.
41008007	Ti̱'koa̱á tjíhijyoó chiba‑la̱ ndí ti̱ i̱tsíñá. Jesús isìchikon'tin‑ní; a̱kjòn kitsò‑la̱ xi̱ta̱‑la̱: ―Ti̱ka'bí te‑la̱ jñà xi̱ta̱.
41008008	Kóhotjín xi̱ta̱, ndaá tsakjèn ijye skanda kjoski; a̱kjòn tsikíxkó‑ni xi̱‑la̱ ra tsijnengi‑ni; ngi ito ndi̱si̱yá kjomà.
41008009	Jñà xi̱ta̱ ra tsakjèn, maá‑la̱ tsa ijòn jmi. A̱kjòn jè Jesús kitsò‑la̱ jñà xi̱ta̱ kìi̱: ―Ijyeé ma kongí‑no.
41008010	Ra ijye kjomà, 'jaha'sen chitso Jesús ko̱ xi̱ta̱ ra kotá'yá'ta‑la̱. A̱kjòn kijì ya̱ i̱'nde ñánda̱ 'mì Dalmanuta.
41008011	Ya̱á ijchòtji̱ngi‑la̱ jñà xi̱ta̱ fariseo; tsikí'tsia̱ nga tsakátikjo‑ko̱ Jesús. Isíjé jngo‑la̱ kjo̱xkón ra ngajmi nchrabá‑ni nga mejèn‑la̱ sko̱ó'ta, [a kixi̱í kjoa̱ nga jè Jesús a̱'ta 'tse̱ Nainá nchrabá‑ni].
41008012	Jesús 'ñó jaátse‑la̱, kitsò: ―Jñà xi̱ta̱ kìi̱, ¿mé‑ni kjo̱xkón síjé‑ni? Ra ngi kjo̱hixi̱, 'koa̱á xin‑no, ni̱jngo kjo̱xkón ske̱.
41008013	Ya̱á kitsjin xi̱ta̱ kìi̱; 'jaha'sen india‑nì chitso; ya̱á kijì ya̱ ra ijngoa ndáchikon ján.
41008014	Jñà xi̱ta̱‑la̱ Jesús, ki'chaàjiín‑la̱, mì kì ni̱ño̱ ki'tsa 'kia̱ nga kijì. Ko̱ tà jngoó ma‑nì ni̱ño̱ nchra̱jín ra 'ya ya̱ a̱ya chitso.
41008015	Jesús kitsó‑la̱: ―Chítsijen‑la ko̱ ti̱kinda̱a ijo‑no a̱'ta 'tse̱ na̱'yo̱ san 'tse̱ xi̱ta̱ fariseo ko̱ 'tse̱ Herodes.
41008016	Jñà xi̱ta̱‑la̱ Jesús tsakáko̱ò xákjén nga tsajo̱óya‑nì kitsò‑la̱: ―Kií‑la ko̱tsò‑ná nga mì kì ni̱ño̱ nchra̱jín ki'ché.
41008017	Jesús kjòchi̱yaá‑la̱ koni 'sín i̱nchijo̱ó, 'kia̱á kitsò‑la̱: ―¿Mé‑ni ko̱bixó‑no nga tsìn‑no ni̱ño̱ nchra̱jín? ¿A kjeé fìya‑no ko̱ a mí machi̱ya‑no? ¿A takó 'ñó tájajín tjín inìma̱‑no?
41008018	Sisiín tjín‑ni xkòn jiòn, ¿mé‑ni mì kì tsijen‑no? Ti̱'koa̱ tjín chíká‑no, ¿mé‑ni mì kì na'yá‑no ko̱ mì kì bítsjen‑no?
41008019	'Kia̱ nga ísiká'bía̱ ni̱ño̱ nchra̱jín ra 'òn ma‑nioo̱ nga ísikjée̱n xi̱ta̱ ra 'òn jmi ma‑ni, ¿kótjín ndi̱si̱yá tsikíxkó-isa‑najiòn ra tsijnengi‑ni? Kitsó jñà xi̱ta̱: ―Tejò ndi̱si̱yá kjóxkó‑naji̱n ra tsijnengi‑ni.
41008020	―Ko̱ 'kia̱ nga ísiká'bía̱ jñà ni̱ño̱ nchra̱jín ra ito ma‑nioo̱, ko̱ ijòn jmi xi̱ta̱ tsakjèn, ¿kótjín ndi̱si̱yá tsijnengi‑ni ra tsikíxkó‑najiòn? Kitsó jñà xi̱ta̱: ―Ito ndi̱si̱yá kjomà‑isa.
41008021	'Kia̱á kitsò‑la̱: ―¿A takó kjeé machi̱ya‑no?
41008022	'Kia̱á kijì Jesús, ijchó ján na̱xi̱ndá Betsaida. Jñá xi̱ta̱, ya̱á ijchòko̱ jngo‑la̱ xi̱ta̱ ra xka̱. Tsikítsa'ba‑la̱ nga kátá'ta‑la̱ tsja.
41008023	'Kia̱á jè Jesús itsabá'ñó tsja xi̱ta̱ ra xka̱. A̱kjòn kjin'tá iko̱; tsikíchrángi xko̱n, a̱kjòn tsakásòn‑la̱ tsja. 'Kia̱á iskonangi‑la̱ a tsijeén chiba‑la̱.
41008024	Jè xi̱ta̱ xka̱, iskotsíjen‑ní, kitsò: ―Ijyeé tsijen chiba‑na, tanga ta koni kjòn yá kjòn ma‑na jñà xi̱ta̱ nga tjíma.
41008025	Jesús, ìjngo 'ká tsaká'ta-isa‑la̱ tsja jñà xko̱n. 'Kia̱ nga iskí'xa̱ngi xko̱n, kjondaá‑ni, ndaá tsatsíjen ijye‑la̱.
41008026	Jesús, a̱kjòn isìkasén‑ni ni'ya‑la̱, kitsò‑la̱: ―Kì ya̱ bitjàha̱'se̱n‑jin ya̱ a̱jin na̱xi̱ndá.
41008027	Jesús ko̱ xi̱ta̱ ra kotá'yá'ta‑la̱, 'kia̱ nga kijì‑ni, 'koa̱á 'sín tsato ya̱ na̱xi̱ndá jtobá ra chja̱‑ni Cesarea 'tse̱ Filipo. 'Kia̱ nga tjímaya ndi̱yá, Jesús iskonangií‑la̱ xi̱ta̱ ra kotá'yá'ta‑la̱, kitsò‑la̱: ―¿Kó tsò xi̱ta̱? ¿Yá‑na ra 'a̱n?
41008028	Kitsó jñà xi̱ta̱‑la̱: ―Tjín ra tsò: “Jé‑la Juan ra tsatíndá xi̱ta̱.” Ko̱ tjín i'ka ra tsò: “Jé‑la Elías.” Ti̱'koa̱á tjín ra tsò: “Jé‑la jngo xi̱ta̱ ra kiìchja̱ ngajo‑la̱ Nainá kjotseé.”
41008029	Jesús 'kia̱á iskonangi‑la̱ jñà xi̱ta̱‑la̱; kitsò‑la̱: ―¿Tanga ra jiòn, kó'sín bixó? ¿Yá‑na ra 'a̱n? Kiìchja̱ Pedro, kitsò: ―Ji̱‑ní ra Cristo ra Nainá isìkasén.
41008030	Tanga jè Jesús kitsjá‑la̱ kjo̱kixi̱ nga kitsò‑la̱: ―Kì yá ra 'bèna̱jmí‑la ra a̱'ta tsa̱'a̱n.
41008031	Tsikí'tsia̱ Jesús nga tsi'kéna̱jmíya‑la̱ xi̱ta̱ ra kotá'yá'ta‑la̱, kitsò‑la̱: ―'A̱n ra I'ndí‑la̱ Xi̱ta̱ xin‑la̱ ijo‑na̱, tseé kjo̱hi'in sikjiáa̱n, ko̱chrjengií‑na jñà xi̱ta̱ jchínga, ko̱ jñà xi̱ta̱ ítjòn‑la̱ na̱'mì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Si̱ì'keén‑na tanga 'kia̱ nga ijye ki̱jchò jàn ni̱chjin kjoa̱áya india‑na.
41008032	Jesús, 'koa̱á kitsò kixi̱‑la̱ kjoa̱ ra ko̱ka̱ma'tin. 'Kia̱á jé Pedro kiìchja̱'taxìn‑la̱ Jesús nga kitsò‑la̱: ―Mì kì nda tjín koni 'sín nga kasi.
41008033	A̱kjòn Jesús, isíkáfa'tá‑la̱, iskotsíjen‑la̱ xi̱ta̱ ra kotá'yá'ta‑la̱, tsakátiko̱ Pedro. Kitsò‑la̱: ―Ti̱si̱'taxín‑ná ji̱ xi̱ta̱‑ni̱í. Nga̱ mì tsa jè kjo̱bítsjen‑la̱ Nainá níkítsjin; ta kjo̱bítsjen 'tse̱ xi̱ta̱á tjiníkítsjìn.
41008034	Jesús kiìchja̱‑la̱ xi̱ta̱ ra kotá'yá'ta‑la̱ ko̱ xi̱ta̱ ra tji̱ngi‑la̱. Kitsò‑la̱: ―Tsa yá ra mejèn‑la̱ ya̱ ki̱ji̱'ta‑na, kì ti̱ tsja jè kjo̱binachon‑la̱ 'sín‑ni kinda̱. Katachíkjoa̱‑la̱ kjo̱hi'in ra ko̱tojin koni tsa 'bamijìn jngo krò ra ti̱jè ki̱yá'ta‑ni, ko̱ katanchrabá'ta‑na.
41008035	Nga̱ ta yá xi̱ta̱‑ni ra mejèn‑la̱ nga mì mé kjo̱hi'in ko̱tojin jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija ra ta nga̱tjì tsa̱'a̱n, ko̱ ra ta nga̱tjì 'tse̱ 'én xi̱tse̱‑la̱ Nainá ra nda tsò, ta isa̱á jnchro ki̱tjokajin kjo̱hi'in nga nda kíjna‑ni a̱skan‑nioo̱.
41008036	¿Mé ra ki̱jne‑la̱ jngo xi̱ta̱, ni̱'sín 'se̱ ijye‑la̱ nga'tsì tsajmì ra tjín i̱ i̱sà'nde, tsa si̱ìjchijaá‑nì inìma̱‑la̱?
41008037	Ni̱ ta mé ra ma ki̱ìchjítjì‑ni xi̱ta̱ nga ma kíjnakon inìma̱‑la̱.
41008038	Jè ra ko̱sabà‑la̱ a̱'ta tsa̱'a̱n ko̱ a̱'ta 'tse̱ 'én‑na̱ ya̱ ngixko̱n jñà xi̱ta̱ jé ra mì tsa kjoa̱kixi̱ 'sín, ti̱'koa̱á ko̱sabá‑na ra a̱'ta 'tse̱, 'a̱n ra I'ndí‑la̱ Xi̱ta̱ xin‑la̱ ijo‑na̱, 'kia̱ nga kjí'i̱ india‑na nga kjíhi̱ko̱ kjoa̱jeya‑la̱ Na̱'ìn‑na̱ ko̱ jñà ìkja̱li̱ tsje‑la̱ Nainá.
41009001	Jesús kitsó‑isa: ―Ngi kjo̱hixi̱í ra xin‑no, títsa̱jnajiín i'ka i̱jndíi̱ xi̱ta̱ ra mì kì ki̱yá skanda 'kia̱ nga ske̱ jè Nainá nga ngi ko̱ó nga'ñó‑la̱ kj'ií katéxoma.
41009002	Ra ma jon ni̱chjin Jesús kiìko̱ó jè Pedro, ko̱ Jacobo ko̱ Juan. Ta jñá kiìko̱'tàxìn nga kiìko̱mijno jngo nindo ra 'ñó 'nga 'ki. Ko̱ 'kia̱ nga ijchò ya̱ i̱jndáa̱, Jesús jahatjìya‑la̱ koni 'sín nga 'ki ya̱ ngixko̱n jñà xi̱ta̱‑la̱.
41009003	Jè nikje‑la̱ ra kjiya, 'ñó fate tsatsíjen ko̱ 'ñó chraba kjomà. Tsìn xi̱ta̱ i̱ i̱sà'nde ra ma‑la̱ ko̱'sín ta nda ki̱ìtsin nikje koni 'sín nga chroba kjomà.
41009004	Jñà xi̱ta̱‑la̱ Jesús ra tji̱ko̱, ti̱'koa̱á tsatsíjen‑la̱ jè Elías ko̱ Moisés nga i̱nchibáko̱ Jesús.
41009005	'Kia̱á kiìchja̱ Pedro, kitsò‑la̱ Jesús: ―Maestro, ndaá‑ni nga i̱ titsa̱jna‑ji̱n. Maá kínda jàn‑ji̱n ni'ya tji̱kien, jngo ra tsa̱ji, jngo ra 'tse̱ Moisés, ko̱ jngo ra 'tse̱ Elías.
41009006	Jè Pedro tà 'koa̱á 'sín kitsò‑ni, mì kì ti̱ be‑ni kó'sín kiìchja̱, ta nga̱tjì‑la̱ 'ñó itsakjòn nga jàn.
41009007	'Kia̱á 'ji jngo 'ngién‑la̱ ifi ra tsikíjtsa'ma, ko̱ ya̱ a̱jin ifi ina'yá jngo‑la̱ 'én ra kitsò: ―Jé ra̱kìi̱ I'ndí‑na̱, ko̱ 'ñó tsjake̱; jé ti̱ná'ya‑la.
41009008	'Kia̱ nga iskotsíjen india‑ni xi̱ta̱‑la̱, mì ti̱ yá kijtse‑ni. Tà jè ta̱jngoó Jesús síjna.
41009009	'Kia̱ nga ijye inchrabàjen‑ni ya̱ nindo, Jesús kitsjá‑la̱ kjo̱hixi̱ nga kitsò‑la̱: ―Kì yá ra 'bèna̱jmí‑la jè kjoa̱ ra ka'ya skanda 'kia̱ nga kjoa̱áya‑na a̱'ta 'tse̱ kjo̱biya 'a̱n ra I'ndí‑la̱ Xi̱ta̱ xin‑la̱ ijo‑na̱.
41009010	Jñà xi̱ta̱‑la̱ tsikí'maá jñà kjoa̱ kìi̱, ko̱ tsajo̱óya‑ni nga kótsò‑ni ra tsò nga kjoa̱áya‑la̱.
41009011	Iskonangií‑la̱ Jesús. Kitsò‑la̱: ―¿Mé‑ni ko̱'sín tsò‑ni jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, nga jè Elías tjínè‑la̱ nga kj'i̱í ítjòn?
41009012	Jesús kitsó‑la̱: ―Kixi̱í kjoa̱, jé Elías kj'i̱í ítjòn, ko̱ jé si̱ìkíhijyondá ijye‑ni nga'tsì xi̱ta̱. Ko̱ ti̱'koa̱á ti̱kítsjen‑te koni 'sín tsò xa̱jo̱n‑la̱ Nainá nga 'a̱n ra I'ndí‑la̱ Xi̱ta̱ xin‑la̱ ijo‑na̱ tseé kjo̱hi'in sikjiín‑te, skanda ko̱chrjengií‑na xi̱ta̱.
41009013	Tanga 'a̱n, 'koa̱á xin‑no, jè Elías ijyeé 'ji‑ní. Ko̱ jñà xi̱ta̱ 'koa̱á 'sín isìko̱ koni 'sín kjomejèn‑la̱ ra jñà. Nga̱ 'koa̱á 'sín tíchja̱ xa̱jo̱n‑la̱ Nainá nga tjínè‑la̱ nga ko̱'sín ko̱ka̱ma'tin.
41009014	Jesús 'kia̱ nga ijchò‑ni ñánda̱ títsa̱jna xi̱ta̱ ra i'ka ra kotá'yá'ta‑la̱, kijtse‑ní nga kjín jchán ma‑ni xi̱ta̱ ra títsa̱jnandi‑la̱. Ya̱á títsa̱jnajin i'ka xi̱ta̱ ra bakón‑ya kjo̱téxoma‑la̱ Nainá ra tsikínda Moisés, nga 'ñó i̱nchibátikjòko̱.
41009015	Jñà xi̱ta̱, kó ra kijtse Jesús, tà 'koa̱á kjomà‑la̱. Ta ndi̱to̱ón jngo jtín kijì nga kiì síkjáya‑la̱.
41009016	Jesús iskonangií‑la̱, kitsò‑la̱: ―¿Mé ra ta̱ nda chitiya‑no?
41009017	'Kia̱á kiìchja̱ jngo xi̱ta̱ ra ya̱ síjnajin. Kitsò: ―Maestro, jé i'ndí‑na̱ kà'fìi̱ko̱‑la. Inìma̱ 'cho‑la̱ ni̱í tíjnajin ya̱ inìma̱‑la̱ ra mì kì ma síkìchja̱.
41009018	Ni̱'sín ta ñánda̱ tíjna 'kia̱ nga tsabá'ñó, ya̱á majndo'tá nangi ko̱ ngi bachrjeé na̱chrá‑xó tsa'ba, ko̱ kjinenè ni̱'ño̱, a̱kjòn sijna tátája. Kií ko̱kàxin‑ila̱ xi̱ta̱ ra kotá'yá'ta‑li nga katachrjekàjin ya̱ inìma̱‑la̱ jè inìma̱ 'cho‑la̱ ni̱í, tanga mì kì koma‑la̱ kabachrjekajin.
41009019	Kiìchja̱á Jesús, kitsò: ―Jiòn, xi̱ta̱ ra mì kì nda makjiín‑no ra a̱'ta tsa̱'a̱n. ¿A ta 'a̱án kóti̱jnako̱ ki'ta‑no skanda ta mé ni̱chjin‑nioo̱? ¿Kó'sín ko̱ma‑ni nga chíkjoa̱‑na kjoa̱ ra 'nià jiòn? Nchrabáko̱‑ná i̱jndíi̱ jè ndí ti.
41009020	'Kia̱á kiìko̱ jè ndí ti ya̱ ngixko̱n Jesús; jè inìma̱ 'cho‑la̱ ni̱í, 'kia̱ nga kijtse Jesús, 'ñó tsajndo'tá ya̱ nangi nga 'ken‑xìn jè ndí ti. 'Kia̱ nga iskàtje̱n'ta nangi, ngi tsindoya'nde‑ní ko̱ itjo na̱chrá‑xó tsa'ba.
41009021	Jesús iskonangií‑la̱ na̱'ìn‑la̱, kitsò‑la̱: ―¿A kjotseé‑ni nga ko̱'sín ma‑la̱ ti‑li? Jè na̱'ìn‑la̱ kitsó‑ní: ―Ti̱'sa̱á‑nì nga ndí ti i̱tsé nga ko̱ma‑la̱.
41009022	Jè inìma̱ 'cho‑la̱ ni̱í, kjokjín jchán 'ka̱ síkàtje̱n‑jin ya̱ a̱jin ni'í ko̱ kjokjín 'ka̱ síkàtje̱n‑jin‑te ya̱ nandá nga mejèn‑la̱ si̱ì'ken. Tanga tsa ma‑li mé ra ma si̱ki̱i, jcha̱hi̱ma̱takón‑náji̱n ko̱ 'ti̱ìn kjo̱nda ti̱si̱ko̱‑náji̱n.
41009023	Jesús kitsó‑la̱: ―¿Mé‑ni si‑ni, tsa ma‑li? Nga̱ nga'tsì ra ko̱ inìma̱‑la̱ makjiín‑la̱, ki̱tjasòn‑la̱ ta mé‑nioo̱.
41009024	Ndi̱to̱ón 'ñó kiìchja̱ jè na̱'ìn‑la̱ ti. Kitsò: ―'Ñó makjiín‑na, ti̱si̱ko̱-isa‑ná nga isa̱ nda katakjiín‑na.
41009025	'Kia̱ nga kijtse Jesús nga isa̱á kjìn i̱nchima xi̱ta̱, tsakátiko̱ó jè inìma̱ 'cho‑la̱ ni̱í; kitsò‑la̱: ―Ngaji̱, inìma̱ 'cho‑la̱ ni̱í ra mì kì ma nakjí ko̱ ra mì kì na'yí, 'a̱án ko̱tíxin‑la, títjo̱jin ya̱ ijo‑la̱ ndí ti ra̱kìi̱; kì ti̱ tsja ya̱ bitjàha̱'se̱n‑jin‑la̱.
41009026	Jè inìma̱ 'cho‑la̱ ni̱í 'ñó iskindaya ko̱ tsikítsajne ijo‑la̱ ndí ti 'kia̱ nga itjojin ya̱ inìma̱‑la̱. Ya̱á isìjna'ta nangi jè ndí ti koni tsa ijye 'ken; skanda kjín xi̱ta̱ ra i̱nchikotsíjen‑la̱, kitsò: ―Ijyeé 'ken.
41009027	Tanga jè Jesús itsabá'ñó tsja jè ti; iskimí'nga; a̱kjòn tsasíjna kixi̱‑ni.
41009028	'Kia̱ nga 'jaha'sen ni'ya Jesús, jñà xi̱ta̱ ra kotá'yá'ta‑la̱ iskonangií‑la̱ 'kia̱ ta jñà tjíhijyo. Kitsò: ―¿Mé‑ni ngaji̱n mì kì kàma kànachrjekàjin‑naji̱n jè inìma̱ 'cho‑la̱ ni̱í?
41009029	Jesús kitsó‑la̱: ―Jè inìma̱ 'cho‑la̱ ni̱í ra ko̱'sín 'sío̱n, 'kia̱á bitjokàjin 'kia̱ nga bitsa'beé ko̱ nga bìtsa̱chjeén a̱'ta 'tse̱ Nainá.
41009030	'Kia̱ nga kijì‑ni ya̱ i̱'nde ra̱kìi̱, ya̱á tsatojin ya̱ nangi Galilea, tà nga̱tjì‑la̱, majìn‑la̱ nga xi̱ta̱ ske̱;
41009031	nga̱ jñá i̱nchibakón‑ya‑la̱ xi̱ta̱ ra kotá'yá'ta‑la̱, nga kitsò‑la̱: ―'A̱n ra I'ndí‑la̱ Xi̱ta̱ xin‑la̱ ijo‑na̱, ya̱á ko̱nga̱tsja jñà xi̱ta̱, a̱kjòn si̱ì'ken‑na. Tanga 'kia̱ nga ki̱jchò jàn ni̱chjin nga ijye ki̱yáa̱, kjoa̱áya‑ina.
41009032	Tanga jñà xi̱ta̱‑la̱, mì kì kjòchi̱ya‑la̱ 'én ra ko̱kitsò‑la̱. Ko̱ mì kì kitsò ikon nga iskonangi‑la̱.
41009033	'Kia̱ nga ijchò ya̱ na̱xi̱ndá Capernaum, 'kia̱ nga ijye tsikitsa̱jna a̱ya ni'ya, Jesús iskonangií‑la̱ xi̱ta̱‑la̱, kitsò‑la̱: ―¿Mé ra ta̱ nda chitiya‑najiòn 'kia̱ nga i̱nchinchrabé ya̱ a̱ya ndi̱yá?
41009034	Xi̱ta̱‑la̱ tà jyò tsikitsa̱jna, ta nga̱tjì‑la̱ 'kia̱ nga i̱nchinchrabá ya̱ ndi̱yá, ya̱á tsakátiya‑ni yá xi̱ta̱ xákjién ra tíjna ítjòn.
41009035	'Kia̱á tsikijna Jesús; a̱kjòn kiìchja̱‑la̱ jñà ra tejò, kitsò‑la̱: ―Tsa yá ra mejèn‑la̱ nga kíjna ítjòn, ta isa̱á jnchro jè nangi katasíkíjna ijo‑la̱, ko̱ katasísin‑la̱ nga'tsì xi̱ta̱ ra i'ka.
41009036	Jesús iskábé jngo ndí ti, tsasíjna masen. A̱kjòn tsa'nga. Kitsò‑la̱ xi̱ta̱‑la̱:
41009037	―Jè ra a̱'ta tsa̱'a̱n ska̱ábétjò jngo ndí ti koni jè ndí ti ra̱kìi̱, koni 'a̱án‑nì ra kjábétjò‑na; ko̱ jè ra ska̱ábétjò‑na mì tsa 'a̱n ra kjábétjò‑na, jé kjábétjò jè ra isìkasén‑na.
41009038	Kiìchja̱á Juan, kitsò: ―Maestro, kà'yaá jngo‑ji̱n xi̱ta̱ ra ko̱ 'í‑li bachrjekàjin inìma̱ 'cho‑la̱ ni̱í ra tjíjin ijo‑la̱ xi̱ta̱; kabatechjá‑la̱ji̱n, nga̱ jè xi̱ta̱ ra̱kìi̱, mì tsa ya̱ tsá'bako̱‑ná.
41009039	Jesús kitsò: ―Kì ko̱'sín batechjà‑la. Nga̱ mì kì ko̱ma a̱skan ki̱chja̱jno‑na jè ra a̱'ta tsa̱'a̱n tí'sín jngo kjo̱xkón.
41009040	Jè ra mì tsa kondra̱ tíjna‑ná, xi̱ta̱ tsa̱jién‑né.
41009041	Ta yá‑ni ra a̱'ta tsa̱'a̱n tsjá jngo chi̱tsín‑no nandá, ta nga̱tjì‑la̱ nga xi̱ta̱‑la̱ Cristo 'mì‑no, 'koa̱á xin kixi̱‑no nga isa̱á tse kjo̱nda‑la̱ Nainá sa̱kò‑isa‑la̱.
41009042	’Tsa yá ra ska̱nìjin jé, xi̱ta̱ ra makjiín‑la̱ a̱'ta tsa̱'a̱n, jñà ra ko̱'sín kjòn inìma̱‑la̱ koni jñà 'tse̱ ndí i̱xti, isa̱á‑la nda‑la̱ tsa jè xi̱ta̱ ra ko̱'sín 'si̱in, jngo na̱jo̱ natsí katasité'ñóngi ya̱ ísìn, a̱kjòn si̱kàtje̱n‑ngi ya̱ a̱jin ndáchikon.
41009043	Tsa jè ndsi̱i bátsji-jé‑li, ti̱chátjìn. Isa̱á nda‑ni nga kato‑tsja 'ki nga ki̱tjáha̱'si̱in ya̱ ñánda̱ nga kíjnakon jè inìma̱‑li, ko̱ mì 'koa̱‑nì tsa tjín nga jò ndsi̱i nga 'kín ya̱ ñánda̱ nga tjín kjo̱hi'in ra mì kì fehe'ta, ya̱ a̱jin ni'í ñánda̱ mì kì ma fi'tso,
41009044	ya̱ ñánda̱ nga ni̱kjiá biya jñà chi̱ndo ko̱ ñánda̱ títì ni'í ra ni̱kjiá fi'tso.
41009045	Tsa jè ndsa̱kì bátsji-jé‑li, ti̱chátjòn‑ti. Isa̱á nda‑te‑ni tsa kato ndsakò 'ki nga ki̱tjáha̱'si̱in ya̱ ñánda̱ nga kíjnakon jè inìma̱‑li, ko̱ mì 'koa̱‑ni tsa tjín ngajò ndsa̱kì nga 'kín ya̱ a̱jin ni'í ñánda̱ nga tjín kjo̱hi'in,
41009046	ya̱ ñánda̱ nga ni̱kjiá biya jñà chi̱ndo ko̱ ñánda̱ títì ni'í ra ni̱kjiá fi'tso.
41009047	Ko̱ tsa jè xkìn bátsji-jé‑li, ti̱náchrji. Isa̱á nda‑ni ni̱'sín ta jngo‑ni xkìn nga ki̱tjáha̱'si̱in ñánda̱ nga tíbatéxoma Nainá ko̱ mì 'koa̱‑ni tsa tjín ngajò xkìi̱n nga 'kín ya̱ ñánda̱ tjín kjo̱hi'in ra mì fehe'ta
41009048	ya̱ ñánda̱ nga ni̱kjiá biya jñà chi̱ndo ko̱ ñánda̱ títì ni'í ra ni̱kjiá fi'tso.
41009049	’Nga'tsí‑ni, ya̱á ko̱jnchrajin ya̱ a̱jin ni'í.
41009050	Jè na̱xa̱, nda‑ní; tanga tsa 'kia̱ mì kì ti̱ jnchra ka̱ma‑ni, ¿kó'sín si̱ko̱‑la nga ma ko̱jnchra india‑ni? Tjatsjio nga katafìchjin‑la̱ kjo̱tsjacha ra tjín‑no ko̱ xàngio̱o koni 'sín nga fichjin‑la̱ tsajmì ra ma chine 'kia̱ nga tjín‑la̱ na̱xa̱ mé‑ni nga 'nchán ki̱tsa̱jnako̱o xàngio̱o nga jngó jngó‑no.
41010001	Jesús itjojin‑ní ya̱ na̱xi̱ndá Capernaum, nga kijì ya̱ ján nangi Judea, ko̱ kijí ya̱ nangi ra kjijna ya̱ a̱jto̱n ndáje̱ Jordán. India kjokjìn'ta‑ila̱ xi̱ta̱ ko̱ tsikí'tsia̱ nga tsakón‑ya‑la̱ koni 'sín 'sín ki'ta.
41010002	Ijchò kincha'ta chrañaá i'ka‑la̱ xi̱ta̱ fariseo nga mejèn‑la̱ sko̱ónda̱cha̱‑la̱; iskonangi‑la̱, kitsò‑la̱: ―¿A tjí'nde‑la̱ ra xi̱ta̱ 'xi̱n nga ma jngó kjá tsjín‑ni jè chjo̱ón‑la̱?
41010003	Jè Jesús kitsó‑la̱: ―¿Kó'sín tsakón‑ya‑no Moisés?
41010004	Kitsó xi̱ta̱ kìi̱: ―Moisés kitsjá'nde‑ní nga ma jngo xa̱jo̱n koaajna masen xi̱ta̱ nga tsjín‑ni xákjién.
41010005	Jesús kitsó‑la̱: ―Moisés, kií ko̱'sín tsikínda‑ni kjo̱téxoma ra̱kìi̱ ta nga̱tjì‑la̱ nga 'ñó tájajín tjín inìma̱‑najiòn.
41010006	Tanga 'kia̱ nga ti̱'sa̱ isinda i̱sà'nde, “ko̱ chjo̱ón ko̱ 'xi̱ín tsikínda Nainá.
41010007	'Koa̱á ma‑ni nga jè xi̱ta̱ 'xi̱n, 'kia̱ nga ki̱xan, tsjín jè na̱'ìn‑la̱ ko̱ tsjín jè na̱‑la̱; ta jé chjo̱ón‑la̱ kíjnako̱.
41010008	Ko̱, jngoó ijo ka̱ma‑ni ta ngajòo̱.” Mì tsa ti̱ jò ma‑ni 'kia̱ nga ijye kàbixan; tà jngoó ijo kàma‑ni.
41010009	'Koa̱á ma‑ni nga mì kì ma nga jñà xi̱ta̱ si̱ìtsjin‑ni xákjén jñà ra jè Nainá síjngo.
41010010	'Kia̱ nga ijchò‑ni ni'ya‑la̱ jñà xi̱ta̱ ra kotá'yá'ta‑la̱ Jesús, iskonangií india‑ila̱ ra ti̱jè‑ni kjoa̱ kìi̱.
41010011	Jesús kitsó‑la̱: ―Jè xi̱ta̱ ra tsjín‑ni chjo̱ón‑la̱ ko̱ kj'ií chjo̱ón ki̱xan‑ko̱ india‑ni, kjoa̱ chijngií tí'sín.
41010012	Ko̱ tsa jè chjo̱ón tsjín‑ni 'xi̱n‑la̱ ko̱ kj'ií 'xi̱n ki̱xan‑ko̱ india‑ni, ti̱'koa̱á kjoa̱chijngií tí'sín‑te.
41010013	Jñà xi̱ta̱ 'jiìkó‑la̱ ndí i̱xti jè Jesús mé‑ni nga kátá'ta‑la̱ tsja. Tanga jñà xi̱ta̱ ra kotá'yá'ta‑la̱ Jesús mì kì kitsjá'nde‑la̱. Tsakátiko̱‑ní jñà ra 'jiìkó ndí i̱xti.
41010014	'Kia̱ nga kijtse Jesús, kjojtií‑la̱, kitsò‑la̱: ―Ti̱'nde‑la jñà ndí i̱xti nga katanchrabá'ta‑na. Kì jiòn batechjà‑la. Nga̱ jñà xi̱ta̱ ra ko̱'sín tjín inìma̱‑la̱ koni 'tse̱ jñà ndí i̱xti, ijyeé 'tse̱é nga'tsì kjo̱nda ra tjín ya̱ ñánda̱ nga tíbatéxoma Nainá.
41010015	Ngi kjo̱hixi̱í ra xian‑no, jè ra mì kì ko̱'sín tjín inìma̱‑la̱ koni 'tse̱ jñà ndí i̱xti nga ska̱ábé kjo̱nda‑la̱ Nainá nga jè katatéxoma‑la̱, mì kì ko̱ma kjoa̱ha'sen ya̱ ñánda̱ nga tíbatéxoma Nainá.
41010016	A̱kjòn Jesús tsa'nga ndí i̱xti; tsakásòn‑la̱ tsja nga isíjé‑la̱ Nainá nga katasíchikon'tin jñà ndí i̱xti kìi̱.
41010017	'Kia̱ nga ijye tífì india‑ni Jesús, jngo xi̱ta̱ ijchòtji̱ngi‑la̱ ra 'ñó tje̱n. Tsasèn-xkó'nchi'tá‑la̱; a̱kjòn iskonangi‑la̱; kitsò‑la̱: ―Maestro, ra xi̱ta̱ nda 'mì‑li, ¿mé ra 'siaa̱n nga ma 'se̱‑na kjo̱binachon ra mì fehe'ta skanda ta kjiá‑nioo̱?
41010018	Jesús kitsó‑la̱: ―¿Mé‑ni nga xi̱ta̱ nda 'mì‑ná? Nga̱ tsìn jngo xi̱ta̱ ra nda; ta̱ jngoó jè Nainá ra nda xi̱ta̱.
41010019	Ijyeé tjíjin‑li kótsò kjo̱téxoma: “Kì kjoa̱chijngi 'nì; kì xi̱ta̱ nì'kin; kì chijé 'nì; kì 'én ndiso fanè‑la̱ xi̱ta̱ ra kj'ií; kì chònda̱cha̱‑jìn; nda jcha̱xkín na̱'ìn‑li ko̱ na̱‑li.”
41010020	Jè xi̱ta̱ kitsó‑ní: ―Maestro, tísihítjasòn ijye‑ná nga'tsì kjoa̱ kìi̱ kó nga tísíjchá ijo‑na̱.
41010021	Jesús tsjakeé kjomà, isko'án‑ní, a̱kjòn kitsò‑la̱: ―Jngo kjoa̱ chija‑li ra 'si̱in. Tìka̱ti̱na ijyi nga'tsì tsajmì ra tjín‑li. Ko̱ jè to̱n, ti̱ka'bí‑la̱ jñà xi̱ta̱ ra i̱ma̱ títsa̱hijyo, mé‑ni nga tse kjo̱nda 'se̱‑li ya̱ ján ngajmi. Ko̱ a̱kjòn nchrabátji̱ngi‑ná.
41010022	Jè xi̱ta̱ ra̱kìi̱, 'ñó 'cho kjomà‑la̱ 'kia̱ nga kií'nchré 'én kìi̱. 'Ñó ba ki'se‑la̱ nga kijì‑ni, ta nga̱tjì‑la̱ nga̱ 'ñó nchi̱ná.
41010023	Jesús jngo tjandi iskotsíjen, kitsò‑la̱ xi̱ta̱ ra kotá'yá'ta‑la̱: ―'Ñó chjá ka̱ma‑la̱ ra xi̱ta̱ nchi̱ná nga kjoa̱ha'sen ñánda̱ nga tíbatéxoma Nainá.
41010024	Jñà xi̱ta̱ ra kotá'yá'ta‑la̱ Jesús, 'kia̱ nga kií'nchré 'én kìi̱, tà 'koa̱á kjomà‑la̱. Tanga jè Jesús india kitsò‑ila̱: ―Jiòn ra i'ndí‑na̱ xin‑no, taxki̱ i'in ko̱ma‑la̱ xi̱ta̱ ra kjoa̱nchi̱ná‑la̱ bá'ta ikon nga kjoa̱ha'sen ñánda̱ nga tíbatéxoma Nainá.
41010025	'Ñó chjá ka̱ma‑la̱ nga kjoa̱à'sen‑jin ya̱ ñánda̱ nga tíbatéxoma Nainá; skanda isa̱á‑la chiba chjá ka̱ma‑la̱ jngo cho̱ camello nga kjoa̱à'sen‑kjá ya̱ ñánda̱ nga ti̱'xá nindo ra tjahiña‑ni nikje.
41010026	Jñà xi̱ta̱‑la̱ Jesús, isa̱á ta 'ñó kjóxkón-isa‑la̱. 'Kia̱á kitsò‑la̱ xákjién: ―¿Yá xi̱ta̱ ra ko̱ma ki̱tjokajin kjo̱hi'in tsa'koa̱?
41010027	Jesús iskotsíjeén‑la̱, a̱kjòn kitsò‑la̱: ―Ra ta jñà xi̱ta̱ mì kì ko̱ma‑la̱; tanga Nainá, ko̱maá‑la̱ ra jè; nga̱ ra a̱'ta 'tse̱ Nainá ma ijye‑ní ta mé kjoa̱‑nioo̱.
41010028	'Kia̱á kiìchja̱ Pedro nga kitsò: ―Ra ji̱n, kijmitákon ijyeé‑náji̱n nga'tsì tsajmì ra tjín‑náji̱n, ko̱ ji̱í timatji̱ngi‑laji̱n.
41010029	Jesús kitsò: ―'Koa̱á xin kixi̱‑no, nga'tsì xi̱ta̱ ra isíkítsa̱jna ni'ya‑la̱, 'ndse̱, ndichja, na̱‑la̱, na̱'ìn‑la̱, chjo̱ón‑la̱, i̱xti‑la̱ ko̱ nangi‑la̱ ra ta 'a̱n nga̱tjì‑na ko̱ jè nga̱tjì‑la̱ 'én xi̱tse̱‑la̱ Nainá ra nda tsò
41010030	i̱ a̱'ta nangi, jngo sindo̱ 'ka̱ ko̱'ki tjábé ngajo‑ila̱, ra ni'ya 'mì, ra 'ndse̱, ra ndichja, na̱‑la̱, i̱xti‑la̱ ko̱ nangi‑la̱, ni̱'sín ko̱jtike xi̱ta̱ nga koa̱àtji̱ngi‑la̱. Tanga jè i̱sà'nde ra sa nchrabá, 'se̱é‑la̱ kjo̱binachon ra mì fehe'ta ni̱ ta̱ kjiá‑nioo̱.
41010031	Tanga kjín xi̱ta̱ ra jñà títsa̱jna ítjòn 'ndi̱ 'ndi̱‑ni̱, jñá kítsa̱jna tji̱ngi a̱skan‑nioo̱; ko̱ jñà ra títsa̱jna tji̱ngi 'ndi̱ 'ndi̱‑ni̱, jñá kítsa̱jna ítjòn‑nì a̱skan‑nioo̱.
41010032	Jesús, tsá'ba ítjòn‑la̱ xi̱ta̱‑la̱ nga i̱nchifì ya̱ ján na̱xi̱ndá Jerusalén. Jñà xi̱ta̱ ra tji̱ngi‑la̱, tà i̱nchimaxkón‑la̱ 'kia̱ nga i̱nchifì. Jñà xi̱ta̱‑la̱ ra tejò ma‑ni india kiìchja̱'taxìn‑la̱, a̱kjòn tsi'kéna̱jmí india‑la̱ mé kjoa̱ ra 'sa̱ ko̱ka̱ma'tin. Kitsò‑la̱:
41010033	―'Ndi̱ 'ndi̱‑ni̱, ya̱á i̱nchimangié ya̱ na̱xi̱ndá Jerusalén; 'a̱n ra I'ndí‑la̱ Xi̱ta̱ xin‑la̱ ijo‑na̱, ya̱á ko̱nga̱tsja jñà xi̱ta̱ ítjòn‑la̱ na̱'mì ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ jñá ko̱kitsò nga bakén‑na nga ki̱yáa̱, ko̱ ya̱á si̱ìnga̱tsja‑na ya̱ a̱jin‑la̱ xi̱ta̱ ra mì tsa xi̱ta̱ Judío,
41010034	ko̱ jñà xi̱ta̱ kìi̱, si̱ìsabà'tiín‑na, ki̱íchrájno‑na, ko̱já‑na, a̱kjòn si̱ì'ken‑na. Tanga ra ko̱ma jàn ni̱chjin kjoa̱áya india‑na.
41010035	Jacobo ko̱ Juan, i̱xti‑la̱ Zebedeo, ijchò kincha'tá‑la̱ Jesús, kitsò‑la̱: ―Maestro, mején‑naji̱n nga ko̱'sín 'ti̱ìn jè kjo̱nda ra si̱jé‑laji̱n.
41010036	Jesús iskonangií‑la̱, kitsò‑la̱: ―¿Mé ra mejèn‑no nga tsja‑no?
41010037	Jacobo ko̱ Juan kitsó‑ní: ―'Kia̱ nga ijye tjibatexomi ya̱ ján ngajmi, ki̱'nde‑náji̱n nga ya̱ ki̱tsa̱jna'ta‑laji̱n, jngo ti̱kíjna'ta‑náji̱n ya̱ nga kixi̱‑li ko̱ jngo ti̱kíjna'ta‑náji̱n ya̱ ngaskoán‑li.
41010038	'Kia̱á kitsò Jesús: ――Mì kì 'ya jiòn mé ra níjé. ¿A maá ko̱tojiòn jè kjo̱hi'in ra 'a̱n ko̱tojian? Ko̱, ¿a maá ko̱'sín ki̱tjáha̱'se̱n‑jion kjo̱hi'in ra 'a̱n kjoáha̱'se̱n‑jiaa̱n?
41010039	Kitsó jñà xi̱ta̱ kìi̱: ―Jon, maá ko̱tojin‑ji̱n. 'Kia̱á kitsò‑la̱ Jesús: ―Kixi̱í kjoa̱, maá‑la̱ ko̱tojiòn kjo̱hi'in; ko̱ skanda ki̱tjáha̱'se̱n‑jion jè kjo̱hi'in ra 'a̱n ko̱tojian;
41010040	tanga mì tsa 'a̱n bako̱‑na nga tsja'ndé‑no nga ya̱ ki̱tsa̱jna'ta‑ná ya̱ nga kixi̱‑na̱ ko̱ ya̱ ngaskoán‑na̱. Jñà i̱'nde kìi̱, ta jñá títsa̱jnanda‑la̱ jñà ra ko̱'sín ijye itjahájin.
41010041	'Kia̱ nga kií'nchré jñà xi̱ta̱‑la̱ Jesús ra i'ka ra ngi te ma‑nioo̱, kjojtií‑la̱ koni 'sín kitsò Jacobo ko̱ Juan.
41010042	Tanga jè Jesús kiìchja̱á‑la̱, kitsò‑la̱: ―Ijyeé 'ya‑nájiòn nga jñà xi̱ta̱ ra si'ta xá ya̱ na̱xi̱ndá ra tjín ya̱ i̱sà'nde, 'koa̱á 'sín batéxoma koni tsa jñà ma ni‑la̱ xi̱ta̱ na̱xi̱ndá. Ko̱ jñà xi̱ta̱ ra isa̱ 'nga títsa̱jna, ko̱ó kjo̱téxoma‑la̱ beton‑ni jñà xi̱ta̱.
41010043	Tanga ra a̱'ta tsa̱jiòn mì kì tjínè‑la̱ nga ko̱'sín ko̱ka̱ma. Jè ra mejèn‑la̱ nga 'nga kíjna, ta isa̱á jnchro jé katabasìko̱'ta‑no;
41010044	ko̱ jè ra mejèn‑la̱ kíjna ítjòn‑no, ta isa̱á jnchro jè katama chi̱'nda‑no.
41010045	Nga̱ 'a̱n ra I'ndí‑la̱ Xi̱ta̱ xian‑la̱ ijo‑na̱, ti̱'koa̱á mì tsa ki xá 'jíi̱‑na nga 'a̱n nda ki̱tjasòn ítjòn‑na. Kií xá 'jíi̱‑na nga 'a̱n jnchro nda sìhitjásòn ítjòn‑la̱ xi̱ta̱, ko̱ nga tsja ijo‑na̱ nga kjìn xi̱ta̱ ki̱tjojin kjo̱hi'in nga 'a̱n kíchjítjì ngajo‑la̱ jé‑la̱.
41010046	'Kia̱ nga ijchò ya̱ na̱xi̱ndá Jericó, 'kia̱ nga ijye i̱nchibitjojin ya̱ na̱jnchra̱, tji̱ko̱ xi̱ta̱‑la̱ ra kotá'yá'ta‑la̱ ko̱ kjín xi̱ta̱ tji̱ngi‑isa‑la̱. Ya̱ a̱ndi ndi̱yá, jngo xi̱ta̱ i̱ma̱ tíjna ra xka̱ ra 'mì Bartimeo, ti‑la̱ xi̱ta̱ ra 'mì Timeo, nga tísíjé kjo̱tjò to̱n.
41010047	Jè xi̱ta̱ xka̱ ra̱kìi̱, 'kia̱ nga kií'nchré nga jé Jesús ra Nazaret i̱'nde‑la̱ tífì, ndi̱to̱ón kiìchja̱‑la̱, kitsò‑la̱: ―¡Jesús, ji̱ ra ya̱ nakjoá‑ni tje̱‑la̱ xi̱ta̱xá ítjòn ra tsi'kìn David, jcha̱hi̱ma̱takón‑ná!
41010048	Kjín xi̱ta̱ tsakátiko̱ Bartimeo nga jyò katijna. Tanga jè Bartimeo isa̱á ta 'ñó kiìchja̱‑isa. Kitsò: ―Ji̱ ra ya̱ nakjoá‑ni tje̱‑la̱ xi̱ta̱xá ítjòn ra tsi'kìn David, jcha̱hi̱ma̱takón‑ná.
41010049	'Kia̱á tsasijna Jesús, kitsò: ―Ti̱nákjoa̱‑la. A̱kjòn inakjoá‑la̱ jè xi̱ta̱ xka̱. Jñà xi̱ta̱ kitsó‑la̱: ―'Ñó 'tè‑la̱ takìn, ti̱sítji̱in, chja̱‑ró‑li Jesús.
41010050	Jè xi̱ta̱ xka̱, ndi̱to̱ón tsasítje̱n, tsachrje na̱chro̱ sòn'nga‑la̱, kiì kasi'ta‑la̱ ñánda̱ síjna Jesús.
41010051	Jesús iskonangií‑la̱, kitsò‑la̱: ―¿Mé ra mejèn‑li nga sikó‑la? Jè xi̱ta̱ xka̱ kitsò: ―Ji̱ Maestro, jé mejèn‑na nga katatsíjen‑na.
41010052	Jesús kitsó‑la̱: ―'Tin‑ni. Ki‑ní nga kàmakjiín‑li nga kamanda‑ni. Jè xi̱ta̱ xka̱, ndi̱to̱ón tsatsíjen‑ila̱, ko̱ ya̱á kiìtji̱ngi‑la̱ koni 'sín ndi̱yá tífì Jesús.
41011001	'Kia̱ nga ijye ijchò chraña ya̱ na̱xi̱ndá Jerusalén, ya̱ chraña'tá‑la̱ jñà na̱xi̱ndá ra 'mì Betfagé ko̱ Betania, ya̱ a̱'ta nindo Yá Olivo, Jesús isìkasén jò xi̱ta̱ ra kotá'yá'ta‑la̱;
41011002	kitsò‑la̱: ―Tangió ya̱ na̱xi̱ndá i̱tsé ra kjijna'ta ya̱ ján. 'Kia̱ kijcho, ya̱á síjna'ta'ñó jngo ndí búrró i'ndí ra kjè sa yá bijnasòn‑la̱. Chjíjnda̱'ñó, ko̱ nchrabáko̱ò.
41011003	Tsa yá ra kjonangi‑no, tsa ki̱tso̱‑no: “¿Mé‑ni ko̱nìko̱‑no jè búrró?”, 'tin‑la: “Jé‑ró Jesús ra tíjna ítjòn ko̱chjeén‑la̱. A̱skan‑ró si̱ìkasén‑ni.”
41011004	Kijí jñà xi̱ta̱‑la̱. 'Kia̱ nga ijchò jngo ni'ya, ya̱á tjíté'ñó jngo búrró ya̱ xa̱tjo̱ ni'ya ya̱ a̱ya ndi̱yá. A̱kjòn iskíjnda̱'ñó.
41011005	Tjín i'ka xi̱ta̱ ra ya̱ títsa̱jna kitsò‑la̱: ―¿Mé 'sia̱an‑no, mé‑ni ko̱'sín chjíjnda̱'ñó‑no jè ndí búrró?
41011006	'Koa̱á 'sín kitsò‑la̱ koni 'sín kitsò Jesús, ko̱ kitsjá'ndeé‑la̱ nga kiìko̱.
41011007	'Kia̱ nga ijchòko̱ ñánda̱ tíjna Jesús, jñá nikje‑la̱ xi̱ta̱ kìi̱ tsakásòn‑la̱ ndí búrró. A̱kjòn tsikijnasòn‑la̱ Jesús.
41011008	Kjín xi̱ta̱ tsakánda nikje‑la̱ ya̱ a̱ya ndi̱yá, ti̱'koa̱ tjín xi̱ta̱ ra chrja‑la̱ yá tsate ya̱ a̱jin ijñá ra tsakánda‑te nga kijtsexkón Jesús.
41011009	Jñà xi̱ta̱ ra tjítjòn ko̱ ra tji̱ngi, 'ñó chja̱, nga i̱nchitsò: ―Mé ta̱ nda‑la̱ jè xi̱ta̱ ra nchrabá ngajo‑la̱ jè Nainá.
41011010	Mé ta̱ nda‑ni nga jè ko̱tèxoma ngajo‑la̱ xi̱ta̱ jchínga‑ná David. ¡Jeya katijna Nainá ya̱ ján ngajmi!
41011011	Jesús 'jaha'sen‑jiín ya̱ na̱xi̱ndá Jerusalén. A̱kjòn 'jaha'sen ya̱ ndi̱tsin i̱ngo̱ ítjòn. Iskotsíjen kóho'ki ndi̱tsin i̱ngo̱. Ko̱ a̱kjòn itjo‑ni; kiìko̱ xi̱ta̱‑la̱ ra tejò ma‑ni ján na̱xi̱ndá Betania, tà nga̱tjì‑la̱ nga̱ ijyeé kjòhixòn 'kia̱ nga ijchò.
41011012	'Kia̱ ma nchijòn nga itjo india‑ni ján na̱xi̱ndá Betania, kjòhojó‑la̱ jè Jesús.
41011013	'Kia̱á kijtse jngo yá‑la̱ to igo̱ ra kjin síjna nga tjín‑la̱ xka̱. Kiì katsíjen‑la̱ a ijá‑la̱ to, tanga ni̱mé to isakò‑la̱; tà xka̱á ra tjín‑la̱. Nga̱ mì tsa ni̱chjin‑la̱ to 'kia̱.
41011014	'Kia̱á kitsò‑la̱ jè yá‑la̱ to igo̱: ―Kì ta̱ tsja yá ra kjine‑ni to‑li ni̱ ta kjiá‑nioo̱. Jñà xi̱ta̱ ra kotá'yá'ta‑la̱ Jesús kií'nchré 'én kìi̱.
41011015	'Kia̱ nga ijchò ya̱ na̱xi̱ndá Jerusalén, Jesús 'jaha'seén ya̱ ndi̱tsin i̱ngo̱ ítjòn; a̱kjòn tsikí'tsia̱ nga tsachrje jñà xi̱ta̱ ra ya̱ i̱nchibatína ko̱ i̱nchibatse ya̱ ndi̱tsin‑la̱ i̱ngo̱. Isíkáfa tsakjàn jñà ímixa̱‑la̱ xi̱ta̱ ra síkaatjìya to̱n ko̱ jñà íxile̱‑la̱ jñà ra batína ni̱se paloma.
41011016	Ko̱ mì kì kitsjá'nde‑la̱ xi̱ta̱ ra tsajmì batína nga 'jahako̱ 'chá‑la̱ ya̱ ndi̱tsin i̱ngo̱.
41011017	A̱kjòn tsakón‑ya‑la̱ xi̱ta̱. Kitsò‑la̱: ―Jè xa̱jo̱n‑la̱ Nainá, ¿a mí tsa ko̱'sín tjí'ta nga tsò: “Ni'ya‑na̱, 'koa̱á 'sín ko̱chjeén nga ya̱ ki̱chja̱'ta‑na nga'tsì xi̱ta̱ ra tjín nga tjíjtsa i̱sà'nde”? Tanga jiòn i̱'nde‑la̱ xi̱ta̱ chijé i̱nchi'nià.
41011018	Kií'nchré jñà kjoa̱ kìi̱ jñà xi̱ta̱ ítjòn‑la̱ na̱'mì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Tsakátsjií‑la̱ kó'sín si̱ìko̱ nga ko̱ma si̱ì'ken Jesús, tanga itsakjón‑la̱, tà nga̱tjì‑la̱ nga̱ kjín ma‑ni xi̱ta̱ ra kií'nchré 'én ra tsakón‑ya Jesús, ko̱ tà maxkón‑la̱ jè kjo̱téxoma ra bakón‑ya.
41011019	'Kia̱ nga ijye kjòjñò, Jesús ko̱ xi̱ta̱‑la̱ itjojin‑ní ya̱ na̱xi̱ndá Jerusalén nga kijì‑nì.
41011020	Ra ma nchijòn, 'kia̱ nga ta̱jñòya, ya̱á 'ja india‑nì ya̱ ñánda̱ nga síjna yá‑la̱ to igo̱; kijtse‑ní nga ijye kixì yá‑la̱ ko̱ kóho'ki skanda kja̱ma̱‑la̱.
41011021	Jè Pedro ítsjeén‑la̱ koni 'sín kitsò Jesús. 'Kia̱á kitsò‑la̱: ―Maestro, chítsijen‑la jè yá‑la̱ to igo̱ ra inakjoájno‑la̱ ji̱ ngojña̱. Ijyeé kixì.
41011022	Jesús 'kia̱á kiìchja̱; kitsò: ―Katakjiín‑no a̱'ta 'tse̱ Nainá.
41011023	'Koa̱á xin kixi̱‑no, tsa yá ra ki̱tso̱‑la̱ jè nindo ra̱kìi̱: “Ti̱xín i̱jndíi̱; ya̱ ti̱kàtje̱n‑jin ijo‑li ya̱ a̱jin ndáchikon.” Tsa mì tsa tà jò tjín‑la̱ inìma̱‑la̱ 'kia̱ nga ko̱ki̱tso̱, tsa ngi kixi̱ kjoa̱ nga tjíjngo ikon, 'koa̱á 'sín ko̱ma koni 'sín ki̱tso̱.
41011024	Kií ko̱'sín xin‑no nga'tsì‑no, 'kia̱ nga mé ra si̱jé nga ki̱nákjoa̱'ta‑la Nainá, 'koa̱á 'sín katakjiín‑no koni tsa ijye itjábé‑no jè ra i̱nchiníjé, mé‑ni nga 'ki̱‑no.
41011025	Ko̱ 'kia̱ nga ki̱nákjoa̱'ta‑la Nainá ti̱jchaà'ta‑la jé‑la̱ xàngio̱o mé‑ni jè Na̱'ìn‑no ra tíjna ján ngajmi, ti̱'koa̱á si̱hijcha'ta‑no jé ra tjín‑no.
41011026	[Tanga tsa mì kì si̱jcha'tà‑la jé‑la̱ xi̱ta̱ xàngio̱o, ti̱'koa̱á mì kì si̱hijcha'ta‑no Na̱'ín‑ná ra tíjna ngajmi jñà jé ra tjín‑no.]
41011027	Jesús ijchó india‑ni ya̱ ján Jerusalén. 'Kia̱ nga tsá'ba ya̱ ndi̱tsin i̱ngo̱ ítjòn, 'jií kíncha'tá‑la̱ jñà xi̱ta̱ ítjòn‑la̱ na̱'mì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ xi̱ta̱ jchínga 'tse̱ xi̱ta̱ Judío;
41011028	iskonangi‑la̱, kitsò‑la̱: ―Ko̱'tín‑náji̱n, ¿mé kjo̱téxoma ra tsjá'nde‑li nga ko̱'sín 'nì? ¿Yá ra kitsjà‑li kjo̱téxoma kìi̱?
41011029	_
41011030	Jesús kitsó‑la̱: ―Ti̱'koa̱á 'a̱n, jngo 'én skonangi‑no: ¿Yá ra kitsjà‑la̱ kjo̱téxoma jè Juan nga tsatíndá xi̱ta̱? ¿A jé Nainá ra tíjna ngajmi, o̱ ra ta xi̱ta̱‑ní? Ko̱'tín‑ná jiòn, a̱kjòn 'kia̱ ko̱xín‑no ra 'a̱n, yá ra kitsjà‑na kjo̱téxoma koni 'sín 'siaa̱n.
41011031	'Kia̱á tsajo̱óya‑ni, kitsò‑la̱ xákjién: ―Tsa kixé: “Jé Nainá ra tíjna ngajmi”, kií‑la 'sín ki̱tso̱‑ná: “¿Mé‑ni nga mì kjokjiín‑najiòn?”
41011032	Ko̱ tsa kixé: “Xi̱ta̱á kitsjà‑la̱ kjo̱téxoma…” Tanga jñà xi̱ta̱ na̱xi̱ndá itsakjòn‑la̱, tà nga̱tjì‑la̱ nga jñà xi̱ta̱, 'koa̱á 'sín makjiín‑la̱ nga jè Juan, ngi jé Nainá kiìchja̱ ngajo‑la̱.
41011033	Jñà xi̱ta̱ kìi̱ kitsó‑ní: ―Mì kì 'ya‑ji̱n. Ko̱ jè Jesús kitsó‑la̱: ―Ti̱'koa̱á 'a̱n, mì kì ko̱xín‑no yá ra kitsjà‑na kjo̱téxoma koni 'sín nga 'siaa̱n.
41012001	Tsikí'tsia̱ Jesús nga tsi'kéna̱jmíya kjoa̱ ra ma mangásòn‑kjo. Kitsò: ―Jngo xi̱ta̱ tsikítje̱jin to uva ya̱ nangi‑la̱, ko̱ a̱kjòn tsikíchjàndi‑la̱, ko̱ tsikínda jngo i̱'nde ñánda̱ nga ki̱tjo jè nandá‑la̱ to uva. Ti̱'koa̱á tsikíndaá jngo ni'ya ra tsikísòn'nga mé‑ni nga ma ko̱kinda̱‑ni nga'tsiòo̱. A̱kjòn isikiña‑la̱ jè nangi‑la̱ jñà xi̱ta̱, mé‑ni nga si̱íxáko̱‑ni. Ko̱ a̱kjòn kjiín kijì ni‑la̱ nangi ra̱kìi̱.
41012002	'Kia̱ nga ijchò ni̱chjin‑la̱ nga kjójchá to uva, jè ni‑la̱ nangi isìkasén jngo xi̱ta̱ chi̱'nda‑la̱ nga 'ji síjé ra jè bako̱‑la̱ nga tjábé chiba‑la̱ 'tse̱ tsajmì ra kjójchá.
41012003	Tanga jñà xi̱ta̱ ra isíxájin nangi, tà iskajàn‑ko̱‑ní; tà isìkasén tiyaá‑ni.
41012004	Jé ni‑la̱ nangi isìkasén ìjngo xi̱ta̱ chi̱'nda‑la̱. Ti̱'koa̱á tà na̱jo̱ó tsikínè‑te, ngi kitií sko̱, 'ñó kijtseton.
41012005	Jè ni‑la̱ nangi ìjngo‑isa isìkasén xi̱ta̱ chi̱'nda‑la̱. Jè ra̱kìi̱, isì'ken‑ní. Kjín isìkasén‑isa xi̱ta̱ chi̱'nda‑la̱, tanga tjín ra iskajàn‑ko̱, ko̱ tjín ra isì'ken.
41012006	’Jè ni‑la̱ nangi ta jngoó xi̱ta̱ tíjna‑isa‑la̱; tà jé‑ní ra ti‑la̱ ma, jè ra 'ñó tsjake; ti̱'koa̱á isìkasén‑te, kitsò: “Ske̱xkón‑la ra jè ti‑na̱.”
41012007	Tanga jñà xi̱ta̱ ra i̱nchisíxá‑jin nangi, tsajo̱óya‑ni, kitsò‑la̱ xákjién: “Jé‑la ra̱kìi̱ ra 'tse̱ ki̱tso̱‑la̱ nangi, si̱'keén mé‑ni nga tsa̱jién 'kín ijye‑lá nangi.”
41012008	A̱kjòn itsabá'ñó nga isì'ken. Tsachrjejin ijo‑la̱ ya̱ ñánda̱ tjín to uva.
41012009	’¿Kó bixó jiòn? ¿Jè ni‑la̱ nangi, mé ra si̱ìko̱ jñà xi̱ta̱ kìi̱? Kj'i̱í‑la nga kj'i̱í sí'ken jñà xi̱ta̱ kìi̱, a̱kjòn kj'ií xi̱ta̱ si̱ìnga̱tsja nangi‑la̱ ñánda̱ tjín‑la̱ to uva.
41012010	’¿A skanda kjeé chitá'yá jiòn jè xa̱jo̱n ra tjí'ta 'én‑la̱ Nainá ñánda̱ tsò?: Jè na̱jo̱ ra tsachrjengi jñà xi̱ta̱ ra bínda chrjó, jé tíma‑ni na̱jo̱ nga'ñó ra síjna ítjòn ya̱ nga chrja̱ngi̱‑la̱ ni'ya.
41012011	Jé Nainá ra ko̱'sín tí'sín. Ko̱ ta maxkón‑ná 'kia̱ nga 'yeé jñà kjoa̱ kìi̱.
41012012	Jñà xi̱ta̱ kìi̱, mején‑la̱ jtsa̱ba̱'ñó jè Jesús, nga̱ kiìyaá‑la̱ jè kjoa̱ mangásòn ra tsi'kéna̱jmí Jesús, nga kondra̱ 'tse̱‑ní koni 'sín nga kitsò. Tanga jñá itsakjòn‑la̱ xi̱ta̱ na̱xi̱ndá; ta kitsjiín jnchro, a̱kjòn kijì‑ni.
41012013	Jñà xi̱ta̱ kìi̱, iskanìtji̱ngií i'ka‑la̱ Jesús xi̱ta̱ Fariseo ko̱ xi̱ta̱ 'tse̱ Herodes nga mejèn‑la̱ sa̱kò‑la̱ kó'sín si̱ìko̱ nga koa̱àngi.
41012014	Xi̱ta̱ kìi̱, kitsó‑la̱: ―Maestro, 'ya‑náji̱n nga 'én kixi̱í 'bèna̱jmí. Ko̱, mì tsa ki nikìndi̱ tsa kótsò‑li jñà xi̱ta̱. Mì kì tsa chjaájin ko̱ mì kì tsa ya̱ chitsíjen‑jníi̱ xi̱ta̱. 'Koa̱á 'sín kixi̱ 'bèna̱jmíyi koni 'sín tjín ndi̱yá‑la̱ Nainá. ¿A ndaá tjín nga kíchjítjié tsajmì a̱'ta 'tse̱ César, xi̱ta̱xá ítjòn‑la̱ xi̱ta̱ Roma, o̱ ra majìn‑ní? ¿A kíchjí‑ná o̱ ra mì kì kíchjié?
41012015	Tanga Jesús kjòchi̱yaá‑la̱ nga jò tjín inìma̱‑la̱ xi̱ta̱ kìi̱; kitsó‑la̱: ―¿Mé‑ni nga 'a̱n mejèn‑no chìndo̱cha̱‑ná? Nchrabáko̱ jngo‑ná to̱n, mé‑nì nga ske‑na kó'ki.
41012016	'Kia̱á kiìko̱ jngo‑la̱ to̱n. Jesús kitsó‑la̱: ―¿Yá 'tse̱ i̱sén ko̱ 'í ra tjí'ta? Kitsó‑la̱: ―'Tse̱é jè César, jè ra xi̱ta̱xá ítjòn‑la̱ xi̱ta̱ Roma.
41012017	'Kia̱á kitsò Jesús: ―'Ti̱‑la César jè ra 'tse̱ César ko̱ 'ti̱‑la Nainá jè ra 'tse̱ Nainá. Tà kjóxkón‑la̱ 'kia̱ nga kií'nchré koni 'sín kitsò Jesús.
41012018	Jñà xi̱ta̱ saduceo ijchòtji̱ngií‑la̱ ñánda̱ tíjna Jesús. Jñà xi̱ta̱ kìi̱ mì kì makjiín‑la̱ nga ma faháya‑ila̱ jñà xi̱ta̱ ra ijye 'ken. Iskonangií‑la̱ Jesús, kitsò‑la̱:
41012019	―Maestro, Moisés, 'koa̱á 'sín tsakájna xa̱jo̱n: Tsa 'kia̱ jngo xi̱ta̱ 'xi̱n ki̱yá ra mì kì 'se̱‑la̱ i̱xti ko̱ chjo̱ón‑la̱, jè ra ma 'ndse̱ mi'ken, jé ki̱xan‑ko̱ india‑ni chjo̱ón‑la̱ 'ndse̱, mé‑nì nga kata'se‑la̱ i̱xti, jè ra ya̱ ki̱chja̱‑nì a̱'ta 'tse̱ ndí mi'ken.
41012020	'Koa̱á 'sín kjomà jngo 'ká, ñánda̱ ito ma‑ni xi̱ta̱ ra 'ndse̱ jo̱ó. Jè ra tíjna ítjòn, ixan‑ní, tanga mì kì ki'se‑la̱ i̱xti; ta 'koa̱á 'sín 'ken.
41012021	Jè ra ma‑ni jò, jé ixan‑ko̱ chjo̱ón‑la̱ 'ndse̱. Ti̱'koa̱á 'keén‑te. Mì kì ki'se‑te‑la̱ i̱xti. 'Koa̱á ti̱'sín kjomà ra ma‑ni jàn.
41012022	Ko̱ ta ngásòn kjomà kó nga ito xi̱ta̱ kìi̱. Ni̱jngo ra ki'se‑la̱ i̱xti. Nga ijyehe'tà‑ni kjoa̱, 'keén‑te jè chjo̱ón.
41012023	'Kia̱ nga tsa kjoa̱áya‑ila̱ jñà xi̱ta̱ ra ijye 'ken, [koni 'sín sii̱], ñáa̱‑nì xi̱ta̱ kìi̱ ra ko̱ma kjòn‑ni chjo̱ón‑la̱, nga̱ ixan‑ko̱ ijyeé kó ito.
41012024	'Kia̱á kiìchja̱ Jesús, kitsò‑la̱: ―Jiòn, kií ko̱ma‑ni nga maskáya‑no nga̱ mì kì 'ya jiòn kótsò jè xa̱jo̱n ra tjí'ta 'én‑la̱ Nainá ko̱ mì kì 'ya jè nga'ñó ra tjín‑la̱ Nainá.
41012025	'Kia̱ nga kjoa̱áya‑ila̱ mi'ken, mì tsa ti̱ kjoa̱bixan 'se̱‑nì. Nga̱ 'koa̱á 'sín kjòn ko̱ma jñà xi̱ta̱ koni jñà ìkja̱li̱‑la̱ Nainá ra tjín ya̱ ján ngajmi.
41012026	Jè kjoa̱ 'tse̱ mi'ken nga kjoa̱áya‑ila̱, ¿a kjeé fatsjijin jiòn xa̱jo̱n‑la̱ Moisés ya̱ ñánda̱ tíchja̱ 'tse̱ yá na'yá ra títì? Nainá kitsó‑la̱ Moisés: “'A̱n‑ná ra Nainá‑la̱ tsò‑na Abraham, Isaac, ko̱ Jacob.”
41012027	Jè Nainá mì tsa 'tse̱ mi'ken‑jìn. 'Tse̱é xi̱ta̱ ra títsa̱jnakon. Jiòn jiòn, taxki̱ 'ñó maskáya‑no.
41012028	Jngo xi̱ta̱ ra bakón‑ya kjo̱téxoma‑la̱ Nainá ra tsikínda Moisés kií'nchré‑la̱ Jesús nga nda kiìchja̱ 'kia̱ nga i̱nchijo̱ókjo. Ijchòkasi'ta chrañaá‑la̱, a̱kjòn iskonangi‑la̱, kitsò‑la̱: ―¿Ñáa̱‑nì kjo̱téxoma‑la̱ Nainá ra tíjna ítjòn?
41012029	Kiìchja̱á Jesús, kitsò‑la̱: ―Jè kjo̱téxoma ra tíjna ítjòn tsò‑ní: “Ti̱ná'ya xi̱ta̱ Israel, jè Nainá‑ná ra tíjna ítjòn‑ná, ta jè ta jngoó‑ni ra tíjna ítjòn‑ná.
41012030	Ngi ko̱ó inìma̱‑li, ko̱ ngi ko̱ó kjo̱binachon‑li, ko̱ ngi ko̱ó kjo̱bítsjen‑li, ko̱ ngi ko̱ó nga'ñó ra tjín‑li nga tsjacha 'ti̱ìn jè Nainá ra tíjna ítjòn‑li.” Jé ra̱kìi̱ kjo̱téxoma ra 'ñó tíjna ítjòn.
41012031	Jè ra ma‑ni jò tsò‑ní: “Ko̱'sín tsjacha 'ti̱ìn xi̱ta̱ xàngi̱i koni 'sín nga tsjacha ijo‑li.” Mì ti̱ mé tjín‑isa‑ni kjo̱téxoma ra isa̱ xkón tjín koni jñà kìi̱.
41012032	Jè xi̱ta̱ ra bakón‑ya kjo̱téxoma‑la̱ Nainá kitsó‑ní: ―Nda tjín, Maestro. Kjo̱hixi̱‑ní koni 'sín kanakjí. Nga jngoó ma‑ni Nainá, ko̱ mì ti̱ yá tjín‑ni ra kj'ií.
41012033	Ko̱ nga isa̱á chjí‑la̱ nga jè Nainá, nga ngi ko̱ó inìma̱‑ná, ko̱ ngi ko̱ó kjo̱bítsjen‑ná ko̱ nga ngi ko̱ó nga'ñó‑ná nga tsjacha 'sie̱én, ko̱ nga ti̱'koa̱á tsjacha 'sie̱én xàngie̱é koni tsa ti̱jè‑nì ijo‑ná. Isa̱á chjí‑la̱ koni jñà nga'tsì cho̱ ra manga̱tsja Nainá nga tì ya̱ a̱sòn ímixa̱ tsje‑la̱.
41012034	Jesús, 'kia̱ nga kijtse nga ndaá kiìchja̱ jè xi̱ta̱ ra bakón‑ya kjo̱téxoma‑la̱ Nainá, kitsó‑la̱: ―Mì ti̱ tse chija‑li koni 'sín nga Nainá ko̱tèxoma‑li. Ko̱, ni̱ì‑ti̱‑yá ra kjó'ñó‑ni ikon nga iskonangi-isa‑la̱.
41012035	Jesús, 'kia̱ nga tíbakón‑ya ya̱ ndi̱tsin i̱ngo̱ ítjòn, iskonangi‑ní, nga kitsò: ―¿Mé‑ni ko̱tsò‑ni jñà xi̱ta̱ ra bakón‑ya kjo̱téxoma‑la̱ Nainá nga jè Cristo [ra xá si̱ìkasén‑ni Nainá] nga ya̱á nchrabá‑nì tje̱‑la̱ a̱'ta 'tse̱ xi̱ta̱xá ítjòn ra tsi'kìn David?
41012036	Nga̱ jè David, ki̱í 'sín kitsò nga isìchi̱ya‑la̱ jè Inìma̱ Tsje‑la̱ Nainá: Jè Nainá kitsó‑la̱ jè ra tíjna ítjòn‑na: “I̱ ti̱jna'tá‑ná ya̱ nga kixi̱‑na̱ skanda 'kia̱ nga ijye sikítsa̱jnangia ya̱ ndsa̱kì jñà ra xi̱ta̱ kondra̱‑li ma.”
41012037	Jè David, tsa 'koa̱á 'sín kitsò‑la̱ jè Cristo [ra xá si̱ìkasén‑ni Nainá] nga jé tíjna ítjòn‑la̱, ¿kó'sín ma‑ni nga tje̱‑la̱ ma? Nga'tsì xi̱ta̱ ra kjìn ma‑nioo̱, ngi tjín ikon nga 'nchré‑la̱ Jesús koni 'sín nga bakón‑ya.
41012038	Jesús, 'koa̱á 'sín tsakón‑ya‑la̱ xi̱ta̱. Kitsò‑la̱: ―Ti̱kinda̱a ijo‑no a̱'ta 'tse̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Ra jñà, 'ñó tsjake nga jñà bimako̱ nikje ra ndajò kjòn. Ti̱'koa̱á 'ñó sasén‑la̱ nga nda kjòn jcha̱xkón 'kia̱ nga síkjáya‑la̱ xi̱ta̱ ya̱ a̱jin ndi̱tsi̱n.
41012039	Ko̱ jñá bátsji íxile̱ ra i̱jncha ítjòn ya̱ ni'ya sinagoga ñánda̱ nga maxkóya xi̱ta̱ Judío, ko̱ nga jñà kítsa̱jna'ta ítjòn ímixa̱ ya̱ ñánda̱ nga bakjèn xi̱ta̱ ñánda̱ nga tjín 'sí.
41012040	Ko̱ fa'án‑la̱ ni'ya‑la̱ jñà ndí íchjín ra ijye 'ken 'xi̱n‑la̱. A̱kjòn sí taxki̱ tseé fìko̱ 'kia̱ nga 'sín kjo̱chikon, mé‑ni nga nda xi̱ta̱ ki̱tjongi‑nì. Jñà xi̱ta̱ kìi̱, isa̱á tse kjo̱hi'in 'ki̱‑la̱.
41012041	Jesús ya̱á tsikijna ya̱ kixi̱‑la̱ ñánda̱ tíjna kàxa̱ ra sinchá to̱n 'tse̱ i̱ngo̱. Tíkotsíjen‑la̱ xi̱ta̱ na̱xi̱ndá kó'sín nga síkíhijyo jè to̱n. Kjín xi̱ta̱ nchi̱ná ra tse to̱n tsjá.
41012042	Ijchó jngo chjo̱ón jch'a̱n ra 'ñó i̱ma̱. Jò ndí to̱n i̱tsíñá tsikíhijyo ra chiba chjí‑la̱.
41012043	Jesús kiìchja̱á‑la̱ xi̱ta̱ ra kotá'yá'ta‑la̱, kitsò‑la̱: ―'Koa̱á xin kixi̱‑no, jè chjo̱ón jch'a̱n ra̱kìi̱ ra 'ñó i̱ma̱, jé‑ní ra isa̱ tse to̱n kábíjna, nda mí 'koa̱‑ni koni jñà xi̱ta̱ ra i'ka.
41012044	Nga̱ nga'tsì jñà xi̱ta̱ ra tjín‑la̱ to̱n, tà jé tsjá jè ra jnengi‑la̱, tanga jè ndí chjo̱ón i̱ma̱ ra̱kìi̱, jngó kjá kátsjá ijyeé nga'tsì ndí to̱n ra tíjna‑la̱ ra tísíjchá‑ni ijo‑la̱.
41013001	'Kia̱ nga itjo‑ni ndi̱tsin i̱ngo̱ ítjòn Jesús, jngo xi̱ta̱ ra kotá'yá'ta‑la̱ kitsò‑la̱: ―Maestro, chítsijeén‑la̱, mé ta̱ kjòn jñà na̱jo̱ ko̱ mé ta nda kjòn jñà ni'ya.
41013002	Kitsó Jesús: ―Nda chítsijen‑la̱ nga'tsì ni'ya i'i kìi̱. Ni̱ì‑ti̱‑jngo na̱jo̱‑la̱ si̱hijyosón‑ila̱ xákjién. Ki̱xo̱jen ijyeé nga'tsiòo̱.
41013003	'Kia̱ nga tíjna Jesús ya̱ a̱sòn'nga nindo Yá Olivo ya̱ kixi̱‑la̱ I̱ngo̱ Ítjòn, jè Pedro, Jacobo, Juan ko̱ Andrés a̱'ta xín kiìchja̱‑la̱ Jesús nga iskonangi‑la̱, kitsò‑la̱:
41013004	―Ko̱'tín‑náji̱n, ¿kjiá‑nioo̱ nga ko̱'sín ko̱ka̱ma jñà kjoa̱ kìi̱? ¿Mé kjo̱xkón ra tsijen jcha̱‑la̱ 'kia̱ nga ijye mejèn ki̱tjasòn ijye jñà kjoa̱ kìi̱?
41013005	Kiìchja̱á Jesús, kitsò‑la̱: ―Nda ti̱kinda̱a ijo‑no mé‑ni nga mì yá ra sko̱ónda̱cha̱‑no.
41013006	Kjín xi̱ta̱ kj'i̱í ra jè 'í‑na̱ si̱ìchjeén nga ki̱tso̱: “'A̱n‑ná ra Cristo [ra xá isìkasén‑na Nainá].” Ko̱ kjín xi̱ta̱ sko̱ónda̱cha̱‑la̱.
41013007	’Jiòn, 'kia̱ nga ki̱ná'ya‑la nga jndíi̱ ra ján tjín kjo̱jchán, kì tà chjàn skon; xá 'koa̱á 'sín ka̱ma‑ni, tanga kjè tsa ngi kje̱ kjòn jè i̱sà'nde.
41013008	Nga̱ ki̱ì'tsia̱á‑la̱ kjo̱jchán xákjién jñà ra xi̱ta̱xá ítjòn títsa̱jna ra i̱nchibatéxoma ya̱ na̱xi̱ndá i'i ra tjín i̱ i̱sà'nde nga ska̱jàn‑kjo. Ko̱ jndíi̱ ra ján 'koa̱ chón ta nga tíjngo i̱sà'nde; ko̱ 'se̱é kjinchrá. Jñà kjoa̱ kìi̱, ta jé‑ní ra ma'tsia̱‑ni ta nga'tsì kjo̱hi'in ra 'se̱.
41013009	’Nda ti̱kinda̱a ijo‑no, nga̱ ya̱á ska̱nì'ta‑no xi̱ta̱ ñánda̱ nga tjíhijyo xi̱ta̱xá. Ska̱jàn‑ko̱ó‑no xi̱ta̱ ya̱ a̱ya ni'ya sinagoga ñánda̱ nga maxkóya xi̱ta̱ Judío. Ko̱ i̱ko̱ó‑no ya̱ ngixko̱n xi̱ta̱xá ra batéxoma ko̱ ñánda̱ nga tjíhijyo xi̱ta̱xá ítjòn, tà nga̱tjì‑la̱ ra a̱'ta tsa̱'a̱n. Jión 'kio̱ò 'én a̱'ta tsa̱'a̱n.
41013010	Machjeén‑nì nga ítjòn ko̱bísòn 'én xi̱tse̱‑la̱ Cristo ra nda tsò nga tjíjtsa i̱sà'nde.
41013011	'Kia̱ nga i̱ko̱‑no nga si̱ìnga̱tsja‑no ya̱ ngixko̱n xi̱ta̱xá, kì makájno‑no kó'sín ki̱nákjoa̱a. Kì jiòn níkítsjen, nga̱ 'koa̱á 'sín ki̱nákjoa̱a koni 'sín nga ki̱tso̱‑no Nainá, mì tsa jiòn kí'tin‑la ijo‑no mé 'én ra ki̱nákjoa̱a, jé Inìma̱ Tsje‑la̱ Nainá ra ki̱chja̱ ngajo‑no.
41013012	Jñà ni̱chjin kìi̱, jè ra tjín 'ndse̱, ti̱jé 'ndse̱ si̱ìnga̱tsja‑ni ya̱ ñánda̱ nga katani'ken; jè ra na̱'ìn ma, ti̱jé si̱ìnga̱tsja‑ni ti‑la̱ nga katabiya; jñà ra i̱xti ma, jñá si̱ìnga̱tsja na̱'ìn‑la̱ ya̱ ñánda̱ nga katani'ken‑te.
41013013	Nga'tsì xi̱ta̱ ko̱jtikeé‑no ra ta nga̱tjì tsa̱'a̱n. Tanga jè ra chíkjoa̱‑la̱ nga kixi̱ ko̱se̱n skanda 'kia̱ nga kje̱he'tà jñà kjoa̱ kìi̱, jè‑ní ra ko̱tojin kjo̱hi'in.
41013014	’Tanga 'kia̱ nga jcha̱a ya̱ i̱'nde tsje‑la̱ Nainá, kjoa̱ tjé ra ko̱ka̱ma ra 'ñó 'cho tjín ñánda̱ mì kì bakèn‑la̱ nga ko̱'sín ko̱ma, [koni 'sín kitsò Daniel xi̱ta̱ ra isìchjeén Nainá nga kiìchja̱ ngajo‑la̱]. (Ndaá katasijin‑la̱ jñà xi̱ta̱ ra ma‑la̱ kotá'yá xa̱jo̱n.) 'Kia̱ nga ko̱ka̱ma jñà kjoa̱ kìi̱, jñà ra títsa̱jna ya̱ Judea, kata'fahachinga; ya̱ katafì ya̱ a̱sòn nindo ján.
41013015	Jè ra ya̱ tíjna ya̱ a̱sòn'nga ni'ya‑la̱, kì tà chjàn bitjojen‑ni; kì tà chjàn 'faha'sen ni'ya‑la̱ nga mejèn‑la̱ mé ra ska̱ábé;
41013016	ko̱ jè ra ya̱ tsá'bajin nangi‑la̱, kì tà chjàn nchrabá‑ni ya̱ ni'ya‑la̱ nga ki̱íxkó jñà nikje‑la̱.
41013017	¡I̱ma̱‑ró‑ni jñà ndí íchjín ra i'ndí tjíhi'ma‑la̱ ko̱ ra i̱nchisíjchá i̱xti‑xó jñà ni̱chjin kìi̱!
41013018	Titsa'ba‑la Nainá nga mì 'kia̱ ko̱katama 'kia̱ nga ni̱chjin‑la̱ cho̱ 'nchán.
41013019	'Kia̱ nga ko̱'sín ko̱ka̱ma jñà ni̱chjin kìi̱, 'ñó tse kjo̱hi'in 'se̱, ra kjè sa india ko̱ma skanda 'kia̱‑ni nga tsikínda i̱sà'nde Nainá skanda 'ndi̱‑ni̱, ko̱ ni̱ì‑ti̱‑kjiá ko̱ka̱ma‑ni a̱skan‑nioo̱.
41013020	Tsa mí‑la jè Nainá kjo̱híxìn chiba jñà ni̱chjin kìi̱, ni̱yá‑la xi̱ta̱ ra ko̱tojin kjo̱hi'in. Tanga jè Nainá kjo̱híxìn chiba jñà ni̱chjin kìi̱, ta nga̱tjì‑la̱ jñà xi̱ta̱‑la̱ ra ijye ko̱'sín tjínda‑la̱ nga jè tsjahíjin.
41013021	’'Kia̱ nga tsa yá ra ki̱tso̱‑no: “¡Chítsijen‑la, i̱í tíjna Cristo [ra xá isìkasén‑ni Nainá]!”, ko̱ tsa ki̱tso̱‑no: “¡Chítsijen‑la, ya̱á tíjna ján!”, kì tà chjàn makjiín‑no.
41013022	Nga̱ xá kj'i̱í i'ka‑ni ra ta xi̱ta̱ ndiso, ra Cristo ki̱tso̱‑la̱ ijo‑la̱ ko̱ ra ki̱tso̱ nga jñá síchjeén Nainá nga chja̱ ngajo‑la̱. Kjín kjo̱xkón ra tse nga'ñó tji̱ko̱ ko̱kòn ko̱ si̱ìkatsíjen, ra skanda sko̱ónda̱cha̱á‑la̱ jñà xi̱ta̱ ra ijye tsjahíjin Nainá tsa ma ra si̱ìko̱.
41013023	Ti̱kinda̱a ijo‑no. Nga̱ ijyeé tje̱n tí'bènájmí ijye‑no nga'tsì kjoa̱ kìi̱.
41013024	’'Kia̱ nga ijye ko̱ma a̱skan‑nioo̱, nga ijye ko̱to ni̱chjin 'tse̱ kjo̱hi'in, jè tsá'bí ko̱jñó‑ní, ko̱ jè sá mì ti̱ kì ko̱hisen‑ni.
41013025	Jñà nitse ska̱tsangi‑ní. Ko̱ jñà nga'ñó ra tjín ján ngajmi, ko̱jtiyaá‑la̱.
41013026	A̱kjòn jcha̱‑na ra 'a̱n ra I'ndí‑la̱ Xi̱ta̱ xin‑la̱ ijo‑na̱, nga kji̱nchrabàjìa̱n ya̱ a̱jin ifi, tseé nga'ñó ko̱ tseé kjoa̱jeya ra tsa̱'a̱n kjíhi̱ko̱ 'kia̱ nga kjí'ia̱.
41013027	Sikásén‑na jñà ìkja̱li̱‑na̱ nga ki̱íxkóya xi̱ta̱‑na̱ ra ijye 'a̱n tsjahíjia̱n, ya̱ kóo jngo tjandi‑la̱ i̱sà'nde ko̱ nangi.
41013028	’Chítsijen‑la jè yá‑la̱ to igo̱ mé ra bakón‑ya‑ná; 'kia̱ nga jñà chrja chí'ndé‑la̱ bí'tsia̱ nga bí'jtsén‑jno, ijyeé 'ya nga tímachrañaá cho̱ ndabá.
41013029	'Koa̱á ti̱'sín tjín, 'kia̱ nga jcha̱a nga ko̱ka̱ma jñà kjoa̱ kìi̱, katamachi̱yaá‑no nga ijyeé tímachraña ni̱chjin; ijyeé ya̱ síjna̱'ta chraña‑no 'a̱n ra I'ndí‑la̱ Xi̱ta̱ xian‑la̱ ijo‑na̱ koni jngo xi̱ta̱ ra ya̱ síjnajto ya̱ xo̱tjo̱ba̱ ni'ya.
41013030	'Koa̱á xin kixi̱‑no, ti̱kjeé biya‑ni xi̱ta̱ ra tjín ni̱chjin 'ndi̱ 'ndi̱ nga ki̱tjasòn ijye nga'tsì kjoa̱ kìi̱.
41013031	Jè ngajmi ko̱ jè i̱sà'nde jchi̱jaá‑la; tanga jñà 'én‑na̱, mì kì tsa ta ya̱ jcha̱àjin, ki̱tjasòn ijye‑ní.
41013032	’Tanga jè ni̱chjin ko̱ jè hora 'kia̱ nga ko̱'sín ko̱ka̱ma, ni̱yá ra tjíjin‑la̱; ni̱jñà ìkja̱li̱ 'tse̱ Nainá ra tjín ya̱ ngajmi; skanda mí bee̱ 'a̱n ra I'ndí‑la̱ ma; ta̱jngoó Nainá ra Na̱'ín‑ná tjíjin‑la̱.
41013033	’Ti̱kinda̱a ijo‑no, ti̱tsa̱jnakon, titsa'ba‑la Nainá, nga̱ mì tsa jiòn tjíjin‑no kjiá‑ni nga ko̱'sín ko̱ka̱ma.
41013034	'Koa̱á 'sín tjín koni tsa jngo xi̱ta̱ ra kjin kijì, isìnga̱tsja ni'ya‑la̱ xi̱ta̱ chi̱'nda‑la̱. Kitsjá‑la̱ xá nga jngó jngó; kitsò‑la̱ jè ra síkinda̱ xo̱tjo̱ba̱‑la̱ ni'ya: “Ti̱jni, kì tsjajnafè‑jìn.”
41013035	'Koa̱á 'sín ti̱tsa̱jnakon nga'tsì‑no, nga̱ mì kì tjíjin‑no jè ni̱chjin 'kia̱ nga kj'i̱í‑ni ni‑la̱ ni'ya. ¿A tímajñó 'ki̱í‑nì o̱ ra 'kia̱á 'ki̱í‑ni 'kia̱ nga ki̱jchò masen ni̱tje̱n o̱ ra 'kia̱‑ní nga ski̱ndaya káxtí o̱ ra 'kia̱á‑ní nga ijye tí'se i̱sén?
41013036	Kì tsjahijyofè jiòn, ti̱tsa̱jnanda tsa kií ni̱chjin‑ni tà ndi̱to̱ón 'ji‑ni ni‑la̱ ni'ya.
41013037	Koni 'sín xin‑no ra jiòn, 'koa̱á ti̱'sín xin‑la̱ nga'tsì xi̱ta̱: “Nda ti̱tsa̱jnakon.”
41014001	Tà jó ni̱chjin chija‑la̱ nga ki̱tjo 'sí paxko̱ 'tse̱ xi̱ta̱ judío 'kia̱ nga bakjèn ni̱ño̱ nchra̱jín ra tsìn‑la̱ na̱'yo̱ san. Jñà xi̱ta̱ ítjòn‑la̱ na̱'mì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, tsakátsji'ndeé‑la̱ kó'sín si̱ìko̱ nga sko̱ónda̱cha̱‑la̱ nga jtsa̱ba̱'ñó Jesús, a̱kjòn si̱ì'ken.
41014002	Tjín i'ka ra kitsò: ―Mì tsa 'kia̱ ki̱nda̱ba̱'ñé 'kia̱ nga tjín 'sí, mé‑ni nga mì kì kjo̱si 'se̱‑ni ya̱ a̱jin na̱xi̱ndá.
41014003	Jesús 'kia̱ nga tíjna ni'ya‑la̱ Simón ya̱ na̱xi̱ndá Betania, jè ra ko̱'sín 'yaxkon‑la̱ nga i'ndojno chrja̱ba̱ ijo‑la̱. 'Kia̱ nga tíjna'ta ímixa̱ jngo chjo̱ón ijchòjkon, ra 'ya jngo namìta̱ na̱jo̱ ra tjíya‑la̱ sihìti̱ ixi ra 'ñó nda jne̱ ra 'mì nardo ra 'ñó tse chjí‑la̱. Tsakján'a namìta̱, a̱kjòn tsikíxten‑jnó sko̱ Jesús jè sihìti̱ ixi ra 'ya.
41014004	Tjín i'ka xi̱ta̱ ra ya̱ títsa̱jna, kjojtií‑la̱, kitsò‑la̱ xákjién: ―¿Mé‑ni ta kàsíkitsón‑ni jè sihìti̱ ixi?
41014005	Isa̱á‑la nda tsa kasatína, nga̱ tsatoó‑la̱ jàn sindo̱ ni̱chjin chjí‑la̱ xi̱ta̱ chi̱'nda tjín‑ni; ko̱ jè to̱n ra̱kìi̱ tsa jñà ka'bì‑la̱ jñà ndí xi̱ta̱ i̱ma̱. Ko̱ kiìchja̱jno‑la̱ jè chjo̱ón ra̱kìi̱.
41014006	Tanga kitsó Jesús: ―Kì ko̱'sín 'mì‑la. ¿Mé‑ni ko̱'sín nìjti‑la? Koni 'sín nga kásíko̱‑na, 'ñó nda ká'sín‑ni.
41014007	Jñà xi̱ta̱ i̱ma̱ ya̱á títsa̱jnako̱ ki'ta‑no ko̱ maá ki̱si̱ko̱'ta jiòn tsa 'kia̱ nga mejèn‑no. Tanga 'a̱n, mì tsa ta kji'tà ni̱chjin i̱ kóti̱jnako̱‑no.
41014008	Jè chjo̱ón ra̱kìi̱, 'koa̱á 'sín ká'sín koni 'ki ma ra ká'sín. Ijyeé kábíxten‑jnó kjón‑ni sihìti̱ ixi ra 'ñó nda jne̱ ya̱ ijo‑na̱ ra a̱'ta 'tse̱ 'kia̱ nga si̱ijiaa̱n.
41014009	'Koa̱á xin kixi̱‑no, ni̱'sín ta ñánda̱‑ni nga 'se̱na̱jmíya jè 'én xi̱tse̱ ra nda tsò nga tjíjtsa i̱sà'nde, ti̱'koa̱á 'se̱na̱jmíyaá‑te koni 'sín ká'sín jè chjo̱ón ra̱kìi̱, mé‑ni nga si̱íkítsjen‑yá‑ni xi̱ta̱ ra a̱'ta 'tse̱.
41014010	Jè Judas Iscariote, jngo xi̱ta̱‑la̱ Jesús jñà ra tejò ma‑ni, kiìjkoón jñà xi̱ta̱ ítjòn‑la̱ na̱'mì nga mejèn‑la̱ jè si̱ìnga̱tsja Jesús.
41014011	Jñà xi̱ta̱ ítjòn‑la̱ na̱'mì, 'kia̱ nga kií'nchré, 'ñó kjotsja‑la̱, 'koa̱á 'sín kitsjà‑la̱ tsa'ba nga to̱ón tsjá‑la̱. Jè Judas tsakátsji'ndeé‑la̱ kó'sín 'si̱in nga ma si̱ìnga̱tsja Jesús.
41014012	Jè ni̱chjin 'kia̱ nga ti̱'sa̱ ma'tsia̱ jè 'sí paxko̱, 'kia̱ nga jñà xi̱ta̱ judío bakjèn ni̱ño̱ nchra̱jín ra tsìn‑la̱ na̱'yo̱ san, nga sí'ken forrè ra bíxten jní‑la̱ a̱'ta 'tse̱ 'sí paxko̱, jñà xi̱ta̱ ra kotá'yá'ta‑la̱ Jesús iskonangií‑la̱; kitsò‑la̱: ―¿Ñánda̱ mejèn‑li nga kongí kinda‑ji̱n tsajmì ra chji̱ne̱é 'tse̱ 'sí paxko̱?
41014013	Jesús isìkasén jò xi̱ta̱ ra kotá'yá'ta‑la̱ ján Jerusalén, kitsò‑la̱: ―Tangió ya̱ a̱jin na̱xi̱ndá ján, ya̱á ska̱jin jngo xi̱ta̱ ra 'ya jngo nisa nandá; 'kia̱ nga jcha̱a, tangítji̱ngi‑la.
41014014	Ya̱ ñánda̱ kjoa̱ha'sen, ko̱'tìn‑la jè ni‑la̱ ni'ya: “Ki̱í tsò jè Maestro: ¿Ñánda̱ kjijna jè ni'ya ya̱ ñánda̱ kókje̱n‑ko̱ xi̱ta̱‑na̱ ra kotá'yá'ta‑na ra a̱'ta 'tse̱ 'sí paxko̱?”
41014015	Ya̱á ko̱kòn jngo‑no ni'ya ra je 'ki ra ijye nda chon ra ya̱ tíjnasòn'nga i'ngaá ya̱ ñánda̱ ijye títsa̱nda tsajmì ra ko̱chjeén. Ya̱á tinda jiòn tsajmì ra chji̱ne̱é.
41014016	Kijí‑ní jñà xi̱ta̱ ra kotá'yá'ta‑la̱ Jesús ya̱ a̱jin na̱xi̱ndá. 'Koa̱á 'sín isakò‑la̱ koni 'sín kitsò‑la̱ Jesús, ya̱á tsikínda tsajmì ra tsakjèn ra kjoa̱ 'tse̱ 'sí paxko̱.
41014017	'Kia̱ nga ijye kjòjñò, Jesús ijchòko̱ó xi̱ta̱‑la̱ ra tejò ma‑ni.
41014018	'Kia̱ nga títsa̱jna'ta ímixa̱ nga i̱nchibakjèn, Jesús kitsó‑la̱: ―'Koa̱á 'sín xin kixi̱‑no, ti̱jión jngo‑najiòn ra i̱ i̱nchibichio ra si̱ìnga̱tsja‑na xi̱ta̱ kondra̱‑na̱.
41014019	Jñà xi̱ta̱‑la̱ Jesús ta kjobaá‑la̱ 'kia̱ nga ko̱kitsò Jesús. 'Kia̱á jngó jngó iskonangi, kitsò‑la̱: ―¿A 'a̱n‑ná?
41014020	Jesús kitsò: ―Ra tejò ma‑najiòn, jngo ki̱tjojin, jè‑ní, jè ra ta̱ña mahíjin ni̱ño̱‑la̱ ko̱ tsa̱'a̱n ya̱ a̱jin chro̱ba̱.
41014021	'A̱n ra I'ndí‑la̱ Xi̱ta̱ xian‑la̱ ijo‑na̱, ra kixi̱ kjoa̱, 'koa̱á 'sín ki̱yáa̱ koni 'sín ijye tíchja̱ xa̱jo̱n ra tjí'ta 'én‑la̱ Nainá. Tanga, ¡i̱ma̱‑ró‑ni jè xi̱ta̱ ra ko̱'sín si̱ìnga̱tsja‑na! Isa̱á‑la nda‑la̱ tsa mì kì kitsin xi̱ta̱ ra̱kìi̱.
41014022	'Kia̱ nga i̱nchibakjèn, Jesús iskábé ni̱ño̱ nchra̱jín, kitsjá‑la̱ kjo̱nda Nainá, isìjòya jè ni̱ño̱ nchra̱jín, a̱kjòn kitsjá‑la̱ xi̱ta̱‑la̱, kitsò‑la̱: ―Chjíbé ni̱ño̱ nchra̱jín kìi̱. Jñà kìi̱, jé ijo‑na̱.
41014023	A̱kjòn iskábé jngo chi̱tsín, [jè ra tjíya nandá xán 'tse̱ uva], kitsjá‑la̱ kjo̱nda Nainá; a̱kjòn kitsjá‑la̱ xi̱ta̱‑la̱, nga'tsì xi̱ta̱‑la̱ ki'tsií nandá xán 'tse̱ uva ra tjíya chi̱tsín.
41014024	Kitsò‑la̱: ―Jè ra̱kìi̱, jé jní‑na̱ ra síkixi̱ya jè kjoa̱ xi̱tse̱ ra tíbindájín‑ko̱‑no nga xa̱ájten ra ta nga̱tjì 'tse̱ xi̱ta̱.
41014025	'Koa̱á xin‑no, mì ti̱ kì sk'i̱‑na nandá xán 'tse̱ uva skanda 'kia̱ nga ki̱jchò ni̱chjin nga ma sk'ia̱a nandá xán xi̱tse̱ ya̱ ñánda̱ nga tíbatéxoma Nainá.
41014026	Jè Jesús ko̱ jñà xi̱ta̱‑la̱, 'kia̱ nga ijye kise jngo‑la̱ so Nainá, a̱kjòn ya̱á kijì ya̱ a̱'ta nindo Yá Olivo.
41014027	Jesús kitsó‑la̱ xi̱ta̱‑la̱: ―Nga'tsì‑najiòn ki̱jmítakón‑nájiòn; nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “Si'kén‑ná jè chji̱ngo̱ cho̱ ko̱ jñà forrè ko̱chi̱jndí‑ní.”
41014028	Tanga 'kia̱ nga ijye kjoa̱áya india‑na, ya̱á kjín ítjòn‑no ya̱ ján nangi Galilea.
41014029	Kitsó Pedro: ―Ni̱'sín tsjín‑takòn‑li nga'tsì jñà xi̱ta̱‑li ra i'ka, 'a̱n mì kì tsjin-tákon‑la.
41014030	Jesús kitsó‑la̱: ―'Koa̱á 'sín xin kixi̱‑la; ti̱jé‑ni ni̱tje̱n ra̱kìi̱, 'kia̱ nga ti̱kje kjindáya jò 'ka̱ káxtí, jàn 'ka̱ ko̱síi̱ nga mì kì 'yaxkon‑ná.
41014031	Jè Pedro isa̱á 'ñó kiìchja̱‑isa; kitsò: ―Ni̱'sín ya̱ katiyako̱o‑la, mì kì kjójna̱'ma jiàa̱n. Ngásòn kitsò ijye xi̱ta̱‑la̱ ra i'ka.
41014032	Kijí jngo i̱'nde ñánda̱ 'mì Getsemaní; jè Jesús kitsó‑la̱ xi̱ta̱ ra kotá'yá'ta‑la̱: ―Ya̱ ti̱tsa̱jna i̱jndíi̱; 'koa̱à‑la chi̱ba̱‑la̱ kichjà'ta‑la̱ Nainá.
41014033	Jesús kiìko̱ó Pedro, Jacobo, ko̱ Juan. A̱kjòn tsikí'tsia̱ nga ba ki'se‑la̱ ko̱ isíkájno.
41014034	Kitsò‑la̱ xi̱ta̱‑la̱: ―Taxki̱ 'ñó ba tjín‑la̱ jè inìma̱‑na̱; sí 'koa̱á ma‑na koni tsa ki̱yáa̱. Ti̱tsa̱jna i̱jndíi̱, ti̱tsa̱jnakon.
41014035	Jesús kiìkjá chiba‑isa. A̱kjòn tsasèn-xkó'nchi'ta nangi nga kiìchja̱'ta‑la̱ Nainá, nga tsa maá‑la katatjahíxìn‑la̱ kjo̱hi'in.
41014036	'Kia̱ nga tíchja̱'ta‑la̱ Nainá, kitsó‑la̱: ―Na̱'ìn, Na̱'ìn, ra a̱'ta tsa̱ji ma ijye‑ní ni̱ta mé kjoa̱‑ni. Chjíixìn‑ná ji̱ kjo̱hi'in ra̱kìi̱; tanga mì tsa jè 'én tsa̱'a̱n katabitjasòn; jé katitjasòn koni 'sín mejèn‑li.
41014037	A̱kjòn 'ji india‑ni ya̱ ñánda̱ títsa̱jna xi̱ta̱‑la̱, tanga ijyeé kjifè. Kitsó‑la̱ jè Pedro: ―Simón, ¿a titsjajnafé‑níi̱? ¿A sí mí káchíkjoa̱‑li tsa tà jngo hora kabìjnakin?
41014038	Ti̱tsa̱jnakon ko̱ ti̱nákjoa̱'ta‑la Nainá mé‑ni nga mì jé ska̱jin‑no. Kixi̱í kjoa̱, jé inìma̱‑ná tíjnanda‑ní nga mejèn‑la̱ si̱hitjasòn, tanga ra jè ijo‑ná, tsìn‑la̱ nga'ñó nga ma‑la̱ síhitjasòn.
41014039	Jesús kiìchja̱'ta india‑la̱ Nainá. 'Koa̱á ti̱'sín kitsò india‑ni koni kitsò nga ti̱'sa̱ ítjòn.
41014040	'Kia̱ nga 'ji india‑ni, jñà xi̱ta̱‑la̱ takó kjifé india‑ni, tà nga̱tjì‑la̱ nga̱ 'ñó nijñá‑la̱. Mì kì ti̱ be‑ni kó ki̱tso̱‑la̱ Jesús.
41014041	Ra kjomà jàn 'ka̱ nga 'ji‑ni Jesús, kitsó‑la̱: ―Tsjafè‑isa ko̱ ti̱kjáya. Katafehe'ta kjoa̱. Chítsijen; ijyeé ijchò chi̱ba̱‑la̱ nga 'a̱n ra I'ndí‑la̱ Xi̱ta̱ xin‑la̱ ijo‑na̱ ya̱á ko̱nga̱tsja jñà ra xi̱ta̱‑jé.
41014042	Ti̱sítje̱en ko̱ tjiaán; ijyeé nchrabá chraña jè ra si̱ìnga̱tsja‑na xi̱ta̱ kondra̱‑na̱.
41014043	Takó ti̱'kia̱á tíchja̱‑isa‑ni Jesús nga 'ji jè ra 'mì Judas, jngo xi̱ta̱‑la̱ Jesús jñà ra tejò ma‑ni. Kjín xi̱ta̱ tji̱ko̱ ra 'ya ki̱cha̱ ndajò, ti̱'koa̱ 'ya yá. Jñà xi̱ta̱ kìi̱, jñá isìkasén jñà xi̱ta̱ ítjòn‑la̱ na̱'mì, ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ jchínga ra 'tse̱ xi̱ta̱ judío.
41014044	Judas, jè ra tsi'kéna̱jmí'tin Jesús, tje̱n kitsò ítjòn‑la̱ jñà xi̱ta̱ ra tji̱ko̱: ―Jè ra skíne̱'ta i̱sén‑la̱, jè‑ní ra ki̱nda̱ba̱'ñó jiòn, ko̱ nda kjón tahíko̱o.
41014045	'Kia̱ nga ijchò Judas, kiì kasi'ta chrañaá‑la̱ Jesús, kitsò‑la̱: ―Maestro. A̱kjòn iskine'ta i̱sén‑la̱.
41014046	Jñà xi̱ta̱ ra tji̱ko̱, ndi̱to̱ón itsabá'ñó Jesús.
41014047	Tanga jngo xi̱ta̱ ra ya̱ síjnajin, tsachrje ki̱cha̱ ndajò‑la̱. Tsajá‑la̱ jè xi̱ta̱ chi̱'nda‑la̱ na̱'mì ítjòn; tsate'tà chíká‑la̱.
41014048	Jesús kiìchja̱, kitsò: ―¿Mé‑ni ko̱'sín kà'fìi̱ ndabá'ñó‑nájiòn koni tsa jngo xi̱ta̱ chijé, nga ko̱ ki̱cha̱ ko̱ yá ki'chà‑no?
41014049	Ni̱chjin nchijón tsakáti̱jnako̱‑no ya̱ i̱ngo̱ ítjòn nga tsakón‑yá‑no, ko̱ mì kì indabá'ñó‑nájiòn. Tanga kií ko̱'sín tíma‑ni mé‑ni nga ki̱tjasòn‑ni jè 'én ra tjí'ta xa̱jo̱n ra tjí'ta 'én‑la̱ Nainá.
41014050	'Kia̱á jahachinga nga'tsì jñà xi̱ta̱‑la̱, isíkíjna ta̱jngo jè Jesús.
41014051	Jngo ti tji̱ngi‑la̱ ra tíjnajté jngo nikje chraba. Jñà xi̱ta̱ itsabá'ñó‑te,
41014052	tanga jè ti ra̱kìi̱ kitsjiín nikje chraba‑la̱; a̱kjòn ta 'koa̱á 'sín tsanga líká.
41014053	Jñà xi̱ta̱ kìi̱, ya̱á kiìko̱ Jesús ya̱ ñánda̱ tíjna na̱'mì ítjòn. Ya̱á kjóxkóya kóhotjín xi̱ta̱ ítjòn 'tse̱ na̱'mì, jñà xi̱ta̱ jchínga 'tse̱ xi̱ta̱ judío, ko̱ ra bakón‑ya kjo̱téxoma‑la̱ Nainá ra tsikínda Moisés.
41014054	Jè Pedro, tà kjin, ta kjiín basèn-tji̱ngi skanda nga ijchò ya̱ ndi̱tsin ni'ya‑la̱ na̱'mì ítjòn. Ya̱á tsikijnajin‑la̱ ya̱ ñánda̱ títsa̱jna jñà xi̱ta̱ ra síkinda̱ ni'ya i̱ngo̱ nga títsa̱jna'ngi.
41014055	Jñà xi̱ta̱ ítjòn‑la̱ na̱'mì ko̱ nga'tsì xi̱ta̱ ra tjín‑la̱ xá a̱'ta 'tse̱ xi̱ta̱ Judío tsakátsjií xi̱ta̱ ra tsjá'tin 'én Jesús mé‑ni nga ko̱ma ki̱ìnè‑ila̱ kjo̱hi'in nga si̱ì'ken, tanga ni̱mé kjoa̱ ra isakò‑la̱ ra a̱'ta 'tse̱.
41014056	Kjín ma‑ni xi̱ta̱ ra tsakánè 'én ndiso ra kondra̱ 'tse̱ Jesús; tanga kja̱ kj'ií kja̱ kj'ií tsò 'én ra tsakánè ko̱ mì kì kjóngásòn jñà 'én‑la̱.
41014057	Tsincha kixi̱í i'ka xi̱ta̱ ra kitsjà 'én ndiso. Kitsò:
41014058	―Ji̱ín ina'yá‑la̱ji̱n nga kitsò: “'A̱n, sikíxojen‑ná jè i̱ngo̱ ítjòn ra ta tsja xi̱ta̱ kisinda‑ni, ko̱ ta ján ni̱chjin kindá ìjngo-isa‑na ra mì tsa tsja xi̱ta̱ si̱nda‑ni.”
41014059	Takó mì kì kjóngásòn 'én‑la̱ ni̱'sín ko̱'sín kitsò.
41014060	'Kia̱á tsasítje̱n jè na̱'mì ítjòn; tsasijna kixi̱ ya̱ masen‑la̱ nga'tsì xi̱ta̱, iskonangi‑la̱ Jesús, kitsò‑la̱: ―¿A mí kósii̱? ¿Mé 'én ra ko̱tsò bánè‑li xi̱ta̱ kìi̱?
41014061	Jè Jesús jyó tsikijna, ni̱mé 'én kiìchja̱. Jè na̱'mì ítjòn, ìjngo 'ká iskonangi‑la̱, kitsò‑la̱: ―¿A ji̱‑ní Cristo, ra I'ndí‑la̱ Nainá ra 'ñó nda 'yaxkón?
41014062	Jesús kitsò: ―'A̱n‑náa̱, ko̱ 'sa̱á jcha̱‑nájiòn 'a̱n ra I'ndí‑la̱ Xi̱ta̱ xian‑la̱ ijo‑na̱, nga ya̱ kóti̱jna ya̱ ngakixi̱‑la̱ Nainá ra tse nga'ñó tjín‑la̱, ko̱ ti̱'koa̱á jcha̱a‑na 'kia̱ nga kji̱nchrabàjìa̱n ifi ján ngajmi.
41014063	Jè na̱'mì ítjòn iskíchrja̱yajnoó ijo‑la̱ nga 'ñó jti kjomà‑la̱, kitsò: ―¿Mé 'sia̱n‑isa‑ná xi̱ta̱ ra tsjá 'én?
41014064	Jiòn sabá kàna'yá‑la koni 'sín kachja̱jno‑la̱ Nainá. ¿Kó'sín ma‑no? ¿Mé ra si̱ke̱é? Nga'tsì xi̱ta̱, 'koa̱á 'sín kitsò nga bakèn‑la̱ nga ki̱yá.
41014065	Jñà xi̱ta̱ tsikí'tsia̱‑ní nga tsikíchrájno ko̱ tsikíchjà xko̱n, tsi'ké‑la̱ chrjo̱ngo̱, kitsò‑la̱: ―¿'Koa̱á tjási‑ni, yá ra tí'bé‑li? Ko̱ jñà xi̱ta̱ ra síkinda̱ i̱ngo̱, isìjtsin'á i̱sén‑la̱.
41014066	Jè Pedro ya̱á tíjna ya̱ ndi̱tsin ya̱ i̱nàjngi ni'ya‑la̱ [na̱'mì ítjòn]. Ijchó jngo chjo̱ón chi̱'nda‑la̱ na̱'mì ítjòn.
41014067	'Kia̱ nga kijtse Pedro, nga tíjna'ngi, iskotsíjen‑jnó‑ní, kitsò‑la̱: ―Ti̱'koa̱á ngaji̱, ya̱á tjájmekíi̱ Jesús ra Nazaret i̱'nde‑la̱.
41014068	Tanga jè Pedro tsakja'ma‑ní. Kitsò: ―Mì kì bexkon. Mì kì be, mé ra ko̱'mì‑la ji̱. Jè Pedro a̱kjòn itjo, ya̱á ikasijto xo̱tjo̱ba̱‑la̱ ni'ya. 'Kia̱á iskindaya jngo káxtí.
41014069	Jè chjo̱ón chi̱'nda‑la̱ na̱'mì, kijtseé india‑ni jè Pedro. Kitsò‑la̱ jñà xi̱ta̱ ra ya̱ títsa̱jna: ―Jè xi̱ta̱ ra̱kìi̱, xi̱ta̱ 'tse̱‑ní.
41014070	Tanga jè Pedro tsakja'maá india‑ni. Ra kjomà a̱skan‑nioo̱, jñà xi̱ta̱ ra ya̱ títsa̱jna, india ko̱kitsò-isa‑la̱ Pedro: ―'Én kixi̱‑nì, ngaji̱, xi̱ta̱‑la̱ Jesús‑ní nga Galilea i̱'nde‑li, 'koa̱á 'sín tsò 'én‑li.
41014071	Jè Pedro 'kia̱á 'ñó kiìchja̱‑isa, kitsò: ―¡Katakajian kjo̱hi'in tsa mì 'én kixi̱ ra ko̱tíxian‑no, nga mì kì bexkon xi̱ta̱ ra ko̱'mì‑la jiòn!
41014072	Ti̱'kia̱á‑ni nga ko̱títsò Pedro, jè ra ma‑ni jò 'ka̱ iskindaya jè káxtí. 'Kia̱á itjokítsjen‑la̱ Pedro koni 'sín kitsò‑la̱ Jesús nga kitsò‑la̱: “'Kia̱ nga ti̱kje kjindáya jò 'ka̱ káxtí, ngaji̱, jàn 'ka̱ ko̱síi̱ nga mì kì 'yaxkon‑ná.” 'Kia̱ nga ítsjen‑la̱ kjoa̱ kìi̱, taxki̱ 'ñó iskindaya.
41015001	Kó ra ki'se i̱sén kjóxkóyaá xi̱ta̱ ítjòn‑la̱ na̱'mì ko̱ xi̱ta̱ jchínga ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ nga'tsì xi̱ta̱xá 'tse̱ xi̱ta̱ Judío. Tsikíté'ñó Jesús, kiìko̱ nga isìnga̱tsja jè Pilato.
41015002	Jè Pilato iskonangií‑la̱, kitsò‑la̱: ―¿A ji̱‑ní ra xi̱ta̱xá títjòn‑la̱ xi̱ta̱ Judío? Jesús kitsò‑ní: ―Ji̱í ra ko̱'sín tjisi.
41015003	Tanga jñà xi̱ta̱ ítjòn‑la̱ na̱'mì, kjín sko̱ya tjín‑ni 'én ra bánè‑la̱ nga bángi.
41015004	Pilato ìjngo 'ká iskonangi‑la̱, kitsò‑la̱: ―¿A ni̱mé 'én nakjí? Ti̱ná'yi, 'ñó kjìn sko̱ya kjoa̱ bánè‑li xi̱ta̱ ra bángi‑li.
41015005	Jesús mì kì kiìchja̱ ni̱'sín ko̱ tí'mi‑la̱. Jè Pilato, tà 'koa̱á kjomà‑la̱.
41015006	Xki̱ nó xki̱ nó 'kia̱ nga bitjo 'sí paxko̱ jè Pilato síkíjnandi̱í jngo‑ni xi̱ta̱ ra tjítsa̱'ya nda̱yá; jé bíjnandi̱í‑ni jè ra xi̱ta̱ na̱xi̱ndá síjé nga kíjnandi̱í.
41015007	Tjín i'ka xi̱ta̱ ra tjítsa̱'ya nda̱yá ra kjo̱si tsakátsji a̱'ta 'tse̱ na̱xi̱ndá ko̱ xi̱ta̱á isì'ken; xi̱ta̱ kìi̱, jngo‑ni ra 'mì Barrabás.
41015008	Jñà xi̱ta̱ na̱xi̱ndá kiì káko̱ó Pilato nga mejèn‑la̱ ko̱'sín si̱hitjasòn koni 'sín ma ki'ta nga xki̱ nó.
41015009	Kiìchja̱á Pilato, kitsò: ―¿A mején‑no nga jè síkíjnandi̱í‑na jè xi̱ta̱xá ítjòn‑la̱ xi̱ta̱ judío?
41015010	Pilato, ijyeé tjíjin‑la̱ nga jñà xi̱ta̱ ítjòn‑la̱ na̱'mì, nga tà ki‑ní nga maxitakòn‑ke jè Jesús, kií ko̱'sín ya̱ isìnga̱tsja‑ni.
41015011	Tanga jñà xi̱ta̱ ítjòn‑la̱ na̱'mì, jñá tsinchá'a xi̱ta̱ na̱xi̱ndá, nga isa̱á nda‑ni nga jè katíjnandi̱í‑ni Barrabás.
41015012	Pilato india iskonangi‑la̱ xi̱ta̱ na̱xi̱ndá, kitsò‑la̱: ―¿Mé ra mejèn‑no nga sikóo̱ jè ra 'mì‑la xi̱ta̱xá ítjòn‑la̱ xi̱ta̱ judío?
41015013	Jñà xi̱ta̱, 'ñó kiìchja̱, nga kitsò: ―¡Krò katasi'ta‑róoi̱!
41015014	Pilato, 'kia̱á kitsò‑la̱: ―¿Mé kjoa̱ ra ta̱ 'cho ki'sìn? Jñà xi̱ta̱ na̱xi̱ndá, ta isa̱á 'ñó kiìchja̱‑isa, kitsò: ―¡Krò katasi'ta‑róoi̱!
41015015	Pilato mején‑la̱ nga nda kíjna ko̱ xi̱ta̱ na̱xi̱ndá. 'Koa̱á ma‑ni nga isíkíjnandi̱í‑ni jè Barrabás; ko̱ kitsjá kjo̱kixi̱ nga kinìki'on jè Jesús, a̱kjòn isìnga̱tsja nga kátá'ta krò.
41015016	Jñà chíchàn kiìko̱ó Jesús ya̱ nga masen‑la̱ ndi̱tsin ni'ya‑la̱ xi̱ta̱xá ítjòn. A̱kjòn tsikíxkóya ijye kóhotjín chíchàn ra i'kaa̱.
41015017	Isíkáya jngo nikje ra chji̱'ndi̱ inì 'kioo̱; a̱kjòn kisì'ya̱ jngo yá na'yá nga tsikí'a sko̱ koni 'sín si'a jngo‑la̱ koròna̱ xi̱ta̱xá ítjòn.
41015018	Ko̱ tsikí'tsia̱ nga iskindaya'tin. Kitsò‑la̱: ―¡Nda katijna jè Xi̱ta̱xá ítjòn‑la̱ xi̱ta̱ Judío!
41015019	Jngo ínaxo̱ matjìko̱‑ni sko̱; ko̱ tsikíchrájno ko̱‑sa̱a‑ni ko̱ tsinchaxkó'nchi'ta‑la̱ koni tsa bexkón.
41015020	'Kia̱ nga ijye ko̱'sín isìsobà‑la̱, tsjahíxìn‑la̱ jè nikje chji̱'ndi̱ inì ra kjiya. A̱kjòn isíkáya india‑ni jè nikje‑la̱ ra 'tse̱. A̱kjòn kiìko̱ nga kiì ká'ta krò.
41015021	Jngo xi̱ta̱ ra ya̱ chi̱ba̱‑la̱ tí'fa ra 'mì Simón, ra ya̱ Cirene i̱'nde‑la̱ ra tí'faha'sen‑jin na̱xi̱ndá, ra na̱'ìn‑la̱ ma Alejandro ko̱ Rufo, jñà chíchàn kjo̱'ñó ki'sìn‑la̱ nga kisì'ka krò‑la̱ Jesús.
41015022	Kiìko̱ó Jesús ya̱ i̱'nde ñánda̱ 'mì Gólgota, jè 'én ra tsò‑ni: I̱'nde Sko̱ Mi'ken.
41015023	Kitsjá‑la̱ nandá xán 'tse̱ uva ra tjíkójin‑la̱ mirra, tanga jè Jesús mì kì ki'tsi.
41015024	'Kia̱ nga ijye tsaká'ta krò, jñà chíchàn a̱kjòn isíská kañá‑ni nikje‑la̱ Jesús nga yá 'tse̱ ki̱tso̱‑la̱ nga jngó jngó nikje.
41015025	Ijchó‑la̱ tsa las nueve nga ta̱jñò 'kia̱ nga isi'ta krò Jesús.
41015026	Ki̱í'sín tsò‑ni 'én ra ya̱ tjí'ta krò: “Xi̱ta̱xá Ítjòn‑la̱ Xi̱ta̱ Judío”, nga̱ ta kií kjoa̱‑ni nga ko̱'sín ini'ken.
41015027	Ti̱'koa̱á isi'ta‑te krò jò xi̱ta̱ chijé. Jngo isasíjna a̱'ta ngakixi̱‑la̱ Jesús ko̱ jngo isasíjna ya̱ ngaskoán‑la̱.
41015028	'Koa̱á 'sín itjasòn koni 'sín tíchja̱ xa̱jo̱n ra tjí'ta 'én‑la̱ Nainá nga tsò: “Ya̱á kjóngásòn‑ko̱ koni jngo xi̱ta̱ ra tse jé tjín‑la̱.”
41015029	Jñà xi̱ta̱ ra ya̱ chi̱ba̱‑la̱ 'ja, kiìchja̱jnoó‑te‑la̱, síkjahatji‑la̱ sko̱, kitsò‑la̱: ―¡Jaa̱! Ji̱ ra ko̱kisi nga si̱kixojen‑ní i̱ngo̱ ítjòn‑la̱ Nainá, ko̱ nga ta jàn ni̱chjin kínda india‑ni,
41015030	ti̱ji̱ ti̱náchrjekajin‑ni kjo̱hi'in ijo‑li 'ndi̱‑ni̱ ko̱ títjo̱ji̱in ya̱ a̱'ta krò.
41015031	'Koa̱á ti̱'sín isìtsja'tin jñà xi̱ta̱ ítjòn‑la̱ na̱'mì ko̱ xi̱ta̱ ra bakón‑ya kjo̱téxoma‑la̱ Nainá. Kitsò: ―Maá‑la̱ tsachrjejin kjo̱hi'in xi̱ta̱ ra kj'ií, tanga mì kì ma‑la̱ ti̱jè síko̱‑ni ijo‑la̱.
41015032	Katitjojen'ta‑ni krò 'ndi̱‑ni̱ jè ra Cristo, ra xi̱ta̱xá ítjòn‑la̱ na̱xi̱ndá Israel, mé‑ni nga jcha̱‑ná ko̱ ko̱kjiín‑ná ra a̱'ta 'tse̱. Skanda jñà xi̱ta̱ ra jò ma‑ni ra kji'tà‑te krò, ti̱'koa̱á kiìchja̱jno‑te‑la̱.
41015033	'Kia̱ ijchò nchisen, skanda nga ijchò las tres nga ngixòn, kjojñó‑ní kóho'ki nga tíjngo i̱sà'nde.
41015034	'Kia̱ nga ijchò las tres Jesús, 'ñó kiìchja̱, kitsò: “Elí, Elí, ¿lama sabactani?” 'Én ra kiìchja̱, tsó‑ni: Ji̱ ra Nainá xin‑la, ¿mé‑ni kajmitakón‑ná?
41015035	'Kia̱ nga kií'nchré‑la̱ jñà xi̱ta̱ ra ya̱ tjítsa̱jna, tjín i'ka ra kitsò: ―Ti̱ná'ya‑la, jé Elías tíchja̱‑la̱.
41015036	Jngo xi̱ta̱, ndi̱to̱ón kií'ká jngo tsa̱nga̱ nga kisìka'nchi̱ ko̱ nandá binagre̱; a̱kjòn tsikísko jngo ínaxo̱; kitsjá‑la̱ Jesús nga kata'bi, kitsò: ―Chítsijen‑lá, a kj'i̱í‑ró‑tse jè Elías nga ko̱je̱n'ta‑ni krò.
41015037	Tanga jè Jesús, isa̱á 'ñó iskindaya‑isa, a̱kjòn 'ken.
41015038	Jè nikje ra tja̱'báya ya̱ nga masen‑la̱ i̱ngo̱ ítjòn ichrjajndá‑ní, jòya kjomà skanda a̱'ta nangi.
41015039	Jè xi̱ta̱ ítjòn‑la̱ chíchàn, 'kia̱ nga kijtse nga ijye 'ken Jesús, kitsó‑ní: ―Ngi kixi̱ kitií‑la kjoa̱ nga jè xi̱ta̱ ra̱kìi̱, I'ndí‑la̱ Nainá‑ní.
41015040	Ti̱'koa̱á ya̱á títsa̱jna i'ka íchjín ra kjin i̱nchikotsíjen‑ni, jè María Magdalena, ko̱ Salomé, ko̱ María ra na̱‑la̱ ma José ko̱ Jacobo, jè ra isa̱ mahi'ndí.
41015041	'Kia̱ nga tsikijna Jesús ya̱ Galilea, jñà íchjín kìi̱ ya̱á tsinchimatji̱ngi‑la̱ ko̱ ya̱á tsinchako̱. Kjín ma‑isa‑ni íchjín ra ya̱ tjítsa̱jna ra ya̱ ijchò‑ni ján Jerusalén.
41015042	Tà nga̱tjì‑la̱ nga ijye mejèn kàtjì tsá'bí jè ni̱chjin nga bìtsa̱jnanda xi̱ta̱ 'tse̱ ni̱chjin níkjáya,
41015043	jngo xi̱ta̱ ra 'mì José ra ya̱ i̱'nde‑la̱ Arimatea, kitsjá nga'ñó‑la̱ ijo‑la̱, 'jaha'sen ya̱ ni'ya ñánda̱ tíjna Pilato ko̱ isíjé‑la̱ ijo‑la̱ Jesús. Nga̱ jè José, jngoó xi̱ta̱ ra ti̱'koa̱á xá 'nga tjín‑la̱ 'tse̱ xi̱ta̱xá‑la̱ xi̱ta̱ judío ra ti̱'koa̱ tíkoñá‑la̱ kjo̱téxoma‑la̱ Nainá.
41015044	Pilato, tà 'koa̱á kjomà‑la̱ 'kia̱ nga ko̱'sín ijye 'ken Jesús; kiìchja̱á‑la̱ jè xi̱ta̱ ítjòn‑la̱ chíchàn; iskonangi‑la̱ a ngi kixi̱ kitií kjoa̱ nga ijye 'ken Jesús.
41015045	'Kia̱ nga ijye tsi'kéna̱jmí‑la̱ jè xi̱ta̱ ítjòn‑la̱ chíchàn nga ijyeé 'ken Jesús, Pilato isìnga̱tsjaá ijo‑la̱ Jesús jè José.
41015046	José tsatseé jngo nikje chraba; tsaje̱n'ta krò ijo‑la̱ Jesús; a̱kjòn isíkájté‑jno jè nikje. 'Kia̱á kiì kíhijin ñánda̱ ijye ti'xánda jngo nga̱jo̱ ya̱ a̱ngi na̱xi̱; iskanì'sen‑ngi ko̱ a̱kjòn iskaníkjá jngo na̱jo̱ ra tsasén‑jto ya̱ xo̱tjo̱ba̱ nga̱jo̱.
41015047	Jè María Magdalena ko̱ jè María ra na̱‑la̱ José, ndaá i̱nchikotsíjen ya̱ ñánda̱ nga isìhijin ijo‑la̱ Jesús.
41016001	'Kia̱ nga ijyehe'tà jè xòhoto̱ nga ni̱chjin níkjáya, María Magdalena, ko̱ Salomé, ko̱ María na̱‑la̱ Jacobo, tsatseé sihìti̱ ra nda jne̱ nga mejèn‑la̱ i̱kíxten‑jnó ijo‑la̱ Jesús.
41016002	Jè ni̱chjin 'kia̱ nga bí'tsia̱ xomàna̱, 'ñó ta̱jñòya kijì; ko̱ ijyeé tíbitjo kátji tsá'bí nga ijchò katsíjen‑la̱ nga̱jo̱‑la̱ chrjó mi'ken ñánda̱ isìhijin Jesús.
41016003	Tsó‑la̱ xákjién nga i̱nchifì: ―¿Yá ra kjoa̱áxìn‑ná na̱jo̱ ra tjíchjàjto ya̱ xo̱tjo̱ba̱ nga̱jo̱‑la̱ chrjó mi'ken?
41016004	Tanga 'kia̱ nga ijchò, iskotsíjeén‑la̱, kijtse‑ní nga jè na̱jo̱ ra 'ñó je 'kioo̱ ra tjíchjàjto‑ila̱ nga̱jo̱‑la̱ mi'ken ñánda̱ isijna ijo‑la̱ Jesús, ijyeé itjahíxìn.
41016005	'Kia̱ nga 'jaha'sen‑ngi ya̱ nga̱jo̱ chrjó mi'ken, kijtseé jngo xi̱ta̱ i̱xti ra tíjnajté jngo nikje chraba ra ndajò 'ki. Tíjna ya̱ nga kixi̱‑la̱ nga̱jo̱. Jñà íchjín kìi̱, tà itsakjón‑ní.
41016006	Tanga jè xi̱ta̱ i̱xti ra̱kìi̱ kitsó‑la̱: ―Kì tà chjàn skon jiòn. Be‑ná nga jé i̱nchifatsjio jè Jesús ra Nazaret i̱'nde‑la̱ ra ya̱ isi'ta krò. Ijyeé kàfaháyaá‑ila̱. Mì ti̱ i̱ tíjna‑ni. Chítsijen‑la i̱'nde‑la̱ ñánda̱ kisìjna.
41016007	Tangió ko̱'tìn‑la jè Pedro ko̱ jñà xi̱ta̱ ra i'ka ra kotá'yá'ta‑la̱ Jesús, nga jè Jesús, jé tíjna ítjòn‑no nga tífì ya̱ Galilea. Ya̱á jcha̱xkon india‑no koni 'sín kitsò‑no.
41016008	Jñà íchjín kìi̱, ndi̱to̱ón itjo‑ni ya̱ a̱ngi nga̱jo̱. Tsahachikon, nga kijì‑ni. Chi̱ba̱‑la̱ i̱nchifatsé‑ní nga i̱nchitsakjón. Ni̱yá ra tsi'kéna̱jmí‑la̱ tà nga̱tjì‑la̱ 'ñó tsikíxkón‑la̱ ijo‑la̱. [
41016009	'Kia̱ nga ijye jaáya‑ila̱ Jesús 'kia̱ nga ta̱jñòya jè ni̱chjin nga ma'tsia̱‑ni xomàna̱, jé kijtse ítjòn María Magdalena, jè ra ito inìma̱ 'cho‑la̱ ni̱í tsachrjekàjin inìma̱‑la̱.
41016010	María Magdalena kijì‑ní, nga kiì síkjí'nchré nga'tsì xi̱ta̱‑la̱ Jesús jñà ra ba tjín‑la̱ ko̱ i̱nchikjindáya.
41016011	Jñà xi̱ta̱‑la̱, 'kia̱ nga kií'nchré nga tíjnakon Jesús ko̱ nga jè chjo̱ón ra̱kìi̱ kijtse, mì kì kjokjiín‑la̱.
41016012	Ra kjomà a̱skan, Jesús tsakón‑la̱ ijo‑la̱ jò xi̱ta̱‑la̱ ra i̱nchifì a̱jin ijñáa̱, tanga kj'ií 'sín 'ki.
41016013	Jñà xi̱ta̱ ra jò ma, 'kia̱ nga kijtse, tsáfaá‑ni nga kiì síkjí'nchré jñà xi̱ta̱‑la̱ ra i'ka. Tanga ti̱'koa̱á mì kì kjokjiín‑la̱ jñà xi̱ta̱ kìi̱.
41016014	Ra ijyehe'tà‑ni kjoa̱, Jesús tsakón‑la̱ ijo‑la̱ jñà xi̱ta̱‑la̱ ra tejngo ma‑ni 'kia̱ nga títsa̱jna'ta ímixa̱ nga i̱nchibakjèn. Tsakátiko̱‑ní tà nga̱tjì‑la̱ nga tája tjín inìma̱‑la̱ nga mì ndi̱to̱n kjokjiín‑la̱ 'kia̱ nga tsi'kéna̱jmí‑la̱ jñà xi̱ta̱ ra tsakón ítjòn‑la̱ ijo‑la̱ 'kia̱ nga ijye jaáya‑ila̱.
41016015	Ko̱ a̱kjòn kitsò‑la̱: ―Tangió nga tjíjtsa i̱sà'nde. 'Tèna̱jmí ijye‑la nga'tsì xi̱ta̱ jè 'én xi̱tse̱ ra nda tsò ra a̱'ta tsa̱'a̱n.
41016016	Jñà xi̱ta̱ ra ko̱kjiín‑la̱ ra a̱'ta tsa̱'a̱n ti̱'koa̱ ra sa̱tíndá, ki̱tjokajiín kjo̱hi'in. Tanga jñà ra mì kì ko̱kjiín‑la̱, kjo̱hi'iín ska̱nè‑la̱.
41016017	Jñà ra ko̱kjiín‑la̱ a̱'ta tsa̱'a̱n, 'koa̱á 'sín jcha̱‑la̱ nga ko̱maá‑la̱ ko̱chrjekàjin inìma̱ 'cho‑la̱ ni̱í ra tjíjin inìma̱‑la̱ xi̱ta̱; ti̱'koa̱á ko̱maá‑la̱ ki̱chja̱ 'én xi̱tse̱ ra kj'ií 'sín tsò, ra mì tsa xá iskotá'yá‑ni;
41016018	ni̱'sín ye̱ jtsa̱ba̱, ko̱ ni̱'sín xki kjàn ra sí'ken‑ná ski̱ne̱, ni̱mé ra ka̱ma‑la̱; koa̱àsòn‑la̱ tsja xi̱ta̱ ra kiya, ko̱ jñà xi̱ta̱ ko̱ndaá‑ni.
41016019	'Kia̱ nga ijye ko̱kitsò‑la̱ xi̱ta̱‑la̱, jè Na̱'ín‑ná Jesús, itjamí'nga‑ní nga kijì ján ngajmi; tsikijna'ta ya̱ ngakixi̱‑la̱ Nainá.
41016020	Jñà xi̱ta̱‑la̱ kijí‑ní nga isìka'bí 'én nda‑la̱ Nainá nga tíjngo na̱xi̱ndá; ko̱ jè Na̱'ín‑ná Jesús ndaá tsasìko̱ ti̱'koa̱á ndaá tsakón tsijen nga jè 'én‑la̱ 'én kixi̱‑ní 'kia̱ nga kijcha‑la̱ kjo̱xkón ra tsakón xi̱ta̱‑la̱. Ko̱'sín katama.]
42001001	Ijyeé kjìn ma‑ni xi̱ta̱ ra tsikínda‑te xa̱jo̱n jñà kjoa̱kixi̱ ra kjomà a̱jin na̱xi̱ndá ra a̱'ta 'tse̱ Cristo,
42001002	koni 'sín tsakón‑ya‑naji̱n jñà xi̱ta̱ ra xko̱n kijtse‑ni skanda 'kia̱ nga kjo'tsia̱ kjòn‑ni kjoa̱, ti̱jñá‑ni ra ki'tsí xá‑la̱ nga isìka'bí 'én nda‑la̱ Cristo.
42001003	Ji̱ Nàmi̱ Teófilo, ra xkón tijni, 'a̱n ti̱'koa̱á ndaá sasén‑na nga tíbindá‑la xa̱jo̱n ra̱kìi̱, koni 'sín tjín nga jngó jngó sko̱ya kjoa̱; ndaá tsakatsjíya ijye skanda 'kia̱ nga ti̱'sa̱ kjo'tsia̱ kjòn‑ni kjoa̱,
42001004	mé‑ni nga isa̱ nda jcha̱‑ni kjoa̱kixi̱ ra ngi ko̱'sín tjín, jñà 'én ra ijye tsakón‑ya‑li xi̱ta̱.
42001005	Jè ni̱chjin 'kia̱ nga xi̱ta̱xá ítjòn tíjna jè Herodes ya̱ nangi Judea, jngo na̱'mì tíjna ra 'mì Zacarías ra tje̱‑la̱ Abías ma. Jè chjo̱ón‑la̱ Zacarías, Elisabet 'mì ra tje̱‑la̱ Aarón.
42001006	Xi̱ta̱ kixi̱‑ní ngajòo̱ ya̱ ngixko̱n Nainá. Síhitjasòn ijyeé nga'tsì kjo̱téxoma‑la̱ Nainá.
42001007	Tsìn‑la̱ i̱xti; jè Elisabet, chjo̱ón 'ndi̱‑ní; ko̱ ijyeé 'ñó xi̱ta̱ jchínga ngajòo̱.
42001008	Jngo ni̱chjin, jñà na̱'mì ra síxákjo‑ko̱ Zacarías, jñá tsako̱‑la̱ nga isíxá ya̱ ngixko̱n Nainá.
42001009	Koni 'sín tjín kjo̱téxoma 'tse̱ na̱'mì Israel, jé Zacarías tsako̱‑la̱ suerte nga 'jaha'sen ya̱ ni'ya tsje‑la̱ Nainá, ya̱ a̱ya i̱ngo̱ ítjòn, nga jè ko̱kà chrjongó Nainá.
42001010	'Kia̱ nga títì chrjongó Nainá, nga'tsì xi̱ta̱ na̱xi̱ndá, ya̱á i̱nchibítsa'ba ya̱ ndi̱tsiaán.
42001011	Jngo ìkja̱li̱ 'tse̱ Nainá tsatsíjen‑la̱ jè Zacarías ra síjna ya̱ nga kixi̱‑la̱ ñánda̱ nga tì chrjongó Nainá.
42001012	'Kia̱ kijtse, sí ta kjóxkón‑la̱, ko̱ ta itsakjón‑ní.
42001013	Tanga jè ìkja̱li̱ kitsó‑la̱: ―Zacarías, kì tà chjàn skon‑jìn; jè kjoa̱ bítsa'ba‑li ijyeé ina'yá‑la̱; jè chjo̱ón‑li Elisabet, jngo ndí i'ndí 'xi̱n jtsín‑la̱; 'koa̱á 'sín kí'ta 'í‑la̱ nga Juan 'kín.
42001014	'Ñó 'se̱‑li kjo̱tsja. Tà nga̱tjì‑la̱ jè i'ndí ra jtsín, kjín xi̱ta̱ ko̱tsja‑la̱.
42001015	Xi̱ta̱ ítjòn kíjna ya̱ ngixko̱n Nainá; mì tsa xán sk'í nga xá 'koa̱á 'sín ijye itjahájin‑ni; Inìma̱ Tsje‑la̱ Nainá si̱jin inìma̱‑la̱ skanda 'kia̱ nga ti̱kje tsìn.
42001016	Ra a̱'ta 'tse̱, kjín xi̱ta̱ na̱xi̱ndá Israel koa̱áfa'ta‑la̱ Nainá.
42001017	Jè ko̱jme ítjòn‑la̱ Na̱'ín‑ná. Jé si̱jin inìma̱‑la̱ jè nga'ñó ra isìchjeén jè Elías 'kia̱ nga kiìchja̱ ngajo‑la̱ Nainá. 'Nchán si̱ìkítsa̱jna jñà xi̱ta̱ jchínga ko̱ i̱xti‑la̱ nga si̱ijo̱ónda‑ni. Jñà xi̱ta̱ ra tájajín inìma̱‑la̱ nga mì kì síhitjasòn, si̱ìkaatjìyaá‑la̱ kjo̱bítsjen‑la̱ mé‑ni nga 'se̱‑la̱ kjo̱chji̱ne̱ ra tjín‑la̱ xi̱ta̱ kixi̱. 'Koa̱á 'sín si̱ìkíhijyonda xi̱ta̱ na̱xi̱ndá mé‑ni nga kítsa̱jnanda‑ni 'kia̱ nga kj'i̱í Na̱'ín‑ná.
42001018	Zacarías kitsó‑la̱ jè ìkja̱li̱: ―Kó'sín ske‑na tsa kixi̱ kjoa̱. 'A̱n, ijyeé 'ñó xi̱ta̱ jchínga; ti̱'koa̱á jè chjo̱ón‑na̱ ijyeé tsato ni̱chjin‑la̱ nga ma 'se̱‑la̱ i̱xti.
42001019	Jè ìkja̱li̱ kitsó‑la̱: ―'A̱n‑ná ra 'mì‑na Gabriel, ra ya̱ tíjna̱ ya̱ ngixko̱n Nainá; jé kàsíkasén‑na mé‑ni nga kokó‑la nga tsja‑la jè 'én ra nda tsò.
42001020	'Ndi̱ 'ndi̱, mì kì ti̱ ma ki̱nákjoa̱‑nì skanda 'kia̱ nga ki̱jchò ni̱chjin nga ki̱tjasòn jñà 'én kìi̱, tà nga̱tjì‑la̱ nga mì kì kàmakjiín‑li 'én ra ko̱kàxin‑la.
42001021	Jñà xi̱ta̱ na̱xi̱ndá, i̱nchikoñá‑la̱ Zacarías. Kjonangi‑la̱ xákjén, mé‑ni nga ta̱ nda tífichjin‑la̱ nga mì kì ndi̱to̱n bitjo‑ni ya̱ ni'ya tsje‑la̱ Nainá.
42001022	'Kia̱ nga itjo‑ni mì kì ti̱ ma chja̱‑ni; jñà xi̱ta̱ ti̱'kia̱á kjòchi̱ya‑la̱ nga tjín kjoa̱ ra kijtse ya̱ a̱ya ni'ya tsje‑la̱ Nainá; Zacarías, tà tsja bakón‑isa. 'Koa̱á 'sín tsikijna nga mì ti̱ kì kjomà kiìchja̱‑nì.
42001023	'Kia̱ nga ijye ijye ni̱chjin‑la̱ Zacarías nga isìhitjasòn xá‑la̱, kijí‑ni ni'ya‑la̱.
42001024	'Kia̱ nga kjomà a̱skan‑nioo̱, jè Elisabet ndí i'ndí isìhi'ma‑la̱. 'Òn sá tsikijna'ya ya̱ ni'ya‑la̱. Kitsò:
42001025	“'Koa̱á 'sín isìko̱‑na Nainá ra a̱'ta tsa̱'a̱n nga kijtse i̱ma̱á‑na, kitsjá‑na kjo̱nda mé‑ni mì ti̱ kì ko̱chrjengi‑na jñà xi̱ta̱.”
42001026	'Kia̱ nga ijchò jon sá, Nainá, isìkasén jè ìkja̱li̱ Gabriel ya̱ jngo na̱xi̱ndá ra 'mì Nazaret ra chja̱‑ni Galilea.
42001027	Kiìjkon jngo chjo̱ón xa̱ngó ra ijye tíjna'ñó nga jè ki̱xan‑ko̱ jngo xi̱ta̱ ra 'mì José ra tje̱‑la̱ David ma. Jè chjo̱ón xa̱ngó ra̱kìi̱, María 'mì.
42001028	Jè ìkja̱li̱, 'kia̱ nga 'jaha'sen ya̱ ni'ya‑la̱ María, kitsó‑la̱: ―¡Nda‑li Na̱a, ngaji̱ ra itjábé‑li jè kjo̱nda ra̱kìi̱! Jé Nainá tíjnako̱‑li. Ngaji̱ ra isa̱ nda kjòchikon'tin mì 'koa̱‑ni koni jñà íchjín ra kj'ií.
42001029	Jè María, 'kia̱ nga kijtsexkon, tà kjóxkón‑la̱ koni 'sín kitsò‑la̱ jè ìkja̱li̱; isíkítsjen‑ní kótsò‑ni nga ko̱'sín 'jiìjkón.
42001030	Jè ìkja̱li̱ kitsó‑la̱: ―Ji̱ María, kì tà chjàn skon‑jìn, ijyeé itjábé‑li kjo̱nda ya̱ ngixko̱n Nainá.
42001031	'Ndi̱ 'ndi̱ ko̱'xkén‑ní, i'ndí si̱ya'ma‑li. 'Koa̱á 'sín kí'ta 'í‑la̱ nga Jesús 'kín.
42001032	Xi̱ta̱ ítjòn ko̱ma; i'ndí‑la̱ Nainá 'kín ra isa̱ 'ñó 'nga tíjna; Nainá, jé si̱ìnga̱tsja kjo̱téxoma. Xi̱ta̱xá ítjòn kíjna koni 'sín tsikijna David ra xi̱ta̱ jchínga‑la̱ kjomà.
42001033	Jé ko̱tèxoma‑la̱ na̱xi̱ndá Israel. Kjo̱téxoma‑la̱ mì kì kje̱he'tà skanda tà mé ni̱chjin‑nioo̱.
42001034	Jè María 'kia̱á kitsò‑la̱ ìkja̱li̱: ―¿Kó'sín ko̱ma‑la̱ jè kjoa̱ ra ko̱'mì‑ná? Nga̱ mì tsa 'xi̱n tjín‑na.
42001035	―Jé Inìma̱ Tsje‑la̱ Nainá kj'i̱í kanè‑li ―kitsó jè ìkja̱li̱―; jé nga'ñó‑la̱ Nainá ra 'ñó 'nga tíjna ki̱ijtsa'tin‑li koni jngo 'ngién‑la̱ ifi mé‑ni nga jè i'ndí tsje ra jtsín, I'ndí‑la̱ Nainá 'kín.
42001036	Jè chjo̱ón xàngi̱i ra 'mì Elisabet ra chjo̱ón 'ndi̱, kjo joón sá tjíya'ma‑la̱ ndí i'ndí ni̱'sín ijye 'ñó jchínga.
42001037	Ni̱jngo kjoa̱ ra mì kì ma, ra a̱'ta 'tse̱ Nainá.
42001038	'Kia̱á kitsò María: ―Chjo̱ón chi̱'nda‑la̱ Nainá‑ná ra 'a̱n; ko̱'sín katama koni 'sín kà'mí‑ná. Jè ìkja̱li̱ ti̱ a̱ngi xko̱ón‑ni ichijà.
42001039	Jñà ni̱chjin kìi̱, jè María ndi̱to̱ón kijì jngo na̱xi̱ndá ra kjijna'nchò nindo ya̱ ján nangi Judea.
42001040	'Jaha'sen ya̱ ni'ya‑la̱ Zacarías; isíkjáya‑la̱ jè Elisabet.
42001041	'Kia̱ kií'nchré Elisabet nga isíkjáya‑la̱ María, jè i'ndí ra tjíhi'ma‑la̱, ngi iskì'ngaya i̱ndsi̱'ba̱. Jè Inìma̱ Tsje‑la̱ Nainá 'jaha'sen‑jin ya̱ inìma̱‑la̱ Elisabet.
42001042	'Kia̱á 'ñó kiìchja̱, kitsò: ―¡Nainá, isa̱á 'ñó nda tísíchikon'tin‑li mì 'koa̱‑ni koni jñà íchjín ra kj'ií; ti̱'koa̱á i'ndí‑li ra tjíhi'ma‑li 'ñó nda tímahachikon'tin!
42001043	¡Yá‑na ra 'a̱n nga ta̱ nda kà'fìi̱jchon‑ná ji̱ ra na̱‑la̱ Na̱'ín‑ná 'mì‑li!
42001044	Ti̱'kia̱á‑ni nga ka'nchre nga kàníkjáya‑ná, jè i'ndí‑na̱ kàkjì'ngayaá ya̱ i̱ndsi̱'bà nga kàmatsja‑la̱.
42001045	Mé ta̱ nda‑ni nga makjiín‑li 'én ra ki'sena̱jmí‑li. Jè 'én ra kiìchja̱ Nainá, ki̱tjasón‑ní.
42001046	'Kia̱á kitsò María: Inìma̱‑na̱ 'ñó 'nga síkíjna Nainá.
42001047	Matsjaá‑na a̱'ta 'tse̱ Nainá ra bachrjetjì‑na kjo̱hi'in.
42001048	Nga̱ kijtse i̱ma̱á‑na, 'a̱n ra chjo̱ón chi̱'nda‑la̱ ma. 'Ndi̱ 'ndi̱‑ni̱ ko̱ skanda ta̱ kjiá‑nioo̱, 'koa̱á 'sín ki̱tso̱‑na jñà xi̱ta̱: “Mé ta̱ nda‑la̱.”
42001049	Nga̱ 'ñó tse kjoa̱ isìko̱‑na jè Nainá ra ta jè ta̱jngo‑ni ra 'ñó tse nga'ñó tjín‑la̱. Nainá, xi̱ta̱ tsje‑ní.
42001050	Ko̱ tjín ki'tá‑la̱ kjo̱hi̱ma̱takòn skanda ta mé ni̱chjin‑ni a̱'ta 'tse̱ xi̱ta̱ ra bexkón.
42001051	'Koa̱á 'sín 'sín: nga bakón kó'ki tse nga'ñó tjín‑la̱; jñà xi̱ta̱ ra 'ñó 'nga ikon, bachrjengií kjo̱bítsjen‑la̱.
42001052	Jñà xi̱ta̱xá ítjòn ra 'nga tjítsa̱jna, faháxìn kjo̱téxoma‑la̱, ko̱ jñà ra nangi tjítsa̱jna isa̱á 'nga síkítsa̱jna‑ni.
42001053	Jñà xi̱ta̱ ra tsìn‑la̱ tsajmì ra kjine, 'ñó kjìn tsjá‑la̱, ko̱ jñà xi̱ta̱ nchi̱ná síkasén tiya‑ni.
42001054	Nainá basìko̱ò na̱xi̱ndá Israel nga chi̱'nda‑la̱ ma; mì kì síjchaàjin kjo̱hi̱ma̱takòn ra tjín‑la̱ skanda ta mé ni̱chjin‑nì,
42001055	'koa̱á 'sín kitsjá‑la̱ tsa'ba jñà xi̱ta̱ jchínga‑ná ra a̱'ta 'tse̱ Abraham ko̱ nga'tsì jñà tje̱‑la̱.
42001056	Jè María, jàn sá tsikijnako̱ Elisabet; ra kjomà a̱skan‑nioo̱, kijí‑ni ni'ya‑la̱.
42001057	'Kia̱ nga ijye ijchò ni̱chjin‑la̱, Elisabet jngo ndí i'ndí 'xi̱n kitsin‑la̱.
42001058	Jè Nainá, 'ñó nda isìko̱. 'Kia̱ nga kií'nchré jñà xi̱ta̱ xákjén, ko̱ jñà xi̱ta̱ a̱ndi ni'ya‑la̱ ti̱'koa̱á kjotsjaá‑la̱.
42001059	Ra kjomà jin ni̱chjin, kiìko̱ó jè i'ndí‑la̱ ya̱ ngixko̱n na̱'mì mé‑ni nga si̱'ta chi̱ba̱‑ni ijo‑la̱ kjoa̱ 'tse̱ circuncisión. Jñà xi̱ta̱, 'koa̱á 'sín mejèn‑la̱ ki̱i'tà 'í‑la̱ koni 'sín 'mì na̱'ìn‑la̱ nga Zacarías 'mì.
42001060	Tanga jè na̱‑la̱ kitsó‑ní: ―Majìn, Juan 'kín.
42001061	Kitsó jñà xi̱ta̱ ra tjítsa̱jna: ―¿Mé‑ni ko̱'sín 'kín‑ni? Ni̱jngo xi̱ta̱ xàngi̱i ra ko̱'sín 'mì.
42001062	'Kia̱á itjanangi‑la̱ jè na̱'ìn‑la̱, isìkjahatji‑la̱ tsja jñà xi̱ta̱ nga katakón kó'sín 'kín.
42001063	Jngo íte isíjé jè Zacarías, a̱kjòn tsikínda'tá: “Jè 'í‑la̱, Juan 'mì.” Nga'tsì jñà xi̱ta̱, tà 'koa̱á kjomà‑la̱.
42001064	Ti̱jé‑nì hora, Zacarías, kjomá kiìchja̱‑ni. 'Kia̱á kitsjá‑la̱ kjo̱nda Nainá.
42001065	Nga'tsì xi̱ta̱ ra tjítsa̱jna chraña a̱ndi ni'ya‑la̱ tà kjóxkón‑la̱ 'kia̱ nga kií'nchré nga ijye kjomà kiìchja̱‑ni Zacarías. Jndíi̱ ra ján tsabísòn kjoa̱ kìi̱ kóho'ki a̱'nchò nindo nangi Judea.
42001066	Nga'tsì xi̱ta̱ ra kií'nchré kjoa̱ kìi̱, isíkítsjen a̱jin inìma̱‑la̱; kitsò: ―Jè i'ndí ra̱kìi̱, 'kia̱ nga ko̱jchínga, yá xi̱ta̱ ra ko̱ma. Ko̱ jè nga'ñó‑la̱ Nainá tíjnako̱ i'ndí ra̱kìi̱.
42001067	Zacarías, nga nda tjíjin ya̱ inìma̱‑la̱ jè Inìma̱ Tsje‑la̱ Nainá, kiìchja̱ ngajo‑la̱ Nainá, nga kitsò:
42001068	¡Mé ta̱ nda 'ki‑la̱ jè Na̱'ín‑ná jè ra Nainá tsò‑la̱ na̱xi̱ndá Israel nga 'jií kíchjítjì na̱xi̱ndá‑la̱ ti̱'koa̱ 'ji síkítsa̱jnandi̱í‑ni!
42001069	Kitsjá jngo‑ná xi̱ta̱ ra tse nga'ñó tjín‑la̱ nga 'jií kachrjejin‑ná kjo̱hi'in ra kjoa̱ 'tse̱ jé‑ná, jè ra ya̱ nchrabá‑ni tje̱‑la̱ xi̱ta̱xá ítjòn ra tsi'kìn David ra chi̱'nda‑la̱ Nainá kjomà.
42001070	Nainá, jñá isìchjeén jñà xi̱ta̱ tsje‑la̱ ra kiìchja̱ ngajo‑la̱. 'Koa̱á 'sín kitsò nga ti̱'sa̱ tjà'tsin‑la̱ kjoa̱
42001071	nga ko̱chrjetjì‑ná a̱'ta 'tse̱ xi̱ta̱ kondra̱‑ná, ko̱ xi̱ta̱ ra jtike‑ná.
42001072	'Koa̱á ti̱ kitsò Nainá nga ske̱ i̱ma̱á jñà xi̱ta̱ jchínga‑ná. Mì kì si̱ìjchàhajin jñà 'én ra ijye kitsjà‑la̱ xi̱ta̱ jchínga‑ná Abraham 'kia̱ nga tsikíndajín jngo kjoa̱ ra tsje tjín.
42001073	Nainá, 'koa̱á 'sín kitsjà kixi̱ tsa'ba
42001074	nga si̱ìkítsa̱jnandi̱í‑ná a̱'ta 'tse̱ xi̱ta̱ kondra̱‑ná, mé‑ni nga mì kì ki̱skén nga si̱xá'ta‑lá.
42001075	Kji'tá ni̱chjin, nga tsje, ko̱ kixi̱ ki̱tsa̱jneé ya̱ ngixko̱n Nainá.
42001076	'Kia̱á kitsò‑la̱ i'ndí‑la̱: Ji̱ ndí 'xi̱n, ji̱í si̱ìchjeén‑li Nainá ra 'ñó 'nga tíjna nga ki̱nákjoa̱ ngajo‑la̱. Ji̱í 'kín ítjòn‑la̱ Na̱'ín‑ná nga kíndi ndi̱yá‑la̱.
42001077	'Kéna̱jmí‑la̱ na̱xi̱ndá‑la̱ kó'sín 'si̱in Nainá nga ko̱chrjetjì, ko̱ nga si̱hijcha'ta‑la̱ jñà jé ra tjín‑la̱
42001078	ta nga̱tjì‑la̱ nga 'ñó tse kjo̱hi̱ma̱takòn ra tjín‑la̱. Si̱ìkasén jngo‑ná ra ngajmi nchrabá‑ni. 'Kia̱ nga kj'i̱í, 'koa̱á 'sín si̱hisen koni 'sín mahisen 'kia̱ nga ta̱jñòya.
42001079	Ko̱hiseén‑la̱ jñà xi̱ta̱ ra i̱'nde jñò tjítsa̱jnajin ko̱ jñà ra ijye ndi̱yá kjo̱biya tjímaya. Ya̱á i̱ko̱‑ná jè ndi̱yá ñánda̱ tjín kjo̱'nchán.
42001080	Jè i'ndí ra̱kìi̱, tímajchínga‑ní ti̱'koa̱ tí'se‑la̱ nga'ñó inìma̱‑la̱. Ko̱ ya̱á tsikijna ya̱ nangi kixì ñánda̱ ni̱mé tjín skanda 'kia̱ nga tsikí'tsia̱ nga tsikijna masen‑la̱ na̱xi̱ndá Israel.
42002001	Ni̱chjin 'kia̱ nga tjín‑la̱ xá ítjòn jè ra 'mì César Augusto tsjachrjeé jngo kjo̱hixi̱ nga nga'tsì xi̱ta̱ ra tjín i̱sà'nde, xa̱jo̱ón si̱'ta 'í‑la̱.
42002002	Jè xa̱jo̱n ra ko̱'sín isinda ítjòn nga kjoxki̱ya nga'tsì xi̱ta̱ 'kia̱ nga tíbatéxoma jè xi̱ta̱ ra 'mì Cirenio ya̱ i̱'nde ra 'mì Siria.
42002003	Nga'tsì xi̱ta̱ kijí ya̱ na̱xi̱ndá‑la̱ nga kiì kí'ta xa̱jo̱n ijo‑la̱.
42002004	Jè José ya̱á itjo‑ni Nazaret, na̱xi̱ndá ra chja̱‑ni Galilea. Kijì ya̱ nangi ñánda̱ 'mì Judea ya̱ na̱xi̱ndá ra 'mì Belén ñánda̱ kitsin xi̱ta̱ ítjòn ra tsi'kìn David, nga̱ jè José tje̱‑la̱ David‑ní.
42002005	Ya̱á kiì kí'ta xa̱jo̱n ijo‑la̱; ti̱'koa̱ kijí‑te jè María, chjo̱ón‑la̱ ra tíjna'ñó‑la̱ nga jè ki̱xan‑ko̱, tanga ijyeé i'ndí tjíhi'ma‑la̱.
42002006	'Kia̱ nga ijye tjítsa̱jna ya̱ Belén, jè María ijchó ni̱chjin‑la̱ nga kitsin jè ndí i'ndí‑la̱.
42002007	Kitsiín jè ndí i'ndí‑tjòn‑la̱ ra ndí i'ndí 'xi̱n; isíkójin nikje; ya̱á isíkájnaya ya̱ a̱ya kàxa̱ ñánda̱ nga bakjèn‑ya cho̱, tà nga̱tjì‑la̱ nga mì ti̱ kì isako'ndé‑la̱ ya̱ ni'ya ñánda̱ ma níkjáya.
42002008	Ya̱ chraña'tá‑la̱ Belén títsa̱jnaá chji̱ngo̱ cho̱ ra síkinda̱ ni̱tje̱n forrè‑la̱.
42002009	Ta ndi̱to̱ón ijchòjkon jngo ìkja̱li̱ 'tse̱ Nainá. Jè kjoa̱jeya‑la̱ Nainá ngi kjohisen jngo tjindi‑la̱ ñánda̱ tjítsa̱jna. Sí taxki̱ nda itsakjòn.
42002010	Jè ìkja̱li̱ kitsó‑la̱: ―Kì tà chjàn skon‑jiòn; 'a̱n, kií xá 'jíi̱‑na nga jngo 'én xi̱tse̱ ra nda tsò síkjí'nchré‑no. 'Én ra̱kìi̱, 'ñó tsja 'ke̱‑la̱ nga'tsì xi̱ta̱ na̱xi̱ndá.
42002011	Jngo ndí i'ndí katsin ya̱ na̱xi̱ndá‑la̱ David jè ra ma‑la̱ ko̱chrjetjì‑ná kjoa̱ 'tse̱ kjo̱hi'in, jè ra Cristo [ra xá isìkasén‑ni Nainá] nga jè kíjna ítjòn‑ná.
42002012	Tjín jngo kó'sín nga ma jcha̱a nga kixi̱í kjoa̱ 'én ra ko̱tíxin‑no: jè i'ndí ra̱kìi̱, ya̱á kjinaya ya̱ kàxa̱ ñánda̱ nga bakjèn‑ya cho̱. Kjijnajtéjin nikje‑la̱.
42002013	Ti̱'kia̱‑ni kjín jchán ìkja̱li̱ tsatsíjen‑kjo ra inchrabà‑ni ngajmi nga 'ngaá isíkíjna Nainá. Kitsò:
42002014	Kata'se‑la̱ kjoa̱jeya Nainá ya̱ ján ngajmi. Ko̱ ya̱ a̱'ta nangi, kata'se‑la̱ kjo̱'nchán xi̱ta̱ ra tjín‑la̱ kjo̱nda‑la̱ Nainá.
42002015	'Kia̱ nga ijye kijì‑ni jñà ìkja̱li̱ ján ngajmi, jñà chji̱ngo̱ cho̱, kitsó‑la̱ xákjén: ―Tjiaán skanda ya̱ ján Belén mé‑ni nga jche̱é kjoa̱ ra ko̱kàma koni 'sín kasíkí'nchré‑ná Na̱'ín‑ná.
42002016	Ndi̱to̱ón kijì jñà chji̱ngo̱ cho̱ ya̱ ján Belén; 'kia̱ nga ijchò, isakò‑la̱ ya̱ ñánda̱ tíjna María ko̱ jè José, ko̱ jè i'ndí kjinaya kàxa̱ ya̱ ñánda̱ bakjèn‑ya cho̱.
42002017	'Kia̱ nga kijtse jè i'ndí ra̱kìi̱, tsi'kéna̱jmí ijye‑ní kó'sín kitsò jè ìkja̱li̱ ra a̱'ta 'tse̱ i'ndí.
42002018	Nga'tsì xi̱ta̱ ra kií'nchré koni 'sín kitsò jñà chji̱ngo̱ cho̱, tà 'koa̱á kjomà‑la̱.
42002019	Tanga jè María, ya̱á tsikíjin ijye inìma̱‑la̱ jñà 'én ra ki'sena̱jmí‑la̱. 'Ñó isíkítsjen kjoa̱ kìi̱.
42002020	Jñà chji̱ngo̱, kijí‑ni; jeyaá isíkíjna Nainá ko̱ 'ngaá isíkíjna ta nga̱tjì‑la̱ nga'tsì kjoa̱ ra kií'nchré ko̱ ra kijtse koni 'sín nga ijye ki'sena̱jmí‑la̱.
42002021	'Kia̱ nga ijchò jin ni̱chjin nga kitsin jè ndí i'ndí ra̱kìi̱, isi'ta chi̱ba̱á ijo‑la̱ ra kjoa̱ 'tse̱ circuncisión; Jesús isi'ta 'í‑la̱ koni 'sín ijye kitsò ìkja̱li̱ 'tse̱ Nainá 'kia̱ nga ti̱kjè sihi'ma a̱ya i̱ndsi̱'ba̱ na̱‑la̱.
42002022	'Kia̱ nga ijchò ni̱chjin nga ko̱'sín 'si̱in jñà xi̱ta̱ kìi̱, koni 'sín tíchja̱ kjo̱téxoma‑la̱ Nainá ra tsikínda Moisés, mé‑ni nga jè María tsje kíjna‑ni ya̱ ngixko̱n Nainá. Kiìko̱ó jè ndí i'ndí‑la̱ ya̱ a̱ya i̱ngo̱ ítjòn ra kjijna ya̱ Jerusalén nga kiì sínga̱tsja Nainá.
42002023	'Koa̱á 'sín tjí'ta kjo̱téxoma‑la̱ Nainá ra tsikínda Moisés nga tsò: “Nga'tsì i'ndí 'xi̱n ra jtsín ítjòn, 'tse̱é Nainá, jé ko̱nga̱tsja.”
42002024	Xi̱ta̱ jchínga‑la̱ Jesús kiìko̱ó kjo̱tjò‑la̱ ya̱ ngixko̱n Nainá, jò tjo̱ni̱ña̱, ñá tsa jò pichón, koni 'sín tjín kjo̱téxoma‑la̱ Nainá ra tsikínda Moisés.
42002025	Ni̱chjin kìi̱, tíjnaá jngo xi̱ta̱ kixi̱ ya̱ Jerusalén ra nda bexkón Nainá ra 'mì Simeón. Ti̱'koa̱á tíkoñá‑la̱ jè ra ko̱chrjetjì na̱xi̱ndá Israel. Jè Simeón ya̱á tíjnako̱ jè Inìma̱ Tsje‑la̱ Nainá,
42002026	ko̱ 'koa̱á 'sín ijye isìchi̱ya‑la̱ nga mì kì ki̱yá Simeón skanda 'kia̱ nga ske̱xkon Cristo ra Nainá si̱ìkasén.
42002027	Jé Inìma̱ Tsje‑la̱ Nainá isìkasén Simeón ya̱ i̱ngo̱ ítjòn Jerusalén. 'Kia̱ nga ijchòko̱ Jesús jñà xi̱ta̱ jchínga‑la̱ nga si̱hitjasòn koni 'sín tjín kjo̱téxoma,
42002028	jè Simeón, iskábé jè ndí i'ndí ra̱kìi̱, tsakáya tsja; 'ngaá isíkíjna Nainá. Kitsò:
42002029	Na̱'ìn, ijyeé kabitjasòn 'én‑li koni 'sín tsi'kín‑ná. 'Ndi̱ 'ndi̱‑ni̱, 'nchán katìyaa̱ 'a̱n ra chi̱'nda‑li ma.
42002030	Ijyeé kàbe‑na xkoàa̱n jè ra ko̱chrjetjì‑naji̱n kjo̱hi'in,
42002031	jè ra masen kàníkíjni ya̱ ngixko̱n nga'tsì xi̱ta̱ na̱xi̱ndá,
42002032	jè ra si̱hisen‑la̱ kjo̱bítsjen‑la̱ jñà xi̱ta̱ ra mì tsa xi̱ta̱ na̱xi̱ndá‑li ma. A̱'ta 'tse̱ i'ndí ra̱kìi̱, jè na̱xi̱ndá‑li Israel, jeyaá kíjna.
42002033	Xi̱ta̱ jchínga‑la̱ Jesús tà kjóxkón‑la̱ koni 'sín kitsò Simeón a̱'ta 'tse̱ i'ndí‑la̱.
42002034	Jè Simeón kisíjé‑la̱ Nainá nga katasíchikon'tin jè i'ndí; a̱kjòn kitsò‑la̱ María: ―A̱'ta 'tse̱ i'ndí ra̱kìi̱, 'koa̱á 'sín tjínè‑la̱ nga kjín xi̱ta̱ Israel ki̱tjokajin kjo̱hi'in ko̱ kjín jchi̱ja. A̱'ta 'tse̱é jcha̱‑la̱ kó'sín 'sín Nainá
42002035	mé‑ni nga jcha̱‑la̱ kó'sín tjín kjo̱bítsjen‑la̱ nga'tsì xi̱ta̱, tanga kjín xi̱ta̱ mì kì ko̱kjiín‑la̱; ko̱ ngaji̱ 'ñó 'se̱‑li kjo̱ba; 'koa̱á 'sín ko̱ma‑li koni tsa jngo ki̱cha̱ ka'se‑li.
42002036	Ya̱á tíjna jngo‑te chjo̱ón ra 'mì Ana, ra chja̱ ngajo‑la̱ Nainá, tsati‑la̱ Fanuel ra tje̱‑la̱ Aser. Ijyeé 'ñó xi̱ta̱ jchínga. Ito nó tsikijnako̱ 'xi̱n‑la̱.
42002037	Kjo ijòn‑kan ko̱ ijòn nó tjín‑ni nga 'ken 'xi̱n‑la̱. Ko̱ ya̱á bijnaya ki'ta ya̱ ndi̱tsin i̱ngo̱ ítjòn; ni̱chjin ko̱ ni̱tje̱n bítsa'ba‑la̱ Nainá ko̱ bijnachjan nga bexkón Nainá.
42002038	Ti̱jé‑ni hora, chjo̱ón ra̱kìi̱, ijchò kasi'ta chraña‑la̱ xi̱ta̱ jchínga‑la̱ Jesús. Tíchja̱'ta‑la̱ Nainá nga títsò‑la̱: “Tse kjo̱nda kata'se‑li Na̱'ìn”; ti̱'koa̱ tíchja̱‑la̱ a̱'ta 'tse̱ i'ndí ra̱kìi̱ nga'tsì jñà xi̱ta̱ ra i̱nchikoñá‑te‑la̱ nga kíjnandi̱í‑ni jè na̱xi̱ndá Jerusalén.
42002039	Jè José ko̱ María, 'kia̱ nga ijye isìhitjasòn ijye koni 'sín tíchja̱ kjo̱téxoma‑la̱ Nainá ra tsikínda Moisés, kijí india‑ni ján Galilea ya̱ na̱xi̱ndá‑la̱ Nazaret.
42002040	I'ndí ra̱kìi̱ tímajchínga‑ní; tí'se‑la̱ nga'ñó a̱jin inìma̱‑la̱; ti̱'koa̱á isa̱ nda tímachi̱ya‑la̱; ya̱á tíjnako̱ kjo̱nda‑la̱ Nainá.
42002041	Jñà xi̱ta̱ jchínga‑la̱ Jesús, xki̱ nó fì ya̱ na̱xi̱ndá Jerusalén 'kia̱ nga bitjo 'sí paxko̱.
42002042	Jesús, 'kia̱ nga ijye tjín‑la̱ tejò nó, ti̱'koa̱ kijí‑te ya̱ ján Jerusalén koni 'sín tjín kjo̱téxoma 'tse̱ 'sí paxko̱.
42002043	'Kia̱ nga inchrabà‑ni xi̱ta̱ nga ijye ijyehe'tà 'sí, jè Jesús, ya̱á tsikijna Jerusalén; tanga jñà xi̱ta̱ jchínga‑la̱ mì kì kijtse tsa ya̱ tsikijna.
42002044	Jngo ni̱chjin tsinchimaya ndi̱yá. 'Koa̱á 'sín isíkítsjen tsa ya̱á tsá'bajin‑la̱ xi̱ta̱ ra i̱nchifì‑ni. 'Kia̱ nga tsakátsji ya̱ a̱jin‑la̱ xi̱ta̱ xákjén ko̱ jñà xi̱ta̱ ra bexkon,
42002045	mì kì isakò‑la̱. 'Kia̱á kijì india‑ni ya̱ ján Jerusalén nga kiì kátsji.
42002046	'Kia̱ nga kjomà jàn ni̱chjin nga i̱nchibátsji, ya̱á isakò‑la̱ ya̱ ndi̱tsin i̱ngo̱ ítjòn; tíjnajin‑la̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; i̱nchi'nchré‑la̱ ko̱ i̱nchikjonangi‑la̱.
42002047	Nga'tsì xi̱ta̱ ra i̱nchi'nchré‑la̱ tà kjóxkón‑la̱ jè kjo̱bítsjen ra tjín‑la̱ koni 'sín chja̱.
42002048	Jñà xi̱ta̱ jchínga‑la̱, 'kia̱ nga kijtse nga ya̱ tíjna, ti̱'koa̱á tà kjóxkón‑te‑la̱; jè na̱‑la̱, kitsó‑la̱: ―Ji̱ ndí 'xi̱n, ¿mé‑ni ko̱nìko̱‑náji̱n? Jè na̱'ìn‑li ko̱ ra 'a̱n, i̱nchimakájno‑naji̱n nga ko̱'sín ichijì, ko̱ i̱nchifatsjií‑laji̱n.
42002049	Jesús kitsó‑la̱: ―¿Mé‑ni nga 'a̱n fatsji‑nájiòn? ¿A mí tjíjin‑no nga tjínè‑na nga ya̱ kóti̱jna ni'ya‑la̱ Na̱'ìn‑na̱?
42002050	Tanga jñà xi̱ta̱ jchínga‑la̱ mì kì kjòchi̱ya‑la̱ jè 'én ra kiìchja̱ Jesús.
42002051	Jesús, kiìko̱ó jñà xi̱ta̱ jchínga‑la̱ nga kijì india‑ni ya̱ ján Nazaret. Jesús, nda isìhitjasòn‑la̱ xi̱ta̱ jchínga‑la̱. Jè na̱‑la̱, ya̱á tsikíjin ikon ya̱ a̱jin inìma̱‑la̱ nga'tsì kjoa̱ kìi̱.
42002052	Jesús, tímajchínga‑ní ko̱ ni̱chjin nchijòn isa̱ nda tímachi̱ya‑la̱; ti̱'koa̱ tí'se‑la̱ kjo̱nda 'tse̱ Nainá ko̱ 'tse̱ xi̱ta̱.
42003001	'Kia̱ fì chrjo'òn nó nga tíbatéxoma jè Tiberio César nga'tsì i̱'nde ra chja̱‑ni Roma, jé Poncio Pilato tíbatéxoma ya̱ nangi Judea; ko̱ jé Herodes tíbatéxoma ya̱ Galilea; ko̱ jé 'ndse̱ Herodes ra 'mì Felipe, tíbatéxoma ya̱ nangi Iturea ko̱ Traconite; ko̱ jé Lisanias batéxoma ya̱ nangi Abilinia.
42003002	Jé Anás ko̱ Caifás títsa̱jna na̱'mì ítjòn. Jñà ni̱chjin kìi̱, Juan, ti‑la̱ Zacarías, ki'tsí‑la̱ 'én‑la̱ Nainá ya̱ i̱'nde a̱'ta xìn ñánda̱ nga nangi kixì.
42003003	Kijì jngo tjandi‑la̱ ya̱ ndáje̱ Jordán nga kitsò‑la̱ nga'tsì xi̱ta̱: “Ti̱kájno‑no jé‑no; kì ti̱ tsja jé fatsji‑no ko̱ tatíndá ijo‑no mé‑ni nga ma si̱hijcha'ta‑no jé‑no.”
42003004	'Kia̱ nga ko̱'sín kitsò Juan, jñà itjasòn 'én ra kiìchja̱ Isaías, xi̱ta̱ ra isìchjeén Nainá nga kiìchja̱ ngajo‑la̱ nga kitsò: Jngo xi̱ta̱ ra 'ñó tíchja̱ ya̱ i̱'nde a̱'ta xìn ñánda̱ nga nangi kixì nga tsò: “Ti̱tsa̱jnanda nga 'kia̱ nga kj'i̱í Na̱'ín‑ná, kixi̱ ti̱kíjna inìma̱‑no koni jngo ndi̱yá kixi̱ ñánda̱ nga ko̱jmeyá Na̱'ín‑ná.
42003005	Nga'tsì i̱'nde ñánda̱ kongaya chon, ngi a̱són chon ka̱ma‑ni; nga'tsì nindo ko̱ chrja̱ngi̱ ska̱jen‑ngi ijye‑ní; jñà ndi̱yá ra mì kì kixi̱ tjín, ti̱'koa̱á ko̱kixi̱í‑ni; ko̱ jñà ndi̱yá ra tje̱n‑jen‑jno, tje̱n‑jen'ta chon, ko̱jchon‑la̱.
42003006	Nga'tsì xi̱ta̱ i̱sà'nde, ske̱‑ní kó'sín 'si̱in Nainá nga ko̱chrjetjì jé‑la̱ xi̱ta̱”, kitsò Isaías.
42003007	Juan kitsò‑la̱ jñà xi̱ta̱ ra ijchò nga mejèn‑la̱ sa̱tíndá: ―¡Jiòn, 'koa̱á 'sín ngoya‑no koni tsa tje̱‑la̱ ye̱! ¿Yá ra ko̱kitsò‑no nga ko̱tojin‑no jè kjo̱hi'in ra 'sa̱ nchrabá?
42003008	Ko̱'sín 'tia̱àn kjoa̱ ra nda tjín. Kata'ya‑la̱ nga ijyeé iníkájno jé‑no ko̱ mì ti̱ jé i̱nchifatsji‑no. Kì bixó ya̱ a̱jin inìma̱‑no: “Ngaji̱n, mì kì 'se̱‑naji̱n kjo̱hi'in nga̱ ya̱á nchrabá'ta‑naji̱n ya̱ 'tse̱ Abraham.” 'Koa̱á xín kixi̱‑no, skanda jñà na̱jo̱ kìi̱, maá‑la̱ Nainá nga i̱xti 'tse̱ Abraham 'si̱in.
42003009	’Jè ni̱chjin nga tsjá kjo̱hi'in Nainá, ijyeé kjochraña, 'koa̱á jngoya‑la̱ koni jngo ki̱cha̱yá ra kjijnanda nga kjijna'ta ya̱ kja̱ma̱‑la̱ yá nga ko̱tesòn. Nga'tsì yá ra mì kì nda to bajà‑la̱, jtísòn‑ní; ya̱á si̱nchájin ni'í mé‑ni nga jti̱‑nì.
42003010	Jñà xi̱ta̱ iskonangií‑la̱ kitsò‑la̱: ―¿Mé ra 'sia̱n‑ji̱n?
42003011	Kiìchja̱á Juan kitsò‑la̱: ―Jè xi̱ta̱ ra jò ma‑ni na̱chro̱‑la̱, katatsjá jngo‑la̱ jè ra tsìn‑la̱ nikje; jè ra tjín‑la̱ tsajmì ra kjine, katatsjá‑la̱ jè xi̱ta̱ ra tsìn‑la̱.
42003012	Ti̱'koa̱á 'jií i'ka xi̱ta̱ ra síkíchjítjì tsajmì, jñà ra síxá‑la̱ xi̱ta̱xá 'tse̱ Roma nga mejèn‑la̱ sa̱tíndá. Kitsò‑la̱ Juan: ―Maestro, ¿mé ra 'sia̱n‑ji̱n?
42003013	Juan kitsó‑la̱: ―Kì tsato níkíchjió koni 'ki tjínè‑la̱ nga si̱kíchjió.
42003014	Ti̱'koa̱á iskonangií i'ka jñà chíchàn, kitsò: ―Ngaji̱n‑ji̱n, ¿mé ra 'sia̱n‑ji̱n? Juan kitsó‑la̱: ―Kì xi̱ta̱ minchaxkón‑la, kì 'én ndiso niya‑la xi̱ta̱ 'kia̱ nga nìmé kjoa̱ tjín‑la̱ nga to̱n mejèn‑no ki̱náchrjejno‑la; katamajngoó takòn koni tjín machjí‑no.
42003015	Jñà xi̱ta̱ na̱xi̱ndá i̱nchikoñá‑ní nga i̱nchisíkítsjen ya̱ a̱jin inìma̱‑la̱ ra a̱'ta 'tse̱ Juan: tsa jé Cristo [ra xá kisìkasén‑ni Nainá].
42003016	Juan kitsó‑la̱ nga'tsì xi̱ta̱ na̱xi̱ndá: ―Kjo̱hixi̱‑ní, tà nandá batíndá‑na ra 'a̱n; tanga nchrabá jngo‑isa ra isa̱ tse nga'ñó tjín‑la̱ koni ra 'a̱n; skanda mí kì bakèn‑na nga 'a̱n skíjnda̱'ñó xa̱jté‑la̱. Jè ra 'sa̱ nchrabá, ko̱ó Inìma̱ Tsje‑la̱ Nainá ko̱ ko̱ó ni'í ko̱tíndá‑no.
42003017	Ijyeé tíjnanda nga kjoa̱hájin xi̱ta̱ ra nda 'sín ko̱ jñà ra mì kì nda 'sín koni 'sín ma 'kia̱ nga matsje jñà tjachó ra 'mì trigo, ki̱ncháxkó ijye jñà ra trigo ya̱ a̱ya ni'nga, tanga jñà tjé‑la̱, ya̱á ko̱kà ya̱ a̱jin ni'í ra mì kì kji̱'tso skanda tà kjiá‑nioo̱.
42003018	Juan, 'koa̱á 'sín kiìchja̱jin‑la̱ xi̱ta̱ 'én xi̱tse̱ ra nda tsò; kjín sko̱ya kjo̱téxoma tsikí'tin ra nda tsò.
42003019	Juan, tsakátiko̱ó jè Herodes ra xi̱ta̱ ítjòn tíjna tà nga̱tjì‑la̱ nga̱ jè tíjnako̱ Herodías chjo̱ón‑la̱ Felipe ra 'ndse̱ Herodes. Ti̱'koa̱á tsakátiko̱ó‑te tà nga̱tjì‑la̱ nga'tsì kjoa̱'cho ra tí'sín.
42003020	Tanga jè Herodes, ta isa̱á 'ñó 'cho ki'sìn‑isa: nda̱yá isìkjaha'sen jè Juan.
42003021	'Kia̱ nga ti̱kje nda̱yá 'faha'sen Juan nga tíbatíndá nga'tsì xi̱ta̱ na̱xi̱ndá, ti̱'koa̱á 'kia̱á isatíndá‑te Jesús; 'kia̱ nga tíchja̱'ta‑la̱ Nainá Jesús, jè ngajmi, itjá'xa̱‑ní.
42003022	A̱kjòn itjojen‑nè Jè Inìma̱ Tsje‑la̱ Nainá ra ko̱'sín 'ki koni jngo tjo̱ni̱ña̱; ko̱ ina'yá jngo‑la̱ 'én ra ngajmi inchrabà‑ni ra kitsò: ―Ji̱‑ní ra i'ndí‑na̱ xin‑la ra 'ñó tsjake̱‑la; 'ñó tsja tjín‑la̱ takoàn ra a̱'ta tsa̱ji ―kitsó Nainá.
42003023	Jesús 'kia̱ nga tsikí'tsia̱ nga isíxá, tjín‑la̱ tsa katé nó. 'Koa̱á 'sín tjíjin‑la̱ xi̱ta̱, nga i'ndí‑a̱‑ró José; ko̱ jè José, i'ndí‑la̱á Elí;
42003024	Elí, i'ndí‑la̱á Matat; Matat, i'ndí‑la̱á Leví; Leví, i'ndí‑la̱á Melqui; Melqui, i'ndí‑la̱á Jana; Jana, i'ndí‑la̱á José;
42003025	José, i'ndí‑la̱á Matatías; Matatías, i'ndí‑la̱á Amós; Amós, i'ndí‑la̱á Nahúm; Nahúm, i'ndí‑la̱á Esli; Esli, i'ndí‑la̱á Nagai;
42003026	Nagai, i'ndí‑la̱á Maat; Maat, i'ndí‑la̱á Matatías; Matatías, i'ndí‑la̱á Semei; Semei, i'ndí‑la̱á Josec; Josec, i'ndí‑la̱á Judá;
42003027	Judá, i'ndí‑la̱á Johanán; Johanán, i'ndí‑la̱á Resa; Resa, i'ndí‑la̱á Zorobabel; Zorobabel, i'ndí‑la̱á Salatiel; Salatiel, i'ndí‑la̱á Neri;
42003028	Neri, i'ndí‑la̱á Melqui; Melqui, i'ndí‑la̱á Adi; Adi, i'ndí‑la̱á Cosam; Cosam, i'ndí‑la̱á Elmodam; Elmodam, i'ndí‑la̱á Er;
42003029	Er, i'ndí‑la̱á Josué; Josué, i'ndí‑la̱á Eliezer; Eliezer, i'ndí‑la̱á Jorim; Jorim, i'ndí‑la̱á Matat;
42003030	Matat, i'ndí‑la̱á Leví; Leví, i'ndí‑la̱á Simeón; Simeón, i'ndí‑la̱á Judá; Judá, i'ndí‑la̱á José; José, i'ndí‑la̱á Jonam; Jonam, i'ndí‑la̱á Eliaquim;
42003031	Eliaquim, i'ndí‑la̱á Melea; Melea, i'ndí‑la̱á Mainán; Mainán, i'ndí‑la̱á Matata; Matata, i'ndí‑la̱á Natán;
42003032	Natán, i'ndí‑la̱á David; David, i'ndí‑la̱á Isaí; Isaí, i'ndí‑la̱á Obed; Obed, i'ndí‑la̱á Booz; Booz, i'ndí‑la̱á Salmón; Salmón, i'ndí‑la̱á Naasón;
42003033	Naasón, i'ndí‑la̱á Aminadab; Aminadab, i'ndí‑la̱á Aram; Aram, i'ndí‑la̱á Esrom; Esrom, i'ndí‑la̱á Fares; Fares, i'ndí‑la̱á Judá;
42003034	Judá, i'ndí‑la̱á Jacob; Jacob, i'ndí‑la̱á Isaac; Isaac, i'ndí‑la̱á Abraham; Abraham, i'ndí‑la̱á Taré; Taré, i'ndí‑la̱á Nacor;
42003035	Nacor, i'ndí‑la̱á Serug; Serug, i'ndí‑la̱á Ragau; Ragau, i'ndí‑la̱á Peleg; Peleg, i'ndí‑la̱á Heber; Heber, i'ndí‑la̱á Sala;
42003036	Sala, i'ndí‑la̱á Cainán; Cainán, i'ndí‑la̱á Arfaxad; Arfaxad, i'ndí‑la̱á Sem; Sem, i'ndí‑la̱á Noé; Noé, i'ndí‑la̱á Lamec;
42003037	Lamec, i'ndí‑la̱á Matusalén; Matusalén, i'ndí‑la̱á Enoc; Enoc, i'ndí‑la̱á Jared; Jared, i'ndí‑la̱á Mahalaleel; Mahalaleel, i'ndí‑la̱á Cainán;
42003038	Cainán, i'ndí‑la̱á Enós; Enós, i'ndí‑la̱á Set; Set, i'ndí‑la̱á Adán; Adán, jè ra Nainá saba tsikínda.
42004001	Jesús, ndaá tjíjin ya̱ inìma̱‑la̱ jè Inìma̱ Tsje‑la̱ Nainá; 'jií india‑ni ya̱ ndáje̱ Jordán; jè Inìma̱ Tsje‑la̱ Nainá ya̱á kiìko̱ ya̱ i̱'nde a̱'ta xìn ñánda̱ nga nangi kixì.
42004002	Ichán ni̱chjin ya̱ tsikijna ko̱ jè xi̱ta̱‑ni̱í iskó'ta‑ní nga mejèn‑la̱ kátátsji‑jé jè Jesús. Nga'tsì jñà ni̱chjin kìi̱, mì kì tsakjèn, tsikijnachjan‑ní. 'Kia̱ nga ijyehe'tà jñà ni̱chjin kìi̱, 'ñó kjòhojò‑la̱ jè Jesús.
42004003	Jè xi̱ta̱‑ni̱í kitsó‑la̱: ―Tsa ngi kixi̱í kjoa̱ nga ji̱í‑nì ra I'ndí‑la̱ Nainá 'mì‑li, ko̱'tín‑la̱ na̱jo̱ ra̱kìi̱ nga ni̱ño̱ katama.
42004004	Jesús kiìchja̱‑ní kitsò: ―'Koa̱á 'sín tíchja̱ ya̱ Xa̱jo̱n‑la̱ Nainá, nga tsò: “Mì tsa tà jñà tsajmì ra ma chine kítsa̱jnakon‑ni jñà xi̱ta̱, ti̱'koa̱á ko̱ó‑te 'én‑la̱ Nainá kítsa̱jnakon‑tse‑ni.”
42004005	Jè xi̱ta̱‑ni̱í kiìko̱ó Jesús ya̱ jngo nindo ra 'ñó 'nga; ta jngohíjta tsakón ijye‑ila̱ nga'tsì na̱xi̱ndá ra tjín nga tjíjtsa i̱sà'nde.
42004006	Jè xi̱ta̱‑ni̱í kitsó‑la̱ Jesús: ―Ji̱í tsja ijye‑la nga'tsì na̱xi̱ndá kìi̱, ji̱í ko̱te̱xoma‑la̱ nga jeya ki̱jni. 'A̱án kjonga̱tsja ijye. Maá tsja‑la̱ ta yá ra mejèn‑na.
42004007	Tsa ki̱se̱n-xkó'nchi'tá‑ná ko̱ jcha̱xkón‑ná, tsa̱jií ko̱ma ijye.
42004008	'Kia̱á kiìchja̱ Jesús, kitsò‑la̱: ―Ti̱si̱'taxín‑ná xi̱ta̱‑ni̱í. 'Koa̱á 'sín tíchja̱ xa̱jo̱n‑la̱ Nainá nga tsò: “Jcha̱xkín jè ra tíjna ítjòn‑li jè ra Nainá‑li ma, ko̱ ta jè ta̱jngoó ti̱sin‑la̱.”
42004009	Jè xi̱ta̱‑ni̱í kiìko̱ó Jesús ya̱ ján Jerusalén; isíkíjnasòn ya̱ ñánda̱ 'ñó 'nga ya̱ a̱sòn‑la̱ i̱ngo̱, kitsò‑la̱: ―Tsa ngi kjo̱hixi̱‑ní nga I'ndí‑la̱ Nainá 'mì‑li, ti̱kàtje̱n‑ngi ijo‑li i̱jndíi̱;
42004010	nga̱ 'koa̱á 'sín tíchja̱ Xa̱jo̱n ra tjí'ta 'Én‑la̱ Nainá nga tsò: Jè Nainá ki̱íxá‑la̱ jñà ìkja̱li̱‑la̱ mé‑ni nga si̱ìkinda̱‑li,
42004011	nga ko̱ó tsja jtsa̱ba̱'ñó‑li, mé‑ni nga ni̱jngo na̱jo̱ sa̱téngi‑ni.
42004012	Kiìchja̱á Jesús, kitsò‑la̱: ―'Koa̱á ti̱'sín tíchja̱ Xa̱jo̱n ra tjí'ta 'Én‑la̱ Nainá nga títsò: “Kì tà chjàn ko̱'sín chjí'tì jè ra Nainá‑li ma, jè ra tíjna ítjòn‑li.”
42004013	Jè xi̱ta̱‑ni̱í, 'kia̱ nga mì ti̱ kì isakò‑ila̱ kó'sín sko̱ónda̱cha̱‑la̱ Jesús, tsasì'taxìn chiba ni̱chjin‑la̱.
42004014	Jesús 'ji india‑ni ya̱ Galilea; ko̱ jé nga'ñó 'tse̱ Inìma̱ Tsje‑la̱ Nainá 'ñó nda tjíjin ya̱ inìma̱‑la̱. Ra a̱'ta 'tse̱ ina'yá‑la̱, kóho'ki nga tíjngo ya̱ i̱'nde Galilea.
42004015	Ya̱ na̱xi̱ndá ñánda̱ nga tsajme, tsakón‑ya‑ní ya̱ a̱ya ni'ya sinagoga ñánda̱ nga maxkóya xi̱ta̱ Judío; nga'tsì xi̱ta̱ ra kií'nchré‑la̱, 'ngaá isíkíjna.
42004016	Jesús ijchó ya̱ Nazaret ya̱ nangi‑la̱ ñánda̱ nga kjójchá. Jè ni̱chjin níkjáya, 'jaha'sen ya̱ ni'ya sinagoga ñánda̱ nga maxkóya xi̱ta̱ Judío koni 'sín ijye nga‑la̱. Tsasijna kixi̱ nga tsikíxki̱yajin Xa̱jo̱n ra tjí'ta 'Én‑la̱ Nainá.
42004017	Jé ki'tsì‑la̱ xa̱jo̱n‑la̱ Isaías, xi̱ta̱ ra isìchjeén Nainá nga kiìchja̱ ngajo‑la̱; 'kia̱ nga iskíjnda̱ya jè xa̱jo̱n, ya̱á kjòtsji‑la̱ ñánda̱ nga tjí'ta 'én ra tsò:
42004018	Jé Inìma̱ Tsje‑la̱ Nainá tíjnako̱‑na, 'a̱án kitsjà xá‑na nga 'kenájmíya‑la̱ xi̱ta̱ i̱ma̱ 'én xi̱tse̱ ra nda tsò; isìkasén‑na nga sindá‑na xi̱ta̱ ra kjo̱'on tjíjin inìma̱‑la̱; ko̱ nga ko̱xín‑la̱ nga ma kítsa̱jnandi̱í‑ni xi̱ta̱ ra nda̱yá tjítsa̱jna; sindá‑na xi̱ta̱ ra mì kì tsijen‑la̱; kítsa̱jnandi̱í‑ni xi̱ta̱ ra tí'yaton;
42004019	nga 'kenájmíya jè nó 'kia̱ nga tsjá kjo̱nda Nainá.
42004020	Tsikíxkóya‑ni xa̱jo̱n, kitsjá‑la̱ jè xi̱ta̱ ra síxá ya̱ a̱ya ni'ya sinagoga ñánda̱ nga maxkóya xi̱ta̱ Judío, a̱kjòn tsikijna. Jñà xi̱ta̱ ra ya̱ títsa̱jna, ngi tà ya̱á i̱nchikotsíjen‑la̱ Jesús.
42004021	'Kia̱á tsikí'tsia̱ Jesús nga kiìchja̱ kitsò: ―'Ndi̱ 'ndi̱, ngixkoón‑nájiòn nga kabitjasòn koni 'sín tíchja̱ jè Xa̱jo̱n‑la̱ Nainá ra 'a̱n kabixkíya.
42004022	Nga'tsì xi̱ta̱ nda kiìchja̱ a̱'ta 'tse̱ Jesús. Ta 'koa̱á kjomà‑la̱ nga 'ñó nda tsò 'én ra chja̱. Kitsó‑la̱ xákjén: ―¿A mí tsa jè xi̱ta̱ ra̱kìi̱ ra ti‑la̱ José?
42004023	'Kia̱á kitsò Jesús: ―Ra kjo̱hixi̱, 'koa̱à‑la 'sín 'kín‑nájiòn koni 'sín tsò jngo 'én ra tsò: “Chji̱ne̱ xki, ti̱ji̱ ti̱xki‑ila̱ ijo‑li. Koni 'sín tjín kjoa̱ ra ki'nì ya̱ Capernaum, 'koa̱ ti̱'sín 'ti̱ìn i̱ nangi‑li.”
42004024	Jesús kitsó‑isa: ―Kixi̱í kjoa̱, ni̱jngo xi̱ta̱ ra síchjeén Nainá nda 'yaxkón ya̱ nangi‑la̱.
42004025	'Koa̱á xin kixi̱‑no, kjín íchjín jch'a̱n tjín ya̱ nangi Israel ni̱chjin 'tse̱ Elías 'kia̱ nga jàn nó masen mì kì ti̱ 'tsa‑ni jtsí; ko̱ 'ñó ki'se kjinchrá.
42004026	Mì tsa ya̱ na̱xi̱ndá Israel kijì Elías ñánda̱ tjítsa̱jna íchjín jch'a̱n; ya̱á inikasén'ta‑la̱ chjo̱ón jch'a̱n 'tse̱ na̱xi̱ndá Sarepta ra chja̱‑ni Sidón.
42004027	Ti̱'koa̱á kjín xi̱ta̱ tjín ra i̱nchifi'ndojno chrja̱ba̱ ijo‑la̱ ya̱ Israel ni̱chjin 'tse̱ Eliseo; tanga ni̱jngo kjonda‑ni, tà jé kjonda‑ni jè Naamán ra ya̱ Siria i̱'nde‑la̱.
42004028	Nga'tsì xi̱ta̱ ra tjítsa̱jna ya̱ ni'ya sinagoga ñánda̱ nga maxkóya xi̱ta̱ Judío, 'ñó kjojti‑la̱ 'kia̱ nga kií'nchré 'én ra kiìchja̱ Jesús, nga̱ 'koa̱á 'sín kihiya‑la̱ nga a̱'ta 'tse̱‑ní nga ko̱'sín kitsò.
42004029	Nga'tsì xi̱ta̱, tsasítje̱n‑ní, tsachrjejin Jesús ya̱ na̱xi̱ndá, kiìko̱ ya̱ a̱sòn'nga nindo ñánda̱ nga kjijna na̱xi̱ndá nga mejèn‑la̱ ya̱ si̱ìkàtje̱n‑ngi.
42004030	Tanga kijí jè Jesús, 'jahajin masen‑la̱ nga'tsiòo̱.
42004031	Jesús kijí ya̱ ñánda̱ 'mì Capernaum, na̱xi̱ndá ra chja̱‑ni Galilea; tsakón‑ya‑la̱ xi̱ta̱ 'kia̱ nga ni̱chjin níkjáya.
42004032	Jñà xi̱ta̱, tà 'koa̱á kjomà‑la̱ koni 'sín tsò 'én ra tsakón‑ya‑la̱, nga̱ jè 'én ra kiìchja̱, 'ñó tjín‑la̱ kjo̱téxoma.
42004033	Ya̱ a̱ya ni'ya sinagoga ñánda̱ nga maxkóya xi̱ta̱ Judío, tíjnaá jngo xi̱ta̱ ra inìma̱ 'cho‑la̱ ni̱í síxájin ijo‑la̱; 'ñó kiìchja̱ nga kitsò:
42004034	―Ngaji̱ Jesús ra ya̱ Nazaret tsa̱ji, ¿mé kjoa̱ ra tjín‑naji̱n ra ko̱ ngaji̱? ¿A kií xá kà'fìi̱‑nì nga si̱kjehesòn‑náji̱n? 'A̱n bexkoón‑la; ji̱í‑ní ra xi̱ta̱ tsje‑la̱ Nainá 'mì‑li ―kitsò.
42004035	Jesús tsakátiko̱ó jè inìma̱ 'cho‑la̱ ni̱í, kitsó‑la̱: ―¡Jyò ti̱jni, títjo̱jin ya̱ ijo‑la̱ xi̱ta̱ ra̱kìi̱! ―kitsó‑la̱. Ya̱ ngixko̱n xi̱ta̱, jè inìma̱ 'cho‑la̱ ni̱í, tsajndo'tá nangi jè ndí xi̱ta̱; a̱kjòn itjojin‑ni ya̱ ijo‑la̱, tanga ni̱mé ra isiki'on.
42004036	Nga'tsì xi̱ta̱ ra ya̱ títsa̱jna, tà itsakjón‑ní, kitsó‑la̱ xákjén nga jngó jngó: ―¿Mé 'én‑ni kìi̱? 'Kia̱ nga chja̱ xi̱ta̱ ra̱kìi̱, tjín‑la̱ nga'ñó ti̱'koa̱ tjín‑la̱ kjo̱téxoma nga síhitjasòn‑la̱ jè inìma̱ 'cho‑la̱ ni̱í.
42004037	Ina'yá‑la̱ ra a̱'ta 'tse̱ Jesús nga tíjngo nangi ra chja̱‑ni Galilea.
42004038	Tsasítje̱én Jesús; itjo‑ni ya̱ ni'ya sinagoga ñánda̱ nga maxkóya xi̱ta̱ Judío; kijì; 'jaha'sen ya̱ ni'ya‑la̱ Simón. Jè na̱chíya‑la̱ Simón 'ñó kiya. 'Chin tijngaá tjín‑la̱. Jñà xi̱ta̱ kiìchja̱tjí‑ní nga katakotsíjen‑la̱.
42004039	Jesús tsasèn-niña'tá‑la̱, tsakátiko̱ 'chin tijnga; jè ndí chjo̱ón ndi̱to̱ón kjonda‑ni. A̱kjòn tsasítje̱n‑ni, nga isìsin‑la̱ xi̱ta̱.
42004040	'Kia̱ nga ijye tíkatjì tsá'bí, nga'tsì xi̱ta̱ ra tjín‑la̱ chíjtín ra kjìn sko̱ya 'chin tjín‑la̱, ya̱á 'jiìkó‑la̱ Jesús. Jè Jesús tsaká'ta‑la̱ tsja nga jngó jngó chíjtín; nga'tsì xi̱ta̱ kìi̱, kjonda‑ni.
42004041	Ti̱'koa̱á kjìn ma‑ni xi̱ta̱ ra inìma̱ 'cho‑la̱ ni̱í itjojin‑ni ijo‑la̱ nga kjonda‑ni. 'Ñó kiìchja̱ inìma̱ 'cho‑la̱ ni̱í nga kitsò: ―¡Ji̱‑ní ra I'ndí‑la̱ Nainá 'mì‑li! Tanga jè Jesús tsakátiko̱‑ní. Mì kì kitsjá'nde‑la̱ nga kiìchja̱, nga̱ beé jñà inìma̱ 'cho‑la̱ ni̱í nga jè‑ní ra Cristo [ra xá isìkasén‑ni Nainá].
42004042	'Kia̱ nga ijye ki'se i̱sén, itjokàjiín ya̱ na̱xi̱ndá Jesús; ya̱á kijì jngo i̱'nde ñánda̱ tsìn xi̱ta̱ ñánda̱ a̱'ta xìn chon. Tanga jñà xi̱ta̱ tsakátsji‑ní. 'Kia̱ nga ijchò ya̱ ñánda̱ nga tíjna, mején‑la̱ nga ya̱ kíjnako̱ ki'ta nga mì ti̱ xìn ki̱ji̱‑nì.
42004043	Tanga jè Jesús kitsó‑la̱ jñà xi̱ta̱: ―Machjeén‑te nga xìn na̱xi̱ndá íko̱ 'én xi̱tse̱ ra nda tsò koni 'sín batéxoma Nainá. Nga̱ kií xá inikasén‑ina.
42004044	'Koa̱á 'sín tsi'kéna̱jmíya 'én nda‑la̱ Nainá ya̱ ni'ya sinagoga ñánda̱ nga maxkóya xi̱ta̱ Judío ra tjín ya̱ nangi Galilea.
42005001	'Kia̱ nga síjna Jesús ya̱ a̱ndi ndáchikon 'tse̱ Genesaret, kjójtín‑né jñà xi̱ta̱ ra ijchò nga mejèn‑la̱ kji̱'nchré 'én‑la̱ Nainá.
42005002	Jesús, kijtseé jò chitso ra ya̱ kjihijyondí ya̱ a̱ndi ndáchikon. Jñà xi̱ta̱ ra bíxkó ti̱, ijyeé itjojen‑ni chitso‑la̱, i̱nchibiníjno‑ni na̱'ya‑la̱.
42005003	Jesús 'jaha'sen jngo chitso ra 'tse̱ Simón, tsikítsa'ba‑la̱ nga ska̱nìkjá‑isa chitso‑la̱ ya̱ a̱jin ndáchikon. A̱kjòn, ya̱á tsikijnaya nga tsakón‑ya‑la̱ xi̱ta̱.
42005004	'Kia̱ nga ijye tsakón‑ya‑la̱ xi̱ta̱, kitsó‑la̱ Simón: ―Tiko̱ chitso‑li ya̱ ñánda̱ nga na̱nga̱ nandá; ko̱ ti̱katsajo-ngindá na̱'ya‑no mé‑ni nga sa̱kò‑no ti̱.
42005005	'Kia̱á kiìchja̱ Simón kitsò: ―Maestro, jngo ni̱tje̱n i̱nchiníxá‑ji̱n, ko̱ ni̱mé ti̱ kábíxkó‑ji̱n; tanga tsa ji̱ ra ko̱si, sikàtje̱n-ngindá‑ná jè na̱'ya‑na̱.
42005006	'Kia̱ nga isìkàtje̱n-ngindá jè na̱'ya‑la̱ kjín jchán ti̱ kjóxkó‑la̱, sí mejèn chrjajndá na̱'ya‑la̱.
42005007	'Kia̱á isìkjahatji‑la̱ tsja jñà xákjén ra tjítsa̱ya jè chitso ra ìjngo mé‑ni nga ko̱si̱ko̱‑ni. Ngi kitseé ti̱ ngajò chitso. 'Ñó kjòhiyí, sí mejèn iskajin‑ndá.
42005008	Jè Simón, ra ti̱'koa̱ Pedro 'mì, 'kia̱ nga kijtse kjoa̱ kìi̱, tsasèn-xkó'nchi'ta‑la̱ Jesús, kitsò‑la̱: ―¡Ti̱si̱'taxín‑ná Na̱'ìn, nga̱ xi̱ta̱ jé‑ná ra 'a̱n!
42005009	Jè Simón ko̱ xi̱ta̱ ra i'ka 'ñó itsakjòn 'kia̱ nga kijtse ti̱ ra kjóxkó‑la̱.
42005010	Ti̱'koa̱á tà kjóxkón‑la̱ jè Jacobo ko̱ Juan, i̱xti‑la̱ Zebedeo, jñà xi̱ta̱ ra ta̱ña síxákjo‑ko̱ Simón. Jesús kitsò‑la̱ Simón: ―Kì tà chjàn skon‑jìn, 'ndi̱ 'ndi̱‑ni̱ mì tsa ti̱ ko̱'sín ti̱ kíxkó‑ni, xi̱ta̱á kíxkóyi ra a̱'ta tsa̱'a̱n.
42005011	'Kia̱ nga ijye kiìko̱ jñà chitso‑la̱ ya̱ a̱ndi ndáchikon, kitsjin ijye jñà tsajmì‑la̱, a̱kjòn kijìtji̱ngi‑la̱ Jesús.
42005012	Jngo ni̱chjin 'kia̱ nga ya̱ tíjna Jesús jngo na̱xi̱ndá, ijchó jngo xi̱ta̱ 'xi̱n ra tífi'ndojno chrja̱ba̱ ijo‑la̱; 'kia̱ nga kijtse Jesús, tsasèn-xkó'nchi'tá‑la̱, tsikítsa'ba‑la̱, kitsò: ―Na̱'ìn, tsa mejèn‑li, chjáaxìn‑ná jè 'chin ra tjín‑na.
42005013	Jesús tsaká'ta‑la̱ tsja ko̱ a̱kjòn kitsò‑la̱: ―Mején‑na. Ko̱'sín katatjahíxìn‑li jè 'chin ra tjín‑li. Xi̱ta̱ ra̱kìi̱, ndi̱to̱ón kjonda‑ni.
42005014	Jè Jesús kitsó‑la̱: ―Kì yá xi̱ta̱ ra ko̱'mì‑la; 'tin ya̱ ñánda̱ nga tíjna na̱'mì; ta̱kón‑la̱ ijo‑li nga ijye kjonda‑ni; 'ti̱‑la̱ kjo̱tjò ra síjé kjo̱téxoma‑la̱ Moisés mé‑ni nga tsje ki̱jna‑ni ya̱ ngixko̱n Nainá ko̱ nga nda kjón kata'ya‑la̱ nga kixi̱í kjoa̱ nga ijyeé kjonda‑ni jè 'chin ra tjín‑li.
42005015	Tanga ra a̱'ta 'tse̱ Jesús, isa̱á 'ñó ina'yá-isa‑la̱; ko̱ isa̱á kjìn xi̱ta̱ kjóxkóya‑isa ra mejèn‑la̱ nga kji̱'nchré‑la̱; ti̱'koa̱á mején‑la̱ ko̱nda‑ni 'chin ra tjín‑la̱.
42005016	Tanga Jesús fì ki'tá ya̱ i̱'nde ñánda̱ nga tsìn xi̱ta̱ nga fì chja̱'ta‑la̱ Nainá.
42005017	Jngo ni̱chjin 'kia̱ nga tíbakón‑ya‑la̱ xi̱ta̱ Jesús, ya̱á títsa̱jnajin ra xi̱ta̱ fariseo ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Jñà xi̱ta̱ kìi̱, ya̱á 'ji‑ni ya̱ na̱xi̱ndá ra chja̱‑ni Galilea, Judea ko̱ Jerusalén. Jè nga'ñó‑la̱ Nainá nda tíjnako̱ Jesús nga ma sínda‑ni nga'tsì xi̱ta̱ ra kiya.
42005018	Jñà xi̱ta̱ 'jiìkó jngo xi̱ta̱ kiya ra kjijnajyò nga tíjngo ijo‑la̱; nga kjisón‑yá‑la̱. Tsakátsji'nde‑la̱ kó'sín ma si̱ìkjaha'sen ya̱ ni'ya ñánda̱ tíjna Jesús.
42005019	Tanga mì kì kjomà 'jaha'sen, nga̱ 'ñó kjìn ma‑ni xi̱ta̱ ra kitse; 'kia̱á tsihijin ya̱ a̱sòn'nga ni'ya; jahíxín nitja; iskanijen ya̱ a̱jin‑la̱ xi̱ta̱; kjijnasòn na̱chan‑yá‑la̱ jè xi̱ta̱ ra kiya. Tsakájna ya̱ ngixko̱n Jesús.
42005020	'Kia̱ nga kijtse Jesús nga makjiín‑la̱ ra a̱'ta 'tse̱, kitsó‑la̱ jè xi̱ta̱ ra kiya: ―Ngaji̱, jñà jé‑li ijyeé kànìhijchaà'ta‑li.
42005021	Jñà xi̱ta̱ fariseo ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kitsó ya̱ a̱jin inìma̱‑la̱: “¿Yá xi̱ta̱‑ni ra̱kìi̱ nga Nainá chja̱jno‑ila̱? Ta̱jngoó Nainá ra ma‑la̱ síjchaà'tá‑ná jé‑ná.”
42005022	Jesús kijtseé‑la̱ inìma̱‑la̱ koni 'sín i̱nchisíkítsjen xi̱ta̱ kìi̱; kiìchja̱‑ní, kitsò‑la̱: ―¿Mé‑ni ko̱tsò‑ni kjo̱bítsjen ra nchrabájin ya̱ inìma̱‑no?
42005023	¿Ñáa̱ ra isa̱ chiba chjá tjín, a jè‑ní nga kixé: “Jñà jé‑li ijyeé kànìhijchaà'ta‑li”, o̱ ra jè‑ní nga kixé: “Ti̱sítji̱in ko̱ ti̱tjájme‑ni”?
42005024	Nda kjón kokon‑no nga 'a̱n ra I'ndí‑la̱ Xi̱ta̱ xin‑la̱ ijo‑na̱ tjí'ndeé‑na i̱ a̱'ta nangi nga ma sijchá'ta‑la̱ jñà jé‑la̱ xi̱ta̱. 'Kia̱á kitsò‑la̱ jè ndí xi̱ta̱ ra kiya: ―Ji̱, 'koa̱á 'sín tíxin‑la: “Ti̱sítji̱in, chjíbí na̱chan‑yá‑li, ko̱ 'tin‑ni ya̱ ni'ya‑li.”
42005025	Jè xi̱ta̱ ra kiya, sasa tsasítje̱n‑ni ya̱ ngixko̱n nga'tsì xi̱ta̱; iskábé‑ní na̱chan‑yá‑la̱, 'kia̱ nga tífì‑ni ni'ya‑la̱, 'ñó jeya isíkíjna Nainá.
42005026	Nga'tsì xi̱ta̱ ra ya̱ tjítsa̱jna tà kjóxkón‑la̱, ti̱'koa̱á 'ñó jeya isíkíjna Nainá. 'Ñó itsakjòn, kitsò: ―'Ndi̱ 'ndi̱ kà'yaá jngeé kjo̱xkón.
42005027	'Kia̱ nga ijye kjomà, kijí Jesús. Kijtse jngo xi̱ta̱ ra 'mì Leví, ra síkíchjítjì tsajmì 'tse̱ xi̱ta̱xá Roma. Ya̱á tíjna'ta ímixa̱ ya̱ ñánda̱ síkíchjítjì tsajmì. Jesús kiìchja̱á‑la̱. Kitsò‑la̱: ―Nchrabátji̱ngi‑ná.
42005028	Jè Leví, tsasítje̱n‑ní; isíkítsa̱jna ijye tsajmì ra tjín‑la̱; kijìtji̱ngi‑la̱ Jesús.
42005029	Ya̱ ni'ya‑la̱ Leví, 'ñó je 'sí tsikíjna‑la̱ Jesús. Kjín xi̱ta̱ xákjén ra tsajmì síkíchjítjì‑te ko̱ kjín xi̱ta̱ ra kj'ií títsa̱jna'ta ya̱ ímixa̱.
42005030	Jñà xi̱ta̱ fariseo ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés tsaté'ta xi̱ta̱ ra kotá'yá'ta‑la̱ Jesús, kitsò‑la̱: ―¿Mé‑ni jñà xi̱ta̱ ra síkíchjítjì tsajmì ko̱ jñà ra tse jé tjín‑la̱, 'yò ko̱‑no ko̱ bichi ko̱‑no?
42005031	'Kia̱á kiìchja̱ Jesús kitsò: ―Mì tsa chji̱ne̱xki machjeén‑la̱ jñà xi̱ta̱ ra mì mé 'chin tjín‑la̱; jñá‑ní xi̱ta̱ ra kiya ra machjeén‑la̱ chji̱ne̱xki.
42005032	Mì tsa ki xá 'jíi̱‑na ra 'a̱n nga jñà kichjà‑la̱ jñà ra xi̱ta̱ kixi̱ tsò‑la̱ ijo‑la̱, ta jñá‑ní kichjà‑la̱ jñà ra machi̱ya‑la̱ nga xi̱ta̱ jé‑ní, mé‑ni nga katasíkájno‑ni jé‑la̱, ko̱ mì ti̱ kì jé koa̱àtsji‑ni.
42005033	Jñà xi̱ta̱ kitsó‑la̱ Jesús: ―¿Mé‑ni jñà xi̱ta̱ ra kotá'yá'ta‑la̱ Juan, 'ñó bìtsa̱chjan‑ni, ko̱ ti̱'koa̱ 'ñó bítsa'ba; ko̱ 'koa̱á ti̱'sín 'sín jñà ra xi̱ta̱ fariseo; tanga jñà xi̱ta̱ ra tsa̱ji, bakjén‑ní ko̱ 'bi‑ní?
42005034	Jesús kitsó‑la̱: ―'Kia̱ nga jngo xi̱ta̱ bixan, ¿a níkítsa̱jnachjan‑né xi̱ta̱ ra 'fiì'tsé‑ná 'kia̱ nga takó tíjna jè xi̱ta̱ 'xi̱n ra kàbixan?
42005035	Tanga ki̱jchó ni̱chjin 'kia̱ nga tjá'an‑la̱ jè xi̱ta̱ 'xi̱n ra kàbixan; 'kia̱á‑ni nga kítsa̱jnachjan.
42005036	Ti̱'koa̱á tsi'kéna̱jmí ìjngo‑la̱ 'én ra mangásòn [nga tsakón‑ya‑la̱ nga jñà kjo̱téxoma jchínga mì tsa mangásòn‑kjo ko̱ kjo̱téxoma xi̱tse̱]. Kitsò‑la̱: ―Mì tsa yá ra ko̱'sín 'sín nga bateya jngo nikje xi̱tse̱ nga ya̱ bíjto nikje ra jchínga. Tsa ko̱'sín 'sie̱én, kji̱tsón jè nikje xi̱tse̱; ti̱'koa̱á mì kì nda ko̱ngásòn jè nikje xi̱tse̱ ko̱ jè nikje jchínga.
42005037	Ti̱'koa̱á mì kì ko̱ma si̱nchá xán ixi jñà chrja̱ba̱ ra ijye jchínga; nga̱ tsa ko̱'sín 'sie̱én, 'kia̱ nga ijye ko̱jchá xán, ski̱íchrja̱ya jñà chrja̱ba̱, a̱kjòn xa̱ájten jè xán ko̱ kji̱tsón jñà chrja̱ba̱.
42005038	Jè xán ixi, chrja̱ba̱ xi̱tse̱é si̱nchá, mé‑ni nga nda si̱nchátjò‑ni.
42005039	Tsa yá ra sk'í xán ra jchá, mì tsa ti̱jè si̱ìjé‑ni jè xán ra ixi. Nga̱ ki̱tso̱‑ní: “Jè xán ra jchá, isa̱á nda.”
42006001	Jngo ni̱chjin 'kia̱ nga ni̱chjin níkjáya, ya̱á 'ja Jesús ya̱ ñánda̱ tjítje̱ trigo. Jñà xi̱ta̱ ra kotá'yá'ta‑la̱ tsateé i'ka trigo, tsaféya ya̱ a̱ya tsja, a̱kjòn iskine.
42006002	Tjín i'ka xi̱ta̱ fariseo ra kitsò: ―¿Mé‑ni nga ko̱'sín 'nià‑no kjoa̱ ra mì kì tjí'nde nga ko̱'sín ko̱ma 'kia̱ nga ni̱chjin níkjáya?
42006003	Kiìchja̱ Jesús, kitsò‑la̱: ―¿A kjeé chitá'yá jiòn xa̱jo̱n ñánda̱ nga tíchja̱ koni 'sín ki'sìn india jè xi̱ta̱ jchínga‑ná ra tsi'kìn David ko̱ jñà xi̱ta̱ ra ta̱ña tji̱ko̱ 'kia̱ nga kjòhojò‑la̱?
42006004	'Jaha'sen ni'ya‑la̱ Nainá; iskábé ni̱ño̱ nchra̱jín ra ijye Nainá kjonga̱tsja nga iskine, ti̱'koa̱á kitsjà‑la̱ xi̱ta̱‑la̱ ra tji̱ko̱ nga iskine, jñà ra mì kì tjí'nde‑la̱ nga ski̱ne̱. Nga̱ ta jñá na̱'mì tjí'nde‑la̱ nga ma kjine.
42006005	Jesús kitsò‑isa‑la̱: ―'A̱n ra I'ndí‑la̱ Xi̱ta̱ xian‑la̱ ijo‑na̱, 'a̱án batexóma‑la̱ jè ni̱chjin níkjáya.
42006006	Ìjngo 'ká‑isa 'kia̱ nga ni̱chjin níkjáya, Jesús 'jaha'sen ya̱ ni'ya sinagoga ñánda̱ nga maxkóya xi̱ta̱ Judío; tsakón‑ya‑la̱ xi̱ta̱. Ya̱á tíjna jngo xi̱ta̱ ra kixì'ta tsja nga kixi̱.
42006007	Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ xi̱ta̱ fariseo, i̱nchisíkinda̱á Jesús a si̱ìndaá‑ni jè xi̱ta̱ ra kiya 'kia̱ nga ni̱chjin níkjáya, mé‑ni nga ko̱ma mé ra koa̱ànè jé‑la̱.
42006008	Tanga Jesús ijyeé be kó'sín i̱nchisíkítsjen xi̱ta̱ kìi̱. Kitsó‑la̱ jè xi̱ta̱ ra kixì'ta jngo tsja: ―Ti̱sítji̱in, ti̱si̱jni ya̱ a̱jin masen‑la̱ xi̱ta̱. Xi̱ta̱ ra̱kìi̱ tsasítje̱n‑ní, tsasijna kixi̱.
42006009	Jesús, 'kia̱á kitsò‑la̱ nga'tsì xi̱ta̱ ra tjíhijyo: ―Jngo kjoa̱ skonangi‑no: ¿Mé ra tjí'nde nga 'sie̱én 'kia̱ nga ni̱chjin níkjáya, a ndaá 'sie̱én o̱ ra 'choó 'sie̱én? ¿A si̱nda‑né jngo xi̱ta̱ o̱ ra si̱'ken‑né? 'Koa̱á tixó jiòn‑ni̱.
42006010	Jesús iskotsíjen ijye‑la̱ kóhotjín xi̱ta̱ ra tjíhijyondi‑la̱. 'Kia̱á kitsò‑la̱ jè xi̱ta̱ ra kixì'ta tsja: ―Tjèn‑ndajì ndsi̱i. Xi̱ta̱ ra̱kìi̱, tsijmé tsja; ko̱ kjonda‑ni jè tsja ra kixì'ta.
42006011	Jñà xi̱ta̱ fariseo, 'ñó jti kjomà‑la̱; 'kia̱á tsikí'tsia̱ nga tsajo̱óya‑ni mé ra ma si̱ìko̱ Jesús.
42006012	Ti̱jñá‑ni ni̱chjin kìi̱, Jesús ya̱á kijìmijìn ya̱ jngo nindo. Jngo ni̱tje̱n kiìchja̱'ta‑la̱ Nainá.
42006013	'Kia̱ nga ki'se i̱sén kiìchja̱‑la̱ jñà xi̱ta̱ ra kotá'yá'ta‑la̱; a̱kjòn tejò ma‑ni ra jahájin ra ma tsikíxáya‑la̱.
42006014	Jè Simón, ra ti̱'koa̱ Pedro tsikí'ta 'í‑la̱; Andrés, ra 'ndse̱ ma Simón; Jacobo; Juan; Felipe; Bartolomé;
42006015	Mateo; Tomás; Jacobo, ti‑la̱ Alfeo; Simón, ra ya̱ fì'ta‑la̱ kjo̱téxoma 'tse̱ xi̱ta̱ Celote;
42006016	Judas, ti‑la̱ Jacobo; ko̱ Judas Iscariote, jè ra isìnga̱tsja Jesús xi̱ta̱ kondra̱‑la̱ a̱skan‑nioo̱.
42006017	Jesús itjojen‑ni ya̱ nindo, tji̱ko̱ jñà xi̱ta̱ ra kotá'yá'ta‑la̱. 'Jií jngo i̱'nde ñánda̱ a̱sòn chon; ya̱á tsikitsa̱jna. Kjín ma‑ni xi̱ta̱‑la̱ ra ya̱ i̱nchikoñá‑la̱; xi̱ta̱ ra ya̱ inchrabà‑ni nga tíjngo i̱'nde Judea ko̱ na̱xi̱ndá Jerusalén ko̱ ra inchrabà‑ni Tiro ko̱ Sidón, na̱xi̱ndá ra kjihijyondí ndáchikon. Kií xá 'ji‑ni nga kji̱'nchré‑la̱ Jesús, ti̱'koa̱ mejèn‑la̱ nga ko̱nda‑ni 'chin ra tjín‑la̱.
42006018	Jñà xi̱ta̱ ra inìma̱ 'cho‑la̱ ni̱í síjti‑la̱, ti̱'koa̱á kjonda‑ni.
42006019	Ta nga'tsì xi̱ta̱, mején‑la̱ koa̱à'ta‑la̱ tsja ya̱ ijo‑la̱ Jesús, tà nga̱tjì‑la̱ 'ñó tse nga'ñó tíbitjojin ijo‑la̱ ra manda‑ni xi̱ta̱.
42006020	Jesús iskotsíjen'á jñà xi̱ta̱ ra kotá'yá'ta‑la̱ kitsò‑la̱: ―¡Mé ta̱ nda‑najiòn ra xi̱ta̱ i̱ma̱ 'mì‑no, nga̱ tsa̱jión‑nó nga'tsì kjo̱nda ra tjín a̱'ta 'tse̱ xi̱ta̱ ra batéxoma‑la̱ Nainá!
42006021	’Mé ta̱ nda‑najiòn ra ajò‑no 'ndi̱ 'ndi̱, ko̱skií‑no a̱skan‑nioo̱. ’Mé ta̱ nda‑najiòn ra chindáya 'ndi̱ 'ndi̱, ki̱jno̱chaá‑no a̱skan‑nioo̱.
42006022	’Mé ta̱ nda‑najiòn 'kia̱ nga si̱ìjtike‑no xi̱ta̱ ra tà nga̱tjì tsa̱'a̱n ra I'ndí‑la̱ Xi̱ta̱ xian‑la̱ ijo‑na̱, nga minchá'taxìn‑no, nga 'cho chja̱jno‑no, nga bachrjengi‑no koni tsa jngo ra xi̱ta̱ 'tse̱n.
42006023	Tsja 'tè‑la takòn ko̱ tsja 'tè‑la inìma̱‑no ni̱chjin kìi̱; nga̱ ya̱ ján ngajmi, tseé tjín‑ni kjo̱tjò ra tjábé‑no. Jñà xi̱ta̱ jchínga‑la̱ xi̱ta̱ ra beton‑no, 'koa̱á ti̱'sín isìko̱ jñà xi̱ta̱ ra isìchjeén Nainá nga kiìchja̱ ngajo‑la̱.
42006024	’Tanga, i̱ma̱‑ró‑no jiòn ra xi̱ta̱ nchi̱ná 'mì‑no, nga̱ ijyeé nda i̱nchinìsin‑la ijo‑no i̱ i̱sà'nde.
42006025	’I̱ma̱‑ró‑no ra ski titsa̱jna 'ndi̱ 'ndi̱; ko̱hajó‑no ra ko̱ma a̱skan‑nioo̱. ’I̱ma̱‑ró‑no ra mijnocha 'ndi̱ 'ndi̱; ra a̱skan‑nioo̱, ko̱baá‑no ti̱'koa̱á chjíndáya‑no.
42006026	’I̱ma̱‑ró‑no ra jiòn 'kia̱ nga nda síkítsa̱jna ijye‑no xi̱ta̱. Jñà xi̱ta̱ jchínga‑no, 'koa̱á ti̱'sín nda isíkítsa̱jna jñà xi̱ta̱ ra 'én ndiso kiìchja̱ya.
42006027	’Tanga jiòn ra i̱nchina'yá, 'koa̱á xin‑no: Tsjacha 'tia̱àn kondra̱‑no, nda ti̱ko̱o jè ra jtike‑no.
42006028	Ti̱jé'tà‑la Nainá nga katasíchikon'tin jñà ra chja̱jno‑no, ko̱ titsa'batjiò jñà ra 'cho síko̱‑no.
42006029	Jè ra si̱ìjtsin'tá jtsa‑no, ti̱'koa̱á 'ti̱‑la jè jtsa‑no ra ìjngo nga katasíjtsin'tá‑te. Jè ra fa'án nikje tsja̱‑no, ti̱'koa̱á 'ti̱‑la̱ jè na̱chro̱‑no.
42006030	Tsa yá ra síjé tsajmì ra tjín‑no, 'ti̱‑la; tsa yá ra ta ko̱'sín ska̱ábé tsajmì‑no, kì ti̱ tsja níjé‑ila.
42006031	Koni 'sín mejèn‑no nga si̱ìko̱‑no xi̱ta̱, 'koa̱á ti̱'sín ti̱ko̱‑te ra jiòn.
42006032	’Nga̱ tsa ta jñá ko̱tsjacha jiòn jñà xi̱ta̱ ra nda matsjake‑no, ¿mé kjo̱nda ra 'se̱‑no? Nga̱ 'koa̱á ti̱'sín matsjake‑te xákjén jñà xi̱ta̱ ra mì kì bexkón Nainá.
42006033	Tsa tà jñá nda si̱ko̱o xi̱ta̱ ra nda síko̱‑no, ¿mé kjo̱nda ra 'se̱‑no? Jñà xi̱ta̱ ra mì bexkón Nainá, 'koa̱á ti̱'sín síko̱ xákjén.
42006034	Tsa ta jñá si̱kiña‑la jñà ra 'yaxkon nga tsjá ngajo‑no, ti̱'koa̱á ni̱mé kjo̱nda ra sa̱kò‑no. Nga̱ 'koa̱á ti̱'sín síkiña‑la̱ xákjín jñà xi̱ta̱ ra mì kì bexkón Nainá, nga̱ ijyeé tjíjin‑la̱ nga tsjá ngajo‑ila̱ xákjín.
42006035	Tsjacha 'tia̱àn kondra̱‑no; nda ti̱ko̱ò; ti̱kìña‑la mé ra síjé‑no; kì tà chjàn mé ra chiñá‑la ra a̱'ta 'tse̱. Tsa ko̱'sín 'sia̱an, tseé tjín‑ni kjo̱tjò ra tjábé‑no. I̱xti‑la̱ Nainá ra 'ñó 'nga tíjna ko̱ma jiòn, nga̱ jè Nainá tjín‑te‑la̱ kjo̱hi̱ma̱takòn a̱'ta 'tse̱ xi̱ta̱ ra 'nga ikon ko̱ ra 'cho 'sío̱n.
42006036	Jcha̱hi̱ma̱takòn xàngio̱o koni 'sín behi̱ma̱takòn‑no Nainá ra Na̱'ìn 'mì‑la.
42006037	’Kì jé‑la̱ xàngio̱o nìkinda̱a ko̱ kì jé fanè‑la̱ xàngio̱o mé‑ni nga jè Nainá mì tsa jé‑no si̱ìkinda̱ ko̱ mì tsa jé koa̱ànè‑no. Ti̱jchaà'ta‑la jé‑la̱ xàngio̱o mé‑ni nga ti̱'koa̱á Nainá si̱hijcha'ta‑no jè jé‑no.
42006038	'Ti̱‑la xàngio̱o; jè Nainá tsjá ngajo‑no; nda kjón si̱ìchi̱ba̱‑no jngo chi̱ba̱ ra nda kjón kitse, ra 'ñó i̱jncha, ra ngi tíxaájten‑tjì‑ní nga ki̱ncha xijtsa‑no. Nga̱ jè chi̱ba̱ ra si̱chi̱ba̱‑la xàngio̱o, ti̱jé ko̱chi̱ba̱ ngajo‑no.
42006039	Jesús tsi'kéna̱jmí jngo‑la̱ kjoa̱ ra isíngásòn‑kjo a̱'ta 'tse̱ jngo xi̱ta̱ ra xka̱ ko̱ jè ra bakón‑ya; kitsò‑la̱: ―Jngo xi̱ta̱ xka̱, mì kì ko̱ma ko̱kòn‑la̱ ndi̱yá jngo xi̱ta̱ ra ti̱'koa̱á xka̱‑te. Ya̱á ska̱ya nga̱jo̱, ngajòo̱.
42006040	'Koa̱á 'sín tjín 'tse̱ xi̱ta̱ ra kotá'yá; mì tsa isa̱ tsato ma‑la̱ koni jè maestro ra bakón‑ya‑la̱. 'Kia̱ nga ijye kje̱he'tin‑la̱ nga sko̱óté'yá ti̱'koa̱á ka̱ma‑te‑la̱ koni jè maestro‑la̱.
42006041	’[¿Mé‑ni jé‑la̱ xàngi̱i nikìnda̱‑ni ko̱ mì tsa jè nikìndi̱ jé‑li?] ¿Mé‑ni jè chitsíjen‑ila̱ jè tjé ra kjingi xko̱n xàngi̱i, ko̱ mì tsa jè nikìndi̱ jè yá chi̱so̱ ra kjingi jè xkìi̱n?
42006042	Tsa nda mí 'ya‑nì jè yá chi̱so̱ ra kjingi xkìi̱n, ¿mé‑ni ko̱'sín 'mì‑la̱ jè 'ndsìi̱: “'Ndsè, ti̱'nde‑ná nga kochrjéngia jè tjé ra kjingi ya̱ xkìn”? Ji̱, xi̱ta̱ ra jò i̱sén tjín‑li; ti̱náchrjengi ítjìn chi̱so̱ ra kjingi tsa̱ji, mé‑ni nga nda ko̱tsíjen‑li, nga ma ki̱náchrjengi tjé ra kjingi ya̱ xko̱n xàngi̱i.
42006043	’Ni̱jngo yá ra nda, 'cho kjòn to ra bajà‑la̱; ti̱'koa̱á mì tsa to nda bajà‑la̱ jè ra mì tsa yá nda.
42006044	Nga jngó jngó sko̱ya yá, 'koa̱á 'sín 'yaxkon‑la̱ koni kjòn to ra bajà‑la̱. Jè to ra 'mì igo̱, mì tsa ya̱ bajà‑la̱ yá na'yá. Ti̱'koa̱á jñà to uva mì tsa ya̱ bajà‑la̱ jñà na'yá xi'nchro.
42006045	(Koni 'sín kjòn yá, 'koa̱á ti̱'sín kjòn xi̱ta̱.) Jè xi̱ta̱ ra nda xi̱ta̱, 'én ndaá chja̱, nga̱ kjoa̱nda tjíjin ya̱ inìma̱‑la̱, ko̱ jè ra xi̱ta̱ 'cho, 'én 'choó chja̱, nga̱ kjoa̱'choó tjíjin ya̱ inìma̱‑la̱; koni 'sín tsò kjo̱bítsjen ra tjíjin ya̱ inìma̱‑la̱, 'koa̱á 'sín tsò 'én ra chja̱.
42006046	’¿Mé‑ni ko̱'sín 'mì‑nájiòn nga bixó nga 'a̱n tíjna̱ ítjòn‑no, ko̱ mì kì nihitjasòn‑no koni 'sín xin‑no?
42006047	'Koa̱á xín‑no yá ra mangásòn‑ko̱ jè xi̱ta̱ ra 'a̱n fì'ta‑na, ra 'nchré ko̱ ra síhitjasòn koni 'sín xiaa̱n.
42006048	Jé mangásòn‑ko̱ jngo xi̱ta̱ ra tsikínda ni'ya‑la̱; 'ñó na̱nga̱ tsjà'ngi; nga tsikíjna tjà'tsin chrjó ni'ya‑la̱ ya̱ a̱sòn na̱xi̱. 'Kia̱ nga kjohi'i xa̱ngá nandá nga 'ji kánè jè ni'ya ra̱kìi̱; ni̱mé ra isìko̱, nga̱ ya̱á tjínda‑la̱ ya̱ a̱sòn na̱xi̱.
42006049	Tanga jè xi̱ta̱ ra 'nchré‑na koni 'sín xiaa̱n ko̱ mì kì síhitjasòn, 'koa̱á 'sín jngoya‑la̱ koni jngo xi̱ta̱ ra ya̱ tsikínda'tá ni'ya‑la̱ ya̱ a̱'ta nangi; mì kì nda tsikínda tjà'tsin chrjó ni'ya; 'kia̱ nga 'ji nandá nga ijchòka'tá'ñó‑la̱ ni'ya; itsón‑ña‑ní ko̱ ngi ixojen‑ní.
42007001	'Kia̱ nga ijye tsakón‑ya‑la̱ Jesús jñà xi̱ta̱ ra i̱nchi'nchré‑la̱, ya̱á kijì ya̱ na̱xi̱ndá Capernaum.
42007002	Jngo chíchàn ítjòn tíjna ya̱, ra 'ñó kiya jngo chi̱'nda‑la̱ ra 'ñó tsjake. Ijyeé mejèn tíbiya.
42007003	'Kia̱ nga kií'nchré a̱'ta 'tse̱ Jesús, isìkasén xi̱ta̱ jchínga ra xi̱ta̱ judío nga kiì kítsa'ba‑la̱ Jesús mé‑ni nga katanchrabá sínda‑ni jè chi̱'nda‑la̱ ra kiya.
42007004	Jñà xi̱ta̱ jchínga, 'kia̱ nga ijchòjkon Jesús 'ñó tsikítsa'ba‑la̱, kitsò‑la̱: ―'Ñó machjeén‑la̱ nga ki̱si̱ki̱i xi̱ta̱ ítjòn ra̱kìi̱.
42007005	Nga̱ 'ñó tsjake na̱xi̱ndá ra chja̱‑ni Judea; jè tsikínda jngo‑ná ni'ya sinagoga ñánda̱ nga maxkóya xi̱ta̱ Judío i̱ na̱xi̱ndá‑ná.
42007006	Kiìko̱ó Jesús jñà xi̱ta̱ jchínga kìi̱, tanga 'kia̱ nga ijye mejèn bijchó chraña ni'ya‑la̱, jè xi̱ta̱ ítjòn ra̱kìi̱, isìkasén i'ka xi̱ta̱ ra nda báko̱, nga kitsò‑la̱ Jesús: ―Na̱'ìn, kì ijo‑li nìjti‑la̱. Mì kì bakèn‑na ra 'a̱n nga ya̱ ki̱tjáha̱'si̱in ni'ya‑na̱.
42007007	Ti̱'koa̱á mì kì bakèn‑na nga 'a̱n íjkon saba‑la. Tanga, 'ti̱ì kjo̱hixi̱ nga katanda‑ni chi̱'nda‑na̱, ko̱ kja̱beé ko̱nda‑ni.
42007008	Nga̱ be‑náa̱ nga tjín‑li kjo̱téxoma ra ji̱; nga̱ ti̱'koa̱á 'a̱n, tjín‑na xi̱ta̱ ra batéxoma‑na; ko̱ ti̱'koa̱á tjín‑na chíchàn ra 'a̱n síhitjasòn‑na. 'Kia̱ nga xin jngo‑la̱: “'Tin”, fì‑ní; ko̱ 'kia̱ xin‑la̱ ra ìjngo: “Nchrabí”, nchrabá‑ní; ko̱ 'kia̱ nga xin‑la̱ ra jè chi̱'nda‑na̱: “Ki̱ 'sín 'ti̱ìn”, síhitjasón‑ní.
42007009	Jesús 'kia̱ nga kií'nchré 'én kìi̱, tà 'koa̱á kjomà‑la̱. 'Kia̱á iskotsíjen'á jñà xi̱ta̱ ra tji̱ngi‑la̱; kitsò‑la̱: ―'Koa̱á xin‑no, skanda ya̱ na̱xi̱ndá Israel kjè kì sakó jngo‑na xi̱ta̱ ra ko̱'sín ta̱ nda makjiín‑la̱ koni 'sín nga makjiín‑la̱ xi̱ta̱ ra̱kìi̱.
42007010	Jñà xi̱ta̱ ra kiìjkon Jesús, 'kia̱ nga 'ji‑ni ya̱ ni'ya, ta̱ 'koa̱ ijyeé kjonda‑ni jè chi̱'nda ra kiya.
42007011	Ra kjomà a̱skan‑nioo̱, Jesús kijí ìjngo na̱xi̱ndá ra 'mì Naín. Tje̱n‑ko̱ xi̱ta̱ ra kotá'yá'ta‑la̱; ti̱'koa̱á kjín ma‑ni ra xi̱ta̱ na̱xi̱ndá tje̱n‑ngi‑la̱.
42007012	'Kia̱ nga ijye ijchò chraña ya̱ ñánda̱ nga bitjàha̱'se̱n‑jin‑ná ya̱ na̱xi̱ndá, kjín jchán ma‑ni xi̱ta̱ na̱xi̱ndá ra kjihijtako̱ jngo ndí chjo̱ón ra ijye kjotseé 'ken 'xi̱n‑la̱, nga i̱nchifì kíhijin ndí mi'ken ti‑la̱ ra ti ta̱ jngo‑la̱ ma chjo̱ón ra̱kìi̱.
42007013	'Kia̱ nga kijtse jè Na̱'ín‑ná Jesucristo, kjòhi̱ma̱ke‑ní; kitsò‑la̱ jè ndí chjo̱ón ra̱kìi̱: ―Kì tà chjàn chindáya‑jìn.
42007014	Kiì kasi'ta chraña‑la̱ jè kàxa̱‑la̱ mi'ken, tsakásòn‑la̱ tsja; jñà xi̱ta̱ ra 'yangi ndí mi'ken, tsinchako̱ó jè kàxa̱. Kitsò Jesús: ―Ji̱ ti, 'a̱án ra tíxin‑la: ¡Ti̱sítji̱in!
42007015	Jè mi'ken ra̱kìi̱, sasa tsikijna kixi̱‑ni; a̱kjòn kiìchja̱‑ni. Jesús, 'kia̱á isìnga̱tsja‑ni na̱‑la̱.
42007016	Nga'tsì xi̱ta̱ ra tje̱n‑ko̱, tà itsakjón‑ní; 'kia̱á jeya isíkíjna Nainá, kitsò: ―Jngo xi̱ta̱ tíjnako̱‑ná ra síchjeén Nainá nga 'ñó nda chja̱ ngajo‑la̱. Ti̱'koa̱á tjín ra kitsò: ―Jé Nainá 'ji nga basìko̱ na̱xi̱ndá‑la̱.
42007017	Jñà 'én kìi̱, ina'yá‑la̱ nga tíjngo ya̱ nangi Judea, ko̱ nga'tsì i̱'nde ra tjín ya̱ a̱ndi‑la̱.
42007018	Jè Juan ra tsatíndá xi̱ta̱ kií'nchré ijye‑ní kjoa̱ ra tí'sín Jesús; jñá xi̱ta̱ ra kotá'yá'ta‑la̱ tsi'kéna̱jmí‑la̱. 'Kia̱á kiìchja̱ jò‑la̱ xi̱ta̱‑la̱.
42007019	Isìkasén ya̱ ñánda̱ tíjna Jesús nga kiì kjonangi‑la̱, ¿a jé‑ní Cristo ra tjínè‑la̱ nga kj'i̱í o̱ ra kj'ií sko̱óña-isa‑la̱?
42007020	Jñà xi̱ta̱‑la̱ Juan ra tsatíndá xi̱ta̱ 'kia̱ nga ijchòjkon Jesús, kitsó‑la̱: ―Jè Juan kàsíkasén‑naji̱n ra a̱'ta tsa̱ji nga chji̱nangi‑laji̱n, ¿a ji̱‑ní ra Cristo ra xá ko̱'sín tjínè‑li nga kj'i̱i o̱ ra kj'ií jchíña-isa‑la̱ji̱n?
42007021	Ti̱jé‑ni hora, kjín jchán xi̱ta̱ ra kiya isinda‑ni Jesús, ra kjo̱hi'in i̱nchisíkjiín, ra inìma̱ 'cho‑la̱ ni̱í tjíjin ijo‑la̱; ti̱'koa̱á kjín xi̱ta̱ ra xka̱ kjonda‑ni.
42007022	Jesús kitsó‑la̱ jñà xi̱ta̱ ra ijchòjkon: ―Tangió 'tèna̱jmí‑la̱ Juan kjoa̱ ra ka'ya ko̱ ra kàna'yá. Ko̱'tìn‑la nga jñà xi̱ta̱ ra xka̱, ijyeé tsijeén‑ila̱; ko̱ jñà ra tsá'yá, ijyeé maá fì‑ni; ko̱ jñà xi̱ta̱ ra tjín‑la̱ 'chin ra fi'ndojno chrja̱ba̱ ijo‑la̱, ijyeé kjondaá‑ni; jñà xi̱ta̱ ra jtaya, ijyeé 'nchré‑ni; ko̱ jñà ra biya, faháya‑ila̱; ko̱ jñà ndí xi̱ta̱ i̱ma̱, tí'sena̱jmíyaá‑la̱ 'én xi̱tse̱ ra nda tsò a̱'ta 'tse̱ Nainá.
42007023	¡Mé ta̱ nda‑la̱ jè xi̱ta̱ ra mí‑mé ko̱techjà‑la̱ nga ko̱kjiín‑la̱ a̱'ta tsa̱'a̱n!
42007024	'Kia̱ nga ijye kijì‑ni xi̱ta̱ ra isìkasén Juan, 'kia̱á tsikí'tsia̱ Jesús nga tsakáko̱na̱jmí jñà xi̱ta̱ ra a̱'ta 'tse̱ Juan. Kitsò‑la̱: ―¿Mé ra tsangì chitsíjen‑la jiòn ya̱ i̱'nde a̱'ta xìn ñánda̱ nga nangi kixì? ¿A jé tsangì chitsíjen‑la jngo xi̱ta̱ ra inda tíjna koni tsa jngo ínaxo̱ ra síjtiya‑la̱ tjo̱?
42007025	Ko̱ tsa majìn, ¿yá ra tsangì chitsíjen‑la? ¿A jngo xi̱ta̱ ra 'ñó nda kjòn nikje ra kjiya? Majìn, nga̱ jñà xi̱ta̱ ra nda kjòn nikje‑la̱, ko̱ ra nda kjòn tsajmì ra síchjeén, ya̱á tjítsa̱jna ya̱ ni'ya‑la̱ xi̱ta̱xá ítjòn.
42007026	¿Tanga mé xá ra tsangì‑najiòn? ¿A jè tsangì chitsíjen‑la jngo xi̱ta̱ ra síchjeén Nainá nga chja̱ ngajo‑la̱? Jon, kixi̱í kjoa̱, jé tsangì chitsíjen‑la̱ ko̱ skanda isa̱á 'nga tíjna‑isa koni jngo xi̱ta̱ ra chja̱ ngajo‑la̱ Nainá.
42007027	A̱'ta 'tse̱é Juan nga ko̱'sín tíchja̱ xa̱jo̱n ra tjí'ta 'én‑la̱ Nainá nga tsò: Tísikásén‑la jè xi̱ta̱‑na̱ ra i̱ko̱ títjòn‑li 'én, nga koa̱ànda‑li ndi̱yá.
42007028	'Koa̱á xin‑no, ta nga'tsì jñà xi̱ta̱ ra tjín i̱ i̱sà'nde, kjè sa yá ra ko̱'sín 'nga bijna koni jè Juan; tanga ya̱ a̱jin na̱xi̱ndá ñánda̱ nga tíbatéxoma Nainá, jè xi̱ta̱ ra isa̱ 'ñó nangi tíjna, isa̱á 'nga tíjna india‑ni koni jè Juan.
42007029	'Kia̱ kií'nchré xi̱ta̱ na̱xi̱ndá ko̱ xi̱ta̱ ra síkíchjítjì tsajmì 'tse̱ xi̱ta̱xá Roma, kjòchi̱yaá‑la̱ nga kixi̱í tjín jè ndi̱yá‑la̱ Nainá; nga̱ tsatíndá ijo‑la̱ ra a̱'ta 'tse̱ Juan.
42007030	Tanga ra xi̱ta̱ fariseo ko̱ xi̱ta̱ chji̱ne̱ xa̱jo̱n 'tse̱ kjo̱téxoma‑la̱ Nainá ra tsikínda Moisés, majìn‑la̱ nga jè Juan tsatíndá. Tsachrjengi‑ní kjoa̱ ra Nainá mejèn‑la̱ 'si̱in ra a̱'ta 'tse̱, nga̱ majìn‑la̱ nga jè Juan tsatíndá.
42007031	Jesús kitsó‑la̱: ―¿Yá ra ma si̱ngásòn‑ke̱é jñà xi̱ta̱ ra tjín ni̱chjin 'ndi̱ 'ndi̱? ¿Kó kjòn ra si̱ngásòn‑ke̱é?
42007032	'Koa̱á 'sín kjòn koni jñà i̱xti ra títsa̱jna ya̱ a̱jin ndi̱tsi̱n. Chja̱á‑la̱ xákjén nga tsò‑la̱: “Ji̱n, inìkjane‑náji̱n ínaxo̱, tanga mì kì ki'chà jiòn; ko̱ kijndaá‑laji̱n 'én ra ba tsò, ko̱ mì ichindáya jiòn.” Jñà i̱xti kìi̱, 'koa̱á 'sín jngoya‑la̱ koni 'sín 'nià jiòn.
42007033	'Jií Juan ra tsatíndá xi̱ta̱ ra mì tsa tsakjèn ko̱ mì tsa xán ki'tsi; jiòn bixó‑nó: “Inìma̱ 'cho‑la̱ ni̱í tjíjin ijo‑la̱.”
42007034	A̱kjòn 'jía̱ ra 'a̱n ra I'ndí‑la̱ Xi̱ta̱ xin‑la̱ ijo‑na̱ nga bákje̱n, ti̱'koa̱á 'bia̱a; ko̱ bixó‑nájiòn: “Xi̱ta̱ chrjá'a‑ní, ko̱ xi̱ta̱ 'chi̱‑ní, ko̱ jñá nda báko̱ jñà ra xi̱ta̱‑jé ko̱ jñà xi̱ta̱ ra síkíchjítjì tsajmì 'tse̱ xi̱ta̱xá Roma.”
42007035	Tanga jñà kjoa̱chji̱ne̱‑la̱ Nainá, ya̱á 'ya‑la̱ 'kia̱ nga ijye bitjasòn.
42007036	Jngo xi̱ta̱ fariseo xá kiìchja̱‑ila̱ Jesús nga mejèn‑la̱ ko̱kje̱n‑ko̱. 'Kia̱ nga ijye 'jaha'sen ya̱ ni'ya‑la̱ xi̱ta̱ fariseo, tsikijna'tá ímixa̱.
42007037	Ya̱ na̱xi̱ndá ra̱kìi̱, tíjnaá jngo chjo̱ón ra 'ñó tse jé tjín‑la̱. 'Kia̱ nga kií'nchré nga ya̱á tíbakjèn Jesús, ijchòko̱ó jngo namìta̱ na̱jo̱ ra tjíya‑la̱ sihìti̱ ixi ra 'ñó nda jne̱.
42007038	Ya̱á iskindaya'ta ya̱ a̱jto̱n ndsa̱ko̱ Jesús. A̱kjòn ko̱ó ndáxko̱n tsiníjno‑ni ndsa̱ko̱ Jesús. A̱kjòn isìxìjno‑ni ko̱ tsja̱‑sko̱, ko̱ iskine'a ndsa̱ko̱. A̱kjòn tsjahíjno jè sihìti̱ ixi ra 'ñó nda jne̱.
42007039	Jè xi̱ta̱ fariseo ra xá kiìchja̱‑la̱ Jesús, 'kia̱ kijtse kjoa̱ kìi̱, kitsó a̱jin inìma̱‑la̱: “Xi̱ta̱ ra̱kìi̱, tsa kixi̱í‑la kjoa̱ nga jè Nainá síchjeén nga chja̱ ngajo‑la̱, ki̱yaá‑la nga chjo̱ón jé‑ní jè ra ko̱'sín tísíko̱.”
42007040	'Kia̱á kiìchja̱ Jesús, kitsò‑la̱: ―Simón, jngo kjoa̱ ko̱xín‑la. Jè Simón kitsò: ―Ko̱'tín‑ná ji̱ Maestro.
42007041	Jesús kitsó‑la̱: ―Jò ma‑ni xi̱ta̱ tje̱n'tin‑la̱ jè xi̱ta̱ ra síkiña to̱n; jngo ra 'òn sindo̱ ko̱ jngo ra icháte tje̱n‑la̱.
42007042	Tsìn‑la̱ to̱n ra síjndà‑ni xi̱ta̱ kìi̱. Jè ni‑la̱ to̱n, isìhijcha'ta‑la̱ ngajòo̱. ¿Kósii̱? ¿Ñáa̱‑ni ra isa̱ 'ñó ko̱tsjake jè ni‑la̱ to̱n?
42007043	Kiìchja̱á Simón kitsò: ―'Koa̱á 'sín síkítsjee̱n ra 'a̱n, jé‑la jè ra isa̱ tse to̱n kitsjen'tin. 'Kia̱á kitsò Jesús: ―Ndaá kachosòn‑la̱.
42007044	Jesús iskotsíjen‑jno jè chjo̱ón ra kìi̱, kitsò‑la̱ Simón: ―Chítsijen‑la̱ jè chjo̱ón ra̱kìi̱. 'Kia̱ nga káfáha̱'se̱n ya̱ ni'ya‑li; mì kì kà'bí‑ná nandá ra ma si̱níjno‑ni ndsa̱koàa̱; tanga chjo̱ón ra̱kìi̱, ndáxko̱ón kabiníjno‑ni ndsa̱koàa̱ ko̱ tsja̱ sko̱ó kásíxìjno‑ni.
42007045	'Kia̱ nga kàníkjáya‑ná mì kì kachine'a‑ná ra ji̱, tanga chjo̱ón ra̱kìi̱, nda 'kia̱ káfáha̱'se̱n ni'ya‑li tíkjine'aá ndsa̱koàa̱.
42007046	’Mì kì kànahíjni̱ sihìti̱ jè skoàa̱, tanga ra jè, kàmahíjno ndsa̱koàa̱ sihìti̱ ixi ra 'ñó nda jne̱.
42007047	Kií ko̱ xin‑la: Jè chjo̱ón ra̱kìi̱, ijyeé kànìhijchaà'ta ijye‑la̱ nga'tsì jé‑la̱ tà nga̱tjì‑la̱ nga 'ñó matsjake‑na. Jè xi̱ta̱ ra chiba jé niìjchaà'ta‑la̱, isa̱á chiba kjo̱tsjacha tsjá.
42007048	'Kia̱á kitsò‑la̱ Jesús jè chjo̱ón ra̱kìi̱: ―Ijyeé kànìhijchaà'ta ijye‑li jé‑li.
42007049	Jñà xi̱ta̱ ra ta̱ña tjítsa̱jna'ta ímixa̱ kitsó‑la̱ xákjén: ―¿Yá xi̱ta̱‑ni ra̱kìi̱ nga ti̱'koa̱ ma‑la̱ síjchaà'tá‑ná jé‑ná?
42007050	Jesús kitsò india‑la̱ jè chjo̱ón: ―Ki‑ní nga makjiín‑li ra a̱'ta tsa̱'a̱n nga bítjo̱jin‑ni jé‑li; 'tin‑la nda‑ni.
42008001	Ra kjomà a̱skan, kjín na̱xi̱ndá i'i ko̱ kjín na̱xi̱ndá i̱tsíñá tsajme Jesús, nga tsi'kéna̱jmíya ko̱ isìka'bí 'én xi̱tse̱ ra nda tsò, kó'sín batéxoma Nainá. Tje̱n‑ko̱ xi̱ta̱‑la̱ ra tejò ma‑ni.
42008002	Ko̱ tje̱n‑ko̱ i'ka íchjín ra kjonda‑ni 'chin 'tse̱ ni̱í ko̱ ra kj'ií 'chin‑isa: jè María ra Magdalena 'mì, ra ito inìma̱ 'cho‑la̱ ni̱í itjojin‑ni ijo‑la̱;
42008003	ko̱ Juana, chjo̱ón‑la̱ Chuza ra síkinda̱ tsajmì ra tjín‑la̱ Herodes; ko̱ jè ra 'mì Susana. Kjín íchjín tje̱n‑ko̱‑isa ra basìko̱'ta mé tsajmì ra tjín‑la̱.
42008004	'Kia̱ nga ijye kjokjìn xi̱ta̱ ra jndíi̱ ra ján na̱xi̱ndá 'ji‑ni, Jesús, tsi'kéna̱jmí‑la̱ jngo‑la̱ kjoa̱ ra mangásòn. Kitsò‑la̱:
42008005	―Jngo xi̱ta̱ kijì nga kiì kjíjndi̱ xojmá. 'Kia̱ nga tíkjíjndi̱, tjín i'ka xojmá ra iskatsajo ya̱ a̱ya ndi̱yá; a̱kjòn tsinchanè xi̱ta̱; ko̱ jñà ni̱se iskine.
42008006	Ngi ko̱tjín iskatsajo ñánda̱ a̱sòn na̱jo̱, 'kia̱ nga isò xojmá, sasaá kixì, ta nga̱tjì‑la̱ nga mì kì 'nchi̱'nde nangi.
42008007	Ngi ko̱tjín iskatsajo ya̱ a̱jin na'yá; ko̱ ya̱á ta̱ña isòko̱. 'Kia̱ nga kjò'nga jñà na'yá, ya̱á kisì'ken‑ngi.
42008008	Ngi ko̱tjín iskatsajo ñánda̱ nga nda jè nangi; ndaá isò, kjò'nga‑ní, ko̱ tsajá‑la̱ to; jngo sindo̱ to tsajà‑la̱ nga jngó jngó. 'Kia̱ nga ijye tsi'kéna̱jmí Jesús kjoa̱ kìi̱, 'ñó kiìchja̱, kitsò: ―Nda kjón ti̱ná'ya koni 'sín tíxin‑no.
42008009	Jñà xi̱ta̱ ra kotá'yá'ta‑la̱ Jesús iskonangií‑la̱ kótsò‑ni jè kjoa̱ mangásòn ra tsi'kéna̱jmí‑la̱.
42008010	Jesús kitsó‑la̱: ―Jión tsako̱‑no nga i̱nchi'ya jñà kjoa̱ ra tjí'ma koni 'sín batéxoma Nainá; tanga jñà xi̱ta̱ ra kj'ií, tà ko̱ó kjoa̱ ra mangásòn 'se̱na̱jmí‑la̱, mé‑ni nga ni̱'sín sko̱òtsíjen, mì kì ske̱; ko̱ ni̱'sín kji̱'nchré, mì kì ko̱chi̱ya‑la̱.
42008011	’Ki̱í 'sín tsò‑ni jè kjoa̱ mangásòn ra̱kìi̱: Jñà xojmá, jé 'Én‑la̱ Nainá.
42008012	Jñà xojmá ra ixaájten ya̱ a̱ya ndi̱yáa̱, jñá xi̱ta̱ ra 'nchré 'én‑la̱ Nainá, a̱kjòn 'fiì jè ni̱í, nga faháxìn jè 'én‑la̱ Nainá ya̱ a̱jin inìma̱‑la̱, mé‑ni nga mì kì ko̱kjiín‑la̱, ko̱ mì kì ma ki̱tjojin kjo̱hi'in.
42008013	Jñà ra ixaájten ya̱ a̱sòn na̱jo̱, jñá xi̱ta̱ ra 'nchré 'én‑la̱ Nainá, nga 'ñó matsja‑la̱ nga makjiín‑la̱ nga ti̱'sa̱‑nì. Tanga mì tsa ngi tjíjngo‑ni ikon; tà chiba ni̱chjin nda makjiín‑la̱; 'kia̱ nga mé kjoa̱ ra sakó‑la̱, sasaá fì‑ni í'tsi̱n.
42008014	Jñà ra ixaájten ya̱ a̱jin na'yá, jñá jngoya‑la̱ xi̱ta̱ ra 'nchré 'én‑la̱ Nainá; 'kia̱ nga ijye tjímaya ndi̱yá‑la̱ Nainá, jñà ijo‑la̱ síkájno, ko̱ kjoa̱nchi̱ná, ko̱ kjo̱tsja ra tjín ya̱ a̱jin i̱sà'nde. Jñà kjoa̱ kìi̱ mincha ikon‑la̱ nga ni̱mé kjo̱nda sakó ya̱ a̱jin inìma̱‑la̱ ra ma si̱ìkabíya.
42008015	Jñà ra ixaájten ñánda̱ nga nda nangi, jñá jngoya‑la̱ xi̱ta̱ ra nda ko̱ kixi̱ tjín inìma̱‑la̱ nga 'nchré 'én‑la̱ Nainá ti̱'koa̱á ndaá bíjin ikon; 'ñó mincha skanda 'kia̱ nga ijye sakó kjo̱nda ya̱ a̱jin inìma̱‑la̱ ra ma síkabíya.
42008016	’Tsìn xi̱ta̱ ra baká jngo ni'í, a̱kjòn bíjna'ma nga síkíjnangi ya̱ na̱chan; jè ni'í, 'ngaá sijna mé‑ni nga katahisen‑la̱ jñà xi̱ta̱ ra 'faha'sen ni'ya.
42008017	Nga̱ nga'tsì kjoa̱ ra 'ma tjíhijyo 'ndi̱ 'ndi̱, takó ko̱tsíjen‑yá‑ní; ko̱ ni̱'sín bato 'ñó tjí'ma, takó jcha̱ tsijeén‑la̱.
42008018	’Nda ti̱ná'ya koni 'sín xin‑no; nga jè ra ijye tjín‑la̱ kjo̱bítsjen, isa̱á tse ko̱chi̱ya-isa‑la̱; tanga jè ra tsìn‑la̱ kjo̱bítsjen, skanda tjáhixìn‑la̱ jè kjo̱bítsjen ra tsò‑la̱ ijo‑la̱ nga tjín‑la̱.
42008019	Jñà 'ndse̱ Jesús ko̱ na̱‑la̱, kijì‑ní ñánda̱ tíjna Jesús nga kiìjkon. Tanga mì kì kjomà ijchò skanda ñánda̱ tíjna nga 'ñó kjìn ma‑ni xi̱ta̱ ra tjítsa̱jna.
42008020	Jesús ki'sena̱jmí‑la̱, tsi'kìn‑la̱: ―Jè na̱‑li ko̱ jñà 'ndsì, ya̱á tjítsa̱jna ndi̱tsiaán nga mejèn‑la̱ ske̱‑li.
42008021	Kiìchja̱ Jesús, kitsò: ―Jè ra na̱‑na̱ ma ko̱ ra 'ndsè xin‑la̱, jñá‑ní jñà ra 'nchré 'én‑la̱ Nainá, ti̱'koa̱ síhitjasòn.
42008022	Jngo ni̱chjin, Jesús ko̱ xi̱ta̱ ra kotá'yá'ta‑la̱ 'jaha'sen jngo chitso, kitsò Jesús: ―Tjiaán ya̱ ra ijngoa ndáchikon ján. A̱kjòn kijì.
42008023	'Kia̱ tífisòn ya̱ nandá jè chitso, tsakjajnafé jè Jesús. Kjo'tsia̱á nga 'ji jngo tjo̱xkón ya̱ a̱jin ndáchikon. Ijyeé 'jaha'sen nandá chitso; ijyeé mejèn iskajin‑ndá.
42008024	Jñà xi̱ta̱‑la̱ 'kia̱á isí'ká‑la̱; kitsò‑la̱: ―¡Maestro! ¡Maestro! ¡Chitso, ijyeé tíkajin‑ndá! ¡Ijyeé‑la ki̱yé! Itja'fá‑la̱ Jesús; a̱kjòn tsakátiko̱ jè tjo̱xkón ko̱ jè ndáchikon, ndi̱to̱ón isijyò‑ni tjo̱, ko̱ kjondayá‑ni.
42008025	Jesús kitsò: ―¿Mé‑ni nga mì kì makjiín‑no ra a̱'ta 'tse̱ Nainá? Jñà xi̱ta̱‑la̱, tà itsakjón‑ní. Tà kjóxkón‑la̱. Kitsò‑la̱ xákjén: ―¿Yá xi̱ta̱‑ni ra̱kìi̱ nga síhitjasòn‑la̱ jè tjo̱ ko̱ nandá?
42008026	A̱kjòn ijchó ya̱ nangi ra 'mì Gadara ra kjijna ya̱ ra ijngoa ndáchikon 'tse̱ Galilea.
42008027	'Kia̱ nga itjojen chitso Jesús, jngo xi̱ta̱ 'xi̱n ijchò kasi'ta‑la̱ ra ya̱ i̱'nde‑la̱. 'Ñó kjotseé tjíjin ijo‑la̱ inìma̱ 'cho‑la̱ ni̱í; mì tsa nikje faya, ko̱ tsìn‑la̱ ni'ya; ya̱‑ró bijnaya nga̱jo̱‑la̱ mi'ken.
42008028	Xi̱ta̱ ra̱kìi̱, 'kia̱ nga kijtse Jesús, 'ñó iskindaya'ta‑la̱; tsasèn-xkó'nchi'ta‑la̱; 'ñó kiìchja̱ kitsò: ―¿Mé kjoa̱ ra tjín‑li ko̱ ra 'a̱n, Jesús, ji̱ ra I'ndí‑la̱ Nainá ra 'ñó 'nga tíjna? ¡'Koa̱á 'sín tíbitsá'ba‑la, kì kjo̱hi'in 'bí‑ná!
42008029	Kií ko̱kitsò‑ni, nga̱ jè Jesús, ijye ko̱'sín kitsò‑la̱ jè inìma̱ 'cho‑la̱ ni̱í nga katitjokàjin ya̱ ijo‑la̱ xi̱ta̱ ra̱kìi̱. Ijyeé kjotseé ko̱'sín tjíjin ijo‑la̱. Ni̱'sín na'ñó ki̱cha̱ cadena sité'ñó‑ni ndsa̱ko̱ ko̱ tsja, chíkjoa̱á‑la̱ nga batejtso, a̱kjòn jè inìma̱ 'cho‑la̱ ni̱í fìko̱ ya̱ nangi ñánda̱ tsìn xi̱ta̱.
42008030	Jesús iskonangií‑la̱, kitsò‑la̱: ―¿Kó 'mì‑li? Xi̱ta̱ ra̱kìi̱ kitsò: ―Jngo jtín chíchàn 'mì‑na. Kií ko̱'mì‑ni nga 'ñó kjìn ma‑ni inìma̱ 'cho‑la̱ ni̱í ra tjíjin ijo‑la̱.
42008031	Jñà inìma̱ 'cho‑la̱ ni̱í tsikítsa'ba‑la̱ Jesús nga mì ya̱ si̱ìkatsajoyá ya̱ ñánda̱ ti̱'xá na̱tja̱n 'tse̱ kjo̱hi'in.
42008032	Kjín ma‑ni chi̱nga̱ ra i̱nchibakjèn‑jno ijñá ya̱ a̱'ta nindo. Jñà inìma̱ 'cho‑la̱ ni̱í isíjé‑la̱ Jesús nga katatsjá'nde‑la̱ nga kjoa̱ha'sen‑jin ijo‑la̱ chi̱nga̱. Kitsjá'nde‑la̱ Jesús.
42008033	Itjojin‑ní ya̱ ijo‑la̱ xi̱ta̱ ra̱kìi̱, a̱kjòn 'jaha'sen‑jin ya̱ ijo‑la̱ chi̱nga̱. Ta indaá tsahachikon‑jen‑jno kixi̱ skanda ya̱ a̱jin nandá; ya̱á 'ken nga'tsiòo̱.
42008034	Jñà xi̱ta̱ ra i̱nchiko'ndá jñà chi̱nga̱, 'kia̱ kijtse kjoa̱ ra kjomà, jahachinga‑ní nga kiì síkjí'nchré xi̱ta̱ na̱xi̱ndá ko̱ jñà xi̱ta̱ ra i̱nchisíxá ya̱ a̱jin ijñáa̱.
42008035	'Kia̱ kií'nchré xi̱ta̱ na̱xi̱ndá, ikatsíjen‑la̱ jñà kjoa̱ ra kjomà. Kijí ya̱ ñánda̱ tíjna Jesús; kijtse‑ní nga ya̱ tíjnangi ndsa̱ko̱ Jesús jè xi̱ta̱ ra ijye itjojin‑ni ijo‑la̱ jñà inìma̱ 'cho‑la̱ ni̱í; kjinaya‑ni nikje‑la̱; ndaá tjín‑ni kjo̱bítsjen‑la̱. Tà itsakjòn‑la̱ jñà xi̱ta̱ 'kia̱ nga kijtse.
42008036	Tsi'kéna̱jmí‑la̱ xákjén kó'sín kjomà nga kjonda‑ni jè xi̱ta̱ ra inìma̱ 'cho‑la̱ ni̱í isijin ijo‑la̱.
42008037	Nga'tsì xi̱ta̱ na̱xi̱ndá ra tjín a̱ndi nangi Gadara, tsikítsa'ba‑la̱ Jesús nga katafì‑ni, tà nga̱tjì‑la̱ nga̱ 'ñó itsakjòn. 'Jaha'sen‑ni chitso Jesús, a̱kjòn kijì.
42008038	Jè xi̱ta̱ ra ijye kjonda‑ni, tsikítsa'ba‑la̱ Jesús nga mejèn‑la̱ ya̱ ko̱jmekó; tanga Jesús kitsjá‑la̱ kjo̱hixi̱ nga katijna; kitsò‑la̱:
42008039	―'Tin‑ni ya̱ ni'ya‑li; 'tèna̱jmí ijye‑la̱ xi̱ta̱ nga 'ñó tse kjo̱nda ra kásíko̱‑li Nainá. Xi̱ta̱ ra̱kìi̱, kijí‑ni; a̱kjòn tsikí'tsia̱ nga tsi'kéna̱jmí‑la̱ xi̱ta̱, ya̱ nga tíjngo na̱xi̱ndá, nga 'ñó tse kjo̱nda ki'sìn Jesús ra a̱'ta 'tse̱.
42008040	'Kia̱ nga ijye 'ji india‑ni Jesús ya̱ ra ijngoa ndáchikon, 'ñó tsja ki'se‑la̱ jñà xi̱ta̱ ra kjìn ma‑ni, nga̱ xá 'koa̱á 'sín i̱nchikoñá‑ni nga'tsiòo̱.
42008041	'Jiìjkón jngo xi̱ta̱ ra 'mì Jairo ra xi̱ta̱ ítjòn 'tse̱ ni'ya sinagoga ñánda̱ nga maxkóya xi̱ta̱ Judío; tsasèn-xkó'nchi'ta‑la̱ Jesús, tsikítsa'ba‑la̱ nga katafì ya̱ ni'ya‑la̱.
42008042	Nga̱ jè ndí tsati‑la̱ ra ta jè‑nì, ra tjín‑la̱ tsa tejò nó, ijyeé tíbiya. 'Ñó kjìn ma‑ni xi̱ta̱; chi̱ba̱‑la̱ bá'nchó'ñó Jesús 'kia̱ nga tífì.
42008043	Ya̱á tsá'bajin jngo ndí chjo̱ón ra ijye kjo tejò nó tíxaájten‑la̱ jní. Kjotseé to̱n ko̱ tsajmì ra tjín‑la̱ ijye isikjeheya a̱'ta 'tse̱ chji̱ne̱ xki; tanga mì kì yá ra ma sínda‑ni.
42008044	Jè chjo̱ón ra̱kìi̱, a̱jto̱n í'tsi̱ín Jesús tsasijna‑ni nga itsabà a̱tjòn nikje‑la̱; jè jní ra tíxaájten‑la̱ ta ndi̱to̱ón isijyò‑ni.
42008045	'Kia̱á iskonangi Jesús, kitsò: ―¿Yá ra katsabà‑na? Nga'tsì xi̱ta̱ kitsó‑ní: ―Mì tsa yá‑jìn. 'Kia̱á kitsò Pedro ko̱ xi̱ta̱ ra i'ka: ―Maestro 'ñó kjìn ma‑ni xi̱ta̱ mahítsjá‑li ko̱ bá'nchó'ñó‑li; mé‑ni si‑ni: “¿Yá ra katsabà‑na?”
42008046	Jesús kitsó india‑ni: ―Tjín yá ra katsabà‑na; kàbeé‑la̱ ijo‑na̱ nga kabitjojin nga'ñó.
42008047	'Kia̱ kijtse nga kijcha'tín‑la̱ jè ndí chjo̱ón ra̱kìi̱, sí jatsé‑ní, tsasèn-xkó'nchi'ta‑la̱ Jesús. Ko̱ tsi'kéna̱jmí ya̱ ngixko̱n nga'tsì xi̱ta̱, mé‑ni nikje‑la̱ Jesús itsabà‑ni ko̱ kó'sín ta ndi̱to̱ón kjonda‑ni.
42008048	Jesús kitsó‑la̱: ―Ji̱ ndí chjo̱ón, kií‑ní nga kàmakjiín‑li nga kamanda‑ni. 'Tin‑la nda‑ni.
42008049	Takó tíchja̱á‑isa Jesús 'kia̱ nga 'ji jngo xi̱ta̱ ra ya̱ inchrabà‑ni ya̱ ni'ya‑la̱ xi̱ta̱ ítjòn, nga kitsò‑la̱: ―Jè ndí tsati‑li ijyeé 'ndi̱í 'ken; kì ti̱ tsja jè Maestro nìjti‑la̱.
42008050	'Kia̱ nga kií'nchré Jesús kitsó‑la̱: ―Kì tà chjàn skon‑jìn; tà jé‑ní nga katakjiín‑li, jè ndí tsati‑li, ko̱ndaá‑ni.
42008051	'Kia̱ nga 'jaha'sen ni'ya, Jesús, mì kì kitsjá'nde‑la̱ xi̱ta̱ ra kj'ií nga 'jaha'sen‑ko̱, tà jé Pedro, Jacobo, Juan, na̱'ìn‑la̱ ko̱ na̱‑la̱ ndí tsati.
42008052	Nga'tsì xi̱ta̱ ra ya̱ tjítsa̱jna, i̱nchikjindáyakeé jè ndí tsati ko̱ i̱nchisíkájno‑ní. Tanga jè Jesús kitsó‑la̱: ―Kì chindáya jiòn; mì tsa kàbiya‑jìn jè ndí tsati, ta kjijnafé‑ní.
42008053	Jñà xi̱ta̱ ra ya̱ tjítsa̱jna tà tsijnòke‑ní 'kia̱ nga ko̱ kitsò Jesús, nga̱ be‑ní nga ijye kàbiya jè tsati.
42008054	Tanga Jesús iskábé tsja ndí tsati; 'ñó kiìchja̱‑la̱ kitsò‑la̱: ―Tsati, ¡ti̱sítji̱in!
42008055	'Jií ìjngo 'ká‑ni inìma̱‑la̱ tsati; ta ndi̱to̱ón tsasítje̱n‑ni; Jesús, 'koa̱á kitsò nga katasíkjèn.
42008056	Jñà xi̱ta̱ jchínga‑la̱, tà kjóxkón‑la̱; tanga Jesús 'ñó kitsjà‑la̱ kjo̱kixi̱ nga kì yá ra 'béna̱jmí‑la̱ jè kjoa̱ ra kjomà.
42009001	Jesús kiìchja̱á‑la̱ xi̱ta̱ ra kotá'yá'ta‑la̱ ra tejò ma‑ni, kitsjá‑la̱ nga'ñó ko̱ kjo̱téxoma nga ko̱chrjejin nga'tsì inìma̱ 'cho‑la̱ ni̱í ra tjíjin ijo‑la̱ xi̱ta̱; ti̱'koa̱ ma‑la̱ si̱inda‑ni xi̱ta̱ ra 'chin tjín‑la̱.
42009002	Isìkasén nga ki̱chja̱ya kó'sín batéxoma Nainá, ti̱'koa̱ si̱inda‑ni xi̱ta̱ ra kiya.
42009003	Kitsò‑la̱: ―Kì mé tsajmì jcha̱a ra ko̱chjeén‑no ya̱ a̱ya ndi̱yáa̱; kì koròti̱, kì na̱'ya, kì ni̱ño̱, ko̱ kì to̱n jcha̱a; ko̱ kì tà chjàn jò na̱chro̱‑no jcha̱a.
42009004	Ta ñánda̱ ni'ya nga kijcho, ya̱á ti̱tsa̱jna skanda 'kia̱ nga ijye kongí‑no ra xìn i̱'nde.
42009005	Tsa jngo na̱xi̱ndá kijcho ñánda̱ nga mì kì ska̱ábétjò‑no, títjo̱‑no, tìtsajnè chijo‑la̱ ndsa̱kò mé‑ni nga katasijin‑la̱ nga ijye tjín jngo kjoa̱ ra kondra̱ 'tse̱.
42009006	Kijí jñà xi̱ta̱ kìi̱, jndíi̱ ra ján na̱xi̱ndá kijì; isìka'bí 'én xi̱tse̱ ra nda tsò ra a̱'ta 'tse̱ Cristo; ti̱'koa̱ isinda‑ni xi̱ta̱ ra tjín‑la̱ 'chin nga kjijndà na̱xi̱ndá.
42009007	Ta isijñó‑la̱ jè xi̱ta̱xá ítjòn ra 'mì Herodes, 'kia̱ kií'nchré nga'tsì kjoa̱ ra tí'sín Jesús, nga̱ tjín xi̱ta̱ ra tsò: “Ijyeé jaáya‑ila̱ jè Juan.”
42009008	Ko̱ tjín i'ka ra tsò: “Jé Elías ra tsatsíjen india‑ni.” Ti̱'koa̱ kitsò i'ka‑te: “Jè jaáya jngo‑la̱ xi̱ta̱ jchínga ra kiìchja̱ ngajo‑la̱ Nainá.”
42009009	Ko̱ jè Herodes kitsó‑ní: ―'A̱n sabá tsiki'tián jñà xi̱ta̱ ra isì'ken Juan nga tsatesin. ¿Yá xi̱ta̱‑ni ra ko̱'sín tí'sín kjoa̱ ra tí'nchrè? 'Koa̱á ma‑ni nga mejèn‑la̱ kijtsexkon Jesús.
42009010	'Kia̱ nga ijye tsáfa‑ni xi̱ta̱ ra tsikíxáya‑la̱ Jesús, tsi'kéna̱jmí‑la̱ nga'tsì kjoa̱ ra ki'sìn. Ya̱á kiìko̱ Jesús ya̱ i̱'nde 'tse̱ na̱xi̱ndá Betsaida ñánda̱ mì yá xi̱ta̱ tjín.
42009011	'Kia̱ nga kií'nchré jñà xi̱ta̱ nga kijì Jesús, kijìtji̱ngi‑la̱; 'kia̱ nga ijchòtji̱ngi‑la̱, Jesús isìsin‑la̱ ko̱ tsi'kéna̱jmí‑la̱ kó'sín batéxoma Nainá, ti̱'koa̱á isinda‑ni jñà xi̱ta̱ ra machjeén‑la̱ nga ko̱nda‑ni.
42009012	'Kia̱ nga ijye tímahixòn, jñà xi̱ta̱‑la̱ ra tejò ma‑ni, ijchò kincha'ta‑la̱ Jesús, kitsò‑la̱: ―Ko̱'tìn‑la̱ nga'tsì xi̱ta̱ katafì‑nì mé‑ni nga katasíkjáya ya̱ na̱xi̱ndá ñánda̱ chraña'ta ko̱ ya̱ ñánda̱ síxáko̱ nangi‑la̱ xi̱ta̱ ñánda̱ sa̱kò‑la̱ ra ski̱ne̱. Ya̱ i̱'nde ñánda̱ titsa̱jneé, a̱'ta xìn‑ní, ni̱mé tjín.
42009013	Jesús kitsó‑la̱: ―Jiòn 'ti̱‑la ra ko̱kje̱n. Jñà xi̱ta̱‑la̱ kitsó‑ní: ―Ni̱mé tjín‑naji̱n, tà 'òn ni̱ño̱ nchra̱jín ko̱ jò ti̱ tja'chá‑ji̱n; tà jé‑la tsa kongí‑ji̱n mé‑ni nga ki̱ndá‑ji̱n tsajmì ra ko̱kje̱n nga'tsì xi̱ta̱ kìi̱.
42009014	Ma‑la̱ tsa 'òn jmi ra xi̱ta̱ 'xi̱n. Jesús kitsò‑la̱ xi̱ta̱ ra kotá'yá'ta‑la̱: ―Icháte icháte ti̱kítsa̱jnajtín‑no nga'tsì xi̱ta̱.
42009015	'Koa̱á 'sín isíkítsa̱jna kóhotjío̱n.
42009016	Iskábé Jesús jñà ni̱ño̱ nchra̱jín ra 'òn ma‑ni ko̱ jñà ti̱ ra jò ma‑ni; iskotsíjen ján ngajmi, kitsjá‑la̱ kjo̱nda Nainá, a̱kjòn isìjòya; kitsjá‑la̱ jñà xi̱ta̱ ra kotá'yá'ta‑la̱ mé‑ni nga isìka'bí‑la̱ jñà xi̱ta̱ ra kjìn ma‑ni.
42009017	Ndaá tsakjèn nga'tsì jñà xi̱ta̱ kìi̱, skanda nga kjoski; 'kia̱ nga tsikíxkó‑ni ra tsijnengi‑ni, ngi tejò ndi̱si̱yá kjomà‑isa.
42009018	India 'kia̱ nga tíjna'taxìn Jesús nga tíchja̱'ta‑la̱ Nainá, ko̱ ya̱á tjítsa̱jnako̱ xi̱ta̱ ra kotá'yá'ta‑la̱, Jesús iskonangi‑la̱ nga kitsò‑la̱: ―¿Kó tsò xi̱ta̱, yá‑na ra 'a̱n?
42009019	Jñà xi̱ta̱‑la̱ kitsó‑ní: ―Tjín i'ka ra tsò: jé‑la Juan ra tsatíndá xi̱ta̱. Ti̱'koa̱ tjín ra tsò: jé‑la Elías. Ko̱ tjín i'ka ra tsò: jé jaáya jngo‑la̱ xi̱ta̱ ra kiìchja̱ ngajo‑la̱ Nainá kjotseé.
42009020	Jesús iskonangi‑la̱ kitsò‑la̱: ―¿Tanga ra jiòn, kó'sín bixó? ¿Yá‑na ra 'a̱n? 'Kia̱á kiìchja̱ Pedro, kitsò: ―Ji̱‑ní Cristo ra xá isìkasén‑li Nainá.
42009021	Tanga Jesús 'ñó kitsjà‑la̱ kjo̱kixi̱ nga kì yá ra 'béna̱jmí‑la̱.
42009022	Kitsò‑la̱: ―'A̱n ra I'ndí‑la̱ Xi̱ta̱ xian‑la̱ ijo‑na̱, tseé kjo̱hi'in sikjiáa̱n; ko̱chrjengií‑na jñà xi̱ta̱ jchínga, ko̱ jñà xi̱ta̱ ítjòn‑la̱ na̱'mì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés. Si̱ì'keén‑na tanga 'kia̱ nga ki̱jchò jàn ni̱chjin kjoa̱áya india‑na.
42009023	Ra kjomà a̱skan kitsó‑isa‑la̱ kóhotjío̱n: ―Tsa yá ra mejèn‑la̱ nga ya̱ ki̱ji̱'ta‑na, kì ti̱ tsja jè kjo̱binachon‑la̱ 'sín‑ni kinda̱. Ni̱chjin nchijón‑ní katachíkjoa̱‑la̱ kjo̱hi'in ra ko̱tojin koni tsa 'bamijìn jngo krò ra ti̱jè ki̱yá'ta‑ni, ko̱ katanchrabátji̱ngi‑na.
42009024	Nga̱ ta yá xi̱ta̱‑ni ra mejèn‑la̱ nga mì mé kjo̱hi'in ko̱tojin jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija ra ta nga̱tjì tsa̱'a̱n, ta isa̱á jnchro ki̱tjokajin kjo̱hi'in nga nda kíjna‑ni a̱skan‑nioo̱.
42009025	¿Mé ra ki̱jne‑la̱ jngo xi̱ta̱, ni̱'sín 'se̱ ijye‑la̱ nga'tsì tsajmì ra tjín ya̱ i̱sà'nde, tsa tà si̱ìkitsón‑ni ko̱ si̱ìjchija‑ni inìma̱‑la̱?
42009026	Jè ra ko̱sabà‑la̱ a̱'ta tsa̱'a̱n ko̱ a̱'ta 'tse̱ 'én‑na̱, ti̱'koa̱á ko̱sabá‑na ra a̱'ta 'tse̱, 'a̱n ra I'ndí‑la̱ Xi̱ta̱ xin‑la̱ ijo‑na̱, 'kia̱ nga 'a̱n ra jeya kjí'i̱ india‑na ya̱ a̱jin kjoa̱jeya‑la̱ Na̱'ìn‑na̱ ko̱ ya̱ a̱jin kjoa̱jeya‑la̱ ìkja̱li̱ tsje‑la̱ Nainá.
42009027	'Koa̱á xín kixi̱‑no, títsa̱jnajin i'ka i̱jndíi̱, xi̱ta̱ ra mì kì ki̱yá skanda 'kia̱ nga ske̱ kó'sín batéxoma Nainá.
42009028	Ijyeé‑la tjín‑ni tsa jin ni̱chjin 'kia̱ nga tsi'kéna̱jmí 'én kìi̱, ya̱á kijìmijìn jngo nindo Jesús nga kiìchja̱'ta‑la̱ Nainá. Tje̱n‑ko̱ Pedro, Juan ko̱ Jacobo.
42009029	'Kia̱ nga tíchja̱'ta‑la̱ Nainá, Jesús, jahatjìya‑la̱ i̱sén‑la̱; jè nikje‑la̱ 'ñó chroba ko̱ 'ñó fate tsatsíjen.
42009030	Jò xi̱ta̱ 'xi̱n, tà ndi̱to̱ón tsatsíjen ra i̱nchibáko̱ Jesús, jè ra 'mì Moisés ko̱ Elías.
42009031	Xi̱ta̱ kìi̱, 'ñó fate kjomà kjoa̱jeya‑la̱ kó jngo tjandi ñánda̱ i̱jncha. I̱nchijo̱óya‑ni nga jè Jesús, ijyeé tífì ya̱ ján Jerusalén nga tífísíhitjasòn nga ya̱ ki̱yá.
42009032	Jè Pedro ko̱ jñà xi̱ta̱ xákjén, taxki̱ 'ñó nijñá‑la̱, tanga tsikìtsa̱jnakon‑ní; kijtseé jè kjoa̱jeya‑la̱ Jesús ko̱ 'tse̱ jñà xi̱ta̱ ra jò ma‑ni ra tjítsa̱jnako̱.
42009033	'Kia̱ nga ijye tsincha'taxìn‑la̱ Jesús xi̱ta̱ kìi̱, jè Pedro kitsó‑ní: ―Maestro, nda‑nì nga i̱ titsa̱jna‑ji̱n. Jàn ni'ya tji̱kien kínda‑ji̱n, jngo ra tsa̱ji, jngo ra 'tse̱ Moisés, ko̱ jngo ra 'tse̱ Elías. Jè Pedro tà 'koa̱á kitsò‑ni, mì kì ti̱ be‑ni kó'sín ki̱chja̱.
42009034	Ti̱'kia̱á‑ni nga tíchja̱ Pedro, jngo ifi 'ji ra tsikíjtsa'ma jñà xi̱ta̱ kìi̱. 'Kia̱ nga 'jaha'sen‑jin ifi, tà itsakjón‑ní.
42009035	Ya̱ a̱jin ifi ina'yá jngo‑la̱ 'én ra kitsò: ―Jé ra̱kìi̱ ra I'ndí‑na̱, ko̱ 'ñó tsjake̱; jé ti̱ná'ya‑la.
42009036	'Kia̱ nga ijye ina'yá‑la̱ 'én ra ko̱kitsò, tà jè ta̱jngoó Jesús isasíjna‑ni. Jñà ni̱chjin kìi̱, jñà xi̱ta̱‑la̱ ni̱mé 'én ra kó kitsò, ko̱ ni̱yá xi̱ta̱ ra tsi'kéna̱jmí‑la̱ kjoa̱ ra kijtse.
42009037	Ra kjomà ma nchijòn, 'kia̱ nga itjojen‑ni ya̱ nindo, 'ñó kjìn xi̱ta̱ isatékjo.
42009038	Jngo xi̱ta̱ ra ya̱ tíjnajin‑la̱ xi̱ta̱ ra kjìn ma‑nioo̱, 'ñó kiìchja̱ nga kitsò: ―Ji̱ Maestro, 'ti̱ìn kjo̱nda chítsijen‑la̱ jè ndí ti‑na̱ ra tà jè ta̱jngo‑ni.
42009039	Jngo inìma̱ 'cho‑la̱ ni̱í tsabá'ñó; tà ndi̱to̱ón kjindáya, a̱kjòn 'ñó síkjatsé ijo‑la̱; ngi xo̱jmáxó bachrje tsa'ba; tseé kjo̱hi'in tsjá‑la̱, mì kì ndi̱to̱n tsjin‑ni.
42009040	Jñà xi̱ta̱ ra kotá'yá'ta‑li kásíjé‑la̱ kjo̱nda nga katachrjejin‑nì inìma̱ 'cho ra tjíjin ijo‑la̱, tanga mì kì kàma‑la̱.
42009041	'Kia̱á kiìchja̱ Jesús kitsò: ―Jiòn xi̱ta̱ ra 'cho 'nià ko̱ ra mì kì nda makjiín‑no a̱'ta tsa̱'a̱n. ¿A ta 'a̱án kóti̱jnako̱ ki'ta‑no skanda ta mé ni̱chjin‑nioo̱, ko̱ kó'sín ko̱ma‑ni nga chíkjoa̱‑na kjoa̱ ra 'nià jiòn? Nchrabáki̱i ti‑li.
42009042	'Kia̱ nga tínchrabá chraña jè ti, jè inìma̱ 'cho‑la̱ ni̱í, tsajndo'tá nangi, a̱kjòn isìkjatsé ijo‑la̱. Tanga Jesús, tsakátiko̱ó jè inìma̱ 'cho‑la̱ ni̱í; a̱kjòn isinda‑ni jè ti; isìnga̱tsja‑ni na̱'ìn‑la̱.
42009043	Nga'tsì xi̱ta̱ tà kjóxkón‑la̱ jè kjoa̱jeya‑la̱ Nainá. 'Kia̱ nga ta i̱nchimaxkón‑la̱ nga'tsì xi̱ta̱ kjoa̱ ra ki'sìn Jesús, Jesús kitsó‑la̱ jñà xi̱ta̱ ra kotá'yá'ta‑la̱:
42009044	―Nda ti̱ná'ya jñà 'én kìi̱; kì niìjchaàjion: 'A̱n ra I'ndí‑la̱ Xi̱ta̱ xian‑la̱ ijo‑na̱ ya̱á ko̱nga̱tsja xi̱ta̱ na̱xi̱ndá.
42009045	Jñà xi̱ta̱‑la̱ mì kì kjòchi̱ya‑la̱ jñà 'én kìi̱. Isì'maá‑la̱ mé‑ni nga mì katachi̱ya‑la̱. Ko̱ mì kì kitsò ikon nga iskonangi‑la̱ Jesús kótsò‑ni.
42009046	Jñà xi̱ta̱‑la̱ Jesús, tsikí'tsia̱‑ní nga tsajo̱óya‑ni yá ra kíjna ítjòn ra ti̱jñà‑ni.
42009047	'Kia̱ nga kijtse Jesús koni 'sín i̱nchisíkítsjen, jngo ndí ti iskábé, isíkíjna'ta‑la̱ ijo‑la̱,
42009048	kitsò‑la̱: ―Jè ra a̱'ta tsa̱'a̱n ska̱ábétjò jngo ndí ti, koni 'a̱án‑nì ra kjábétjò‑na; ko̱ jè ra ska̱ábétjò‑na, jé kjábétjò ra isìkasén‑na. Nga̱, jè ra isa̱ nangi tíjna ra ya̱ tíjnajin‑no, jè isa̱ tíjna ítjòn jnchro.
42009049	Juan kitsò‑la̱ Jesús: ―Maestro, ka'ya jngo‑ji̱n xi̱ta̱ ra ko̱ 'í‑li bachrjejin‑ni inìma̱ 'cho‑la̱ ni̱í ra tjíjin ijo‑la̱ xi̱ta̱; kabatechjá‑la̱ji̱n, nga̱ jè xi̱ta̱ ra̱kìi̱ mì tsa ya̱ tsá'bako̱‑ná.
42009050	Jesús kitsó‑la̱: ―Kì tà chjàn bichjákjáya‑la. Jè ra mì tsa kondra̱ tíjna‑ná, xi̱ta̱ tsa̱jién‑né.
42009051	'Kia̱ nga ijye kjochraña ni̱chjin nga ki̱ji̱ india‑ni Jesús ján ngajmi, 'ñó tsi'ké‑la̱ ikon nga kijì ya̱ Jerusalén.
42009052	Tje̱n isìkasén ítjòn i'ka xi̱ta̱‑la̱ nga kijì jngo ya̱ na̱xi̱ndá i̱tsé ra nangi Samaria nga kiì kátsji'nde ñánda̱ si̱ìkjáya.
42009053	Jñà xi̱ta̱ Samaria mì kì kitsjá'nde‑la̱, nga̱ ijyeé tjíjin‑la̱ nga ya̱ i̱nchifì ya̱ Jerusalén.
42009054	Jè Jacobo ko̱ jè Juan, xi̱ta̱‑la̱ Jesús ra kotá'yá'ta, 'kia̱ nga kijtse nga mì kì kitsjá'nde‑la̱, kitsó‑ní: ―Na̱'ìn, ¿a mején‑li nga ko̱kixó‑ji̱n nga katanchrabájen‑nè ni'í ra 'tse̱ ngajmi nga katasíkjehesòn jñà xi̱ta̱ kìi̱ koni 'sín ki'sìn jè Elías?
42009055	Tanga Jesús isíkáfa'tá‑la̱, tsakátiko̱‑ní. Kitsò‑la̱: ―Jiòn, mì kì 'ya yá 'tse̱ inìma̱ ra kátsjá‑no kjo̱bítsjen ra̱kìi̱.
42009056	'A̱n ra I'ndí‑la̱ Xi̱ta̱ xian‑la̱ ijo‑na̱, mì tsa ki xá 'jíi̱‑na nga katachija inìma̱‑la̱ xi̱ta̱; jè‑ní nga katabitjokàjin kjo̱hi'in. A̱kjòn xìn na̱xi̱ndá kijì.
42009057	'Kia̱ nga i̱nchifì ya̱ a̱ya ndi̱yáa̱, jngo xi̱ta̱ kitsò‑la̱: ―Na̱'ìn, mején‑na nga ko̱jmetjíngi‑la ni̱'sín ta ñánda̱ 'kín.
42009058	Jesús kitsó‑la̱: ―Jñà ni̱nda̱ tjín‑la̱ nga̱jo̱‑la̱, ko̱ jñà ni̱se ti̱'koa̱á tjín‑la̱ tjé‑la̱, tanga 'a̱n, ra I'ndí‑la̱ Xi̱ta̱ xin‑la̱ ijo‑na̱, tsìn‑na i̱'nde ñánda̱ nga ma síkjáya.
42009059	Jesús kitsó ìjngo‑la̱ xi̱ta̱: ―Nchrabátji̱ngi‑ná. Jè ra ko̱ki'mì‑la̱ kitsò: ―Na̱'ìn, ti̱'nde ítjòn‑ná nga kjín kihíjian jè na̱'ìn‑na̱.
42009060	Jesús kitsó‑la̱: ―Ti̱jmí nga kátíhijin‑la jñà mi'ken‑la̱ ra ti̱'koa̱ mi'ken. 'Tin ra ji̱, nga ti̱ka'bísìn 'én kó'sín batéxoma Nainá.
42009061	Jngo‑isa xi̱ta̱ ra 'koa̱‑te kitsò: ―Kjín‑tji̱ngií‑la Na̱'ìn, tanga ti̱'nde‑ná nga íjkon ítjòn jñà ra tjítsa̱jna ya̱ ni'ya‑na̱.
42009062	Jesús kitsó‑la̱: ―Ni̱jngo xi̱ta̱ ra a̱jto̱n í'tsi̱n tíkotsíjen‑ni nga ko̱ma si̱hitjasòn xá‑la̱ Nainá ra jè tíbatéxoma. 'Koa̱á jngoya‑la̱ tsa jngo xi̱ta̱ ra tísíxáko̱ nchra̱ja̱, tsa a̱jto̱n í'tsi̱n tíkotsíjen‑ni, mì kì ko̱ma si̱íxá.
42010001	'Kia̱ ijye kjomà kjoa̱ kìi̱, ngi jàn‑kan ko̱ te xi̱ta̱ ra kj'ií kitsjà‑la̱ xá Na̱'ín‑ná Jesús. Jò jò isìkasén ítjòn, nga tíjngo na̱xi̱ndá ko̱ i̱'nde ñánda̱ nga̱ isa̱ a̱skan tjínè‑la̱ nga ki̱ji̱ ra jè.
42010002	Kitsò‑la̱: ―Kjo̱hixi̱‑ní, 'ñó tse xá tjín ra a̱'ta 'tse̱ 'Én‑la̱ Nainá koni 'sín ma 'kia̱ nga kjìn tsajmì majchá; tanga jñà chi̱'nda ra síxá, chibaá ma‑ni. Kií machjeén‑ní nga ti̱jé‑la jè Ni‑la̱ xá, mé‑ni nga katasíkasén-isa‑ni chi̱'nda.
42010003	Tangió; katasijin‑no, 'a̱n, 'koa̱á 'sín sikásén‑no koni tsa forrè‑xó ya̱ a̱jin‑la̱ tsi̱jén.
42010004	Kì chrja̱ba̱ to̱n ko̱ kì na̱'yaá jcha̱a, kì xa̱jté tsjaya; kì yá ra níkjáya‑la ya̱ a̱ya ndi̱yáa̱.
42010005	Ta mé ni'ya ra ki̱tjáha̱'se̱en, ítjòn 'tin‑la: “'Nchán kata'se ya̱ ni'ya ra̱kìi̱.”
42010006	Ni'ya ra̱kìi̱, tsa tjín xi̱ta̱ ra bakèn‑la̱ nga 'se̱‑la̱ kjo̱'nchán, ki̱tjasòn‑ní; tsa majìn, mì kì ki̱tjasòn.
42010007	Ti̱tsa̱jna ya̱ ni'ya ñánda̱ kijcho; kì jndíi̱ ra ján ni'ya mangió; chji̱ne̱e, 'tio̱o ta mé tsajmì ra tsjá‑no. Nga̱ jè xi̱ta̱ ra síxá, 'koa̱á 'sín bakèn‑la̱ nga ya̱ 'ki̱‑la̱ chjí‑la̱ ya̱ ñánda̱ nga síxá.
42010008	’'Kia̱ ki̱jchò jngo na̱xi̱ndá ya̱ ñánda̱ nga tsjá'nde‑no, chji̱ne̱e mé tsajmì ra tsjá‑no.
42010009	Tsa tjín xi̱ta̱ ra kiya, ti̱nda‑no; ko̱'tìn‑la: “Ijyeé chraña tíjna ra a̱'ta tsa̱jiòn nga jcha̱a kó'sín batéxoma Nainá.”
42010010	’Tsa jngo na̱xi̱ndá kijcho nga mì kì tsjá'nde‑no, tangí kixio̱ò, ko̱'tìn‑la:
42010011	“Skanda jè chijo‑la̱ na̱xi̱ndá‑no ra 'ya ndsa̱kò‑ji̱n, kítsajne‑náji̱n mé‑ni nga jcha̱‑no nga mì tsa ti̱ jiòn si̱sin‑laji̱n. Tanga nda katasijin‑no nga ijye kjochraña ni̱chjin nga jcha̱a kó'sín batéxoma Nainá.”
42010012	'Koa̱á xín‑no, 'kia̱ nga kje̱he'tà ni̱chjin, jñà xi̱ta̱ na̱xi̱ndá ra̱kìi̱, isa̱á tse kjo̱hi'in 'ki̱‑la̱ koni jñà xi̱ta̱ 'tse̱ na̱xi̱ndá Sodoma.
42010013	’¡I̱ma̱‑ró‑no ra xi̱ta̱ na̱xi̱ndá Corazín! ¡I̱ma̱‑ró‑no ra xi̱ta̱ na̱xi̱ndá Betsaida! Tsa ya̱á‑la na̱xi̱ndá Tiro ko̱ na̱xi̱ndá Sidón nga ko̱tjín kjo̱xkón ra kjomà, koni 'sín tjín ra tí'ya‑la̱ ya̱ a̱jin tsa̱jiòn, ijyeé‑la kjotseé kitsjin jé‑la̱ ko̱ ijyeé‑la nikje naxá‑skee̱ tsakjaya ko̱ chijo ni'í tsikíxten‑jnó ijo‑la̱, nga bakón nga ijyeé isíkájno‑ni jé‑la̱ ko̱ mì ti̱ jé i̱nchibátsji‑ni.
42010014	Tanga, 'kia̱ nga ki̱jchò jè ni̱chjin nga 'ki̱‑la̱ kjo̱hi'in jñà xi̱ta̱, isa̱á tse kjo̱hi'in 'ki̱‑no ra jiòn, nda mí 'koa̱‑ni koni jñà xi̱ta̱ na̱xi̱ndá 'tse̱ Tiro ko̱ 'tse̱ Sidón.
42010015	Ko̱ jiòn, ra ya̱ i̱'nde‑no ya̱ na̱xi̱ndá Capernaum, ¿a 'koa̱á 'sín níkítsjen jiòn nga ya̱á tjámitje̱en skanda ya̱ a̱'ta ngajmi ján? Majìn, tà isa̱á ya̱á 'ñó na̱nga̱ kjohíje̱n‑jin‑isa jiòn skanda ya̱ ñánda̱ tíjna i̱'nde‑la̱ kjo̱hi'in.
42010016	’Jè xi̱ta̱ ra 'nchré‑no, 'a̱án ra 'nchré‑na; jè ra bachrje‑ngi‑no, 'a̱án ra bachrjengi‑na; jè ra bachrjengi‑na, jè bachrjengi jè ra isìkasén‑na.
42010017	'Jií‑ni jñà xi̱ta̱ ra jàn‑kan ko̱ te ma‑ni. 'Ñó tsja tjín‑la̱, kitsò: ―Na̱'ìn, skanda síhitjasòn‑naji̱n jñà inìma̱ 'cho‑la̱ ni̱í ra a̱'ta tsa̱ji.
42010018	Jesús kitsó‑la̱: ―Kixi̱í kjoa̱, kijtse‑ná jè xi̱ta̱‑ni̱í nga koni 'ki ni'í 'cho̱ón 'ki nga inchrabàjen‑ni ngajmi.
42010019	Ijyeé kítsjaá‑no kjo̱téxoma ko̱ nga'ñó nga ko̱ma ki̱si̱nè ye̱ ko̱ cho̱ na'yá, ko̱ nga si̱kijne‑la nga'tsì nga'ñó‑la̱ ni̱í ra kondra̱ tsa̱jiòn; ni̱mé ra si̱ìko̱‑no.
42010020	Tanga kì jè matsja‑no nga jè inìma̱ 'cho‑la̱ ni̱í síhitjasòn‑no; jè ra katatsja‑najiòn nga ijyeé ya̱ tjí'ta 'í‑no ya̱ ján ngajmi.
42010021	Ti̱jé‑ni hora, 'ñó tsja ki'se‑la̱ Jesús ra a̱'ta 'tse̱ Inìma̱ Tsje‑la̱ Nainá; kitsò: ―Na̱'ìn, ji̱ ra tijna ítjòn‑la̱ nga'tsì ra tjín ya̱ ján ngajmi ko̱ ra tjín i̱ a̱'ta nangi, jeya ti̱jni, nga̱ tsikí'maá‑la̱ ji̱ nga'tsì kjoa̱ kìi̱ jñà xi̱ta̱ chji̱ne̱ ko̱ ra nda ma‑la̱ xa̱jo̱n ko̱ jñá tsakon‑la̱ ji̱ jñà ra taxki̱ ndí xi̱ta̱. Ta kií‑ní nga 'koa̱á 'sín nda isasèn‑li Na̱'ìn.
42010022	’Nga'tsì kjo̱téxoma, 'a̱án isìnga̱tsja‑na Na̱'ìn‑na̱. Ni̱yá ra bexkon yá‑ní ra I'ndí, ta̱jngoó jè Na̱'ìn‑la̱; ko̱ ni̱yá ra bexkon yá‑ní ra Na̱'ìn, ta̱jngoó jè ra I'ndí‑la̱; ko̱ ske̱xkoón‑te nga'tsì xi̱ta̱ ra jè I'ndí‑la̱ ko̱'sín mejèn‑la̱ nga ko̱kòn‑la̱.
42010023	Jesús isíkáfa ñánda̱ tjíhijyo xi̱ta̱ ra kotá'yá'ta‑la̱, tà jñá kiìchja̱'ta‑xìn‑la̱, kitsò‑la̱: ―Mé tà nda‑la̱ jñà xi̱ta̱ ra i̱nchibe kjoa̱ ra i̱nchi'ya jiòn.
42010024	'Koa̱á xin‑no, kjín xi̱ta̱ ra isìchjeén Nainá nga kiìchja̱ ngajo‑la̱, ko̱ kjín xi̱ta̱xá ítjòn mejèn‑la̱ nga kijtse jè kjoa̱ ra i̱nchi'ya jiòn, tanga mì kì kijtse; ti̱'koa̱ mején‑la̱ nga kií'nchré jè kjoa̱ ra i̱nchina'yá jiòn, tanga mì kì kií'nchré.
42010025	Jngo xi̱ta̱ chji̱ne̱ xa̱jo̱n ra 'tse̱ kjo̱téxoma‑la̱ Nainá ra tsikínda Moisés kiìjkon Jesús nga mejèn‑la̱ ta sko̱ónda̱cha̱‑la̱, kitsò: ―Maestro, ¿mé kjo̱nda ra 'siaa̱n nga ma kíjnakon inìma̱‑na̱ nda ta mé ni̱chjin‑nioo̱?
42010026	Jesús kitsó‑la̱: ―¿Mé ra tjí'ta xa̱jo̱n 'tse̱ kjo̱téxoma‑la̱ Nainá ra tsikínda Moisés? ¿Kó tsò 'én ra chitá'yí?
42010027	Jè xi̱ta̱ chji̱ne̱ xa̱jo̱n kitsò: ―“Ngi ko̱ó inìma̱‑li, ko̱ ngi ko̱ó nga'ñó‑li, ko̱ ngi ko̱ó kjo̱bítsjen‑li nga tsjacha 'ti̱ìn Na̱'ín‑ná ra Nainá 'mì‑la̱; ko̱ ko̱'sín tsjacha 'ti̱ìn xi̱ta̱ xàngi̱i koni 'sín nga tsjachi ijo‑li.”
42010028	Jesús kitsó‑la̱: ―Ndaá kanakjí. Tsa ko̱'sín 'si̱in, ki̱jnakon‑ní.
42010029	Jè xi̱ta̱ chji̱ne̱ xa̱jo̱n mején‑la̱ nga nda si̱ìkíjna ijo‑la̱ 'én ra iskonangi; ìjngo 'ká iskonangi‑la̱ Jesús, kitsò: ―¿Yá‑ní ra xi̱ta̱ xàngia̱a ma?
42010030	Jesús kitsó‑la̱: ―Jngo xi̱ta̱ tífìjen ya̱ ndi̱yá Jerusalén ra fì ya̱ Jericó. 'Kia̱ nga tífì, xi̱ta̱ chijé tsikichjà‑la̱. Tsja'án nga'tsì tsajmì‑la̱ ko̱ nikje‑la̱. 'Ñó isiki'on, ngi isì'ken‑ya‑ní. Maseén ndi̱yá tsakájnaya.
42010031	Ti̱jé‑ni ndi̱yá, ya̱á chi̱ba̱‑la̱ tífì jngo na̱'mì. 'Kia̱ kijtse jè xi̱ta̱ ra itsi'on nga kjinaya ndi̱yáa̱, tà 'jaha'ta kixi̱í‑la̱.
42010032	Ìjngo xi̱ta̱ tífì ra xi̱ta̱ levita [ra a̱ya i̱ngo̱ síxá] ra ya̱ chi̱ba̱‑la̱ tífì‑te; 'koa̱á ti̱ ki'sìn‑te 'kia̱ nga kijtse jè ndí xi̱ta̱ ra̱kìi̱.
42010033	Tanga 'kia̱ nga ijchò jngo ra xi̱ta̱ Samaria [ra xi̱ta̱ kondra̱‑la̱ xi̱ta̱ judío] nga jè ndi̱yá tífì‑te, 'kia̱ nga kijtse, kjòhi̱ma̱ke‑ní.
42010034	Kiì kasi'ta chraña‑la̱. Isìxki‑la̱; tsjahíjno sihìti̱ ko̱ xán ya̱ ñánda̱ kiti‑la̱, a̱kjòn tsakájtéjin‑la̱; tsakánasòn‑la̱ ya̱ kabàyo̱‑la̱; kiìko̱ ya̱ ni'ya ñánda̱ nga ma níkjáyeé nga isìkònda̱.
42010035	Ra ma nchijòn, 'kia̱ nga ijye tífì‑ni jè xi̱ta̱ Samaria, tsikíchjí‑la̱ jè ni‑la̱ ni'ya; kitsjá‑la̱ to̱n koni 'ki tjín‑ni chjí‑la̱ chi̱'nda jè ra jò ni̱chjin. Kitsò‑la̱: “Ti̱kinda̱‑ná jè xi̱ta̱ ra̱kìi̱. 'Kia̱ kíchjí‑la̱ nga 'koáa̱ india‑na tsa isa̱ tse si̱kjeheyi.”
42010036	¿Kósii̱ ra ji̱? Ta ngajàn xi̱ta̱ kìi̱, ¿yá‑ní ra xákjén jè xi̱ta̱ ra isiki'on chijé?
42010037	Jè chji̱ne̱ xa̱jo̱n kitsò: ―Jé‑la xi̱ta̱ ra kjòhi̱ma̱ke. Jesús kitsó‑la̱: ―Ko̱'sín 'tia̱n‑ti ra ji̱.
42010038	'Kia̱ nga tjímaya‑isa a̱ya ndi̱yá Jesús, ijchó jngo ndí na̱xi̱ndá i̱tsé ñánda̱ tíjna ni'ya‑la̱ chjo̱ón ra 'mì Marta. Ya̱á kitsjá'nde‑la̱ nga tsikijna.
42010039	Jè Marta tíjna ìjngo ndichja ra 'mì María. Jè María, ya̱á tsikijna'ta ndsa̱ko̱ Jesús nga kií'nchré‑la̱ 'én ra tí'béna̱jmí.
42010040	Tanga jè Marta, jè xá‑la̱ isa̱ 'ñó isíkájno. Kiì kasi'ta‑la̱ Jesús, kitsò‑la̱: ―Na̱'ìn, ¿a mí makájno‑li nga jè tichjaa̱, ta 'a̱án tímahínè ta̱jngo‑na xá? Ko̱'tìn‑la̱, katabasìko̱‑na.
42010041	Jesús kiìchja̱ kitsò‑la̱: ―Ji̱ Marta, batoó níkájni ko̱ batoó binè‑la̱ xá ijo‑li.
42010042	Tanga ta jngoó kjoa̱ tjín ra 'ñó machjeén. Jè María, jè kafahájìn jè kjoa̱ ra nda tjín; mì kì ma yá ra kjoa̱híxìn‑la̱.
42011001	India tíjna jngo i̱'nde Jesús nga tíchja̱'ta‑la̱ Nainá; 'kia̱ nga ijye kjomà, jngo xi̱ta̱ ra ya̱ kotá'yá'ta‑la̱ kitsò‑la̱: ―Na̱'ìn, ta̱kón‑ya‑náji̱n kó'sín ki̱nákjoa̱'ta‑la̱ji̱n Nainá, koni 'sín ki'sìn Juan nga tsakón‑ya‑la̱ xi̱ta̱‑la̱.
42011002	Jesús kitsó‑la̱: ―'Kia̱ nga kítsa'ba‑la jiòn, ki̱í 'sín kixó jiòn: Na̱'ìn ra tijni ngajmi, kata'yaxkón‑li nga tsje tijni. Katanchrabá kjo̱téxoma‑li. Ko̱'sín katama i̱ a̱'ta nangi koni 'sín mejèn‑li nga ko̱ma, koni 'sín ma ya̱ ján ngajmi.
42011003	'Ti̱ ki'ta‑náji̱n ni̱ño̱ ra machjeén‑naji̱n nga ni̱chjin nchijòn.
42011004	Ti̱jchaà'tá‑náji̱n jè jé ra tjín‑naji̱n, koni 'sín niìjchaà'ta‑la̱ji̱n nga'tsì xi̱ta̱ ra 'cho síko̱‑naji̱n. Kì tà chjàn bi'ndì nga yá ra sko̱ó'ta‑naji̱n nga mejèn‑la̱ kjótsji-jé‑ji̱n.
42011005	Jesús kitsó‑isa‑la̱: ―Jiòn, tsa tjín jngo‑no xi̱ta̱ ra nda báko̱‑no, tsa masen ni̱tje̱n kohíjchon, tsa 'kín‑la: “Ji̱ ndse, jàn ni̱ño̱ nchra̱jín‑li ti̱kìña‑ná,
42011006	jngo xi̱ta̱ ra nda báko̱‑na ka'fiíjkon‑na ko̱ tsìn‑na mé ra tsja‑la̱.”
42011007	Tsa jè amigo ra tíjna a̱ya ni'ya, tsa ki̱tso̱‑no: “Kì 'a̱n nìjti‑ná. Jè xo̱tjo̱ba̱ ni'ya ijyeé tjíchjàjto‑ní. Jñà ndí i̱xti‑na̱ ko̱ 'a̱n ijyeé 'ndi̱í itsjahijyo‑ji̱n. Mì kì ko̱ma kósi̱tje̱n nga tsja‑la tsajmì ra machjeén‑li.”
42011008	'Koa̱á xín‑no, tsa kií ni̱chjin mì kì tsjá‑najiòn mé ra si̱jé‑la ni̱'sín‑la nda chibà, tanga chaán ko̱sítje̱n nga ta majìn‑la̱ si̱jti‑isa‑la. Tsjá ijyeé‑no mé ra mejèn‑no.
42011009	’'Koa̱á xin‑no: Ti̱jé'tà‑la Nainá, tsjá‑no mé ra si̱jé; tjatsjio Nainá, sa̱kó‑no; ti̱kjane xo̱tjo̱ba̱ ni'ya ñánda̱ tíjna Nainá, tjá'xa̱á‑no.
42011010	Nga'tsì xi̱ta̱ ra si̱ìjé, 'ki̱í‑la̱; jè ra bátsji, sakó‑la̱; jè ra síkjane xo̱tjo̱ba̱ ni'ya, tjá'xa̱á‑la̱.
42011011	’¿A tjín i'ka jiòn ra na̱'ìn 'mì‑no [ra na̱jo̱ 'ki̱‑la i'ndí‑no tsa 'kia̱ ni̱ño̱ nchra̱jín síjé‑no? ¿A mí tsa ni̱ño̱ nchra̱jín 'ki̱‑la?] Ko̱, ¿a ye̱é 'ki̱‑la tsa 'kia̱ ti̱ síjé‑no? ¿A mí tsa ti̱ 'ki̱‑la?
42011012	Tsa chjo̱ó síjé‑no, ¿a cho̱ na'yá 'ki̱‑la? ¿A mí tsa chjo̱ó 'ki̱‑la? 'Koa̱á tixó jiòn‑ni̱.
42011013	Jiòn, ni̱'sín xi̱ta̱ 'cho kjòn jiòn, maá‑no 'bì‑la i̱xti‑no tsajmì ra nda. Jè Na̱'ìn‑no ra tíjna ngajmi, isa̱á ta ndi̱to̱n si̱ìsin‑no nga tsjá‑no jè Inìma̱ Tsje‑la̱, tsa jiòn ra si̱jé'ta‑la.
42011014	Jesús, jngo inìma̱ 'cho‑la̱ ni̱í tíbachrjekàjin ijo‑la̱ xi̱ta̱ ra mì kì ma chja̱. 'Kia̱ nga ijye itjokàjin jè inìma̱ 'cho‑la̱ ni̱í ijo‑la̱ xi̱ta̱ ra̱kìi̱, maá kiìchja̱‑ni. Jñà xi̱ta̱ ra i̱nchikotsíjen, tà kjóxkón‑la̱.
42011015	Kitsò i'ka xi̱ta̱: ―Jè xi̱ta̱‑ni̱í ítjòn ra 'mì Beelzebú, jè ra tíjna ítjòn‑la̱ nga'tsì inìma̱ 'cho‑la̱ ni̱í, jé tsjá‑la̱ nga'ñó nga ko̱'sín ma‑la̱ bachrjekàjin inìma̱ 'cho‑la̱ ni̱í ra tjíjin ya̱ inìma̱‑la̱ xi̱ta̱.
42011016	Ko̱ tjín i'ka xi̱ta̱ ra ta mejèn‑la̱ sko̱ó'ta, [a kixi̱í kjoa̱ nga jè Jesús a̱'ta 'tse̱ Nainá nchrabá‑ni]. Isíjé‑la̱ nga katakón jngo kjo̱xkón ra ngajmi nchrabá‑ni.
42011017	Jesús, ti̱'kia̱á kijtse koni 'sín i̱nchisíkítsjen xi̱ta̱ kìi̱, kitsó‑la̱: ―Nga'tsì i̱'nde ñánda̱ nga batéxoma jngo xi̱ta̱xá tsa jòya tjín nga ti̱jñà kjaán‑kjo‑ni xi̱ta̱‑la̱, si̱ikjehesón xákjién; ko̱ tsa jngo ni'ya ñánda̱ títsa̱jna xi̱ta̱, tsa jòya tjín nga ti̱jñà kjaán‑kjo‑ni, kje̱hesko‑ní.
42011018	Ko̱ ti̱'koa̱á jè xi̱ta̱‑ni̱í, tsa ti̱jé tíkjaán‑ko̱‑ni ijo‑la̱, ¿kó'sín ko̱ma‑ni nga ma ko̱tèxoma‑isa? Kií ko̱'sín tíxin‑no, nga̱ jiòn, 'koa̱á 'sín bixó nga jè nga'ñó‑la̱ xi̱ta̱‑ni̱í ra tíjna ítjòn sichjée̱n ra 'a̱n 'kia̱ nga bachrjèkàjiaa̱n jñà inìma̱ 'cho‑la̱ ni̱í ra tjíjin ya̱ ijo‑la̱ xi̱ta̱.
42011019	Tanga, tsa ko̱'sín tjín, jñà xi̱ta̱ tsa̱jiòn, ¿yá 'tse̱ nga'ñó ra síchjeén 'kia̱ nga ko̱'sín 'sín‑te? 'Koa̱á ma‑ni, ti̱jñà‑ni xi̱ta̱ kìi̱ ko̱ki̱tso̱ kixi̱‑no nga mì tsa ko̱'sín tjín koni 'sín bixó.
42011020	Tanga ra 'a̱n, tsa ko̱ nga'ñó‑la̱ Nainá bachrjèkàjiaa̱n jñà inìma̱ 'cho‑la̱ ni̱í, ki‑ní nga ijye i̱nchi'ya jiòn kó'sín batéxoma Nainá.
42011021	’Jngo xi̱ta̱ 'tse̱n ra tjín‑la̱ nga'ñó ko̱ tjín‑la̱ ki̱cha̱, tsa 'kia̱ nda síkinda̱ ni'ya‑la̱, ndaá minchá tsajmì ra tjín‑la̱.
42011022	Tanga tsa ìjngo xi̱ta̱ kj'i̱í ra isa̱ tse nga'ñó tjín‑la̱ nga si̱ìkijne‑la̱, kjoa̱á'an ijyeé ki̱cha̱ ra ma'ñó'ta ikon, a̱kjòn si̱ìjòya ijye tsajmì ra tjín‑la̱ nga i̱ko̱.
42011023	’Jè xi̱ta̱ ra mì tsa 'a̱n fì'ta‑na, kondra̱á fì‑na; ko̱ jè ra mì kì bíxkóyako̱‑na xi̱ta̱, ta tísíkjahachinga‑ní ra jè.
42011024	’Jngo inìma̱ 'cho‑la̱ ni̱í, 'kia̱ ijye bitjojin ya̱ inìma̱‑la̱ xi̱ta̱, ya̱á bajme ya̱ i̱'nde ñánda̱ kixì chon, nga bátsji'nde ñánda̱ ma si̱ìkjáya; 'kia̱ mì kì sakó'nde‑la̱, tsò‑ní: “Kjín‑la india‑na ya̱ ñánda̱ ítjo‑na.”
42011025	'Kia̱ nga bijchó india‑ni, be‑ní nga nda chon koni jngo ni'ya ra isatícha.
42011026	A̱kjòn, jè inìma̱ 'cho‑la̱ ni̱í ngi ito xákjín fí'ká‑isa ra isa̱ 'cho 'sín. Ya̱á bìtsa̱jnajin india‑ni ya̱ inìma̱‑la̱ xi̱ta̱, ko̱ jè xi̱ta̱ ra̱kìi̱ isa̱á ta 'cho ma'tin india‑ni, nda mí 'koa̱‑ni koni 'kia̱ nga ti̱'sa̱ ítjòn.
42011027	Ti̱'kia̱‑ní nga tí'béna̱jmí Jesús jñà kjoa̱ kìi̱, kiìchja̱á jngo chjo̱ón ra ya̱ tíjnajin‑la̱ xi̱ta̱ ra kjìn ma‑ni, 'ñó kiìchja̱, nga kitsò: ―¡Mé ta̱ nda‑la̱ jè chjo̱ón ra isikatsíjen‑li i̱sà'nde ko̱ ti̱'koa̱ isíjchá‑li!
42011028	Jesús kitsò: ―¡Isa̱á ta 'ñó nda‑la̱ jñà xi̱ta̱ ra 'nchré 'én‑la̱ Nainá, ti̱'koa̱ síhitjasòn!
42011029	'Kia̱ nga ijye kjokjìn xi̱ta̱ ñánda̱ tíjna Jesús, tsikí'tsia̱á nga kitsò: ―'Choó 'sín xi̱ta̱ ra tjín 'ndi̱ 'ndi̱; kjo̱xkón síjé ra a̱'ta 'tse̱ Nainá; tanga ni̱jngo kjo̱xkón 'ki̱‑la̱. Tà jé ske̱ jngo kjo̱xkón koni 'tse̱ Jonás.
42011030	Koni 'sín kijtse xi̱ta̱ Nínive kjo̱xkón ra kjomà'tin Jonás, xi̱ta̱ ra tjín 'ndi̱ 'ndi̱‑ni̱, 'koa̱á ti̱'sín ske̱ jngo kjo̱xkón ra a̱'ta tsa̱'a̱n, 'a̱n ra I'ndí‑la̱ Xi̱ta̱ xian‑la̱ ijo‑na̱.
42011031	'Kia̱ nga ki̱jchò ni̱chjin nga 'ki̱‑la̱ kjo̱hi'in jñà xi̱ta̱, ko̱sítje̱én jè chjo̱ón ra tíjna ítjòn nga tíbatéxoma ya̱ i̱'nde ra kjijna ya̱ nga kixi̱‑la̱ ya̱ ñánda̱ nga bitjokátji‑ni tsá'bí. Jè chjo̱ón ra̱kìi̱ tsjá'tin‑te 'én jñà xi̱ta̱ ra tjín ni̱chjin 'ndi̱ 'ndi̱, tà nga̱tjì‑la̱ nga̱ 'ñó kjin 'ji‑ni ra jè nga kií'nchré kjoa̱chji̱ne̱‑la̱ Salomón, tanga jé ra tíjna i̱jndíi̱ 'ndi̱ 'ndi̱ isa̱á 'ñó xkón tíjna nda mí 'koa̱‑ni koni jè Salomón [tanga jiòn mì kì na'yá‑la].
42011032	'Kia̱ nga ki̱jchò ni̱chjin nga 'ki̱‑la̱ kjo̱hi'in jñà xi̱ta̱, ti̱'koa̱á ski̱ímítje̱én ijo‑la̱ jñà xi̱ta̱ ra ya̱ i̱'nde‑la̱ ya̱ na̱xi̱ndá Nínive, nga tsjá'tin 'én jñà xi̱ta̱ ra tjín ni̱chjin 'ndi̱ 'ndi̱‑ni̱. Nga̱ jñà xi̱ta̱ Nínive isíkájno‑ni jé‑la̱ ko̱ mì tsa ti̱ jé tsakátsji‑ni 'kia̱ nga tsi'kéna̱jmíya‑la̱ 'én‑la̱ Nainá jè Jonás, tanga jè ra tíjna i̱jndíi̱ 'ndi̱ 'ndi̱, isa̱á ta 'ñó xkón tíjna nda mí 'koa̱‑ni koni jè Jonás [tanga mì kì makjiín‑najiòn].
42011033	’Ni̱jngo xi̱ta̱ ra ko̱'sín 'sín nga síkíjna'ma 'kia̱ nga jngo ni'í bíté'í. Mì tsa kàxa̱ bíjnangi; 'ngaá síkíjna, mé‑ni nga ko̱hisen‑la̱ jñà xi̱ta̱ ra 'faha'sen ni'ya.
42011034	Jñà xkìn, jé ma ni'í ra síhisen‑la̱ ijo‑li; tsa jñà xkìn nda tsijen‑la̱, iseén chon‑la̱ nga tíjngo ijo‑li; tanga tsa mì kì tsijen‑la̱ xkìn, jñò chon‑la̱ ijo‑li.
42011035	Nda chítsijin. ¿A nda tíjna inìma̱‑li? ¿A iseén chon‑la̱? ¿O̱ ra jñò chon‑la̱?
42011036	Tsa iseén chon nga tíjngo ijo‑li, tsa mì mé kjoa̱jñò tjín‑la̱, nda ko̱tsíjin, 'koa̱á jngoya‑la̱ koni tsa jngo ni'í ra 'ñó títì nga nda tísíhisen.
42011037	'Kia̱ nga ijye kiìchja̱ Jesús, jngo xi̱ta̱ fariseo xá kiìchja̱‑ila̱ nga mejèn‑la̱ ko̱kje̱n‑ko̱ ya̱ ni'ya‑la̱. 'Kia̱ nga 'jaha'sen ni'ya‑a̱ Jesús nga tsikijna'ta ímixa̱,
42011038	jè xi̱ta̱ fariseo, tà 'koa̱á kjomà‑la̱ nga kijtse nga jè Jesús, mì kì isìhitjasòn kjo̱téxoma ra xkón tjín; mì kì tsiníjno tsja 'kia̱ nga ti̱kjè bakjèn.
42011039	Kiìchja̱ Na̱'ín‑ná Jesucristo, kitsò‑la̱: ―Jiòn, ra xi̱ta̱ fariseo 'mì‑no, ta ya̱á a̱sòn'nga‑la̱ nga biníjno jiòn jñà chi̱tsín‑no ko̱ jñà chro̱ba̱‑no, tanga ya̱á kitse a̱jin inìma̱‑no jñà kjo̱bítsjen 'cho ko̱ kjoa̱chijé ra 'nià.
42011040	Jiòn ra xi̱ta̱ táhijín 'mì‑no. ¿A mí 'ya: 'kia̱ nga tsikínda Nainá ijo‑la̱ xi̱ta̱, ti̱'koa̱á ti̱jé‑tse‑ni ra tsikínda inìma̱‑la̱?
42011041	'Ti̱‑la xi̱ta̱ i̱ma̱ kjo̱nda ra tjíjin inìma̱‑no mé‑ni nga tsje ki̱tsa̱jna‑no ya̱ ngixko̱n Nainá.
42011042	’¡I̱ma̱‑ró‑no jiòn ra xi̱ta̱ fariseo 'mì‑no, ni̱'sín ma‑no 'bì jngo yá‑la Nainá jè ra jngoyá 'kia̱ nga teya ra a̱'ta 'tse̱ xka̱ menda̱ ko̱ xka̱ ruda ko̱ nga'tsì xka̱ ra machjeén-isa‑no, tanga mì tsa kixi̱ nìko̱‑no xi̱ta̱ ko̱ mì kì tsjacha‑no Nainá! Jñá kjoa̱ kìi̱ ra isa̱ 'ñó machjeén; ko̱ ti̱'koa̱ machjeén‑te nga ki̱tjasòn jñà kjoa̱ ra i'ka.
42011043	’¡I̱ma̱‑ró‑no jiòn, nga jñà tsjacha jñà íxile̱ ra i̱jncha ítjòn ya̱ ni'ya sinagoga ñánda̱ nga maxkóya xi̱ta̱ Judío; ti̱'koa̱á mejèn‑no nga nda kjón jcha̱xkón‑no 'kia̱ nga síkjáya‑no xi̱ta̱ ya̱ a̱jin ndi̱tsi̱n!
42011044	’¡I̱ma̱‑ró‑no jiòn ra jò i̱sén tjín‑no, ra ko̱kjòn jiòn koni jngo nga̱jo̱‑la̱ mi'ken, 'kia̱ bimasòn xi̱ta̱, mì kì tsijen‑ni kó chon ya̱ nga̱yaá!
42011045	'Kia̱á kitsò jngo jñà xi̱ta̱ chji̱ne̱ xa̱jo̱n: ―Ji̱ Maestro, 'kia̱ nga ko̱'sín sii̱, ji̱ín nakjoájno‑te‑náji̱n.
42011046	Jesús kitsó‑la̱: ―¡I̱ma̱‑ró‑no jiòn ra xi̱ta̱ chji̱ne̱ xa̱jo̱n 'tse̱ kjo̱téxoma‑la̱ Nainá ra tsikínda Moisés, nga bínè‑la xi̱ta̱ ra i'ka kjo̱téxoma‑no ra i'in tjín ra mì kì chíkjoa̱‑la̱ nga síhitjasòn; tanga jiòn, nda mí ma‑no bisìko̱ i̱tsé!
42011047	’¡I̱ma̱‑ró‑no jiòn, nga binda chrjó mi'ken 'tse̱ xi̱ta̱ ra isìchjeén Nainá nga kiìchja̱ ngajo‑la̱, ra jñà xi̱ta̱ jchínga‑no isì'ken!
42011048	'Ya‑la̱ nga tjíjngo takòn koni 'sín ki'sìn xi̱ta̱ jchínga‑no nga jiòn binda chrjó mi'ken‑la̱ xi̱ta̱ kìi̱.
42011049	’Jè kjo̱bítsjen‑la̱ Nainá kií ko̱'sín kitsò‑nì: “Sikásén‑la̱ xi̱ta̱ ra ki̱chja̱ ngajo‑na ko̱ xi̱ta̱‑na̱ ra 'a̱n kotéxá‑la̱; tanga tjín ra si̱ì'ken ko̱ tjín ra koa̱àtji̱ngi‑la̱.”
42011050	Kinda̱á si̱ìjé‑la̱ Nainá, jñà xi̱ta̱ ra tjín 'ndi̱ 'ndi̱, ra a̱'ta 'tse̱ jní‑la̱ xi̱ta̱ ra kiìchja̱ ngajo‑la̱ ra ixaájten skanda ti̱'sa̱ isinda i̱sà'nde,
42011051	ma'tsia̱‑nì 'tse̱ Abel ra 'ken ítjòn, skanda 'tse̱ Zacarías ra ijyehe'tà‑ni nga 'ken; ra ya̱ 'ken'nchò masen‑la̱ Ni'ya Tsje‑la̱ Nainá ko̱ i̱'nde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá. 'Koa̱á xin‑no, kinda̱á si̱ìjé‑la̱ Nainá jñà xi̱ta̱ ra tjín 'ndi̱ 'ndi̱.
42011052	’¡I̱ma̱‑ró‑no jiòn ra xi̱ta̱ chji̱ne̱ xa̱jo̱n 'mì‑no nga jiòn batechjà‑la xi̱ta̱ nga mì kì ma machi̱ya‑la̱ kjoa̱chji̱ne̱ 'tse̱ Nainá! Ko̱ ti̱'koa̱á jiòn, mì kì machi̱ya‑no, ko̱ mì kì bi'nde‑la jñà xi̱ta̱ ra kj'ií nga katachi̱ya‑la̱ ra kjoa̱chji̱ne̱ 'tse̱ Nainá.
42011053	'Kia̱ nga ijye ko̱kitsò 'én kìi̱ Jesús, jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ xi̱ta̱ fariseo 'ñó tsiki'ta‑la̱; kjìn sko̱ya kjoa̱ iskonangi‑la̱;
42011054	ti̱'koa̱á isikìnda̱‑ní mé 'én ra ki̱chja̱‑isa mé‑ni nga ko̱ma koa̱àngi‑ni a̱'ta 'tse̱ xi̱ta̱xá.
42012001	'Kia̱ nga ijye 'ñó kjìn jmi kjomà jñà xi̱ta̱ nga chi̱ba̱‑la̱ batéjno baté'ta xákjén, tsikí'tsia̱ Jesús nga kiìchja̱ ítjòn‑la̱ jñà xi̱ta̱ ra kotá'yá'ta‑la̱; kitsò‑la̱: ―Ti̱kinda̱a ijo‑no a̱'ta 'tse̱ na̱'yo̱ san 'tse̱ xi̱ta̱ fariseo ra jò i̱sén tjín‑la̱; kì ko̱'sín ko̱ma'tion koni ma na̱'yo̱ san nga sísan xákjén 'kia̱ nga ya̱ májin‑la̱.
42012002	Nga̱ nga'tsì kjoa̱ ra tjí'ma, takó ko̱tsíjen‑yá‑ní; ko̱ ni̱'sín bato 'ma tjíhijyo, takó jcha̱á‑la̱.
42012003	'Koa̱á ma‑ni, nga'tsì 'én ra inakjoá'ma jiòn, kji̱'nchré tsijen‑ní nga'tsì xi̱ta̱; ko̱ jñà 'én ra inakjoá chijé jiòn ya̱ a̱ya ni'ya‑no, ki̱ná'ya‑la̱ nga tíjngo ya̱ na̱xi̱ndá.
42012004	’Jiòn ra nda bakó‑no, kì jñà skon‑la ra ma‑la̱ sí'ken ijo‑ná; 'kia̱ nga ijye ma a̱skan‑nioo̱ mì kì ti̱ mé ra ma síko̱-isa‑ná.
42012005	'Koa̱á xin‑no yá ra ti̱skón‑la; jé ti̱skón‑la, jè ra ma‑la̱ sí'ken‑ná, a̱kjòn tjí'nde‑la̱ nga si̱ìkàtje̱n‑jin‑ná ya̱ ñánda̱ títì ni'í 'tse̱ kjo̱hi'in. 'Koa̱á xin‑no, jé ra ti̱skón‑la.
42012006	’'Kia̱ nga 'òn ndí ni̱se, ta̱ jò to̱n satína‑ni. Tanga Nainá, kinda̱á tí'sín. Ni̱jngo ni̱se síjchaàjin.
42012007	Ko̱ ra a̱'ta tsa̱jiòn, skanda jñà tsja̱skò tjíxki̱ya ijye‑la̱ Nainá. 'Koa̱á ma‑ni kì tà chjàn skon jiòn. Nga̱ isa̱á 'ñó chjí‑no koni jñá ndí ni̱se, ni̱'sín takó kjìn ma‑ni.
42012008	’'Koa̱á xin‑no, nga'tsì xi̱ta̱ ra ko̱ki̱tso̱ ya̱ ngixko̱n xi̱ta̱ nga 'a̱án fì'ta‑na, 'koa̱á ti̱'sín xiáa̱n, 'a̱n ra I'ndí‑la̱ Xi̱ta̱ xian‑la̱ ijo‑na̱, ya̱ ngixko̱n jñà ìkja̱li̱‑la̱ Nainá nga tsa̱'a̱n‑ná nga'tsì jñà xi̱ta̱ kìi̱.
42012009	Tanga jè xi̱ta̱ ra ko̱ki̱tso̱ ya̱ ngixko̱n xi̱ta̱ nga mì tsa 'a̱n fì'ta‑na, 'koa̱á ti̱'sín 'kín‑la̱ ya̱ ngixko̱n ìkja̱li̱‑la̱ Nainá nga mì tsa xi̱ta̱ tsa̱'a̱n jiàa̱n.
42012010	’Nga'tsì xi̱ta̱ ra ki̱chja̱jno‑na 'a̱n ra I'ndí‑la̱ Xi̱ta̱ xin‑la̱ ijo‑na̱, si̱hijcha'ta‑la̱ Nainá; tanga jè ra chja̱jno‑la̱ jè Inìma̱ Tsje‑la̱ Nainá, mì kì si̱hijcha'ta‑la̱ jé‑la̱.
42012011	’'Kia̱ nga i̱ko̱‑no xi̱ta̱ ya̱ ni'ya sinagoga ñánda̱ nga maxkóya xi̱ta̱ Judío, ko̱ ya̱ ngixko̱n xi̱ta̱ ítjòn ko̱ 'tse̱ xi̱ta̱xá, kì makájno‑no kó'sín kixó nga ki̱si̱ko̱o ijo‑no mé 'én ra ki̱nákjoa̱a.
42012012	'Kia̱ nga ki̱jchò hora nga ki̱nákjoa̱a, jè Inìma̱ Tsje‑la̱ Nainá 'ke̱èna̱jmíya‑no kó'sín kixó.
42012013	Jngo xi̱ta̱ ra ya̱ tíjnajin‑la̱ xi̱ta̱ ra kjìn ma‑ni, kitsò‑la̱ Jesús: ―Maestro, ko̱'tìn‑la̱ jè 'ndsè katasíjòya tsajmì‑la̱ xi̱ta̱ jchínga‑na̱ji̱n; katatsjá‑na ra 'a̱n bako̱‑na.
42012014	Tanga jè Jesús kitsó‑la̱: ―Ji̱ ndse, mì tsa xi̱ta̱xá‑jiàa̱n nga 'a̱n sijóya‑na tsajmì ra tsa̱jiòn.
42012015	Jesús ti̱'koa̱á kitsò‑isa‑la̱: ―Chítsijen, ti̱'koa̱ 'tia̱àn kinda̱ ijo‑no; kì 'ñó kjìn tsajmì fatsjio i̱ i̱sà'nde; tsa kjìn tsajmì tjín‑no, mì tsa jñà tsjá‑no ra kjo̱binachon.
42012016	Ti̱'koa̱á tsi'kéna̱jmí jngo‑la̱ kjoa̱ ra mangásòn; kitsò‑la̱: ―Jngo xi̱ta̱ ra 'ñó nchi̱ná, 'ñó kjìn tsajmì kjójchá nangi‑la̱.
42012017	Xi̱ta̱ ra̱kìi̱, isíkítsjen‑ni; kitsò: “¿Mé ra 'siaa̱n? Tsìn ñánda̱ kinchaxkó tsajmì‑na.”
42012018	'Kia̱á kitsò: “Ijyeé be‑ná mé ra 'siaa̱n. Sikítsóña‑la ni'nga‑na̱, a̱kjòn kindá ra isa̱ i'i kjòn; ya̱á kinchaxkó nga'tsì tsajmì ra kjójchá‑na ko̱ ra tjín‑na.
42012019	A̱kjòn xín‑la̱ ijo‑na̱: Kjín tsajmì i̱nchaxkó‑ná. Kjín‑la nó ko̱ma‑la̱; si̱kjáyaá‑leé, ki̱chií‑leé, 'sio̱ó‑leé, si̱tsjako̱ó‑leé i̱sà'nde.”
42012020	Tanga jè Nainá kitsó‑la̱: “Ji̱ ra xi̱ta̱ táhijín 'mì‑li, jè ni̱tje̱n ra̱kìi̱, ki̱yá‑ní, ko̱ jñà tsajmì ra i̱nchaxkó‑li, ¿yá 'tse̱ ko̱ma?”
42012021	'Koa̱á 'sín ma'tin jñà xi̱ta̱ ra tà tsajmì 'tse̱ ijo‑la̱ mincháxkó ko̱ mì tsa xi̱ta̱ nchi̱ná‑ni ya̱ ngixko̱n Nainá.
42012022	Nga kjomà a̱skan, Jesús kitsó‑la̱ xi̱ta̱ ra kotá'yá'ta‑la̱: ―Kií ko̱'sín tíxin‑no, kì níkájno mé ra chji̱ne̱e nga si̱jchá ijo‑no, ko̱ kì jè ijo‑no níkájno mé nikje ra tsjáya.
42012023	Isa̱á 'ñó chjí‑la̱ jè kjo̱binachon‑ná koni jñà tsajmì ra chineé. Ti̱'koa̱á ijo‑ná, isa̱á 'ñó chjí‑la̱ koni jè nikje ra tsjayeé.
42012024	Chítsijen‑la jñà nchra̱á; mì tsa jno̱ 'bé, ni̱ mì tsa ni̱ji̱n mincháxkó, tsìn‑la̱ kàxa̱ ni̱jmé, ti̱'koa̱ tsìn‑la̱ ni'nga; tanga jé Nainá tsjá‑la̱ mé ra kjine. ¡Jiòn jiòn, isa̱á 'ñó chjí‑no koni jñà ndí ni̱se!
42012025	Ni̱'sín takó 'ñó si̱kájno jiòn, mì kì ko̱ma si̱katonè i̱tsé‑la ni̱chjin koni 'ki ijye iskosòn‑la̱ Nainá.
42012026	Tsa mì kì ma‑no kjoa̱ ra mì tsa chjá tjín, mé‑ni nga jè níkájno‑no kjoa̱ ra isa̱ 'ñó chjá tjín.
42012027	’Chítsijen‑la naxó ra 'mì lirio, kó'sín majchá; mì tsa síxá‑jìn, mì kì tsa ma‑la̱ bínda nikje‑la̱; tanga, 'koa̱á xin‑no, ni̱'sín 'ñó jeya tsikijna jè xi̱ta̱xá ítjòn ra tsi'kìn Salomón, skanda mí tsa ko̱'sín kjòn nikje ra tsakjaya koni kjòn jñà naxó.
42012028	Nainá, tsa 'koa̱á 'sín 'ñó nda síkatsíjen jñà xka̱ ijñá ra nda tsijen 'ndi̱ 'ndi̱, ko̱ nchijòn, ya̱á ska̱tsajin ya̱ a̱jin ni'í; jiòn, xi̱ta̱ ra mì kì makjiín‑no, ¿a mí tsa isa̱ tsjá‑no Nainá nikje ra tsjáya? 'Koa̱á tixó jiòn‑ni̱.
42012029	Kì níkájno jiòn; kì tà chjàn bixó: “¿Mé ra chji̱ne̱é; mé ra 'sie̱é?” Kì ko̱tjín ra 'ñó síkájno inìma̱‑no.
42012030	Nga̱ jñá tsajmì kìi̱ ra isa̱ 'ñó bátsji nga'tsì xi̱ta̱ i̱sà'nde; tanga ra jiòn, jè Na̱'ìn‑no ra Nainá 'mì‑la; ijyeé be mé tsajmì ra machjeén‑no.
42012031	'Koa̱á ma‑ni, jè 'ñó tjatsji jiòn kó'sín nga batéxoma Nainá, ko̱ nga'tsì tsajmì kìi̱, kja̱beé jè Nainá tsjásòn‑no.
42012032	’Jiòn ra ndí forrè‑na̱ xin‑no, kì tà chjàn skon jiòn. Nga̱ jè Nainá, ijyeé ko̱'sín iskosòn‑la̱ nga ya̱ ko̱te̱xoma‑te ya̱ ñánda̱ tíbatéxoma Nainá.
42012033	Ta̱ti̱na tsajmì ra tjín‑no; tà 'ti̱ kjo̱tjò‑la xi̱ta̱ ra machjeén‑la̱; jè tjatsjio xijtsa to̱n ra mì kì ma majchínga ra tjín ya̱ ján ngajmi; sakó‑no tsajmì ra 'ñó chjí‑la̱ ya̱ ján ngajmi ra mì kì fehe'ta, ya̱ ñánda̱ mì kì bijchó chijé ko̱ mì kì tsa cho̱ kixo síkjehe.
42012034	Ya̱ ñánda̱ nga tjíhijyo tsajmì‑no ra 'ñó chjí‑la̱, ya̱á si̱íkítsjen inìma̱‑no.
42012035	’Ti̱tsa̱jnanda nga si̱hitjasòn‑la Na̱'ín‑ná koni jngo xi̱ta̱ ra nda tjíkjá xìncho̱‑la̱, ko̱ nda sítì ni'í‑la̱.
42012036	Ko̱'sín nda ti̱tsa̱jnakon koni jñà chi̱'nda ra i̱nchikoñá‑la̱ ni‑la̱ ra kàfì ñánda̱ nga tjín 'sí nga bixan xi̱ta̱, mé‑ni 'kia̱ nga kj'i̱í‑ni, sasa ski̱í'xa̱‑la̱ 'kia̱ nga si̱ìkjane xo̱tjo̱ba̱ ni'ya.
42012037	Mé ta̱ nda‑la̱ jñà chi̱'nda ra tjítsa̱jnakon 'kia̱ nga kj'i̱í‑ni ni‑la̱. 'Koa̱á xín kixi̱‑no, jè sabà‑la̱ ni‑la̱ koa̱à'ta nikje fa'ta‑la̱, a̱kjòn ki̱iya‑la̱ tsajmì nga si̱ìkjèn.
42012038	Mé ta̱ nda‑la̱ jñà chi̱'nda ra ko̱'sín tjítsa̱kon ni̱'sín ijye ijchò masen ni̱tje̱n, ni̱'sín ijye tí'se i̱sén nga kj'i̱í‑ni ni‑la̱.
42012039	'Ya‑nó, jngo ni‑la̱ ni'ya, tsa be‑la kó chon kj'i̱í xi̱ta̱ ra si̱ìchijé‑la̱, kíjnakoón‑la nga mì kì tsjá'nde nga ko̱chijé‑la̱.
42012040	'Koa̱á ti̱'sín ti̱tsa̱jnanda jiòn; jè hora 'kia̱ nga mì kì i̱nchichiñá jiòn, 'kia̱á kjí'i̱ india‑na 'a̱n ra I'ndí‑la̱ Xi̱ta̱ xin‑la̱ ijo‑na̱.
42012041	'Kia̱á kitsò Pedro: ―Na̱'ìn, jè kjoa̱ mangásòn ra tjinakjí, ¿a tà ji̱ín ra ko̱tjì'mì‑náji̱n, o̱ ra nga'tsì xi̱ta̱?
42012042	Kitsó Na̱'ín‑ná Jesús: ―'Koa̱á xín‑no, jè chi̱'nda ra kixi̱ ko̱ ra 'ñó xi̱kjoa̱, jè ni‑la̱, tsjá‑la̱ xá nga síkinda̱ ni'ya‑la̱, mé‑ni 'kia̱ nga ki̱jchò chi̱ba̱‑la̱ si̱ìkjèn chi̱'nda xákjén.
42012043	Mé ta̱ nda‑la̱ jè chi̱'nda ra ko̱'sín nda tísíhitjasòn 'kia̱ nga kj'i̱í‑ni ni‑la̱ ni'ya.
42012044	'Koa̱á xin kixi̱‑no, jè ni‑la̱, jé‑la̱ si̱ìkíjna'nda ijye nga'tsì tsajmì ra tjín‑la̱.
42012045	Tanga jè chi̱'nda ra̱kìi̱, tsa ki̱tso̱ a̱jin inìma̱‑la̱: “Ki̱chjiaán‑la̱ jè ni‑na̱.” A̱kjòn ki̱ì'tsia̱ nga ska̱jàn‑ko̱ chi̱'nda 'xi̱n xákjín, ti̱'koa̱ 'ke̱‑la̱ jñà chi̱'nda íchjín; ko̱kje̱n, ko̱ sk'í, ko̱ ko̱'chi̱.
42012046	Jé ni̱chjin kj'i̱í‑ni ni‑la̱ 'kia̱ nga mì kì tíkoñá ko̱ mì kì tjíjin‑la̱. Tseé kjo̱hi'in tsjá‑la̱; ya̱á si̱íkíjnajin‑la̱ ya̱ ñánda̱ títsa̱jna xi̱ta̱ ra mì kì nda síhitjasòn.
42012047	’Jè chi̱'nda ra ijye nda tjíjin‑la̱ mé ra mejèn‑la̱ jè ni‑la̱, tanga mì kì bijnanda, ti̱'koa̱á mì kì síhitjasòn koni 'sín mejèn‑la̱ jè ni‑la̱, isa̱á ta tse kjo̱hi'in tsjá‑la̱ ni‑la̱.
42012048	Tanga tsa jè chi̱'nda mì kì tjíjin‑la̱ nga kjo̱hi'in tjín 'kia̱ nga 'cho 'nié, isa̱á chiba kjo̱hi'in 'se̱‑la̱. Jè ra isa̱ tse itjábé‑la̱, isa̱á tse si̱jé‑la̱; ko̱ jè ra isa̱ tse kjonga̱tsja, ti̱'koa̱á isa̱á tse si̱jé india‑la̱.
42012049	’Kií xá 'jíi̱‑na ra 'a̱n i̱ a̱'ta nangi nga kjo̱híxìn‑la̱ jé‑la̱ xi̱ta̱ koni jngo ni'í ra baká tjé. 'A̱n, mején‑na tsa ijye títì ra tjé.
42012050	'Koa̱á 'sín tjínè‑na nga tse kjo̱hi'in ko̱tojian; ¡sí 'on tíjna inìma̱‑na̱ skanda 'kia̱ nga ijye ko̱ka̱ma!
42012051	¿A bixó‑nájiòn nga kií xá 'jíi̱‑na nga 'nchán kítsa̱jna xi̱ta̱? Majìn, ko̱jòya xi̱ta̱ ra a̱'ta tsa̱'a̱n.
42012052	'Ndi̱ 'ndi̱, ko̱ nga'tsì ni̱chjin ra 'sa̱ fì, ya̱ ñánda̱ 'òn xi̱ta̱ tjítsa̱jna jngo ni'ya, jòya ka̱ma; jñà ra jàn ma‑ni, ska̱jàn‑ko̱‑ní ra jò ma‑ni.
42012053	Jè ti ko̱ na̱'ìn‑la̱, kondra̱á ki̱ji̱‑la̱ xákjén; jè tsati ko̱ na̱‑la̱, kondra̱á ki̱ji̱‑te‑la̱ xákjín; jè ra na̱chíya ko̱ kja̱'nda‑la̱, ti̱'koa̱á kondra̱á ki̱ji̱‑la̱ xákjín.
42012054	Jesús kitsó‑la̱ jñà xi̱ta̱ ra kjìn ma‑ni: ―'Kia̱ nga 'ya jiòn nga nchrabá ifi, bixó‑nájiòn: “Jtsí‑la 'koa̱”, ko̱ 'koa̱á 'sín ma.
42012055	Ko̱ 'kia̱ nga 'ba tjo̱ tsjè, bixó‑nájiòn: “Ndabá‑la ko̱tsjè”, ko̱ ndabá matsjè.
42012056	¡Jiòn, xi̱ta̱ ra jò i̱sén tjín‑no! Maá‑no ko̱bixó kó'sín ma ya̱ i'ngaá ko̱ ya̱ a̱'ta nangi; tanga, ¿mé‑ni mì kì ma‑no 'nià‑no kinda̱ mé kjoa̱ ra tíma jè ni̱chjin ra titsa̱jneé 'ndi̱ 'ndi̱?
42012057	’¿Mé‑ni mì tsa tà jiòn bindajín‑la xàngio̱o kjoa̱ ra kixi̱ tjín?
42012058	'Kia̱ nga kongió ko̱ xi̱ta̱ ra bángi‑no ya̱ ngixko̱n xi̱ta̱xá, tjatsji'nde‑la ya̱ a̱ya ndi̱yá kó'sín ma jchi̱bànda‑no mé‑ni nga mì ya̱ i̱ko̱‑no a̱'ta 'tse̱ xi̱ta̱xá, ko̱ mì ya̱ si̱ìnga̱tsja‑no jñà polsìya̱, ko̱ jñà polsìya̱, mì nda̱yá si̱ìkjaha'sen‑no.
42012059	'Koa̱á xin‑no, nga̱ skanda 'kia̱á ma kítjo̱o‑no nda̱yá 'kia̱ nga ijye kíchjí ijye koni 'ki kjòn nga si̱nè‑no.
42013001	Ti̱jñá‑ni ni̱chjin kìi̱, ya̱á títsa̱jna i'ka xi̱ta̱ ra i̱nchi'béna̱jmí‑la̱ Jesús, nga jè‑ró Pilato tsikí'tin xi̱ta̱ ra isì'ken i'ka xi̱ta̱ Galilea. 'Kia̱ nga i̱nchisí'ken cho̱ ra kjo̱tjò 'tse̱ Nainá, ya̱‑ró isíkójin jní‑la̱ xi̱ta̱ kìi̱, ko̱ 'tse̱ cho̱.
42013002	Kiìchja̱ Jesús, kitsò: ―¿A 'koa̱á 'sín níkítsjen jiòn: a kií ko̱'sín kjomà‑ni nga isa̱ tse jé tjín‑la̱ jñà xi̱ta̱ kìi̱, koni jñà xi̱ta̱ ra i'ka?
42013003	'Koa̱á xín kixi̱‑no; tsa mì kì si̱kájno jé‑no ki̱yá tsje‑nájiòn tsa mì kì koa̱áfa'ta‑la Nainá.
42013004	'Kia̱ nga 'ken jñà xi̱ta̱ ra chrjo'òn jàn ma‑ni ra iskanè jè ni'ya chrjó ra 'ñó 'nga 'tse̱ Siloé, ¿a 'koa̱á 'sín níkítsjen jiòn; a kií ko̱kjamà‑ni nga isa̱ tse jé tjín‑la̱ koni nga'tsì xi̱ta̱ ra tjín ya̱ Jerusalén?
42013005	'Koa̱á xín kixi̱‑no; tsa mì kì si̱kájno jé‑no ki̱yá tsje‑nájiòn tsa mì kì koa̱áfa'ta‑la Nainá.
42013006	Jesús ti̱'koa̱á tsi'kéna̱jmí ìjngo‑la̱ kjoa̱ ra mangásòn. Kitsò‑la̱: ―Jngo xi̱ta̱ ra tjín jngo‑la̱ i̱'nde ya̱ ñánda̱ nga majchá to uva, ya̱á tjítje̱jin jngo‑la̱ yá 'tse̱ to igo̱. Xi̱ta̱ ra̱kìi̱, kiì katsíjen‑la̱ a ijá‑la̱ to; tanga ni̱mé to isakò‑la̱.
42013007	'Kia̱á kitsò‑la̱ jè xi̱ta̱ ra síkinda̱ nangi‑la̱: “Kjo ján nó 'fìa̱ nga 'fíi katsíjen‑la̱ jè yá ra̱kìi̱, a ijá‑la̱ to. Tanga ni̱mé tjín‑la̱. Ti̱chásìn. Tà nangií tísíkitsón‑ni.”
42013008	Jè xi̱ta̱ ra síkinda̱ kitsò‑la̱: “Ji̱, nàmi̱, katasijna‑la̱ inó‑isa. Sijchón‑la̱, sixán jngo tjandi‑la̱ ni'nde; a̱kjòn kingí‑la̱ tjé'nde.
42013009	Tsa kií ni̱chjin‑ni, ko̱ja̱‑la̱ to jè nó ra nchrabáa̱; tsa majìn, a̱kjòn 'kia̱á‑la ki̱chásin.”
42013010	India 'kia̱ nga ni̱chjin níkjáya, Jesús, ya̱á tíbakón‑ya ya̱ jngo ni'ya sinagoga ñánda̱ nga maxkóya xi̱ta̱ Judío.
42013011	Ya̱á tíjna jngo chjo̱ón ra ijye kjo chrjo'òn jàn nó tjín‑la̱ nga kiya. Jngo inìma̱ 'cho‑la̱ ni̱í isìtsitin ko̱ mì kì ma basèn kixi̱.
42013012	Jesús, 'kia̱ nga kijtse, kiìchja̱á‑la̱, kitsò‑la̱: ―Ji̱ ndí chjo̱ón, ijye nda‑ni 'chin ra tjín‑li.
42013013	A̱kjòn tsakásòn‑la̱ tsja; jè chjo̱ón ra̱kìi̱, ta ndi̱to̱ón kjòkixi̱ india‑ni; a̱kjòn kitsjá‑la̱ kjo̱nda Nainá.
42013014	Tanga jè xi̱ta̱ ítjòn 'tse̱ ni'ya sinagoga ñánda̱ nga maxkóya xi̱ta̱ Judío, kjojtií‑la̱ nga isinda‑ni Jesús chjo̱ón ra̱kìi̱, ta nga̱tjì‑la̱ nga ni̱chjin níkjáya 'kia̱; kitsò‑la̱ jñà xi̱ta̱ ra ya̱ títsa̱jna: ―Joón ni̱chjin tjín ra ma maxá; jñá ni̱chjin kìi̱ ma kji̱nchrabà jiòn nga ko̱nda‑no, tanga mì kì tjí'nde 'kia̱ nga ni̱chjin níkjáya.
42013015	'Kia̱á kiìchja̱ Na̱'ín‑ná Jesús, kitsò: ―Jiòn, ra jò i̱sén tjín‑no. 'Kia̱ nga ni̱chjin níkjáya, ¿a mí chjíjnda̱'ñó jiòn nchra̱ja̱‑no ko̱ búrró‑no nga nachrjengio ni'ya‑la̱ nga ma nì'kioò nandá? 'Koa̱á tixó jiòn‑ni̱.
42013016	Jè chjo̱ón ra̱kìi̱, ra tje̱‑la̱ Abraham, ijyeé kjo chrjo'òn jàn nó tjín‑ni nga tjíté'ñó‑la̱ ni̱í. ¿A mí ko̱ma tjájnda̱'ñó‑ni ni̱'sín ni̱chjin níkjáya?
42013017	'Kia̱ nga ijye ko̱kitsò Jesús, tà kjosabà‑la̱ nga'tsì xi̱ta̱ kondra̱‑la̱; tanga jñà xi̱ta̱ na̱xi̱ndá, 'ñó kjotsja‑la̱ koni 'sín tjín kjo̱xkón ra 'ñó jeya tí'sín Jesús.
42013018	Jesús kitsò: ―¿Mé ra mangásòn‑ko̱ koni 'sín nga batéxoma Nainá? ¿Mé ra ma síngásòn‑ko̱?
42013019	'Koa̱à‑la jngoya‑la̱ koni jè xojmá mostaza; 'kia̱ nga jngo xi̱ta̱ bítje̱jin ya̱ nangi‑la̱, a̱kjòn bisò, ko̱ ma'nga; jñà ni̱se ra tjíma i'ngaá, ya̱á bínda'á tjé‑la̱ ya̱ chrja‑la̱ yá ra̱kìi̱.
42013020	Ngi india kiìchja̱‑ni Jesús, kitsò: ―¿Mé ra nda síngásòn‑ko̱ koni 'sín batéxoma Nainá?
42013021	'Koa̱á 'sín ngoya‑la̱ koni jè na̱'yo̱ san 'kia̱ nga jngo chjo̱ón síkójin na̱'yo̱ san ko̱ chijo ra sinda‑ni ni̱ño̱ nchra̱jín, a̱kjòn masan ijye nga'tsì jè na̱'yo̱.
42013022	Jesús, nga tífì ya̱ ndi̱yá Jerusalén, kjín na̱xi̱ndá tsatojin nga tsakón‑ya, na̱xi̱ndá ra i̱tsíñá kjòn ko̱ ra i'i kjòn.
42013023	Jngo xi̱ta̱ iskonangi‑la̱, kitsò‑la̱: ―Na̱'ìn, ¿a chibaá ma‑ni xi̱ta̱ ra ko̱chrjekàjin kjo̱hi'in Nainá? 'Kia̱á kitsò Jesús:
42013024	―Tinè‑la ijo‑no nga jè ti̱tjáha̱'se̱en xo̱tjo̱ba̱ ra 'nchrèya 'ki. 'Koa̱á xin‑no: kjín xi̱ta̱ mejèn‑la̱ kjoa̱ha'sen tanga mì kì ko̱ma ra 'si̱in.
42013025	'Kia̱ nga jè ni‑la̱ ni'ya ijye ko̱sítje̱n ko̱ ki̱ìchjàjto xo̱tjo̱ba̱ ni'ya‑la̱, tsa ndi̱tsiaán titsa̱jna, 'kia̱á kí'tsia̱a nga kixó: “Ji̱ Na̱'ìn, chí'xa̱‑náji̱n xo̱tjo̱ba̱ ni'ya.” Ko̱ jè ni‑la̱ ni'ya ki̱tso̱‑no: “Mì kì bexkon‑no ñánda̱‑ni tsa̱jiòn.”
42013026	'Kia̱á kixó jiòn: “Ta̱ñaá ichiko̱‑laji̱n ko̱ ki'yòko̱‑laji̱n, ko̱ tsakon‑ya‑ní ya̱ ndi̱tsi̱n‑na̱ji̱n.”
42013027	Takó 'koa̱á ki̱tso̱‑no: “'Koa̱á xin‑no, mì kì bexkon‑no. ¡Ti̱ncha'tàxìn‑ná ján, jiòn xi̱ta̱ ra 'cho 'nià!”
42013028	Ya̱á chjíndáya jiòn, ko̱ chji̱ne̱nè nì'ñò 'kia̱ nga jcha̱a jè Abraham, Isaac, Jacob, ko̱ nga'tsì xi̱ta̱ ra isìchjeén Nainá nga kiìchja̱ ngajo‑la̱, nga títsa̱jna ñánda̱ nga tíbatéxoma Nainá, ko̱ jiòn, xìn i̱'nde ki̱tsa̱jna.
42013029	Kj'i̱í‑ni xi̱ta̱ nga tíjngo i̱sà'nde ra kji̱nchrabà‑ni ñánda̱ nga bitjokátji‑ni tsá'bí skanda ñánda̱ kàtjì‑ni, ko̱ ya̱ nga kixi̱‑la̱ ko̱ ya̱ ngaskoán‑la̱ ñánda̱ tjo‑ni tsá'bí, nga ko̱kje̱n'sí ya̱ ñánda̱ nga tíbatéxoma Nainá.
42013030	'Ndi̱ 'ndi̱, tjín xi̱ta̱ ra tjítsa̱jna tje̱n‑ngi, ra ko̱ma a̱skan‑nioo̱, jñà kítsa̱jna ítjòn‑ni; ko̱ tjín xi̱ta̱ ra tjítsa̱jna ítjòn 'ndi̱ 'ndi̱, ra ko̱ma a̱skan‑nioo̱, jñà kítsa̱jna tje̱n‑ngi‑ni.
42013031	Ti̱jé‑ni ni̱chjin ijchó i'ka xi̱ta̱ fariseo ya̱ ñánda̱ tíjna Jesús, nga kitsò‑la̱: ―Xìn i̱'nde 'tin, jè Herodes mejèn‑la̱ si̱ì'ken‑li.
42013032	Kitsó Jesús: ―Tangió, ko̱'tìn‑la jè xi̱ta̱ maña̱ ra̱kìi̱: “'Ndi̱ 'ndi̱ ko̱ nchijòn, 'koa̱á 'sín 'siaa̱n: bachrjekàjin‑ná inìma̱ 'cho‑la̱ ni̱í ra tjíjin ijo‑la̱ xi̱ta̱, ti̱'koa̱á sindá‑na xi̱ta̱ ra kiya, skanda 'kia̱ ki̱jchò ni̱chjin nga kje̱he'tà‑na xá‑na̱.”
42013033	Takó 'koa̱á 'sín tjín‑nè‑na nga jè ndi̱yá kjián 'ndi̱ 'ndi̱, ko̱ nchijòn, ko̱ jngìi̱. Mì kì nda tjín nga jngo xi̱ta̱ ra síchjeén Nainá nga chja̱ ngajo‑la̱, xìn'ta ki̱yá‑la̱ ya̱ na̱xi̱ndá Jerusalén.
42013034	’¡Jiòn, xi̱ta̱ na̱xi̱ndá Jerusalén, ra nì'ken jiòn jñà xi̱ta̱ ra síchjeén Nainá nga chja̱ ngajo‑la̱, ti̱'koa̱ na̱jo̱ binè jiòn jñà xi̱ta̱ ra Nainá síkasén‑no! ¡Kjín 'ka̱ kjomejèn‑na nga tsikíxkóya‑najiòn, koni 'sín 'sín jè xa̱'nda̱ 'kia̱ nga bíxkó ndí i̱xti‑la̱ nga ya̱ minchángi ya̱ a̱ngi na̱jngá‑la̱, tanga jiòn, mì kì kjokjiín‑no!
42013035	Chítsijen‑la ya̱ i̱'nde ñánda̱ nga titsa̱jna, tsjín-takòn Nainá; 'koa̱á xin‑no, mì kì ti̱ jcha̱‑nájiòn skanda 'kia̱ nga ki̱jchò ni̱chjin nga kixó: “¡Mé tà nda‑la̱ jè ra Nainá isìkasén nga nchrabá ngajo‑la̱!”
42014001	India 'kia̱ nga ni̱chjin níkjáya, Jesús ya̱á kiì kàkjèn ya̱ ni'ya‑la̱ jngo xi̱ta̱ ra tíjna ítjòn 'tse̱ xi̱ta̱ fariseo. Xi̱ta̱ kìi̱, i̱nchisíkonda̱‑ní mé kjoa̱ ra 'si̱in Jesús.
42014002	Ti̱'koa̱ ya̱á tíjna ya̱ ngixko̱n Jesús, jngo xi̱ta̱ ra 'chin itjoya tjín‑la̱.
42014003	Jesús iskonangi‑la̱ jñà xi̱ta̱ chji̱ne̱ xa̱jo̱n ko̱ xi̱ta̱ fariseo, kitsò‑la̱: ―¿A tjí'nde‑ní nga si̱xki‑lá xi̱ta̱ ra kiya 'kia̱ nga ni̱chjin níkjáya, o̱ ra majìn‑ní?
42014004	Tanga jñà xi̱ta̱ kìi̱, tà jyò tsikitsa̱jna. 'Kia̱á 'ja Jesús, iskábé xi̱ta̱ ra̱kìi̱, isinda‑ni. A̱kjòn isìkasén‑ni ni'ya‑la̱.
42014005	'Kia̱á kitsò‑la̱ jñà xi̱ta̱ kìi̱: ―Jiòn, tsa búrró‑no, ko̱ tsa nchra̱ja̱‑no ska̱tje̱n‑ya jngo nga̱jo̱, ¿a mí tsa ndi̱to̱n ki̱náchrje‑najiòn ni̱'sín ni̱chjin níkjáya? 'Koa̱á tixó jiòn‑ni̱.
42014006	Jñà xi̱ta̱ fariseo, ni̱ì‑ti̱‑mé 'én kiìchja̱‑ni.
42014007	'Kia̱ nga kijtse Jesús jñà xi̱ta̱ ra xá inakjoá‑ila̱, nga jñà fahájin íxile̱ ra i̱ncha ítjòn, tsi'kéna̱jmí jngo‑la̱ kjoa̱ ra mangásòn, kitsò‑la̱:
42014008	―'Kia̱ yá ra xá ki̱chja̱‑li ya̱ ñánda̱ bixan xi̱ta̱, kì ya̱ bijnasìn jñà íxile̱ ra i̱ncha ítjòn, tsa a̱skaán kj'i̱í jngo‑isa‑ni xi̱ta̱ ra ti̱'koa̱ xá inakjoá‑ila̱ ra isa̱ 'ñó xkón tíjna koni ngaji̱;
42014009	jè xi̱ta̱ ra xá kiìchja̱‑li ki̱tso̱‑li: “Ti̱'nde‑la̱ jè xi̱ta̱ ra̱kìi̱ nga katijna.” Ta sabá ka̱ma‑li ra ji̱, nga ya̱ ki̱jnasìn íxile̱ ra fehe'ta‑ni.
42014010	'Kia̱ nga ñánda̱ xá ki̱nákjoa̱‑li, ya̱á ti̱jnasìn íxile̱ ra fehe'ta‑ni mé‑ni 'kia̱ nga kj'i̱í jè xi̱ta̱ ra xá kàchja̱‑li, ki̱tso̱‑li: “Ji̱ ndse, ya̱ ti̱jna'tì ímixa̱ ñánda̱ síjna jè íxile̱ ítjòn ján.” 'Koa̱á 'sín ka̱ma‑ni nga ske̱xkón‑li jñà xi̱ta̱ ra ta̱ña ki̱tsa̱jna'ta ímixa̱.
42014011	Jè xi̱ta̱ ra 'nga síkíjna ijo‑la̱, isa̱á nangií si̱kíjna; jè ra nangi síkíjna ijo‑la̱, isa̱á 'nga si̱kíjna.
42014012	Jesús, ti̱'koa̱á kitsò‑la̱ jè xi̱ta̱ ra xá kiìchja̱‑ila̱: ―'Kia̱ yá ra ki̱nákjoa̱‑la̱ ra ji̱ nga mejèn‑li ko̱kje̱n‑ko̱‑li, kì jñà nakjoá ítjòn‑la̱ jñà ra nda chìki̱i, ra 'ndsì ma, ra xi̱ta̱ xàngi̱i ma, ko̱ xi̱ta̱ ra tjíhijyo chraña ya̱ ni'ya‑li, ra xi̱ta̱ nchi̱ná; nga̱ jñà xi̱ta̱ kìi̱, maá‑la̱ ki̱chja̱ ngajo‑li nga si̱ìjndà‑ni.
42014013	'Kia̱ nga 'sí kíjni ra ji̱, jñà ti̱nákjoa̱ ítjòn‑la̱ jñà ra xi̱ta̱ i̱ma̱, ra tsìn tsja, ra mì kì ma fì, ko̱ ra mì kì tsijen‑la̱.
42014014	'Kia̱ nga ko̱'sín 'si̱in, nda 'se̱‑la̱ inìma̱‑li; nga̱ jñà xi̱ta̱ kìi̱, mì kì ma‑la̱ si̱ìjndà ngajo‑ni; tanga 'kia̱á ko̱chjí ngajo‑li 'kia̱ nga kjoa̱áya‑ila̱ jñà ra xi̱ta̱ kixi̱.
42014015	'Kia̱ nga kií'nchré jngo xi̱ta̱ ra ya̱ ta̱ña tjítsa̱jna'ta ímixa̱, kitsò‑la̱ Jesús: ―¡Mé ta̱ nda‑la̱ jè xi̱ta̱ ra ya̱ ko̱kje̱n‑te ya̱ ñánda̱ tíbatéxoma Nainá!
42014016	'Kia̱á kitsò Jesús: ―Jngo xi̱ta̱, ra jngo 'sí tsikíjna; kjín xi̱ta̱ isíkjí'nchré.
42014017	'Kia̱ ijchò chi̱ba̱‑la̱ nga ijye ko̱kje̱n xi̱ta̱, isìkasén chi̱'nda‑la̱ nga kiìchja̱‑la̱ jñà ra xá inakjoá‑ila̱, kitsò‑la̱: “Ijyeé tjínda ijye tsajmì, nchrabá jiòn.”
42014018	Tanga jñà xi̱ta̱ kìi̱, jngó jngó isíjé kjoa̱nìhijcha'ta nga mì kì ma'a‑la̱. Kitsò jè ra tíjna ítjòn: “Mí‑la kì ko̱ma kjín‑na; nangií kàbatse jngo 'ndée̱; ya̱á tífìkatsíjen‑la̱; ti̱jchaà'tá‑ná nga mì kì ma'a‑na.”
42014019	Jè ra ìjngo kitsò‑te: “'Òn nchra̱ja̱ ra bínchi 'sa̱ kàbatse; jñà tífikjó'ta a nda síxá; ti̱jchaà'tá‑ná, mì kì kjiáa̱n.”
42014020	Ra ìjngo, 'koa̱á ti̱ kitsò: “'A̱n, 'sa̱á kàbixan, 'koa̱á ma‑ni nga mì kì kjiáa̱n.”
42014021	'Kia̱ nga 'ji‑ni jè chi̱'nda, tsi'kéna̱jmí ijye‑la̱ ni‑la̱ nga'tsì 'én kìi̱. Kjojti‑la̱ jè ni‑la̱ ni'ya; 'kia̱á kitsò‑la̱ chi̱'nda‑la̱: “Ndi̱to̱n 'tin ya̱ ndi̱tsi̱n ján, ko̱ ya̱ a̱ya ndi̱yá‑la̱ na̱xi̱ndá; nchrabáko̱ ijyi ra xi̱ta̱ i̱ma̱, ra tsìn tsja, ra mì kì ma fì, ko̱ ra mì kì tsijen‑la̱.”
42014022	Ra kjomà a̱skan‑nioo̱ kitsò jè chi̱'nda ra̱kìi̱: “Ijye kabitjasòn‑ní koni 'sín kà'mí‑ná, tanga takó tjín‑isa i̱'nde.”
42014023	'Kia̱á kitsò jè ni‑la̱ chi̱'nda: “'Tin nga tíjngo ndi̱yá‑té ján ko̱ ya̱ ñánda̱ tjín ndi̱yá i̱tsjí; kjo̱'ñó 'ti̱n‑la̱ jñà xi̱ta̱ nga nchrabáki̱i, mé‑ni nga katatse‑ni ni'ya‑na̱.
42014024	'Koa̱á xín‑no, ni̱jngo xi̱ta̱ ra ísikjí'nchré ítjòn ko̱kje̱n‑ko̱‑na 'sí‑na̱.”
42014025	'Ñó kjìn xi̱ta̱ tji̱ngi‑la̱ Jesús; isíkáfaya'ta‑la̱, kiìchja̱, kitsò‑la̱:
42014026	―Tsa yá ra mejèn‑la̱ nga 'a̱n nchrabátji̱ngi‑na, mì kì ka̱ma ya̱ sko̱ótá'yá'ta‑na tsa jè isa̱ 'ñó tsjake ijo‑la̱, na̱'ìn‑la̱, na̱‑la̱, chjo̱ón‑la̱, i̱xti‑la̱, 'ndse̱, ndichja, tsa mì 'ñó tsjake‑na ra 'a̱n.
42014027	Ti̱'koa̱á mì kì ka̱ma ya̱ sko̱ótá'yá'ta‑na jè xi̱ta̱ ra mì kì tsò ikon nga nchrabá'ta‑na nga chíkjoa̱‑la̱ kjo̱hi'in ra ko̱tojin ra ta nga̱tjì tsa̱'a̱n koni 'sín nga bato kjo̱hi'in xi̱ta̱ ra 'bamijìn krò ra ti̱jè ya̱ biya'tá‑ni.
42014028	Tsa 'kia̱ mejèn‑najiòn nga jngo chrjó ra 'nga kínda jngo, ¿a mí tsa ítjòn jchósòn‑la kótjín si̱ngi chjí‑la̱, a tjín‑no to̱n ra si̱nda ijye‑ni?
42014029	Tsa tà jè tjà'tsin chrjó si̱jna‑ni, tsa mì kì ko̱jngo ijye‑ni chrjó, si̱itsja'tin‑no nga'tsì xi̱ta̱ ra ske̱,
42014030	nga ki̱tso̱: “Jñà xi̱ta̱ kìi̱, tsikí'tsia̱‑ní nga iskimítje̱n chrjó ni'ya‑la̱ tanga mì kì kjòjngo‑ila̱.”
42014031	Tsa jngo xi̱ta̱xá ítjòn ra kjo̱jchán tífì nga ska̱jàn‑ko̱ jngo ra ti̱'koa̱ xi̱ta̱xá ítjòn, ¿a mí tsa ítjòn sko̱ósòn‑la̱ tsa te jmi ma‑ni xi̱ta̱‑la̱ ra 'tse̱, a chíkjoa̱á‑la̱ nga ska̱jàn‑ko̱ tsa kan jmi ma‑ni ra kondra̱‑la̱?
42014032	Tsa ske̱‑la̱ ikon nga mì kì chíkjoa̱‑la̱, ti̱'kia̱á‑ni nga kjin tíjna xi̱ta̱xá ítjòn ra ìjngo, nga si̱ìkasén xi̱ta̱‑la̱ ra si̱ìjé kjo̱'nchán.
42014033	'Koa̱á ti̱'sín tjín ra a̱'ta tsa̱jiòn, nga'tsì ra mejèn‑la̱ nga xi̱ta̱ tsa̱'a̱n ka̱ma, ítjòn katasíkítsjen a tjíjngoó ikon nga tsjín ijye tsajmì ra jè tsjake. Tsa majìn, mì kì ka̱ma nga xi̱ta̱ tsa̱'a̱n xín‑la̱.
42014034	’Jè na̱xa̱, nda‑ní; tanga tsa 'kia̱ mì kì ti̱ jnchra ka̱ma‑ni, ¿kó'sín ko̱chjeén‑isa? 'Koa̱á tixó jiòn‑ni̱.
42014035	Mì kì ti̱ mé chjí‑ila̱; mì kì ti̱ ko̱chjeén‑ila̱ nangi; ko̱ mì kì ti̱ ko̱chjeén‑ni koni tjé'nde; tà xa̱ájten‑isa. Nda kjón ti̱ná'ya koni 'sín xin‑no.
42015001	Jñà xi̱ta̱ ra síkíchjítjì tsajmì 'tse̱ xi̱ta̱xá Roma, ko̱ jñà xi̱ta̱ ra 'cho tjín kjoa̱ ra 'sín, ijchò kincha'ta‑la̱ Jesús, nga mejèn‑la̱ kji̱'nchré‑la̱.
42015002	Jñà xi̱ta̱ fariseo, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kiìchja̱jno‑la̱ Jesús, kitsò: ―Jè xi̱ta̱ ra̱kìi̱, jñà nda báko̱ xi̱ta̱ ra 'cho 'sín, ko̱ ya̱á ta̱ña bakjèn‑ko̱.
42015003	Jesús, 'kia̱á tsi'kéna̱jmí jngo‑la̱ kjoa̱ ra mangásòn, kitsò‑la̱:
42015004	―Tsa jngo xi̱ta̱ tsa̱jiòn ra jngo sindo̱ ma‑ni forrè‑la̱, tsa jchi̱ja jngo, ¿a mí tsa ya̱ si̱ìkítsa̱jna ya̱ a̱jin ijñáa̱ jñà ra ijòn‑kan ko̱ chrjo'òn ijòn ma‑nioo̱? A̱kjòn i̱kátsji jè ra ichijà skanda sa̱kò‑la̱.
42015005	'Kia̱ ijye sa̱kò‑la̱, tsjaá 'se̱‑la̱; a̱kjòn koa̱'nga nga koa̱àsòn chrja‑la̱.
42015006	'Kia̱ nga ki̱jchò‑ni ni'ya‑la̱, ki̱chja̱á‑la̱ jñà xi̱ta̱ ra nda báko̱, ko̱ xi̱ta̱ ra tjíhijyo chraña ya̱ ni'ya‑la̱, ki̱tso̱‑la̱: “Ti̱ngásòn‑ko̱‑ná nga si̱tsja jngohíjteé, nga̱ ijyeé kàsakó‑ni forrè‑na̱ ra ichijà.”
42015007	'Koa̱á 'sín tse kjo̱tsja 'se̱ ya̱ ján ngajmi 'kia̱ jngo xi̱ta̱ síkájno jé‑la̱ nga mì ti̱ jé bátsji‑ni, nda mí 'koa̱‑ni a̱'ta 'tse̱ ra ijòn‑kan ko̱ chrjo'òn ijòn ma‑ni ra xi̱ta̱ kixi̱ ra mì kì machjeén nga si̱íkájno.
42015008	’Tsa jngo chjo̱ón, te ma‑ni to̱n‑la̱; tsa jchi̱ja jngo, ¿a mí tsa ko̱kà ni'í, ti̱'koa̱ ko̱ticha a̱ya ni'ya‑la̱; nda kjón koa̱àtsji to̱n‑la̱ skanda nga sa̱kò‑la̱?
42015009	'Kia̱ ijye sa̱kò‑la̱, ki̱chja̱á‑la̱ íchjín ra nda báko̱ ko̱ íchjín ra ti̱ya̱ chraña‑ni ni'ya‑la̱, ki̱tso̱‑la̱: “Si̱ngásén nga ti̱tsjako̱ jngohíjta‑ná, nga̱ ijyeé kàsakó‑ni to̱n‑na̱ ra ichijà.”
42015010	'Koa̱á xìn‑no, 'koa̱á ti̱'sín tjín kjo̱tsja ya̱ ngixko̱n ìkja̱li̱‑la̱ Nainá 'kia̱ nga jngo xi̱ta̱ síkájno jé‑la̱ nga mì ti̱ jé bátsji‑ni.
42015011	Jesús tsi'kéna̱jmí ìjngo‑la̱ kjoa̱ ra mangásòn; kitsò: ―Jngo xi̱ta̱ ra jò ma‑ni i̱xti 'xi̱n‑la̱.
42015012	Jè ti‑la̱ ra ma i'ndí, kitsò‑la̱ na̱'ìn‑la̱: “Na̱'ìn, 'ti̱‑ná tsajmì ra 'a̱n bako̱‑na.” Jè na̱'ìn‑la̱ isìjòyaá tsajmì ra tjín‑la̱, a̱kjòn kitsjá‑la̱.
42015013	Ra ijye tsato jò jàn ni̱chjin, jè ti, tsatína ijye nga'tsì tsajmì ra itjábé‑la̱ nga isìjngo to̱n‑la̱. A̱kjòn jngo na̱xi̱ndá ra 'ñó kjin kjijna kijì. Ya̱á isikjeheya tsjé‑tsje to̱n‑la̱ nga taxki̱ isìko̱ ijo‑la̱.
42015014	'Kia̱ nga ijye ijyeheya to̱n‑la̱, kjinchrá ki'se ya̱ i̱'nde ñánda̱ nga tíjna; mì kì ti̱ isakò‑la̱ mé ra ski̱ne̱.
42015015	'Kia̱á kijì nga isíjé xá jngo‑la̱ xi̱ta̱ ra ya̱ i̱'nde‑la̱ na̱xi̱ndá ra̱kìi̱. Xi̱ta̱ ra kitsjà xá‑la̱, ya̱á isìkasén ya̱ ñánda̱ tjín‑la̱ nangi nga isikìnda̱ chi̱nga̱.
42015016	Jè ti, sí mején‑la̱ nga jè ski̱ne̱ chrja̱ba̱ na̱jmá ra bakjèn chi̱nga̱, tanga mì yá ra tsjá‑la̱.
42015017	Chaán isíkítsjen nga kitsò: “¡Ya̱ ni'ya‑la̱ na̱'ìn‑na̱, kjín chi̱'nda tjín ra jnengi‑la̱ tsajmì ra kjine, ko̱ 'a̱n, kjinchrá tìbiyaa̱ i̱jndíi̱!
42015018	Kjín‑la india‑na ya̱ ni'ya‑la̱ na̱'ìn‑na̱; 'koa̱á xín‑la̱: Na̱'ìn, tseé jé tsakatsjía̱ ra a̱'ta 'tse̱ Nainá ra tíjna ngajmi ko̱ ra a̱'ta tsa̱ji;
42015019	mì kì ti̱ bakèn‑na nga i'ndí‑li 'kín‑ná; ko̱'sín jcha̱takòn‑ná koni tsa jngo chi̱'nda‑li.”
42015020	'Kia̱á tsasítje̱n nga kiìjkón na̱'ìn‑la̱. ’Ti̱kjiín tífì‑isa‑ni nga kijtsexkon jè na̱'ìn‑la̱. Jè na̱'ìn‑la̱ kjòhi̱ma̱ke‑ní, tsahachikon'tá‑la̱, a̱kjòn itsabákjá i'ndí‑la̱, ko̱ iskine'a.
42015021	Jè ti kitsó‑ní: “Na̱'ìn, tseé jé tsakatsjía̱ ra a̱'ta 'tse̱ Nainá ra tíjna ngajmi ko̱ a̱'ta tsa̱ji; mì kì ti̱ bakèn‑na nga i'ndí‑li 'kín‑ná.”
42015022	Tanga jè na̱'ìn‑la̱ kitsò‑la̱ chi̱'nda‑la̱: “Ndi̱to̱n nchrabáko̱ jngo nikje ra 'ñó nda 'ki nga ti̱káya, ko̱ tìya jngo‑la jto̱ngo na̱jmá‑tsja, ko̱ ti̱káya jngo ngá xa̱jté.
42015023	Tahí'cha jngo nchra̱ja̱ i'ndí ra 'ñó xiné, a̱kjòn ti̱'ken. ¡Chji̱ne̱é, 'sí kíjna jngeé!
42015024	Jè i'ndí‑na̱, maá‑na koni tsa ijyeé 'ken, tanga tíjnakon‑ní; ijyeé ichijà tsiki, tanga ijyeé kàsakó‑ni 'ndi̱ 'ndi̱.” A̱kjòn tsikí'tsia̱ nga tsikíjna 'sí.
42015025	’Jè ti ra ma jchínga, ya̱á tísíxá ya̱ nangi‑la̱. 'Kia̱ 'ji chraña‑ni ni'ya‑la̱, kií'nchré‑la̱ nga tífane nga 'sí tjín nga i̱nchitè xi̱ta̱.
42015026	'Kia̱á kiìchja̱ jngo‑la̱ chi̱'nda, iskonangi‑la̱ mé ra tíma.
42015027	Jè chi̱'nda kitsò‑la̱: “Jè 'ndsì kà'fìi̱‑ni; jè na̱'ìn‑li kàsí'keén jngo nchra̱ja̱ i'ndí ra 'ñó xiné, tà nga̱tjì‑a̱ nga nda kà'fìi̱‑ni jè 'ndsì.”
42015028	Jè ti jchínga, 'ñó kjojti‑la̱; majìn‑la̱ 'jaha'sen ni'ya; 'kia̱á itjo ni'ya na̱'ìn‑la̱, tsikítsa'ba‑la̱ nga katjaha'sen.
42015029	Tanga jè ti kitsó‑ní: “'A̱n, kjo kjín nó tísíxá‑la nga nda tísìhitjásòn‑la; ni̱ sa jngo ndí tíndsó i'ndí‑li 'bí‑ná nga sitsjáko̱o xi̱ta̱ ra nda báko̱‑na.
42015030	Tanga 'kia̱ nga kà'fìi̱‑ni jè ti‑li ra isikjeheya to̱n‑li ko̱ tsajmì‑li; nga isikjeheya‑ko̱ íchjín ská; nga ijye ka'fi‑ni, a̱kjòn jngo nchra̱ja̱ i'ndí ra 'ñó xiné kani'ken‑la̱.”
42015031	Jè na̱'ìn‑la̱ kitsó‑la̱: “Ngaji̱ ra i'ndí‑na̱ xin‑la, i̱í tijnako̱ ki'ta‑ná; nga'tsì tsajmì ra tjín‑na, tsa̱ji‑níi̱.
42015032	Tanga tjínè‑la̱ nga 'sí kíjna jngeé nga tsja 'ké‑lá inìma̱‑ná, tà nga̱tjì‑la̱ ijyeé ka'fi‑ni 'ndsì. Nga̱ maá‑na koni tsa ijyeé 'ken, tanga tíjnakon‑ní; ichijà‑ní tsiki, tanga 'ndi̱ 'ndi̱ ijyeé kàsakó‑ni.”
42016001	Jesús tsi'kéna̱jmí ìjngo‑la̱ kjoa̱ ra mangásòn jñà xi̱ta̱ ra kotá'yá'ta‑la̱, kitsò‑la̱: ―Jngo xi̱ta̱ nchi̱ná, tíjnaá jngo‑la̱ xi̱ta̱ ra tíjna ítjòn‑la̱ chi̱'nda nga jè be ijye xá. Xi̱ta̱ ra̱kìi̱ isingi‑ní ya̱ ngixko̱n ni‑la̱, nga jè‑ró tsajmì‑a̱ ni‑la̱ tísíkjeheya.
42016002	'Kia̱á kiìchja̱‑la̱ jè ni‑la̱, kitsò‑la̱: “¿Mé 'én ra ko̱tsò 'nchree̱ a̱'ta tsa̱ji? 'Ti̱‑ná kinda̱ ra kjoa̱ 'tse̱ xá‑li; mí‑la kì ti̱ chi̱'nda ítjòn ka̱ma‑ni.”
42016003	Chi̱'nda ra̱kìi̱, kitsó‑ní: “¿Mé ra 'siaa̱n? Mí‑la ti̱ kì tsjá xá‑na jè ni‑na̱. Mì kì chíkjoa̱‑na tsa ya̱ síxáa̱ ya̱ a̱jin ijñá. Ko̱ ko̱sabá‑na tsa to̱n síjé kjo̱tjò.
42016004	Ijyeé be mé ra 'siaa̱n mé‑ni nga 'se̱‑na xi̱ta̱ ra nda koa̱ako̱‑na ra tsjá'nde‑na ya̱ ni'ya‑la̱ 'kia̱ nga 'a̱n ra tjáhixìn‑na xá‑na̱.”
42016005	'Kia̱á jngó jngó kiìchja̱‑la̱ xi̱ta̱ ra tje̱n'tin ni‑la̱. Kitsò‑la̱ jè ra tíjna ítjòn: “¿Kótjín tjín‑ni ra tje̱n‑li 'tse̱ ni‑ná?”
42016006	Xi̱ta̱ ra̱kìi̱ kitsò: “Jngo sindo̱ barril sihìti̱ tje̱n‑na.” Kitsò‑la̱ xákjén: “Chjíbí xa̱jo̱n‑li, tinda jngo isi ra kj'ií jè ra tà icháte ti'tì.”
42016007	A̱kjòn kitsò‑la̱ jè ra ìjngo: “Ra ji̱, ¿kótjín tje̱n'tin?” “Jngo sindo̱ jmi kilo trigo tje̱n‑na”, kitsò ra jè. 'Kia̱á kitsò‑la̱: “Chjíbí xa̱jo̱n‑li; tinda jngo isi jè ra tà ijòn‑kan jmi ti'tì.”
42016008	Jè ni‑la̱, nda tsachrjengi kjo̱bítsjen‑la̱, nga̱ maá‑la̱ tsakátsji xi̱ta̱ ra nda koa̱ako̱, ni̱'sín 'cho ki'sìn nga iskonda̱cha̱‑la̱ ni‑la̱. Jñà ra mì tsa xi̱ta̱‑la̱ Nainá, isa̱á be kó'sín bátsji xi̱ta̱ ra nda báko̱ ra ma ske̱tjò, nda mí 'koa̱‑ni koni jñà xi̱ta̱ ra isen tjín kjo̱bítsjen‑la̱.
42016009	’'Koa̱á xin‑no, ti̱chjeén to̱n ko̱ tsajmì ra tjín i̱ i̱sà'nde nga kata'se‑no xi̱ta̱ ra nda koa̱ako̱‑no, mé‑ni 'kia̱ nga mì kì ti̱ ko̱chjeén‑ni i̱ i̱sà'nde, sa̱kò‑no xi̱ta̱ ra nda koa̱ako̱‑no ya̱ ján ngajmi ra ske̱tjò‑no ya̱ ñánda̱ ki̱tsa̱jna skanda ta mé ni̱chjin‑nioo̱.
42016010	’Jè ra nda si̱hitjasòn kjoa̱ ra ta chiba tjín, ti̱'koa̱á nda si̱hitjasòn kjoa̱ ra tse tjín‑ni; tanga jè ra mì kì kixi̱ 'si̱in a̱'ta 'tse̱ kjoa̱ ra ta chiba tjín‑ni, ti̱'koa̱á mì kì kixi̱ 'si̱in a̱'ta 'tse̱ kjoa̱ ra isa̱ tse tjín‑ni.
42016011	Tsa mì nda nichjeén tsajmì ko̱ to̱n ra tjín i̱ i̱sà'nde, mì kì tjábé‑no kjoa̱ ra ngi nda tjín ra 'tse̱ ngajmi.
42016012	Ko̱ tsa mì nda nichjeén tsajmì ko̱ to̱n ra mì tsa̱jiòn, ti̱'koa̱á mì kì tjábé‑no ra ngi tsa̱jiòn ya̱ ján ngajmi.
42016013	’Ni̱jngo xi̱ta̱ chi̱'nda ma jò 'si̱in ni‑la̱ ra si̱íxá'ta‑la̱. Tsa jò ma‑ni ni‑la̱, jngo‑la ra ko̱jtike ko̱ jngo‑la ra ko̱tsjake; ko̱ ñá tsa jngo ra nda si̱íxá‑la̱ ko̱ jè ra ìjngo mì kì nda si̱íxá‑la̱. Mì kì ma tsa ko̱ kjoa̱nchi̱ná si̱xáke̱é ko̱ ti̱'koa̱ si̱xáke̱é ra kjoa̱ 'tse̱ Nainá.
42016014	Xi̱ta̱ fariseo ra tsjake to̱n, tà tsijnòke‑ní 'kia̱ nga kií'nchré jñà 'én kìi̱.
42016015	'Kia̱á kitsò‑la̱ jè Jesús: ―Jiòn, nda níkítsa̱jna ijo‑no ya̱ ngixko̱n xi̱ta̱, tanga beé Nainá jè inìma̱‑no, nga mì tsa kixi̱‑ni kjoa̱ nga nda 'nià. Jè kjoa̱ ra jeya síkíjna xi̱ta̱, bachrjengií Nainá.
42016016	Jesús kitsò‑isa: ―Kjo̱téxoma‑la̱ Nainá ra tsikínda Moisés ko̱ 'tse̱ xi̱ta̱ ra isìchjeén Nainá nga kiìchja̱ ngajo‑la̱, jñá machjeén skanda 'kia̱ nga 'ji jè Juan ra tsatíndá xi̱ta̱. Ko̱ 'kia̱á kjo'tsia̱‑ni nga ki'sena̱jmí kó'sín batéxoma Nainá. Nga'tsì xi̱ta̱ kjo̱'ñó mejèn‑la̱ nga 'faha'sen‑jin a̱'ta 'tse̱ kjo̱téxoma‑la̱ Nainá.
42016017	’Koni 'sín mì kì ma jchi̱ja jè i̱sà'nde ko̱ jè ngajmi, 'koa̱á ti̱'sín ni̱jngo letra‑la̱ ma jchi̱ja'ta‑la̱ jè 'én 'tse̱ kjo̱téxoma‑la̱ Nainá.
42016018	’Tsa yá ra tsjin‑ni chjo̱ón‑la̱ a̱kjòn ki̱xan‑ko̱ chjo̱ón ra kj'ií, kjoa̱chijngi tí'sín; ko̱ jè ra bixan‑ko̱ chjo̱ón ra kitsjin‑ni 'xi̱n‑la̱, ti̱'koa̱á kjoa̱chijngi tí'sín‑te.
42016019	Jesús kitsò: ―Jngo xi̱ta̱ nchi̱ná tsikijna ra 'ñó nda kjòn nikje chjí tsakjaya; ni̱chjin nchijón‑ní nga tsi'ké 'sí ra taxki̱ 'ñó nda ma.
42016020	Ti̱'koa̱á tsikijna jngo xi̱ta̱ i̱ma̱ ra tsi'kìn Lázaro, ra ijà‑la̱ jtsé ya̱ ijo‑la̱. Ya̱á bijna ya̱ xo̱tjo̱ba̱‑la̱ ni'ya‑la̱ xi̱ta̱ nchi̱ná ra̱kìi̱.
42016021	Xi̱ta̱ i̱ma̱ ra̱kìi̱, i̱ma̱á faajin‑la̱ jñà xi̱‑la̱ tsajmì ra katsangi ya̱ ímixa̱ ra kjine jè xi̱ta̱ nchi̱ná; ko̱ bijchó jñà nañá nga kjinejno jè jtsé‑la̱.
42016022	'Kia̱ nga ijye 'ken jè ndí xi̱ta̱ i̱ma̱ ra̱kìi̱, jñà ìkja̱li̱‑la̱ Nainá ya̱á kiìko̱ó ya̱ ñánda̱ tíjna Abraham, ya̱ ñánda̱ nga nda chon. Ti̱'koa̱á 'ken‑te jè xi̱ta̱ nchi̱ná; a̱kjòn isìhijin.
42016023	’Ya̱ i̱'nde 'tse̱ mi'ken ñánda̱ nga tísíkjiín kjo̱hi'in jè xi̱ta̱ nchi̱ná, iskotsíjen‑ní, kijtse jè Abraham nga kjin tíjna; ya̱ tíjna'ta‑la̱ jè Lázaro.
42016024	'Kia̱á 'ñó kiìchja̱ kitsò: “¡Na̱'ìn Abraham, jcha̱hi̱ma̱takón‑ná! Ti̱kasín jè Lázaro nga katasíka'nchi̱ i̱tsé na̱jmá‑tsja ya̱ a̱jin nandá nga katasí'nchán i̱tsé ndi̱je̱n‑na̱; 'ñó tse kjo̱hi'in tísikjiáa̱n ya̱ a̱jin ni'í.”
42016025	Jè Abraham kitsò‑la̱: “Ngaji̱, ti̱kítsjin 'kia̱ nga tsikijni ya̱ i̱sà'nde, 'ñó nda tsikijni. Ko̱ jè Lázaro, kjo̱hi'in isìkjiín; tanga 'ndi̱ 'ndi̱, nda tíjna‑ni ya̱ i̱jndíi̱, ngaji̱, kjo̱hi'iín tjinikjiín.
42016026	'Koa̱á 'sín tjín, ti̱'koa̱á jngo xa̱ngá jñò ra 'ñó na̱nga̱ kjinaya masen mé‑ni mì kì ka̱ma ján ko̱to'ta‑ni ján jñà xi̱ta̱ ra tjítsa̱jna i̱jndíi̱; ko̱ jñà ra tjítsa̱jna ján, mì kì ka̱ma kji̱nchrabà i̱jndíi̱.”
42016027	’Kitsó jè xi̱ta̱ nchi̱ná: “Na̱'ìn Abraham, 'ti̱ìn kjo̱nda, ti̱kasín Lázaro ya̱ ni'ya‑la̱ Na̱'ìn‑na̱.
42016028	'Òn ma‑isa‑ni 'ndsè ra ya̱ títsa̱jna. Ká'téna̱jmí‑la̱ ra kjo̱hixi̱ mé‑ni mì ti̱'koa̱ i̱ kji̱nchrabà‑ní ya̱ i̱'nde 'tse̱ kjo̱hi'in.”
42016029	Abraham kitsò‑la̱: “Xi̱ta̱ xàngi̱i, ijyeé tjín‑la̱ xa̱jo̱n‑la̱ Moisés ko̱ 'tse̱ xi̱ta̱ ra isìchjeén Nainá nga kiìchja̱ ngajo‑la̱; ¡jñà kata'nchré‑la̱!”
42016030	'Kia̱á kitsò jè xi̱ta̱ nchi̱ná: “Majìn, na̱'ìn Abraham, tsa jngo xi̱ta̱ mi'ken ra ijye kijtse kjo̱hi'in ki̱ji̱ nga 'ke̱èna̱jmí‑la̱, si̱íkájno jé‑la̱ ko̱ mì ti̱ kì jé koa̱àtsji‑ni.”
42016031	Jè Abraham kitsò‑la̱: “Tsa mì kì 'nchré‑la̱ xa̱jo̱n ra tsikínda Moisés ko̱ 'tse̱ xi̱ta̱ ra isìchjeén Nainá nga kiìchja̱ ngajo‑la̱, ti̱'koa̱á mì kì ko̱kjiín‑la̱ ni̱'sín kjoa̱áya jngo‑la̱ mi'ken.”
42017001	Jesús kitsó‑la̱ jñà xi̱ta̱ ra kotá'yá'ta‑la̱: ―Kji'tá ni̱chjin 'se̱ xi̱ta̱ ra ki̱ì'tin‑ná nga kjótsji‑jé, tanga i̱ma̱‑ró‑ni jè xi̱ta̱ ra ko̱'sín 'sio̱n.
42017002	Isa̱á‑la nda‑la̱ tsa jngo na̱jo̱ natsí katasité'ñóngi ya̱ ísìn, a̱kjòn si̱kàtje̱n‑jin ya̱ ndáchikon, mé‑ni nga mì jé ska̱nìjin‑ni jñà ra ndí xi̱ta̱ i̱ma̱.
42017003	¡Ti̱kinda̱a ijo‑no! ’Tsa jè 'ndsì bátsji‑jé ra a̱'ta tsa̱ji, ti̱kixi̱yi; tsa si̱íkájno jé‑la̱ nga mì ti̱ jé koa̱àtsji‑ni, ti̱jchaà'ta‑la̱.
42017004	Ni̱'sín ito 'ka̱ nga jngo ni̱chjin koa̱àtsji‑jé, ko̱ tsa ito 'ka̱ nga jngo ni̱chjin si̱ìkaatjìya‑ila̱ kjo̱bítsjen‑la̱ nga ki̱jchòjkon‑li, tsa ki̱tso̱‑li: “Mì kì ti̱ ko̱'sín 'sin‑na”, ti̱jchaà'ta‑la̱.
42017005	Jñà xi̱ta̱ ra tsikíxá‑la̱ Na̱'ín‑ná Jesucristo kitsò‑la̱: ―Ti̱si̱ko̱‑náji̱n mé‑ni isa̱ 'ñó nda ko̱kjiín‑naji̱n ra a̱'ta tsa̱ji.
42017006	Jè Na̱'ín‑ná 'kia̱á kitsò‑la̱: ―Jiòn, tsa ta 'koa̱à‑la 'ki ko̱kjiín i̱tsé‑najiòn koni 'sín i̱tsé 'ki jè xojmá mostaza, ka̱maá 'kín‑la jè yá xi'nchro ra̱kìi̱: “Chjínèyi ijo‑li, a̱kjòn ya̱ katatje̱‑jin ya̱ a̱jin ndáchikon ján”; ko̱ 'koa̱á 'sín si̱hitjasòn‑no.
42017007	’Jiòn, tsa jngo chi̱'nda tíjna‑no ra nchra̱ja̱ kàfìsíkínchi ko̱ tsa tíndsó kàfìko'ndá, 'kia̱ nga kj'i̱í‑ni xá‑la̱, ¿a 'kín‑la: “Ti̱jni, ti̱jna'tì ímixa̱”?
42017008	¿A mí tsa tà isa̱ 'kín‑la: “Ti̱jnandi nga ti̱sin‑ná nga tinda‑ná tsajmì ra kókje̱n ko̱ ra sk'ia̱a. 'Kia̱ nga ijye ka̱ma, a̱kjòn ti̱chi ko̱ 'ti̱ì ra ji̱”?
42017009	Jè ni‑la̱, mì tsa tjínè‑la̱ nga ki̱tso̱‑la̱ chi̱'nda‑la̱: “Nainá ra ki̱íchjí‑li jè kjoa̱ ra ka'nì”; nga̱ xá 'koa̱á 'sín tjínè‑la̱ nga síhitjasòn jè xá ra si'tin.
42017010	Ti̱'koa̱á jiòn, 'kia̱ nga ijye si̱hitjasòn ijye xá ra Nainá tsjá‑no, isa̱á‑la nda‑ni tsa kixó jiòn: “Ji̱n, mì kì mé chjí‑naji̱n, mì tsa mé ra kà'nià‑ji̱n, tà jé kanihitjasòn‑ji̱n koni 'sín tjínè‑naji̱n nga 'sia̱n‑ji̱n.”
42017011	Jesús, 'kia̱ nga tífì ya̱ na̱xi̱ndá Jerusalén, ya̱á 'jahato nangi Samaria ko̱ nangi Galilea.
42017012	'Kia̱ nga ijchò jngo ndí na̱xi̱ndá ra i̱tsé 'kioo̱, te ma‑ni xi̱ta̱ iskajin ya̱ a̱ya ndi̱yá, ra tjín‑la̱ 'chin ra fi'ndojno chrja̱ba̱ ijo‑ná. Kjiín tsincha‑ni,
42017013	nga 'ñó kiìchja̱ kitsò: ―¡Jesús, Maestro, jcha̱hi̱ma̱takón‑náji̱n!
42017014	Jesús, 'kia̱ nga kijtse, kitsó‑la̱: ―Tangió, ta̱kón‑la ijo‑no jè na̱'mì. 'Kia̱ nga i̱nchifì jñà xi̱ta̱ kìi̱, kjotsjeé‑ni ijo‑la̱ jè 'chin ra tjín‑la̱.
42017015	'Kia̱ nga kijtse ijo‑la̱ nga ijye kjonda‑ni 'chin ra tjín‑la̱, jngo‑ni ra tsáfa india‑ni; 'ñó kiìchja̱ nga jeya kisíkíjna Nainá.
42017016	Tsasèn-xkó'nchi'ta‑la̱ Jesús skanda a̱'ta nangi nga kitsò‑la̱: “Nainá ra ki̱íchjí‑li.” Jè xi̱ta̱ ra̱kìi̱, xi̱ta̱ Samaria‑ní.
42017017	Jesús kitsó‑la̱: ―¿A mí tsa te ma‑ni jñà xi̱ta̱ ra kàmatsje‑ni 'chin‑la̱? Jñà ra ijan, ¿ñánda̱ tjítsa̱jna?
42017018	¿A tà jngo xi̱ta̱ ra xìn i̱'nde‑la̱ kàmáfa india‑ni nga jeya tísíkíjna Nainá?
42017019	Jesús kitsó‑la̱ xi̱ta̱ ra̱kìi̱: ―Ti̱sítji̱in, 'tin‑ni; ki‑ní nga kàmakjiín‑li nga kamanda‑ni 'chin‑li.
42017020	Jñà xi̱ta̱ fariseo iskonangi‑la̱ Jesús, kitsò‑la̱: ―¿Kjiá‑ni nga nda jcha̱‑la̱ kó'sín ko̱tèxoma Nainá? Jesús kitsó‑la̱: ―Koni 'sín batéxoma Nainá mì tsa tsijen jcha̱‑la̱.
42017021	Mì tsa yá ra ki̱tso̱: “I̱í tíjna i̱jndíi̱”, ko̱ “Ya̱á tíjna ján”; ijyeé ya̱á tíjnajin‑najiòn kó'sín batéxoma Nainá.
42017022	Jesús, kiìchja̱‑isa; kitsò‑la̱ jñà xi̱ta̱ ra kotá'yá'ta‑la̱: ―Ki̱jchó ni̱chjin 'kia̱ nga mejèn‑no jcha̱a jngo ni̱chjin 'kia̱ nga kjí'i̱ india‑na 'a̱n ra I'ndí‑la̱ Xi̱ta̱ xian‑la̱ ijo‑na̱, tanga mì kì jcha̱a jiòn.
42017023	'Koa̱á ki̱tso̱‑no jñà xi̱ta̱: “Chítsijen‑la i̱jndíi̱ ko̱ chítsijen‑la ján.” Tanga kì makjiín‑no, ko̱ kì ya̱ mangítji̱ngi‑la.
42017024	Koni 'sín ma ni'í 'cho̱n 'kia̱ nga fate, nga jngo tjandi mahisen, 'koa̱á 'sín ka̱ma 'kia̱ nga ki̱jchò ni̱chjin nga kjí'i̱ india‑na 'a̱n ra I'ndí‑la̱ Xi̱ta̱ xian‑la̱ ijo‑na̱.
42017025	Tanga ítjòn, tseé kjo̱hi'in sikjiáa̱n; jñà xi̱ta̱ ra tjín ni̱chjin 'ndi̱ 'ndi̱, ko̱chrjengií‑na.
42017026	Koni 'sín kjomà jñà ni̱chjin 'tse̱ Noé, 'koa̱á ti̱'sín ka̱ma jñà ni̱chjin 'kia̱ nga kjí'i̱ india‑na 'a̱n ra I'ndí‑la̱ Xi̱ta̱ xin‑la̱ ijo‑na̱.
42017027	Ni̱chjin 'tse̱ Noé, jñà xi̱ta̱ i̱nchibakjèn‑ní, i̱nchi'bi‑ní, i̱nchibixan‑ní, skanda jè ni̱chjin 'kia̱ nga 'jaha'sen jè ni'ya chitso jè Noé; a̱kjòn 'ji jtsí xkón, ya̱á ijyehesòn nga'tsì xi̱ta̱.
42017028	'Koa̱á ti̱'sín kjomà jñà ni̱chjin 'tse̱ Lot. Jñà xi̱ta̱ i̱nchibakjèn‑ní, i̱nchi'bi‑ní, batse ko̱ batína tsajmì‑la̱, bítje̱ tsajmì‑la̱, ko̱ bínda ni'ya‑la̱;
42017029	tanga jè ni̱chjin 'kia̱ nga itjojin jè Lot ya̱ na̱xi̱ndá Sodoma, inchrabà‑ni ngajmi ni'í ra ngi chijo ni'í azufre, ya̱á ijyehesòn nga'tsì xi̱ta̱.
42017030	'Koa̱á 'sín ka̱ma jè ni̱chjin 'kia̱ nga kjí'i̱ india‑na 'a̱n ra I'ndí‑la̱ Xi̱ta̱ xian‑la̱ ijo‑na̱.
42017031	’Jè ni̱chjin 'kia̱ nga ko̱ka̱ma, jè ra ya̱ tíjna ya̱ a̱sòn'nga ni'ya‑la̱, kì tà chjàn bitjojen‑ni nga ska̱ábé tsajmì ra tjín ya̱ ni'ya‑la̱; ko̱ jè ra ya̱ tsá'bajin nangi‑la̱, kì tà chjàn nchrabá‑ni ni'ya‑la̱.
42017032	Ti̱kítsjen koni 'sín kjomà'tin jè chjo̱ón‑la̱ Lot.
42017033	Ta yá xi̱ta̱‑ni ra ko̱'sín bínè‑la̱ nga mì mé ka̱ma‑la̱ jè kjo̱binachon‑la̱, ta isa̱á si̱ìjchija jnchro; tanga jè ra tsjá kjo̱binachon‑la̱ nga katachija, ta isa̱á jnchro nda kíjna‑ni a̱skan‑nioo̱.
42017034	’'Koa̱á xin‑no, jè ni̱tje̱n 'kia̱ nga ko̱ka̱ma, ya̱ ñánda̱ jò ma‑ni ra kjisòn na̱chan, jngo‑ni ra ki̱ji̱ko̱ Nainá, ko̱ jngo si̱jna.
42017035	Ko̱ tjín ya̱ ñánda̱ jò ma‑ni íchjín i̱nchisíki'xi na̱'yo̱, jngo‑ni ra ki̱ji̱ko̱ Nainá, ko̱ jngo si̱jna.
42017036	’Jò xi̱ta̱ 'xi̱n ra i̱nchisíxángi tsajmì tjé‑la̱, jngo‑ni ra tjábé nga tjámitje̱n nga i̱ko̱ Cristo, jè ra ìjngo, si̱jna‑ní nga 'se̱‑la̱ kjo̱hi'in.
42017037	Jñà xi̱ta̱ iskonangi‑la̱ Jesús: ―¿Na̱'ìn, ñánda̱‑ni nga ko̱'sín ko̱ma? Jesús kitsó‑la̱: ―Ya̱ ñánda̱ kjijna cho̱ 'ken, ya̱á ko̱jtín‑nè jñà níké.
42018001	Ti̱'koa̱á tsi'kéna̱jmí jngo‑la̱ Jesús, kjoa̱ ra mangásòn nga machjeén‑ní nga mì kì si̱hindeé inìma̱‑ná, nga ni̱chjin nchijón‑ní ki̱nákjoa̱'ta‑lá Nainá.
42018002	Kitsò‑la̱: ―Jngo na̱xi̱ndá, ya̱á tíjna jngo xi̱ta̱xá ra mì kì bexkón Nainá ti̱'koa̱ mì kì bexkón xi̱ta̱ ra kj'ií.
42018003	Ti̱ya̱‑ni na̱xi̱ndá ra̱kìi̱, tíjna jngo ndí chjo̱ón ra ijye 'ken 'xi̱n‑la̱ ra fìjkon ki'ta jè xi̱ta̱xá ra̱kìi̱ nga tsò‑la̱: “Tindajín‑ná kjoa̱ ra tjín‑na a̱'ta 'tse̱ xi̱ta̱ kondra̱‑na̱.”
42018004	Tanga jè xi̱ta̱xá, mì kì ndi̱to̱n tsikíndajín‑la̱. Tanga ra kjomà a̱skan, chaán isíkítsjen nga kitsò: “Ni̱'sín mì kì bexkóo̱n Nainá, ti̱'koa̱ mì kì bexkóo̱n xi̱ta̱,
42018005	tanga jè chjo̱ón ra̱kìi̱, sí 'ñó tísísi‑na, 'koa̱á ma‑ni nga kindájín‑la̱ mé‑ni nga mì ti̱ i̱ kj'i̱íjkon‑na, ko̱ mì ta̱ tsja 'a̱n si̱ìjti‑na.”
42018006	Kitsò Na̱'ín‑ná: ―Nda ti̱ná'ya koni 'sín tsò jngo xi̱ta̱xá ra mì tsa kixi̱ 'sín.
42018007	Jè Nainá, ¿a mí tsa isa̱ ndi̱to̱n ki̱ìndajín‑la̱ jñà xi̱ta̱‑la̱ ra xá jahíjin‑ni ra ko̱ ni̱chjin ko̱ ni̱tje̱n 'ñó síjé'ta‑la̱? ¿A mí tsa isa̱ ndi̱to̱n si̱ìsin‑la̱? 'Koa̱á tixó jiòn‑ni̱.
42018008	'Koa̱á xin‑no, isa̱á sasa ki̱ìndajín‑la̱. Tanga 'kia̱ nga kjí'i̱ india‑na 'a̱n ra I'ndí‑la̱ Xi̱ta̱ xian‑la̱ ijo‑na̱, ¿a sakó‑isa‑na i̱ i̱sà'nde xi̱ta̱ ra makjiín‑la̱ a̱'ta tsa̱'a̱n?
42018009	Jesús tsi'kéna̱jmí ìjngo‑la̱ kjoa̱ ra mangásòn 'tse̱ xi̱ta̱ ra kixi̱ tsò‑la̱ ijo‑la̱ nga bachrje‑ngi xi̱ta̱ ra kj'ií.
42018010	―Jò xi̱ta̱ kijì ya̱ i̱ngo̱ ítjòn nga kiìchja̱'ta‑la̱ Nainá: jngo ra xi̱ta̱ fariseo, ko̱ jngo xi̱ta̱ ra síkíchjítjì tsajmì 'tse̱ xi̱ta̱xá Roma.
42018011	Jè xi̱ta̱ fariseo, síjna kixi̱ kjòn‑ni, tíchja̱tjì ijo‑la̱, títsò: “Tse kjo̱nda kata'se‑li Na̱'ìn, nga̱ mì tsa ko̱'siàn ra 'a̱n koni 'sín 'sín xi̱ta̱ ra kj'ií; nga xi̱ta̱ chijé, nga xi̱ta̱ 'tse̱n, ko̱ nga xi̱ta̱ chijngi; ko̱ nga mì tsa ko̱'sín 'siaa̱n koni 'sín 'sín jè xi̱ta̱ ra̱kìi̱ ra síkíchjítjì tsajmì.
42018012	Ra 'a̱n jò 'ka̱ báti̱jnachjan nga jngo xomàna̱; tsja‑ná ra jngoyá 'kia̱ nga teya nga'tsì tsajmì ra sikíjnee̱.”
42018013	Tanga jè xi̱ta̱ ra síkíchjítjì tsajmì, kjiín síjna‑ni ra jè; nda majìn‑la̱ nga kjiítje̱n xko̱n ya̱ ján ngajmi; tà jé inìma̱‑la̱ 'bé‑la̱; nga tsò: “¡Nainá, kata'se‑li kjo̱hi̱ma̱takòn ra a̱'ta tsa̱'a̱n nga xi̱ta̱ jé 'mì‑na!”
42018014	'Koa̱á xin‑no, jè xi̱ta̱ ra̱kìi̱, 'kia̱ nga kijì‑ni ni'ya‑la̱, ijyeé xi̱ta̱ kixi̱ kitsò‑ila̱ Nainá; tanga jè xi̱ta̱ fariseo, majìn. Tà nga̱tjì‑la̱, tsa yá ra ta jè 'nga si̱ìkíjna ijo‑la̱, ta isa̱á nangi si̱jna‑ni, ko̱ jè ra nangi si̱ìkíjna ijo‑la̱, isa̱á 'nga si̱jna jnchro.
42018015	Jñà xi̱ta̱ ti̱'koa̱á 'jiìkó ndí i̱xti i̱tsíñá mé‑ni nga kátá'ta‑la̱ tsja. Tanga jñà xi̱ta̱‑la̱ Jesús ra ya̱ kotá'yá'ta‑la̱, 'kia̱ nga kijtse jñà xi̱ta̱ ra 'jiìkó ndí i̱xti, tsakátiko̱‑ní.
42018016	Tanga jè Jesús kiìchja̱á‑la̱ jñà i̱xti; kitsò‑la̱ xi̱ta̱‑la̱: ―Ti̱'nde‑la jñà ndí i̱xti nga katanchrabá'ta‑na; kì jiòn batechjà‑la; jñà xi̱ta̱ ra ko̱'sín kjòn inìma̱‑la̱ koni 'sín kjòn 'tse̱ ndí i̱xti, ijyeé 'tse̱‑ní nga'tsì kjo̱nda ra tjín ya̱ ñánda̱ nga tíbatéxoma Nainá.
42018017	Ngi kjo̱hixi̱í ra xian‑no, jè ra mì kì ko̱'sín tjín inìma̱‑la̱ koni 'tse̱ jñà ndí i̱xti nga ska̱ábé kjo̱nda‑la̱ Nainá nga jè katatéxoma‑la̱, mì kì ko̱ma kjoa̱ha'sen ya̱ ñánda̱ nga tíbatéxoma Nainá.
42018018	Jngo ra xi̱ta̱ ítjòn iskonangi‑la̱ Jesús kitsò: ―Maestro, ra xi̱ta̱ nda 'mì‑li, ¿mé ra ma 'siaa̱n nga 'se̱‑na kjo̱binachon ra mì kì fehe'ta skanda ta kjiá‑nioo̱?
42018019	Jesús kitsó‑la̱: ―¿Mé‑ni nga xi̱ta̱ nda 'mì‑ná? Nga̱ tsìn jngo xi̱ta̱ ra nda; ta̱ jngoó jè Nainá ra nda xi̱ta̱.
42018020	Ijyeé tjíjin‑li kótsò kjo̱téxoma: “Kì kjoa̱chijngi 'nì, kì xi̱ta̱ nì'kin, kì chijé 'nì, kì 'én ndiso fanè‑la̱ xi̱ta̱ ra kj'ií, nda jcha̱xkín na̱'ìn‑li ko̱ na̱‑li.”
42018021	Xi̱ta̱ ra̱kìi̱ kitsó‑ní: ―Tísíhitjasòn ijye‑ná nga'tsì kjoa̱ kìi̱ kó nga tísíjchá ijo‑na̱.
42018022	'Kia̱ nga kií'nchré Jesús, kitsó‑la̱: ―Jngo kjoa̱ chija‑isa‑li: ta̱ti̱na ijyi nga'tsì tsajmì ra tjín‑li; 'ti̱‑la̱ xi̱ta̱ i̱ma̱ mé‑ni nga tse kjo̱nda 'se̱‑li ya̱ ján ngajmi. Ko̱ a̱kjòn nchrabátji̱ngi‑ná.
42018023	Xi̱ta̱ ra̱kìi̱, 'kia̱ nga kií'nchré, tà kjobaá‑la̱, tà nga̱tjì‑la̱ 'ñó nchi̱ná.
42018024	Jesús, 'kia̱ nga kijtse nga 'ñó ba ki'se‑la̱, kitsó‑ní: ―¡'Ñó chjá ka̱ma‑la̱ ra xi̱ta̱ nchi̱ná nga kjoa̱ha'sen ñánda̱ nga tíbatéxoma Nainá!
42018025	'Ñó chjá ka̱ma‑la̱ nga kjoa̱à'sen‑jin; nga̱ skanda isa̱á‑la chiba chjá ka̱ma‑la̱ jngo cho̱ camello nga kjoa̱à'sen‑kjá ya̱ ñánda̱ nga ti̱'xá nindo ra tjahiña‑ni nikje.
42018026	Jñà xi̱ta̱ ra kií'nchré kitsó‑ní: ―¿Yá xi̱ta̱‑ni ra ko̱ma ki̱tjokajin kjo̱hi'in tsa'koa̱?
42018027	Jesús kitsó‑la̱: ―Jè kjoa̱ ra mì kì ma‑la̱ 'sín jñà xi̱ta̱, ra jè Nainá, ko̱maá‑la̱ ra jè.
42018028	'Kia̱á kitsò Pedro: ―Ra ji̱n, kijmitákon ijyeé‑náji̱n mé ra tjín‑naji̱n nga ji̱ timatji̱ngi‑laji̱n.
42018029	Jesús kitsó‑la̱: ―'Koa̱á xin kixi̱‑no, nga'tsì xi̱ta̱ ra isíkítsa̱jna ni'ya‑la̱, na̱'ìn‑la̱, 'ndse̱, chjo̱ón‑la̱, i̱xti‑la̱, nga mejèn‑la̱ ko̱'sín si̱ìjchá ijo‑la̱ koni 'sín nga batéxoma Nainá,
42018030	nga'tsì ra isíkítsa̱jna jñà xi̱ta̱ kìi̱, isa̱á tse tjábé ngajo‑ila̱ jñà ni̱chjin ra titsa̱jneé 'ndi̱ 'ndi̱; ko̱ tjábé‑la̱ kjo̱binachon ra mì kì fehe'ta skanda ta kjiá‑nioo̱ jè i̱sà'nde ra sa nchrabá.
42018031	Jesús kiìchja̱'taxìn‑la̱ xi̱ta̱‑la̱ ra tejò ma‑ni, kitsò‑la̱: ―'Ndi̱ 'ndi̱, ya̱á i̱nchimangié ya̱ na̱xi̱ndá Jerusalén; ya̱á ki̱tjasòn ijye nga'tsì kjoa̱ ra tjí'ta xa̱jo̱n a̱'ta tsa̱'a̱n ra I'ndí‑la̱ Xi̱ta̱ xin‑la̱ ijo‑na̱, koni 'sín tsikínda xa̱jo̱n xi̱ta̱ ra isìchjeén Nainá nga kiìchja̱ ngajo‑la̱.
42018032	Ya̱á si̱ìnga̱tsja‑na ya̱ a̱jin‑la̱ xi̱ta̱ ra mì tsa xi̱ta̱ judío; ko̱ jñà xi̱ta̱ kìi̱ si̱ìsabà'tiín‑na; 'choó si̱ìko̱‑na; ki̱íchrájno‑na;
42018033	ko̱já‑na, a̱kjòn si̱ì'ken‑na; tanga 'kia̱ nga ki̱jchò jàn ni̱chjin, kjoa̱áya india‑na.
42018034	Tanga jñà xi̱ta̱‑la̱ mì kì kjòchi̱ya‑la̱ 'én ra tsi'kéna̱jmí‑la̱; isì'maá‑la̱; mì kì 'jaha'sen‑jin‑la̱ koni 'sín kitsò Jesús.
42018035	'Kia̱ nga ijye ijchò chraña Jesús, ya̱ na̱xi̱ndá Jericó, jngo ndí xi̱ta̱ xka̱ tíjna ya̱ a̱ndi ndi̱yáa̱ nga tísíjé kjo̱tjò to̱n.
42018036	Xi̱ta̱ ra̱kìi̱, 'kia̱ nga kií'nchré nga kjìn xi̱ta̱ i̱nchi'fa, iskonangi‑ní mé kjoa̱ ra tíma.
42018037	'Kia̱á kitsò‑la̱ xi̱ta̱ nga jè Jesús, ra ya̱ Nazaret i̱'nde‑la̱, tí'fa;
42018038	'kia̱á 'ñó kiìchja̱, kitsò: ―¡Jesús, ji̱ ra nakjoá‑ni tje̱‑la̱ xi̱ta̱xá ítjòn ra tsi'kìn David, jcha̱hi̱ma̱takón‑ná!
42018039	Jñà xi̱ta̱ ra tjíma ítjòn, tsakátiko̱‑ní nga jyò katijna; tanga ra jè, isa̱á 'ñó kiìchja̱‑isa nga kitsò: ―¡Jesús, ji̱ ra ya̱ nchrabá‑ni tje̱‑la̱ David, jcha̱hi̱ma̱takón‑ná!
42018040	'Kia̱á tsasijna Jesús; kitsjá kjo̱hixi̱ nga katanchrabáko̱ jñà xi̱ta̱. 'Kia̱ nga ijchò kasi'ta chraña‑la̱, kitsó‑la̱:
42018041	―¿Mé ra mejèn‑li nga sikó‑la? Jè xi̱ta̱ xka̱, kitsó‑ní: ―Na̱'ìn, mején‑na katatsíjen‑na.
42018042	Jesús kitsó‑la̱: ―¡Katatsíjen‑ili! Ki‑ní nga kàmakjiín‑li nga kamanda‑ni.
42018043	Xi̱ta̱ ra̱kìi̱, ndi̱to̱ón tsatsíjen‑ila̱, a̱kjòn kiìtji̱ngi‑la̱ Jesús; jeya isíkíjna Nainá. Nga'tsì xi̱ta̱ na̱xi̱ndá ra kijtse‑te kjoa̱ kìi̱, ti̱'koa̱á jeyaá isíkíjna Nainá.
42019001	'Kia̱ nga ijye 'jaha'sen‑jin Jesús ya̱ na̱xi̱ndá Jericó, tífì‑ní nga tíbatojin ya̱ na̱xi̱ndá.
42019002	Ya̱á tíjna jngo xi̱ta̱ nchi̱ná ra 'mì Zaqueo, ra xi̱ta̱ ítjòn 'tse̱ xi̱ta̱ ra síkíchjítjì tsajmì 'tse̱ xi̱ta̱xá Roma.
42019003	Xi̱ta̱ ra̱kìi̱, mején‑la̱ nga ske̱xkon yá‑ní ra 'mì Jesús; tanga mì kì ma batsíjen‑la̱, nga̱ 'ñó kjìn ma‑ni xi̱ta̱, tà nga̱tjì‑la̱ nga jtobá 'ki ra jè.
42019004	'Kia̱á tsahachikon ítjòn, a̱kjòn tsihijno jngo yá ra 'mì sicómoro nga mejèn‑la̱ ske̱xkon Jesús ya̱ ñánda̱ tjínè‑la̱ nga kj'oa̱.
42019005	'Kia̱ nga 'ja Jesús ya̱ a̱ya ndi̱yáa̱, iskotsíjen mingií‑la̱ Zaqueo nga tíjna'a yá; kitsò‑la̱: ―Zaqueo, ndi̱to̱n títjo̱ji̱in, nga̱ ya̱á síkjáya asa‑na ni'ya‑li 'ndi̱ 'ndi̱.
42019006	Zaqueo, ndi̱to̱ón itjojen. Tsjaá ki'se‑la̱ nga kitsjá'nde‑la̱ ya̱ ni'ya‑la̱.
42019007	'Kia̱ nga kijtse jñà xi̱ta̱ nga ya̱ isíkjáya‑ni, tsikí'tsia̱‑ní nga kiìchja̱jno‑la̱ Jesús; kitsò: “Ya̱á síkjáya‑ni ni'ya‑la̱ xi̱ta̱ ra jé tjín‑la̱.”
42019008	'Kia̱á tsasijna kixi̱ Zaqueo, kitsò: ―Na̱'ìn, masen tsajmì ra tjín‑na, tsja‑la̱ xi̱ta̱ i̱ma̱; ko̱ tsa tjín i'ka xi̱ta̱ ra 'a̱n ískonda̱cha̱‑la̱, ijòn 'ka̱ ko̱'ki tsja ngájo‑la̱.
42019009	Jesús kitsó‑la̱: ―Xi̱ta̱ ra tjín ya̱ ni'ya ra̱kìi̱, ijyeé kabitjokàjiín kjo̱hi'in ra kjoa̱ 'tse̱ jé‑la̱ jè ni̱chjin ra̱kìi̱, nga̱ jè Zaqueo, 'koa̱á ti̱'sín tímakjiín‑la̱ koni 'sín kjokjiín‑la̱ jè Abraham ra xi̱ta̱ jchínga‑la̱ ma.
42019010	’Kií xá 'jíi̱‑na 'a̱n ra I'ndí‑la̱ Xi̱ta̱ xin‑la̱ ijo‑na̱, nga 'jíi̱ katsjía̱ ko̱ 'jíi̱ kachrjejiàa̱n jé‑la̱ xi̱ta̱ ra ijye ichijà.
42019011	Jñà xi̱ta̱ ra i̱nchi'nchré koni 'sín títsò Jesús, 'koa̱á 'sín isíkítsjen tsa ijyeé ko̱'tsia̱ ndi̱to̱n nga jcha̱‑la̱ kó'sín ko̱tèxoma Nainá; nga̱ jè Jesús ijyeé kja̱me bijchó ya̱ Jerusalén. Tanga Jesús, tsi'kéna̱jmí jngo‑la̱ kjoa̱ ra mangásòn.
42019012	Kitsò‑la̱: ―India, jngo xi̱ta̱ chikon ra ya̱ nchrabá‑ni tje̱‑la̱ a̱'ta 'tse̱ xi̱ta̱ ítjòn, kijì jngo nangi ñánda̱ nga 'ñó kjin nga tjábé jngo‑la̱ ra xá ítjòn, a̱kjòn tsáfa india‑ni ra kjomà a̱skan.
42019013	Tanga 'kia̱ ti̱kjè fì, te chi̱'nda‑la̱ kiìchja̱‑la̱ ra tse to̱n kitsjà‑la̱; kitsò‑la̱: “Ti̱xáko̱o to̱n kìi̱ skanda 'kia̱ nga kjí'i̱‑na.”
42019014	Tanga jñà xi̱ta̱ ra ti̱ya̱‑ni na̱xi̱ndá‑la̱, jtikeé kjomà, tsatéxá‑la̱ xi̱ta̱ ra isìkasén-tji̱ngi‑la̱ nga kitsò‑la̱ xi̱ta̱xá ítjòn: “Majìn‑naji̱n nga jè xi̱ta̱ ra̱kìi̱ ko̱tèxoma‑naji̱n.”
42019015	’Tanga jè xi̱ta̱ ra̱kìi̱, 'kia̱ ijye itjábé‑la̱ xá, 'jií india‑ni ya̱ nangi‑la̱. A̱kjòn kiìchja̱‑la̱ jñà chi̱'nda‑la̱ ra kitsjà‑la̱ to̱n mé‑ni nga ske̱‑ni kótjín isikijnesòn to̱n‑la̱.
42019016	Jè chi̱'nda ra 'ji ítjòn kitsó‑ní: “Ji̱ nàmi̱, jè to̱n ra ki'tsí‑ná, te 'ka̱ ko̱'ki iskasòn i'ndí‑la̱.”
42019017	Jè xi̱ta̱xá ítjòn kitsó‑la̱: “Nda tjín; chi̱'nda nda‑ní ra ji̱; nda inichjiín to̱n ra chiba kjonga̱tsji; 'ndi̱ 'ndi̱, te na̱xi̱ndá tsja‑la nga ko̱te̱xoma‑la̱.”
42019018	Ijchó ra ma‑ni jò, kitsò: “Ji̱ nàmi̱, jè to̱n‑li ra ki'tsí‑ná, 'òn 'ka̱ ko̱'ki iskasòn i'ndí‑la̱.”
42019019	Jè xi̱ta̱xá ítjòn kitsó‑la̱: “Ti̱'koa̱á ra ji̱, 'òn na̱xi̱ndá tsja‑la ra ko̱te̱xoma‑la̱.”
42019020	’'Jií ìjngo ra kitsò: “Ji̱ nàmi̱, tíjna i̱jndíi̱ jè to̱n‑li ra ki'tsí‑ná. Nda tsikitjò; pahìto̱ó tsikíjtéjian;
42019021	ítsakjoón‑la; nga̱ xi̱ta̱ jtitakón‑ní ra ji̱; jè chjíbí ra mì tsa ji̱ singi‑li kjo̱hi̱ma̱, ti̱'koa̱á bíxkí tsajmì ra mì tsa ji̱ tsikìtji̱i.”
42019022	Jè xi̱ta̱xá ítjòn kitsó‑la̱: “Ji̱ chi̱'nda ra 'cho 'nì; ti̱jé‑ni 'én ra kanakjí si̱nè jé‑li; tsa 'ya‑ní nga xi̱ta̱ jtitakón‑ná, nga jé kjábé ra mì tsa 'a̱n isingi‑na kjo̱hi̱ma̱, ko̱ jé bíxkóo̱ tsajmì ra mì tsa 'a̱n tsikitjée̱,
42019023	¿mé‑ni mì tsa ya̱ ìko̱‑nì to̱n‑na̱ ya̱ ñánda̱ nga ma si̱ikijnesòn i̱tsé i'ndí‑la̱, mé‑ni nga 'kia̱ 'a̱n ra 'jíi̱ india‑na, si̱nga̱tsja‑ná to̱n‑na̱ ko̱ i'ndí‑la̱?”
42019024	'Kia̱á kitsò‑la̱ jñà xi̱ta̱ ra ya̱ tjítsa̱jna: “Chjí'an‑la to̱n‑la̱; 'ti̱‑la jè xi̱ta̱ ra te 'ka̱ isikijnesòn.”
42019025	Jñà xi̱ta̱ ra ko̱ki'mì‑la̱ kitsò: “Ji̱ nàmi̱, ¡xi̱ta̱ ra̱kìi̱, ijyeé te‑ya ko̱tjín tjín‑la̱!”
42019026	Jè xi̱ta̱xá ítjòn kitsó‑ní: “'Koa̱á xin‑no, nga'tsì ra tjín‑la̱, 'ki̱í‑isa‑la̱; tanga jè ra tsìn‑la̱, skanda tjá'án‑la̱ jè ra tjín chiba‑la̱.
42019027	Ti̱'koa̱ jñà xi̱ta̱ kondra̱‑na̱ ra majìn‑la̱ nga 'a̱n kotexóma‑la̱, nchrabáko̱‑ná i̱jndíi̱, ti̱'ken ya̱ a̱ngi xkoàa̱n.”
42019028	'Kia̱ nga ijye ko̱kitsò Jesús, tje̱n ítjòn‑la̱ xi̱ta̱‑la̱ nga kijì ya̱ Jerusalén.
42019029	'Kia̱ nga ijye ijchò chraña ya̱ na̱xi̱ndá ra 'mì Betfagé ko̱ Betania ya̱ chraña'tá‑la̱ ya̱ nindo Yá Olivo, isìkasén jò xi̱ta̱ ra kotá'yá'ta‑la̱.
42019030	Kitsò‑la̱: ―Tangió ya̱ ndí na̱xi̱ndá i̱tsé ra kjijna'ta ján; 'kia̱ nga kijcho, ya̱á síjna'ta'ñó jngo ndí búrró i'ndí ra kjè tsa yá bijnasòn‑la̱. Chjíjnda̱'ñó, nchrabáko̱ò.
42019031	Tsa yá ra sko̱nangi‑no, tsa ki̱tso̱‑no: “¿Mé‑ni ko̱'sín chjíjnda̱'ñó‑no?”, 'tin‑la: “Jè‑ró Jesús ra tíjna ítjòn ko̱chjeén‑la̱.”
42019032	Kijí jñà xi̱ta̱‑la̱; 'koa̱á 'sín isakò‑la̱ jè ndí búrró i'ndí koni 'sín kitsò‑la̱ Jesús.
42019033	'Kia̱ nga i̱nchikjíjnda̱'ñó jè ndí búrró i'ndí, kitsó jè ni‑la̱: ―¿Mé‑ni ko̱'sín chjíjnda̱'ñó‑no jè búrró?
42019034	Kitsó xi̱ta̱‑la̱ Jesús: ―Jè‑ró Na̱'ín‑ná Jesús ko̱chjeén‑la̱.
42019035	Jñà nikje‑la̱ xi̱ta̱ tsakájtsa‑la̱ jè búrró; kiìko̱ ñánda̱ tíjna Jesús; a̱kjòn isíkíjnasòn‑la̱.
42019036	Koni 'sín tífì Jesús, tsakándaá jñà nikje‑la̱ xi̱ta̱ ya̱ a̱ya ndi̱yáa̱.
42019037	'Kia̱ nga ijye kjochraña nga i̱nchifìjen ya̱ nindo Yá Olivo, nga'tsì xi̱ta̱ ra kotá'yá'ta‑la̱ ra tje̱n‑ko̱ tsikí'tsia̱‑ní nga 'ñó kiìchja̱ nga tsja tjín‑la̱; kitsjá‑la̱ kjo̱nda Nainá tà nga̱tjì‑la̱ jñà kjo̱xkón ra ijye kijtse.
42019038	Kitsò: ―Mé ta̱ nda‑la̱ jè xi̱ta̱xá ítjòn ra jè nchrabá ngajo‑la̱ Nainá. Tjín kjo̱'nchán ya̱ ján ngajmi. Ti̱'koa̱ tjín kjoa̱jeya‑la̱.
42019039	Jñà xi̱ta̱ fariseo ra ya̱ tje̱n‑jin‑la̱ xi̱ta̱, kitsó‑la̱: ―¡Maestro, jchi̱tiki̱i jñà xi̱ta̱ ra kotá'yá'ta‑li nga jyò katitsa̱jna!
42019040	Tanga jè Jesús kitsó‑la̱: ―'Koa̱á xin‑no, tsa jyò kítsa̱jna jñà xi̱ta̱ kìi̱, jñá na̱jo̱ 'ñó ki̱chja̱.
42019041	'Kia̱ nga ijye ijchò chraña Jesús ya̱ na̱xi̱ndá Jerusalén, 'kia̱ nga kijtse, iskindayakeé jè na̱xi̱ndá.
42019042	Kitsò: ―Jiòn ra xi̱ta̱ na̱xi̱ndá Jerusalén 'mì‑no, tsa ta ko̱kjiín‑la i̱tsé‑najiòn 'ndi̱ 'ndi̱, a̱'ta 'tse̱ ra ma‑la̱ tsjá‑no kjo̱'nchán; tanga 'ndi̱ 'ndi̱, mì kì ko̱chi̱ya‑no, nga̱ tjí'ma‑no.
42019043	'Sa̱á nchrabá ni̱chjin 'kia̱ nga jñà xi̱ta̱ ra kondra̱‑no ki̱ìndandí‑no chrjó, si̱ìkinda̱‑no, ko̱ jngo tjindi kí'ta‑no.
42019044	Jngo kjá si̱ikjehesòn‑no, si̱ì'ken ijye‑no nga'tsì‑no; ni̱ì‑ti̱‑jngo na̱jo̱ si̱jnasòn‑ila̱ xákjén. Kií jé ka̱ma‑no nga mì kì kijchaxkon Nainá 'kia̱ nga 'ji katsíjen‑no.
42019045	'Jaha'sen Jesús ya̱ ñánda̱ tíjna i̱ngo̱ ítjòn; a̱kjòn tsikí'tsia̱ nga tsachrje jñà xi̱ta̱ ra i̱nchibatína ko̱ ra i̱nchibatse tsajmì;
42019046	kitsò‑la̱: ―'Koa̱á 'sín tíchja̱ Xa̱jo̱n ra tjí'ta 'Én‑la̱ Nainá: “Ni'ya‑na̱, 'koa̱á 'sín ko̱chjeén nga ya̱ ki̱chja̱'ta‑la̱ Nainá jñà xi̱ta̱.” Tanga jiòn, i̱'nde‑la̱ xi̱ta̱ chijé i̱nchi'nià.
42019047	Ni̱chjin nchijón tsakón‑ya‑la̱ xi̱ta̱ Jesús ya̱ ndi̱tsin i̱ngo̱ ítjòn; jñà xi̱ta̱ ítjòn‑la̱ na̱'mì, xi̱ta̱ ra bakón‑ya kjo̱téxoma‑la̱ Nainá ra tsikínda Moisés, ko̱ jñà xi̱ta̱ ítjòn‑la̱ na̱xi̱ndá, bátsji'nde‑la̱ nga mejèn‑la̱ si̱ì'ken Jesús.
42019048	Tanga mì kì ma isìko̱, nga̱ jñà xi̱ta̱ na̱xi̱ndá, 'ñó nda i̱nchi'nchré‑la̱ koni 'sín tí'béna̱jmí.
42020001	Jngo ni̱chjin, 'kia̱ nga tíbakón‑ya‑la̱ xi̱ta̱ Jesús 'én xi̱tse̱ ra nda tsò ya̱ ndi̱tsin i̱ngo̱ ítjòn, ijchó jñà xi̱ta̱ ítjòn‑la̱ na̱'mì ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; kjihijtako̱ xi̱ta̱ jchínga 'tse̱ xi̱ta̱ Judío.
42020002	Kitsò‑la̱: ―Ko̱'tín‑náji̱n, ¿mé kjo̱téxoma ra tsjá'nde‑li koni 'sín nga 'nì? ¿Yá ra kitsjà‑li kjo̱téxoma kìi̱?
42020003	Kiìchja̱ Jesús, kitsò: ―Ti̱'koa̱á 'a̱n, jngo 'én skonangi‑no. Ko̱'tín‑ná:
42020004	¿Yá ra kitsjà‑la̱ kjo̱téxoma Juan nga tsatíndá xi̱ta̱? ¿A jé Nainá ra tíjna ngajmi o̱ ra tà xi̱ta̱‑ní? 'Koa̱á tixó jiòn‑ni̱.
42020005	'Kia̱á tsajo̱óya‑ni; kitsò‑la̱ xákjén: ―Tsa kixé: “Jè Nainá ra tíjna ngajmi”, kií‑la 'sín ki̱tso̱‑ná: “¿Mé‑ni nga mì kjokjiín‑najiòn?”
42020006	Ko̱ tsa kixé: “Xi̱ta̱á kitsjà‑la̱ kjo̱téxoma”, na̱jo̱ó‑la ki̱ìné‑ná xi̱ta̱ na̱xi̱ndá nga 'koa̱á 'sín makjiín‑la̱ nga jè Juan, Nainá kiìchja̱ ngajo‑la̱.
42020007	'Kia̱á kitsò: ―Mì kì 'ya‑ji̱n yá ra kitsjà‑la̱ kjo̱téxoma Juan.
42020008	Kiìchja̱ Jesús, kitsò‑la̱: ―Ti̱'koa̱á 'a̱n, mì kì ko̱xín‑no yá ra kitsjà‑na kjo̱téxoma koni 'sín nga 'siaa̱n.
42020009	A̱kjòn tsikí'tsia̱ Jesús nga kiìchja̱‑la̱ xi̱ta̱ na̱xi̱ndá; tsi'kéna̱jmí jngo‑la̱ kjoa̱ ra ma mangásòn‑kjo, kitsò‑la̱: ―Jngo xi̱ta̱ ra tsikítje̱jin to uva ya̱ nangi‑la̱. A̱kjòn isikiña‑la̱ xi̱ta̱ ra kj'ií mé‑ni nga si̱íxáko̱‑ni. Ko̱ a̱kjòn kjín nó kijì.
42020010	'Kia̱ nga ijchò ni̱chjin nga ijye kjójchá jñà uva, jè ni‑la̱, isìkasén jngo chi̱'nda nga ska̱ábé chiba kó'ki bako̱‑la̱ ra jè. Tanga jñà xi̱ta̱ ra isíxájin nangi, tà iskajàn‑ko̱‑ní; tà isìkasén tiyaá‑ni.
42020011	Ra kjomà a̱skan, jè ni‑la̱ nangi, ìjngo chi̱'nda isìkasén‑isa; 'koa̱á ti̱'sín isìko̱; iskajàn‑ko̱‑ní, 'ñó kijtseton, a̱kjòn isìkasén tiya‑ni.
42020012	Ìjngo isìkasén ra ma‑ni jàn chi̱'nda‑la̱; tà ngásòn isìko̱; isiki'on, ko̱ tsachrjekàjin nangi‑la̱.
42020013	’'Kia̱á kitsò jè ni‑la̱ nangi: “¿Mé ra 'siaa̱n? Jé‑la sikásén i'ndí‑na̱ ra 'ñó tsjake̱; jé‑la ra ske̱xkón.”
42020014	Tanga jñà xi̱ta̱ chi̱'nda kìi̱, 'kia̱ nga kijtse, kitsò‑la̱ xákjén: “Jé‑la ra̱kìi̱ ra 'tse̱ ki̱tso̱‑la̱ nangi; si̱'keén mé‑ni nga tsa̱jién 'kín ijye‑lá nangi.”
42020015	Tsachrjejin ya̱ ñánda̱ tjín to uva; a̱kjòn isì'ken. ’¿Kó bixó jiòn, mé ra si̱ìko̱ xi̱ta̱ kìi̱ jè ni‑la̱ to uva?
42020016	'Kia̱ nga kj'i̱í‑ni, si̱ì'ken‑la nga'tsì xi̱ta̱ 'tse̱n kìi̱; a̱kjòn kj'ií xi̱ta̱ si̱ìnga̱tsja nangi‑la̱ ñánda̱ tjín‑la̱ to uva ―kitsò Jesús. Kitsó xi̱ta̱ ra i̱nchi'nchré: ―¡Ni̱kjiá ni̱chjin ko̱'sín katama!
42020017	Isko'án Jesús, kitsò‑la̱: ―Tsa majìn, ¿kó bixó jiòn? ¿Kó'sín tsò‑ni koni 'sín tíchja̱ Xa̱jo̱n ra tjí'ta 'Én‑la̱ Nainá nga tsò?: Jè na̱jo̱ ra tsachrjengi jñà xi̱ta̱ ra bínda chrjó, jé tíma‑ni na̱jo̱ nga'ñó ra síjna ítjòn ya̱ nga chrja̱ngi̱‑la̱ ni'ya.
42020018	Nga'tsì xi̱ta̱ ra ya̱ ska̱tje̱n‑sòn jè na̱jo̱ ra̱kìi̱, ngi ko̱jòya‑ní; ko̱ tsa yá ra ya̱ ska̱tje̱n‑nè jè na̱jo̱ ra̱kìi̱, ngi ko̱chijo‑ní.
42020019	Jñà xi̱ta̱ ítjòn‑la̱ na̱'mì ko̱ jñà ra bakón‑ya kjo̱téxoma‑la̱ Nainá ra tsikínda Moisés, sí mején‑la̱ nga jtsa̱ba̱'ñó kjòn Jesús, nga̱ kjòchi̱ya‑la̱ jè kjoa̱ mangásòn, nga kondra̱ 'tse̱‑ní koni 'sín tsi'kéna̱jmí; tanga jñá xi̱ta̱ na̱xi̱ndá itsakjòn‑la̱.
42020020	Tanga isikìnda̱‑ní; isìkasén 'maá i'ka‑la̱ xi̱ta̱ ra ijchò 'nchré‑la̱, ra ko̱'sín ki'sìn koni tsa xi̱ta̱ nda; nga mejèn‑la̱ sa̱kò jngo‑la̱ 'én ra 'cho tsò mé‑ni nga ka̱ma ya̱ si̱ìnga̱tsja‑ni xi̱ta̱xá ítjòn ra tíbatéxoma.
42020021	Jñà xi̱ta̱ kìi̱, iskonangií‑la̱, kitsò‑la̱: ―Maestro, 'ya‑náji̱n nga ndaá bakon‑yi mé 'én ra nakjí; mì kì tsa xi̱ta̱ chjaájin; 'én kixi̱í bakon‑yi koni 'sín tjín ndi̱yá‑la̱ Nainá.
42020022	¿A ndaá tjín nga kíchjítjié tsajmì a̱'ta 'tse̱ César, ra xi̱ta̱xá ítjòn‑la̱ xi̱ta̱ Roma, o̱ ra majìn‑ní?
42020023	Jesús, ti̱'kia̱á kjòchi̱ya‑la̱ nga ta i̱nchikònda̱cha̱‑la̱, kitsò‑la̱: ―¿Mé‑ni nga mejèn‑no nga 'a̱n chjí'tá‑ná?
42020024	Ta̱kón jngo‑ná to̱n. ¿Yá 'tse̱ i̱sén ko̱ 'í ra tjí'ta? Kitsó xi̱ta̱ kìi̱: ―'Tse̱é jè César, jè ra xi̱ta̱xá ítjòn‑la̱ xi̱ta̱ Roma.
42020025	Jesús kitsó‑la̱: ―'Ti̱‑la César tsa'koa̱, jè ra 'tse̱ César, ko̱ 'ti̱‑la Nainá jè ra 'tse̱ Nainá.
42020026	Nga'tsì 'én ra kiìchja̱ Jesús ya̱ ngixko̱n xi̱ta̱ na̱xi̱ndá, mì kì isakò‑la̱ nga ka̱ma koa̱àngi. Tà kjóxkón‑la̱; ta jyò tsikitsa̱jna jnchro.
42020027	Jñà xi̱ta̱ saduceo, ra mì kì makjiín‑la̱ nga faháya‑ila̱ mi'ken, ijchò kjonangi‑la̱ Jesús,
42020028	kitsò: ―Maestro, jè Moisés, 'koa̱á 'sín tsakájna xa̱jo̱n: tsa jngo xi̱ta̱ ki̱yá ra mì kì 'se̱‑la̱ i̱xti ko̱ chjo̱ón‑la̱, tjíné‑la̱ ti̱jè 'ndse̱ ki̱xan‑ko̱ india‑ni jè chjo̱ón mé‑ni nga kata'se‑la̱ i̱xti ra ya̱ ki̱chja̱‑nì a̱'ta 'tse̱ ndí mi'ken.
42020029	’India‑ró ito xi̱ta̱ tsikitsa̱jna ra ta̱jngo na̱, ko̱ ta̱jngo na̱'ìn. Jè ra tjòn, ki'se‑la̱ chjo̱ón; tanga ta 'koa̱á 'sín 'ken, mì kì i̱xti ki'se‑la̱.
42020030	Jé 'ndse̱ ra ma‑ni jò, ixan‑ko̱ india‑ni chjo̱ón‑la̱; 'kia̱ nga 'ken, mì kì ki'se‑te‑la̱ i̱xti.
42020031	Jè chjo̱ón ra̱kìi̱, ixan‑ko̱ó ra ma‑ni jàn; 'koa̱á 'sín ixan‑ko̱ skanda ra ma‑ni ito, tanga ni̱jngo i̱xti ki'se‑la̱ skanda nga 'ken.
42020032	Ra kjomà a̱skan‑nioo̱, 'keén‑te jè ndí chjo̱ón.
42020033	Tsa 'kia̱ nga kjoa̱áya india‑ila̱, ¿ñáa̱‑ni xi̱ta̱ kìi̱ ra chjo̱ón‑la̱ ka̱ma kjòn‑ni? Nga̱ ixan‑ko̱ ijyeé kó ito xi̱ta̱ 'xi̱n kìi̱.
42020034	Jesús, 'kia̱á kitsò‑la̱: ―Xi̱ta̱ ra tjín ni̱chjin 'ndi̱ 'ndi̱, ko̱ íchjín ko̱ íchjá bixan‑ní.
42020035	Tanga jñà xi̱ta̱ ra bakèn‑la̱ nga ya̱ kítsa̱jna jè i̱sà'nde ra 'sa̱ kj'i̱í, ko̱ nga kjoa̱áya india‑ila̱, mì tsa ti̱ ki̱xan‑ni.
42020036	Ko̱ mì tsa ti̱ ki̱yá‑ni. Nga̱ 'koa̱á 'sín ngásòn kítsa̱jnakon koni jñà ìkja̱li̱; ijyeé i̱xti‑la̱ Nainá ma 'kia̱ nga ijye kjoa̱áya‑ila̱.
42020037	Skanda jè Moisés, 'koa̱á 'sín bakón‑ya nga jñà ra ijye 'ken, kjoa̱áya india‑ila̱. 'Koa̱á 'sín tjí'ta xa̱jo̱n a̱'ta 'tse̱ yá na'yá ra títì, nga tsò Moisés: “Jè ra Nainá 'mì‑lá, ti̱'koa̱á Nainá tsò‑la̱ Abraham, Isaac, ko̱ Jacob.”
42020038	¡Jè Nainá, mì tsa Nainá 'tse̱ mi'ken‑jìn, 'tse̱é jñà xi̱ta̱ ra títsa̱jnakon! Nga̱ ra a̱'ta 'tse̱ Nainá, títsa̱jnakon ijyeé nga'tsì xi̱ta̱.
42020039	'Kia̱á kiìchja̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, kitsò: ―Maestro, nda tjín koni 'sín kanakjí.
42020040	Ni̱ì‑ti̱‑jngo xi̱ta̱ ra kjó'ñó‑ni ikon nga iskonangi-isa‑la̱.
42020041	Jesús kitsó‑ní: ―¿Mé‑ni nga tsò‑ni 'én ra tjín nga jè Cristo [ra xá si̱ìkasén‑ni Nainá] nga ya̱á nchrabá‑nì tje̱‑la̱ a̱'ta 'tse̱ xi̱ta̱xá ítjòn ra tsi'kìn David?
42020042	Nga̱ jè David, ti̱jé ko̱tsò‑ni ya̱ xa̱jo̱n 'tse̱ Salmo nga tsò: Jè Nainá kitsó‑la̱ Cristo ra tíjna ítjòn‑na: “Ya̱ ti̱jna'tá‑ná nga kixi̱‑na̱,
42020043	skanda 'kia̱ nga ijye sikítsa̱jnangia xi̱ta̱ kondra̱‑li ya̱ ñánda̱ i̱jnchasòn ndsa̱kì.”
42020044	Jè David, 'koa̱á 'sín kitsò‑la̱ jè Cristo [ra xá si̱ìkasén‑ni Nainá] nga jé tíjna ítjòn‑la̱. ¿Ko̱ kó'sín ma‑ni nga tje̱‑la̱ ma?
42020045	'Kia̱ nga i̱nchi'nchré nga'tsì xi̱ta̱ na̱xi̱ndá, Jesús kitsó‑la̱ jñà xi̱ta̱ ra kotá'yá'ta‑la̱:
42020046	―Ti̱kinda̱a ijo‑no a̱'ta 'tse̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; ra jñà, 'ñó tsjake nga jñà bimako̱ nikje ra ndajò kjòn. Ti̱'koa̱á 'ñó sasén‑la̱ nga nda kjón jcha̱xkón 'kia̱ nga síkjáya‑la̱ xi̱ta̱ ya̱ a̱jin ndi̱tsi̱n. Ko̱ jñà bátsji íxile̱ ra i̱jncha ítjòn ya̱ ni'ya sinagoga ñánda̱ nga maxkóya xi̱ta̱ Judío, ko̱ nga jñà kítsa̱jna'ta ítjòn ímixa̱ ya̱ ñánda̱ nga bakjèn xi̱ta̱ nga tjín 'sí.
42020047	Fa'án ni'ya‑la̱ jñà ndí íchjín ra ijye 'ken 'xi̱n‑la̱. A̱kjòn sí taxki̱ tseé fìko̱ 'kia̱ nga 'sín kjo̱chikon, mé‑ni nga nda xi̱ta̱ ki̱tjongi‑nì. Jñà xi̱ta̱ kìi̱, isa̱á tse kjo̱hi'in 'ki̱‑la̱.
42021001	'Kia̱ nga iskotsíjen Jesús, kijtseé jñà xi̱ta̱ ra 'ñó nchi̱ná nga i̱nchibítsa̱ya to̱n‑la̱ ya̱ ñánda̱ nga siya to̱n ra kjo̱tjò 'tse̱ Nainá.
42021002	Ko̱ ti̱'koa̱ kijtse‑te jngo ndí chjo̱ón i̱ma̱ ra 'ken 'xi̱n‑la̱, nga jò to̱n ra chibachjí chjí‑la̱ kitsjà ra jè.
42021003	'Kia̱á kitsò: ―'Koa̱á xin kixi̱‑no, jè chjo̱ón jch'a̱n ra̱kìi̱ ra 'ñó i̱ma̱, jé‑ní ra isa̱ tse to̱n kábíjna, nda mí 'koa̱‑ni koni jñà xi̱ta̱ ra i'ka.
42021004	Nga̱ nga'tsì jñà xi̱ta̱ ra tjín‑la̱ to̱n, tà jé tsjá jè ra jnengi‑la̱, tanga jè ndí chjo̱ón i̱ma̱ ra̱kìi̱, jè kátsjá ijye to̱n ra tíjnakon‑ni nga ni̱chjin nchijòn.
42021005	Tjín i'ka ra i̱nchijo̱óya‑ni jè i̱ngo̱ ítjòn, nga 'ñó nda kjòn jñà na̱jo̱‑la̱ ko̱ jñà tsajmì ra ijàjno. Jesús kitsó‑la̱:
42021006	―Jñà na̱jo̱ ko̱ tsajmì ra nda kjòn ra i̱nchichitsíjen‑la, ki̱jchò ni̱chjin 'kia̱ nga ni̱ì‑ti̱‑jngo ya̱ si̱jnasòn‑la̱ xákjén; ki̱xo̱jen ijye‑ní.
42021007	Jñà xi̱ta̱ 'kia̱á iskonangi‑la̱ Jesús, kitsò‑la̱: ―Maestro, ¿kjiá‑nioo̱ nga ko̱'sín ka̱ma? ¿Mé kjo̱xkón ra tsijen jcha̱‑la̱ 'kia̱ nga ijye ko̱chraña ni̱chjin nga ko̱'sín ko̱ma jñà kjoa̱ kìi̱?
42021008	Jesús kitsó‑ní: ―Ti̱kinda̱a ijo‑no nga mì yá ra sko̱ónda̱cha̱‑no. Kjín xi̱ta̱ kj'i̱í ra 'í tsa̱'a̱n si̱ìchjeén nga ki̱tso̱: “'A̱án‑ná ra Cristo [ra xá isìkasén‑na Nainá]”, ti̱'koa̱ ki̱tso̱: “Ijyeé kjochraña ni̱chjin nga 'a̱n kotexóma.” Kì ya̱ mahítji̱ngi‑la.
42021009	'Kia̱ nga ki̱ná'ya nga 'se̱ kjo̱jchán, ko̱ kjo̱si, kì tà chjàn skon; nga̱ machjeén‑ní nga ítjòn ko̱'sín ka̱ma tanga kjè tsa kje̱he'tà‑jìn ni̱chjin.
42021010	Kitsó‑isa‑la̱: ―Jñà ra na̱xi̱ndá i'i, ko̱ jñà xi̱ta̱xá ítjòn ra i̱nchibatéxoma, kjo̱jchán 'ke̱‑la̱ xákjén.
42021011	'Se̱é chón ra 'ñó tse 'koa̱; jndíi̱ ra ján 'se̱ kjinchrá ko̱ 'chin ra 'ñó kjàn. Jcha̱á‑la̱ ya̱ ján ngajmi kjo̱xkón ra 'ñó tse tjín‑ni ko̱ kjoa̱ ra 'ñó 'cho tjín ra 'ñó ki̱skón‑lá.
42021012	’Tanga ítjòn jtsa̱ba̱'ñó‑no xi̱ta̱; koa̱àtji̱ngi‑no; i̱ko̱‑no ya̱ ni'ya sinagoga ñánda̱ nga maxkóya xi̱ta̱ Judío nga ya̱ si̱ndajín‑no. Ti̱'koa̱ i̱ko̱ó‑no nda̱yá; i̱ko̱ó‑no ñánda̱ tíjna xi̱ta̱xá ítjòn ko̱ ya̱ ñánda̱ tíjna jè xi̱ta̱ ra batéxoma, tà nga̱tjì‑la̱ nga a̱'ta tsa̱'a̱n makjiín‑no.
42021013	'Kia̱ nga ko̱'sín ko̱ka̱ma'tin jiòn, 'kia̱á ko̱ma 'kéna̱jmí‑la xi̱ta̱ ra a̱'ta tsa̱'a̱n.
42021014	Ko̱'sín ti̱jngo‑la takòn, kì tà chjàn ítjòn níkítsjen kó'sín kixó nga ki̱si̱ko̱o ijo‑no;
42021015	nga̱ 'a̱án tsja‑no 'én ko̱ kjo̱bítsjen kó'sín kixó, mé‑ni nga mì kì si̱ìkijne‑no jñà xi̱ta̱ kondra̱‑no 'kia̱ nga jchi̱bakjo.
42021016	Skanda ti̱jñá‑ni ra na̱'ìn‑no ma, ra 'ndsè, ra xàngio̱o, ko̱ xi̱ta̱ ra nda báko̱‑no, ra si̱ìnga̱tsja‑no ko̱ ti̱'koa̱ si̱ì'ken i'ka‑no.
42021017	Nga'tsì xi̱ta̱ i̱sà'nde si̱ìjtike‑no, tà nga̱tjì‑la̱ ra a̱'ta tsa̱'a̱n.
42021018	Tanga ni̱jngo tsja̱skò jchi̱ja.
42021019	¡Jè ra chíkjoa̱‑la̱ kjo̱hi'in kìi̱ nga ko̱tojin, kíjnakon inìma̱‑la̱ skanda ta kjiá‑nioo̱!
42021020	’'Kia̱ nga jcha̱a na̱xi̱ndá Jerusalén nga kitse jngo tjindi‑la̱ chíchàn, ijyeé 'ya nga kjochraña ni̱chjin nga kje̱hesòn nga'tsì mé ra tjín ya̱.
42021021	'Kia̱ ko̱'sín ko̱ma, jñà ra ya̱ tjítsa̱jna Judea, ya̱ katafì ñánda̱ nindo; jñà ra tjítsa̱jna ya̱ Jerusalén, katitjojin; ko̱ ra ya̱ tjítsa̱jna ya̱ a̱jin ijñá ján, kì tà chjàn máfa‑ni ya̱ na̱xi̱ndá‑la̱.
42021022	Nga̱ 'tse̱é kjo̱hi'in 'se̱, mé‑ni nga ki̱tjasòn ijye‑ni koni 'sín tíchja̱ Xa̱jo̱n 'tse̱ Nainá.
42021023	¡I̱ma̱‑ró‑ni ndí íchjín, ra 'kia̱ chi̱ba̱‑la̱ 'xkén, ko̱ tsa ndí i̱xti‑xó i̱nchisíkaki! Ra ta kjo̱jti‑la̱ Nainá, tseé kjo̱hi'in tsjá‑la̱ xi̱ta̱ na̱xi̱ndá Israel.
42021024	Tjín ra ki̱cha̱ ndajò ki̱yá‑ni; ko̱ tjín ra kj'ií i̱sà'nde i̱ko̱ kjo̱hi'in jñà xi̱ta̱. Jñà ra mì tsa xi̱ta̱ judío, 'ñó ske̱ton jñà xi̱ta̱ na̱xi̱ndá Jerusalén; jñá ko̱tèxoma‑la̱ skanda 'kia̱ nga kje̱he'tà ni̱chjin‑la̱ xi̱ta̱ kìi̱.
42021025	’Jcha̱á‑la̱ kjo̱xkón a̱'ta 'tse̱ tsá'bí, 'tse̱ sá, ko̱ a̱'ta 'tse̱ jñà nitse. Ya̱ a̱'ta nangi, nga'tsì xi̱ta̱, 'ñó jtsa̱kjòn nga kji̱'nchré‑la̱ nga 'ñó kjo̱ne 'kia̱ nga ski̱'nga jè ndáchikon.
42021026	Jñà xi̱ta̱ ngi ki̱yáya‑ní nga jtsa̱kjòn 'kia̱ nga ske̱ kjoa̱ ra ka̱ma'tin i̱sà'nde. Nga̱ skanda jñà nga'ñó ra tjín ján ngajmi, ko̱jtiyaá‑la̱.
42021027	A̱kjòn ske̱‑na xi̱ta̱, 'a̱n ra I'ndí‑la̱ Xi̱ta̱ xian‑la̱ ijo‑na̱ nga kji̱nchrabàa̱ ya̱ a̱jin ifi nga tse nga'ñó tji̱ko̱ ko̱ jeya tíjna.
42021028	'Kia̱ ko̱'tsia̱ nga ko̱'sín ka̱ma kjoa̱ kìi̱, 'ñó 'tè‑la takòn ko̱ tsja 'tè‑la inìma̱‑no, nga̱ ijyeé kjochraña ni̱chjin nga ki̱tsa̱jnandi̱í‑no.
42021029	'Kia̱á tsi'kéna̱jmí jngo‑la̱ kjoa̱ ra mangásòn; kitsò‑la̱: ―Chítsijen‑la jè yá‑la̱ to igo̱, ko̱ nga'tsì yá ra tjín.
42021030	'Kia̱ nga ijye bí'tsia̱ nga bí'jtsén xka̱‑la̱, 'ya‑nó nga ijyeé machraña cho̱ ndabá.
42021031	'Koa̱á ti̱'sín tjín, 'kia̱ nga jcha̱a nga ko̱ka̱ma jñà kjoa̱ kìi̱, katamachi̱yaá‑no nga ijyeé tímachraña ni̱chjin nga jcha̱a kó'sín batéxoma Nainá.
42021032	’'Koa̱á xin kixi̱‑no: Ti̱kjeé biya‑ni xi̱ta̱ ra tjín 'ndi̱ 'ndi̱, nga ki̱tjasòn ijye jñà kjoa̱ kìi̱.
42021033	Jè ngajmi ko̱ jè i̱sà'nde jchi̱jaá‑la, tanga jñà 'én‑na̱, mì tsa ta ya̱ jcha̱àjin; ki̱tjasòn ijye‑ní.
42021034	’Ti̱kinda̱a ijo‑no; kì bi'nde nga jè sítájajín inìma̱‑no jñà kjoa̱ 'chi̱, ko̱ kjoa̱ ra 'sín xi̱ta̱ 'chi̱, ko̱ kjoa̱ ra níkájneé ya̱ i̱sà'nde mé‑ni mì ta ndi̱to̱n kji̱íkanè‑no jè ni̱chjin 'kia̱ nga kjí'i̱ india‑na, koni 'sín ma jngo chi̱n.
42021035	Nga̱ 'koa̱á 'sín ka̱ma'tin nga'tsì xi̱ta̱ ra tjín nga tíjngo i̱sà'nde.
42021036	Ti̱tsa̱jnanda ra jiòn, ti̱nákjoa̱'ta ki'ta‑la Nainá mé‑ni nga 'se̱‑no nga'ñó nga ka̱ma ko̱tojiòn nga'tsì kjo̱hi'in ra 'se̱, ko̱ mé‑ni nga mì kì ko̱sabá‑no ya̱ ngixko̱n I'ndí‑la̱ Xi̱ta̱.
42021037	'Kia̱ ni̱chjin, ya̱á tsakón‑ya Jesús ya̱ ndi̱tsin i̱ngo̱ ítjòn, ko̱ 'kia̱ ni̱tje̱n, ya̱á fì kijna ya̱ nindo ra 'mì Yá Olivo.
42021038	Nga'tsì xi̱ta̱ bijchó 'nchré‑la̱ 'én ra bakón‑ya 'kia̱ nga ta̱jñòya ya̱ a̱ya i̱ngo̱ ítjòn.
42022001	Ijyeé kjochraña ni̱chjin 'kia̱ nga bitjo 'sí paxko̱, nga bakjèn ni̱ño̱ nchra̱jín ra tsìn‑la̱ na̱'yo̱ san jñà xi̱ta̱ judío.
42022002	Jñà xi̱ta̱ ítjòn‑la̱ na̱'mì, ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés mejèn‑la̱ si̱ì'ken Jesús; tsakátsji'nde‑la̱ kó'sín si̱ìko̱, tà nga̱tjì‑la̱ nga̱ jñà tsakjón‑la̱ xi̱ta̱ na̱xi̱ndá.
42022003	Jè xi̱ta̱‑ni̱í 'jaha'sen‑jiín inìma̱‑la̱ ra 'mì Judas, ra ti̱'koa̱ Iscariote 'mì‑te, jngo xi̱ta̱‑la̱ Jesús jñà ra tejò ma‑ni.
42022004	Ya̱á íkáko̱ xi̱ta̱ ítjòn‑la̱ na̱'mì, ko̱ xi̱ta̱ ítjòn ra síkinda̱ i̱ngo̱ ítjòn, nga tsajo̱óya‑ni kó'sín ma si̱ìnga̱tsja Jesús kondra̱‑la̱.
42022005	Xi̱ta̱ kìi̱, tsjaá ki'se‑la̱; tsikíndajín‑ní nga to̱n tsjá‑la̱.
42022006	Kjokjiín‑la̱ jè Judas, a̱kjòn tsakátsji'nde‑la̱ kó'sín si̱ìnga̱tsja Jesús nga mì kì ske̱ jñà xi̱ta̱ na̱xi̱ndá.
42022007	Ijchó ni̱chjin nga bitjo 'sí a̱'ta 'tse̱ ni̱ño̱ nchra̱jín ra tsìn‑la̱ na̱'yo̱ san, 'kia̱ ko̱'sín tjínè‑la̱ nga biya forrè ra xaájten jní‑la̱ ra a̱'ta 'tse̱ 'sí paxko̱.
42022008	Jesús isìkasén Pedro ko̱ Juan, kitsò‑la̱: ―Tje̱n tangió mé‑ni nga tinda tsajmì ra ki̱chi‑né ra a̱'ta 'tse̱ 'sí paxko̱.
42022009	Kitsó jñà xi̱ta̱‑la̱: ―¿Ñánda̱ mejèn‑li Na̱'ìn nga kínda‑ji̱n?
42022010	Jesús kitsó‑la̱: ―'Kia̱ nga kijcho ya̱ a̱jin na̱xi̱ndá, ya̱á ska̱jin jngo xi̱ta̱ 'xi̱n ra 'ya jngo nisa nandá. Tangítji̱ngi‑la skanda ñánda̱ nga kjoa̱ha'sen ni'ya.
42022011	Ko̱'tìn‑la jè ni‑la̱ ni'ya: “Ki̱í tsò jè Maestro: ¿Ñánda̱ kjijna jè ni'ya ya̱ ñánda̱ nga kókje̱n‑ko̱ xi̱ta̱‑na̱ ra kotá'yá'ta‑na ra a̱'ta 'tse̱ 'sí paxko̱?”
42022012	Jè xi̱ta̱ ra̱kìi̱, ko̱kòn jngo‑no ni'ya ra je 'ki ra ijye nda chon ra ya̱ kjijnasòn'nga i'ngaá. Ya̱ tinda tsajmì ra ki̱chi‑né.
42022013	Jñà xi̱ta̱ kìi̱, kijí‑ní; 'koa̱á 'sín isakò‑la̱ koni 'sín kitsò‑la̱ Jesús. Ya̱á tsikínda tsajmì ra tsakjèn ra kjoa̱ 'tse̱ 'sí paxko̱.
42022014	'Kia̱ nga ijye ijchò chi̱ba̱‑la̱ nga tsakjèn, Jesús ko̱ xi̱ta̱ ra bíxáya‑la̱ ya̱á tsikitsa̱jna'ta ímixa̱.
42022015	Kitsò‑la̱: ―¡'Ñó mejèn‑na nga kókje̱n-ko̱‑najiòn ra 'tse̱ 'sí paxko̱ 'kia̱ nga ti̱kje biya!
42022016	'Koa̱á xin kixi̱‑no, mì kì ti̱ kókje̱n‑na ra a̱'ta 'tse̱ 'sí paxko̱ skanda 'kia̱ nga ijye ki̱tjasòn jñà ni̱chjin 'kia̱ nga ko̱tèxoma Nainá.
42022017	'Kia̱á iskábé jngo chi̱tsín ra tjíya nandá xán 'tse̱ uva; kitsjá‑la̱ kjo̱nda Nainá. A̱kjòn kitsò‑la̱ jñà xi̱ta̱‑la̱: ―Chjíbé, ti̱ka'bí‑la xàngio̱o;
42022018	'koa̱á xian‑no nga mì ti̱ kì sk'i̱‑na nandá xán 'tse̱ uva skanda 'kia̱ nga ko̱tèxoma Nainá.
42022019	A̱kjòn iskábé ni̱ño̱ nchra̱jín; kitsjá‑la̱ kjo̱nda Nainá. A̱kjòn isìjòya, ko̱ kitsjá‑la̱ xi̱ta̱‑la̱, kitsò‑la̱: ―Jñà kìi̱, jé ijo‑na̱, ra tsja kjo̱tjò nga ki̱yá ngajo‑najiòn. Ko̱'sín ti̱jòya‑te jiòn ni̱ño̱ nchra̱jín nga ti̱kítsjen‑yá ra a̱'ta tsa̱'a̱n.
42022020	'Kia̱ nga ijye tsakjèn, 'koa̱á ti̱'sín ki'sìn; iskábé jngo chi̱tsín [ra tjíya nandá xán 'tse̱ uva], kitsò: ―Jè nandá xán ra tjíya chi̱tsín ra̱kìi̱, jè‑ní kjoa̱ xi̱tse̱ ra bindájín‑ko̱‑no, ra ngi ko̱ jní‑na̱ makixi̱ya‑ni, jè jní‑na̱ ra xa̱ájten ra kjo̱nda tsa̱jiòn.
42022021	Ya̱á tíjna'tako̱‑ná ímixa̱, jè ra si̱ìnga̱tsja‑na xi̱ta̱ kondra̱‑na̱.
42022022	Kixi̱í kjoa̱, 'a̱n ra I'ndí‑la̱ Xi̱ta̱ xin‑la̱ ijo‑na̱, tjínè‑na nga ki̱yá, tanga, ¡i̱ma̱‑ró‑ni jè xi̱ta̱ ra si̱ìnga̱tsja‑na!
42022023	Jñà xi̱ta̱‑la̱ tsikí'tsia̱‑ní nga iskonangi‑la̱ xákjén, kitsò: “Yá‑ní ra ko̱'sín si̱ìnga̱tsja.”
42022024	Jñà xi̱ta̱‑la̱ Jesús tsakátiya‑ni nga yá kjòn‑ní ra tíjna ítjòn.
42022025	Jesús kitsó‑la̱: ―Jñà xi̱ta̱xá ítjòn ra mì tsa xi̱ta̱ judío, 'ñó beton xi̱ta̱ na̱xi̱ndá‑la̱, ko̱ jñà xi̱ta̱ kìi̱, 'koa̱á 'sín bitjongi nga 'ñó nda xi̱ta̱.
42022026	Tanga ra jiòn, mì tsa ko̱'sín 'sia̱an. Jè ra isa̱ 'nga tíjna, isa̱á nangi katijna; ko̱ jè ra ma‑la̱ batéxá‑ná, tà isa̱á jé katama chi̱'nda.
42022027	¿Yá‑ní ra tíjna ítjòn? ¿A jè ra bijna'ta ímixa̱ o̱ ra jè ra bíya tsajmì? ¿A mí tsa jè, jè ra bijna'ta ímixa̱? Tanga 'ndi̱ 'ndi̱, mì tsa ti̱ ko̱'sín ka̱ma‑ni. 'A̱n, 'koa̱á 'sín tíjna̱jin‑no koni tsa jngo xi̱ta̱ chi̱'nda ra tísíxá‑no.
42022028	’Jión‑nájiòn ra ko̱'sín titsa̱jnako̱ ki'tá‑ná ni̱'sín ta mé kjoa̱ ra tíbatojiàa̱n.
42022029	'Koa̱á ma‑ni, 'koa̱á 'sín tsja‑no kjo̱téxoma, mé‑ni nga ta̱te̱xoma koni 'sín kitsjà‑na jè Na̱'ìn‑na̱ ra Nainá,
42022030	mé‑ni nga ti̱'koa̱ ya̱ ki̱chioò ko̱ ya̱ 'sio̱ò ya̱ a̱'ta ímixa̱ ñánda̱ kotexóma ra 'a̱n, ti̱'koa̱ ya̱ ki̱tsa̱jnasòn íxile̱ 'tse̱ kjo̱téxoma, nga jiòn kíndajín‑la jñà xi̱ta̱ na̱xi̱ndá‑la̱ xi̱ta̱ Israel ra tejò tje̱ ma‑ni ―kitsó Jesús.
42022031	Kiìchja̱‑isa Na̱'ín‑ná, kitsò: ―Ji̱ Simón, jè xi̱ta̱‑ni̱í ijyeé isíjé'nde nga mejèn‑la̱ 'ñó sko̱ó'ta‑no. Nga ko̱'sín si̱ìko̱‑no koni 'sín nìko̱ jè trigo nga 'kia̱ matsje.
42022032	Tanga ijyeé isíjé'tin‑la ra ji̱, mé‑ni nga mì jcha̱àjin‑li kjoa̱ ra makjiín‑li ra a̱'ta tsa̱'a̱n. 'Kia̱ ijye koa̱áfa'ta‑iná ra ji̱, ti̱si̱ki̱i jñà xàngi̱i, mé‑ni nga kixi̱ katitsa̱jna‑ni.
42022033	Simón Pedro kitsó‑ní: ―Na̱'ìn, tíjna̱nda‑ná nga kíko̱‑la ni̱'sín nda̱yá 'kín, ko̱ ni̱'sín ya̱ katiyako̱‑la.
42022034	Jesús kitsó‑la̱: ―Ji̱ Pedro, 'koa̱á xin‑la, 'ndi̱ 'ndi̱, jàn 'ka̱ ko̱síi̱ nga mì kì 'yaxkon‑ná 'kia̱ nga ti̱kjè kjindáya káxtí.
42022035	Jesús iskonangií‑la̱, kitsò‑la̱: ―'Kia̱ nga ta ísikásén tiya‑no nga ni̱mé ra ki'chà, nga ni̱mé to̱n, nga ni̱mé na̱'ya, ko̱ nga ni̱mé xa̱jté tsakjaya jiòn, ¿mé ra ichija'ta‑no? Jñà xi̱ta̱ kitsó‑ní: ―Ni̱mé ra ichija'ta‑naji̱n.
42022036	'Kia̱á kitsò‑la̱: ―'Ndi̱ 'ndi̱, jè ra tjín‑la̱ chrja̱ba̱ to̱n, ko̱ ra tjín‑la̱ na̱'ya, katakjábé; jè ra tsìn‑la̱ ki̱cha̱ ndajò, katatína na̱chro̱-sòn'nga‑la̱ ko̱ katatse ki̱cha̱‑la̱.
42022037	'Koa̱á xín‑no, tjínè‑la̱ nga ki̱tjasòn ijye, koni 'sín tíchja̱ ra a̱'ta tsa̱'a̱n jè Xa̱jo̱n‑la̱ Nainá, nga tsò: “'Koa̱á 'sín ske̱tákon koni tsa jngo xi̱ta̱ ra mì kì nda 'sín.” Koni 'sín tíchja̱ 'Én‑la̱ Nainá ra a̱'ta tsa̱'a̱n, ki̱tjasòn ijye‑ní.
42022038	Jñà xi̱ta̱‑la̱ kitsò: ―Na̱'ìn, jò ki̱cha̱ ndajò kjihijyo‑naji̱n i̱jndíi̱. Jè Jesús kitsó‑la̱: ―Tà ka̱ma‑ni.
42022039	A̱kjòn kijì Jesús nga kiìchja̱'ta‑la̱ Nainá ya̱ ñánda̱ 'mì nindo Yá Olivo koni 'sín 'sín ki'ta; tje̱n‑ngi‑la̱ xi̱ta̱‑la̱ ra kotá'yá'ta‑la̱.
42022040	'Kia̱ nga ijchò i̱'nde ra̱kìi̱, kitsò‑la̱ xi̱ta̱‑la̱: ―Ti̱nákjoa̱'ta‑la Nainá mé‑ni nga mì kjótsji-jé‑no.
42022041	'Kia̱á tsasì'taxìn i̱tsé; 'koa̱à‑la 'ki kijì, koni 'ki kjìn saté jngo na̱jo̱; tsasèn-xkó'nchi, a̱kjòn kiìchja̱'ta‑la̱ Nainá.
42022042	Kitsò: ―Na̱'ìn, tsa mejèn‑li, chjáaxìn‑ná kjo̱hi'in ra̱kìi̱; tanga mì tsa jè katitjasòn koni 'sín mejèn‑na ra 'a̱n, 'koa̱á 'sín katama koni 'sín mejèn‑li ra ji̱.
42022043	'Kia̱ tíchja̱'ta‑la̱ Nainá, jngo ìkja̱li̱ tsatsíjen‑la̱ ra ngajmi inchrabà‑ni nga kitsjà nga'ñó-isa‑la̱.
42022044	Koni 'sín 'ñó tse kjo̱hi'in tísíkjiín, 'koa̱á 'sín 'ñó kiìchja̱'ta-isa‑la̱ Nainá; jè ndátsjiya‑la̱ ra iskatsajo'tá nangi, sí koni kjòn jní chi̱jnga̱á kjòn.
42022045	'Kia̱ ijye kiìchja̱'ta‑la̱ Nainá, kijì india‑ni ya̱ ñánda̱ títsa̱jna jñà xi̱ta̱ ra kotá'yá'ta‑la̱. Tanga 'kia̱ ijchò, ijyeé kjifé‑ní, tà nga̱tjì‑la̱ 'ñó 'on i̱nchima‑la̱ inìma̱‑la̱.
42022046	'Kia̱á kitsò‑la̱: ―¿Mé‑ni nga tjitsjafè‑no? Ti̱sítje̱en, ti̱nákjoa̱'ta‑la Nainá mé‑ni nga mì sa̱kò jé‑no.
42022047	Ti̱'kia̱á‑ni nga tíchja̱‑isa Jesús, kjìn xi̱ta̱ ijchò; tje̱n ítjòn jè Judas, jngo xi̱ta̱‑la̱ Jesús jñà ra tejò ma‑ni. 'Kia̱ ijchò, ikasi'ta chraña‑la̱ Jesús nga iskine'a.
42022048	Jè Jesús kitsó‑la̱: ―Ji̱ Judas, ¿a tà maá chine'a jngo‑ná ko̱ a̱kjòn nìnga̱tsja‑ná xi̱ta̱ kondra̱‑na̱ 'a̱n ra I'ndí‑la̱ Xi̱ta̱ xin‑la̱ ijo‑na̱?
42022049	Jñà xi̱ta̱‑la̱ ra i'ka, 'kia̱ nga kijtse kjoa̱ ra tíma'tin Jesús, kitsó‑ní: ―Na̱'ìn, ¿a mején‑li nga ki̱'chon‑ji̱n ki̱cha̱ ndajò‑na̱ji̱n?
42022050	Jngo xi̱ta̱‑la̱ Jesús tsajá‑la̱ ki̱cha̱ jè chi̱'nda‑la̱ na̱'mì ítjòn; tsate'tà chíká nga kixi̱‑la̱.
42022051	'Kia̱á kitsò Jesús: ―¡Tà katja'bè; kì ko̱nìko̱o! A̱kjòn tsaká'ta‑la̱ tsja chíká‑la̱ chi̱'nda ra̱kìi̱; ndi̱to̱ón kjonda‑ni.
42022052	'Kia̱á kitsò‑la̱ jñà xi̱ta̱ ra ijchòtji̱ngi‑la̱, jñà xi̱ta̱ ítjòn‑la̱ na̱'mì, ko̱ xi̱ta̱ ra síkinda̱ i̱ngo̱ ítjòn, ko̱ jñà xi̱ta̱ jchínga: ―¿Mé‑ni ko̱'sín kà'fìi̱‑no nga ko̱'sín kà'fìi̱'cha‑ná koni tsa jngo xi̱ta̱ chijé nga ki̱cha̱ ko̱ yá ki'chà?
42022053	Ni̱chjin nchijòn tsakáti̱jnaa̱ ya̱ ndi̱tsin i̱ngo̱ ítjòn. ¿Mé‑ni mì ti̱'kia̱ indabá'ñó‑ná? Tanga 'kia̱á‑ní nga jñò chon matsja‑no nga bítjo̱o 'kia̱ nga jè ni̱í tíbatéxoma.
42022054	Jñà xi̱ta̱ itsabá'ñó Jesús, kiìko̱ ya̱ ni'ya‑la̱ na̱'mì ítjòn. Jè Pedro, kjiín tji̱ngi‑la̱.
42022055	Jñà xi̱ta̱, ni'í tsikítse ya̱ nga masen‑la̱ ndi̱tsin, a̱kjòn tsikìtsa̱'ngi jngo tjandi. Jè Pedro, ya̱á tsikijnajin‑te‑la̱ xi̱ta̱.
42022056	Jngo chjo̱ón chi̱'nda, 'kia̱ kijtse Pedro nga ya̱ tíjna'ngi, isko'án‑ní; kitsò‑la̱: ―Xi̱ta̱ ra̱kìi̱, ya̱á tsá'bako̱‑te Jesús.
42022057	Tanga jè Pedro tsakjajna'ma‑ní, mì kì tsi'kéna̱jmí; kitsò: ―Ji̱ chjo̱ón, mì kì bexkon xi̱ta̱ ra ko̱'mì‑la̱ ji̱.
42022058	Ra kjomà jngohíjta, ìjngo xi̱ta̱ kijtse Pedro; kitsò‑la̱: ―Ti̱'koa̱á ra ji̱ ya̱á tjájmekíi̱ jè Jesús. 'Kia̱á kitsò Pedro: ―Majìn, mì tsa 'a̱n jiàa̱n, nàmi̱.
42022059	Ra kjomà a̱skan, tjían‑ni tsa jngo hora, 'ñó ko̱kitsò jngo‑isa xi̱ta̱: ―Kixi̱í kitií kjoa̱, jè xi̱ta̱ ra̱kìi̱, ya̱á tsá'bako̱‑te Jesús; nga̱ ya̱á i̱'nde‑la̱ ya̱ Galilea.
42022060	Pedro kitsó‑ní: ―Mì kì be mé 'én ra ko̱'mì‑la̱ ji̱ na̱'ìn. Ti̱'kia̱á‑ni tíchja̱ Pedro nga iskindaya káxtí.
42022061	Isíkáfa Na̱'ín‑ná Jesús, iskotsíjen‑la̱ Pedro. 'Kia̱á itjokítsjen‑la̱ Pedro 'én ra ko̱kitsò‑la̱ Na̱'ín‑ná Jesús nga kitsò‑la̱: “'Ndi̱ 'ndi̱, 'kia̱ nga ti̱kje kjindáya káxtí, jàn 'ka̱ ko̱síi̱ nga mì kì 'yaxkon‑ná.”
42022062	Jè Pedro, 'kia̱á itjo ndi̱tsiaán, ko̱ taxki̱ 'ñó iskindaya.
42022063	Jñà xi̱ta̱ ra i̱nchisíkinda̱ Jesús, isìtsja'tin‑ní ko̱ tsajá‑te‑la̱.
42022064	Tsikíchjà xko̱n; a̱kjòn iskonangi‑la̱, kitsò‑la̱: ―¡Ko̱'tín‑náji̱n yá ra tí'bé‑li!
42022065	Kjìn 'én kiìchja̱jno-isa‑la̱ ra 'ñó 'cho tsò.
42022066	'Kia̱ ki'se i̱sén, kjóxkóyaá jñà xi̱ta̱ jchínga 'tse̱ xi̱ta̱ judío, xi̱ta̱ ítjòn‑la̱ na̱'mì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés; kiìko̱ Jesús ya̱ ñánda̱ maxkóya jñà xi̱ta̱xá ítjòn; a̱kjòn iskonangi‑la̱, kitsò‑la̱:
42022067	―Ko̱'tín‑náji̱n, ¿a ji̱‑ní ra Cristo [ra xá isìkasén‑li Nainá]? Jesús kitsó‑ní: ―Tsa ko̱xín‑najiòn, mì kì ko̱kjiín‑no.
42022068	Ko̱ tsa 'a̱n skonangi‑no, mì kì ki̱nákjoa̱a, [ko̱ mì kì tsa si̱kíjnandi̱í‑nájiòn].
42022069	'A̱n ra I'ndí‑la̱ Xi̱ta̱ xian‑la̱ ijo‑na̱, ijyeé 'ndi̱í ma'tsia̱ nga ya̱ kóti̱jna ya̱ nga kixi̱‑la̱ Nainá ra 'ñó tse nga'ñó tjín‑la̱.
42022070	Nga'tsì xi̱ta̱ kitsò: ―¿A ji̱‑ní ra I'ndí‑la̱ Nainá 'mì‑li? Jesús kitsó‑la̱: ―Jión ra ko̱'sín i̱nchibixó nga 'a̱n‑ná.
42022071	'Kia̱á kitsò jñà xi̱ta̱: ―¿Mé ra 'sia̱n‑isa‑ná nga yá ra chji̱nangi‑lá? Jién sabá i̱nchina'yá‑lá koni 'sín títsò nga tíchja̱‑ni tsa'ba.
42023001	Nga'tsì jñà xi̱ta̱ tsasítje̱n; kiìko̱ Jesús ya̱ ñánda̱ tíjna jè Pilato.
42023002	'Kia̱ nga ijchòko̱ ya̱ ngixko̱n Pilato, jñà xi̱ta̱ tsikí'tsia̱ nga tsakángi, kitsò: ―Kijcha'tín‑náji̱n jè xi̱ta̱ ra̱kìi̱, nga kj'ií ndi̱yá fìko̱ xi̱ta̱ na̱xi̱ndá‑ná. 'Koa̱á 'sín tsò nga mì‑ró kì kíchjítjié tsajmì ra a̱'ta 'tse̱ César ra xi̱ta̱xá ítjòn tíjna Roma; ko̱ 'koa̱á ti̱'sín tsò‑te nga jè‑ró ra Cristo [ra xá isìkasén‑ni Nainá] nga xi̱ta̱xá ítjòn kíjna.
42023003	Jè Pilato iskonangi‑la̱, kitsò‑la̱: ―¿A ji̱‑ní ra xi̱ta̱xá títjòn‑la̱ xi̱ta̱ Judío? Kitsó Jesús: ―Ji̱í ra ko̱'sín tjisi.
42023004	Pilato kitsó‑la̱ jñà xi̱ta̱ ítjòn‑la̱ na̱'mì ko̱ xi̱ta̱ na̱xi̱ndá: ―Ni̱mé jé ra matsji‑na a̱'ta 'tse̱ xi̱ta̱ ra̱kìi̱.
42023005	Tanga jñà xi̱ta̱ isa̱á 'ñó kiìchja̱ nga tsakángi, kitsò: ―Koni 'sín bakón‑ya ta kjo̱sií tíbátsji‑la̱ xi̱ta̱ na̱xi̱ndá‑ná. Tsikí'tsia̱ kjòn‑ni ya̱ nangi Galilea, ko̱ nga tíjngo Judea, skanda i̱ Jerusalén.
42023006	'Kia̱ nga kií'nchré Pilato 'én ra tsò, Galilea, iskonangií‑la̱ xi̱ta̱, ¿a ya̱á i̱'nde‑la̱?
42023007	'Kia̱ nga ki'sena̱jmí‑la̱ nga ya̱ i̱'nde‑la̱, isìkasén‑la̱ jè ra tíjna xi̱ta̱xá ítjòn ya̱ Galilea, jè ra 'mì Herodes; jñà ni̱chjin kìi̱, ti̱'koa̱á ya̱á tíjna ya̱ na̱xi̱ndá Jerusalén.
42023008	Herodes, 'kia̱ nga kijtse Jesús, 'ñó tsja ki'se‑la̱, nga̱ kjotseé mejèn‑la̱ nga ske̱xkon, nga̱ ijyeé kjìn kjoa̱ ki'sena̱jmí‑la̱ ra a̱'ta 'tse̱ Jesús. Mején‑la̱ ske̱ jngo kjo̱xkón ra 'sín.
42023009	Kjín sko̱ya kjoa̱ iskonangi‑la̱; tanga jè Jesús, ni̱jngo 'én kiìchja̱.
42023010	Ya̱á tjítsa̱jna‑te xi̱ta̱ ítjòn‑la̱ na̱'mì, ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés, nga 'ñó i̱nchibángi.
42023011	Jè Herodes, ko̱ jñà chíchàn‑la̱, tsachrjengi‑ní; ta kjoa̱á kijtsetákon; isíkáya nikje ra 'ñó nda kjòn koni 'tse̱ xi̱ta̱xá ítjòn nga isìsobà‑la̱; a̱kjòn isìkasén ìjngo 'ká‑ila̱ jè Pilato.
42023012	Ni̱chjin 'kia̱, tsajo̱ónda‑ni jè Pilato ko̱ Herodes; 'kia̱ nga 'sa̱ ítjòn, kondra̱á tjítsa̱jna‑la̱ xákjén.
42023013	Jè Pilato tsikíxkóya jñà xi̱ta̱ ítjòn‑la̱ na̱'mì, xi̱ta̱xá, ko̱ nga'tsì xi̱ta̱ na̱xi̱ndá,
42023014	kitsò‑la̱: ―Jiòn, inikasén‑ná jè xi̱ta̱ ra̱kìi̱ nga fangioò, nga bixó: kjo̱sií bátsji‑la̱ xi̱ta̱ na̱xi̱ndá. Ko̱ ískonangií‑la̱ ya̱ ngixkòn. Nga'tsì 'én ra fanè‑la, ni̱mé jé sakó‑na ra a̱'ta 'tse̱.
42023015	’Jè Herodes, ti̱'koa̱á isìkasén india‑na jè xi̱ta̱ ra̱kìi̱, nga ni̱mé jé isakò‑te‑la̱ ra a̱'ta 'tse̱. Mì tsa mé jé tjín‑la̱; mì kì bakèn‑la̱ nga ki̱yá.
42023016	Tsjaá‑la̱ kjo̱hi'in, a̱kjòn síkíjnandi̱í‑na.
42023017	'Koa̱á 'sín tjínè‑la̱, 'kia̱ nga bitjo 'sí paxko̱, bijnandi̱í jngo‑ni xi̱ta̱ ra nda̱yá tjítsa̱'ya.
42023018	Tanga jñà xi̱ta̱ na̱xi̱ndá, jngoó jta̱ kijì nga'tsiòo̱, kitsò: ―¡Katiya Jesús; jè Barrabás ti̱kíjnandi̱í‑róoi̱!
42023019	Barrabás, nda̱yá tíjna'ya tà nga̱tjì‑la̱ nga xi̱ta̱ na̱xi̱ndá Jerusalén isìkjaán‑kjo ti̱'koa̱ jngo xi̱ta̱ isì'ken.
42023020	Pilato, mején‑la̱ nga si̱ìkíjnandi̱í‑ni Jesús; kiìchja̱á india‑ila̱ xi̱ta̱ na̱xi̱ndá.
42023021	Tanga jñà xi̱ta̱ na̱xi̱ndá ta isa̱á 'ñó kiìchja̱‑isa, nga kitsò: ―¡Krò katasi'ta‑róoi̱! ¡Krò katasi'ta‑róoi̱!
42023022	Ra ma‑ni jàn 'ka̱ kitsó‑la̱ xi̱ta̱ na̱xi̱ndá: ―¿Mé kjoa̱ ra ta̱ 'cho ki'sìn kjòn jè xi̱ta̱ ra̱kìi̱? 'A̱n, ni̱mé jé sakó‑na ra a̱'ta 'tse̱, ra bakèn‑la̱ nga ki̱yá. Ti̱'koa̱á‑ni tsja‑la̱ kjo̱hi'in, a̱kjòn síkíjnandi̱í‑na.
42023023	'Ñó si ki'sìn jñà xi̱ta̱; 'ñó kiìchja̱ nga mejèn‑la̱ krò katasi'ta Jesús. Tà nga̱tjì‑la̱ nga 'ñó kiìchja̱ nga'tsì xi̱ta̱ ko̱ jñà xi̱ta̱ ítjòn‑la̱ na̱'mì, isikijne‑ní.
42023024	Jè Pilato kitsjá kjo̱hixi̱ nga katitjasòn koni 'sín isíjé xi̱ta̱ na̱xi̱ndá.
42023025	Jè isíkíjnandi̱í‑ní jè xi̱ta̱ ra isíjé na̱xi̱ndá, jè ra 'mì Barrabás ra nda̱yá tíjna'ya nga kjo̱si tsakátsji ko̱ xi̱ta̱ isì'ken. A̱kjòn isìnga̱tsja Jesús nga ko̱'sín katasíko̱ koni 'sín mejèn‑la̱ ra jñà.
42023026	'Kia̱ nga kiìko̱ Jesús nga kiì ká'ta krò, itsabá'ñó jngo xi̱ta̱ ra 'mì Simón ra ya̱ i̱'nde‑la̱ ñánda̱ 'mì Cirene ra 'kia̱ chi̱ba̱‑la̱ tí'faha'sen‑jin na̱xi̱ndá; jè isì'kamijìn krò nga kijì ya̱ a̱jto̱n í'tsi̱n Jesús.
42023027	Kjín xi̱ta̱ na̱xi̱ndá, ko̱ kjín íchjín tje̱n‑ngi‑la̱ Jesús ra kjindáyake nga mahi̱ma̱ke kjoa̱ ra tíma'tin.
42023028	Jesús, isíkáfa‑ní, iskotsíjen‑la̱, kitsò‑la̱: ―Jiòn ndí íchjín ra ya̱ Jerusalén tsa̱jiòn, kì tà chjàn 'a̱n chindáyacha‑ná, jè chjíndáyacha ijo‑no ko̱ i̱xti‑no.
42023029	Nga̱ ki̱jchò ni̱chjin nga tse kjo̱hi'in 'se̱, nga ki̱tso̱ xi̱ta̱: “Mé ta̱ nda‑la̱ jñà ra íchjín 'ndi̱, jñà ra mì tsa i̱xti ki'se‑la̱, ko̱ jñà ra mì i̱xti isìkaki.”
42023030	A̱kjòn ki̱ì'tsia̱ jñà xi̱ta̱ nga ki̱tso̱‑la̱ jñà nindo: “¡Katakané‑náji̱n!” Ko̱ ki̱tso̱‑la̱ jñà chrja̱ngi̱‑la̱ nindo: “¡Tìjtsahi'nde‑náji̱n!”
42023031	Ra 'a̱n, koni jngo yá xkén, 'ñó 'cho síko̱‑ná xi̱ta̱; jiòn ra xi̱ta̱ Jerusalén, ra koni jngo tsa yá kixì, isa̱á tà 'ñó 'cho si̱ìko̱‑no xi̱ta̱.
42023032	Ti̱'koa̱ kiìko̱ó jò‑te xi̱ta̱ ra 'ñó tse jé tjín‑la̱ ra ti̱'koa̱ ya̱ ki̱yá'ta‑te krò.
42023033	'Kia̱ nga ijchòko̱ ya̱ i̱'nde ra 'mì I̱'nde Sko̱ Mi'ken, tsaká'ta krò Jesús ko̱ tsaká'ta‑te xi̱ta̱ ra jò ma‑ni ra 'ñó tse jé tjín‑la̱; jngo tsasíjna ya̱ ngakixi̱‑la̱, ko̱ jngo tsasíjna ya̱ ngaskoán‑la̱.
42023034	'Kia̱á kitsò Jesús: ―Na̱'ìn, ti̱jchaà'ta‑la̱ ji̱; nga mì kì be mé kjoa̱ ra i̱nchi'sín jñà xi̱ta̱ kìi̱. A̱kjòn jñà chíchàn isíská chi̱ya nga isìka'bí‑la̱ xákjén nikje‑la̱.
42023035	Jñà xi̱ta̱ na̱xi̱ndá i̱nchikotsíjen‑la̱; ti̱'koa̱á jñà xi̱ta̱xá ítjòn, i̱nchisísobá‑la̱: ―Jñà xi̱ta̱ ra kj'ií, maá tsachrjetjì kjo̱hi'in; tsa kixi̱ kjoa̱ nga jè ra Cristo, jè ra xá ko̱'sín jahíjin‑ni Nainá, katachrjetjì kjo̱hi'in ijo‑la̱ 'ndi̱‑ni̱.
42023036	Jñà chíchàn ti̱'koa̱á isìsobà‑te‑la̱ Jesús. Ijchò kincha'ta chraña‑la̱, kitsjá‑la̱ nandá binagre̱ nga isì'ki.
42023037	Kitsò‑la̱: ―¡Tsa ji̱‑ní ra xi̱ta̱xá ítjòn‑la̱ xi̱ta̱ judío, ti̱kíjnandi̱í‑ni ijo‑li!
42023038	Ko̱ jngo íte isi'ta ya̱ sko̱ krò ra tjí'ta 'én ra tsò: “Jé ra̱kìi̱ ra xi̱ta̱xá ítjòn‑la̱ xi̱ta̱ judío”; nga 'én griego, 'én latín, ko̱ 'én hebreo tíchja̱.
42023039	Jngo xi̱ta̱ ra ya̱ kji'ta‑te krò ra 'ñó tse jé tjín‑la̱, 'ñó 'nga tsakáko̱ Jesús, kitsò‑la̱: ―¡Tsa ji̱‑ní ra Cristo [ra xá isìkasén‑li Nainá], ti̱kíjnandi̱í‑ni ijo‑li, ti̱'koa̱ 'sín ti̱kítsa̱jnandi̱í‑náji̱n!
42023040	Jè xi̱ta̱ ra ìjngo tsakátiko̱‑ní, kitsò‑la̱: ―¿A mí skon‑la̱ ji̱ Nainá nga ngásòn kjo̱hi'in i̱nchinikjieén?
42023041	Ra kjo̱hixi̱, bakén‑ná ra jién nga si̱kjieén kjo̱hi'in nga kíchjí‑ná jé‑ná, tà nga̱tjì‑la̱ nga 'ñó 'cho ki'nié; tanga jè xi̱ta̱ ra̱kìi̱, ni̱mé kjoa̱ ki'sìn ra 'cho tjín.
42023042	'Kia̱á kitsò‑isa: ―Jesús, kì niìjchaàjin‑ná 'kia̱ nga ijye kí'tsi̱i nga ko̱te̱xomi.
42023043	'Kia̱á kitsò Jesús: ―'Koa̱á xín kixi̱‑la; 'ndi̱ 'ndi̱, ya̱á ki̱jnako̱‑ná ya̱ ngajmi ya̱ i̱'nde ñánda̱ 'ñó nda chon.
42023044	'Kia̱ nga ijchò nchisen, skanda nga ijchò las tres, kjojñó‑ní nga tíjngo i̱sà'nde.
42023045	Kjojñó jè tsá'bí, ko̱ jè nikje ra tja̱'báya ya̱ nga masen‑la̱ i̱ngo̱ ítjòn, jòya kjomà nga ichrjajndá.
42023046	Jesús 'ñó kiìchja̱, nga kitsò: ―¡Na̱'ìn, ya̱á tíbijnáya ndsi̱i jè inìma̱‑na̱! 'Kia̱ nga ijye ko̱kitsò, a̱kjòn 'ken.
42023047	Jè xi̱ta̱ ítjòn‑la̱ chíchàn, 'kia̱ nga kijtse kjoa̱ kìi̱ koni 'sín kjomà, 'ngaá isíkíjna Nainá, kitsò: ―Ngi kixi̱ kitií kjoa̱, jè xi̱ta̱ ra̱kìi̱, xi̱ta̱ kixi̱‑ní.
42023048	Nga'tsì xi̱ta̱ ra kjóxkó ra kiì katsíjen‑la̱, 'kia̱ nga ijye kijtse kjoa̱ ra kjomà, kijí‑ni ni'ya‑la̱; 'béjin inìma̱‑la̱ ta nga̱tjì‑la̱ nga 'ñó tse kjo̱ba tjíjin.
42023049	Nga'tsì xi̱ta̱ ra bexkon Jesús ko̱ íchjín ra tsikima'ta‑la̱ ra inchrabà‑ni skanda ya̱ Galilea, kjiín tsikitsa̱jna‑ni nga i̱nchikotsíjen‑la̱.
42023050	Jngo xi̱ta̱ tíjna ra 'mì José ra 'ñó nda xi̱ta̱, ti̱'koa̱á xi̱ta̱ kixi̱‑ní. Ya̱á i̱'nde‑la̱ ya̱ ñánda̱ 'mì Arimatea, na̱xi̱ndá ra chja̱‑ni Judea. Jngoó xi̱ta̱ ra ti̱'koa̱á xá tjín‑la̱ 'tse̱ xi̱ta̱xá‑la̱ xi̱ta̱ judío.
42023051	Jè José, tíkoñá‑te‑la̱ nga mejèn‑la̱ ske̱ kó'sín batéxoma Nainá; mì kì isasèn‑la̱ koni 'sín tsajo̱óya‑ni jñà xi̱ta̱xá xákjén ko̱ koni 'sín ki'sìn.
42023052	Kiìjkon jè Pilato nga isíjé‑la̱ ijo‑la̱ Jesús.
42023053	Tsaje̱n'ta ya̱ a̱'ta krò; isíkájté jngo nikje chroba; a̱kjòn ya̱á kiì kíhijin ya̱ ñánda̱ xá ko̱'sín itjá'xa̱‑ni na̱xi̱ nga nga̱jo̱‑la̱ mi'ken. Ya̱ nga̱jo̱ ra̱kìi̱, ni̱ sa jngo mi'ken ya̱ sijna.
42023054	Jè ni̱chjin 'kia̱, 'kia̱‑ní nga bìtsa̱jnanda xi̱ta̱ ra a̱'ta 'tse̱ 'sí paxko̱; ijyeé kja̱me bijchó chi̱ba̱‑la̱ nga ma'tsia̱ jè ni̱chjin níkjáya.
42023055	Jñà íchjín ra inchrabà‑ni Galilea, kijí‑te ya̱ ñánda̱ tíjna jè nga̱jo̱‑la̱ mi'ken; ko̱ xko̱ón kijtse‑ni kó'sín isijna ijo‑la̱ Jesús.
42023056	'Kia̱ 'ji‑ni ni'ya‑la̱ tsikínda sihìti̱ ko̱ chijo xka̱ ra 'ñó nda jne̱. A̱kjòn isíkjáya jè ni̱chjin níkjáya koni 'sín tíchja̱ kjo̱téxoma.
42024001	Jè ni̱chjin 'kia̱ nga ma'tsia̱ xomàna̱, 'ñó ta̱jñòya kijì jñà íchjín kìi̱ ya̱ nga̱jo̱‑la̱ chrjó mi'ken ñánda̱ isìhi'nde ijo‑la̱ Jesús nga kiìko̱ jñà sihìti̱ ra tsikínda nga ki̱ìxten‑jnó ijo‑la̱ Jesús; ko̱ tje̱n‑ko̱ i'ka íchjín ra kj'ií.
42024002	'Kia̱ nga ijchò, kijtseé jè na̱jo̱ ra tjíchjàjto‑ni ya̱ nga̱jo̱‑la̱ mi'ken nga xìn kjijna.
42024003	'Kia̱ nga 'jaha'sen‑ngi ya̱ nga̱jo̱ chrjó mi'ken, mì kì isakò‑la̱ ijo‑la̱ Na̱'ín‑ná Jesús.
42024004	'Kia̱ nga i̱nchisíkájno íchjín kìi̱, ta ndi̱to̱ón tsincha'ta jò‑la̱ xi̱ta̱ 'xi̱n ra kjiya nikje ra fate ni'í kjòn.
42024005	Ta itsakjón jñà íchjín kìi̱; tsincha-niña'tá skanda ya̱ a̱'ta nangi. 'Kia̱á kitsò jñà xi̱ta̱ 'xi̱n ra jò ma‑ni: ―¿Mé‑ni ya̱ fatsjijin‑la mi'ken jè xi̱ta̱ ra tíjnakon?
42024006	Mì tsa ti̱ yá tjín‑ni i̱jndíi̱, ijyeé kàfaháya‑ila̱. Ti̱kítsjen koni 'sín kitsò‑no 'kia̱ nga tíjna‑isa ya̱ Galilea,
42024007	nga kitsò: “Jè I'ndí‑la̱ Xi̱ta̱, tjínè‑la̱ nga ya̱ ko̱nga̱tsja jñà xi̱ta̱ jé nga koa̱à'ta krò, tanga 'kia̱ nga ki̱jchò jàn ni̱chjin kjoa̱áya india‑la̱.”
42024008	Jñà íchjín kìi̱, 'kia̱á ítsjen‑la̱ koni 'sín kitsò Jesús.
42024009	'Kia̱ ijye tsáfa‑ni nga kiì katsíjen‑la̱ nga̱jo̱‑la̱ mi'ken, tsi'kéna̱jmí‑la̱ jñà xi̱ta̱ ra tsikíxáya‑la̱ Jesús ra tejngo ma‑ni ko̱ jñà xi̱ta̱ ra i'ka.
42024010	Jñà íchjín ra 'jiìkó 'én nga tsi'kéna̱jmí, jè ra 'mì María Magdalena, ko̱ ra 'mì Juana, jè María ra na̱‑la̱ ma Jacobo ko̱ jñà íchjín ra i'ka.
42024011	Tanga jñà xi̱ta̱‑la̱ Jesús ra tsikíxáya‑la̱, ra ta kjoa̱ ndi̱to̱n, tà kjo̱ská kjomà‑la̱; mì kì kjokjiín‑la̱ 'én ra tsi'kéna̱jmí‑la̱ jñà íchjín kìi̱.
42024012	Tanga jè Pedro, ndi̱to̱ón kijì, nga kiì katsíjen ya̱ ñánda̱ tíjna jè nga̱jo̱‑la̱ mi'ken; 'kia̱ nga iskotsíjen'séen ya̱ nga̱jo̱, ta jñá kjihijyo‑isa nikje ra isijtéjin ijo‑la̱ Jesús. A̱kjòn tsáfa‑ni ya̱ ni'ya‑la̱; tà kjóxkón‑la̱ kjoa̱ ra kjomà.
42024013	Ti̱jé‑ni ni̱chjin ra̱kìi̱, jò xi̱ta̱‑la̱ Jesús i̱nchifì jngo na̱xi̱ndá i̱tsé ra 'mì Emaús, ra tjín‑la̱ tsa tejngo jmi metro skanda ya̱ Jerusalén.
42024014	'Kia̱ nga i̱nchifì ya̱ a̱ya ndi̱yá, kií i̱nchijo̱óya‑ni nga'tsì kjoa̱ ra kjomà.
42024015	'Kia̱ i̱nchijo̱ó ko̱ i̱nchikjonangi‑la̱ xákjén, ijchò kasi'ta chraña‑la̱ ra ti̱jè‑ni Jesús nga ta̱ña tsakáhijtako̱.
42024016	Tanga 'koa̱á 'sín kjomà‑la̱ koni tsa tjíchjà xko̱n, mì kì kijtsexkon Jesús.
42024017	Jesús iskonangií‑la̱, kitsò‑la̱: ―¿Mé 'én ra ta̱ nda chibàya‑no nga timaya ndi̱yá, ko̱ mé‑ni nga ta̱ ba tjín‑no?
42024018	'Kia̱á kiìchja̱ jè ra 'mì Cleofas, kitsò: ―Ta nga'tsì xi̱ta̱ ra xìn i̱'nde‑la̱ ra títsa̱jna ya̱ Jerusalén, tà ji̱áa‑ni ra mì tjíjin‑la̱ jè kjoa̱ ra kjomà ya̱, ni̱chjin ra tsato.
42024019	Jesús kitsó‑la̱: ―¿Mé kjoa̱ ra kjomà? Jñà xi̱ta̱ kìi̱ kitsó‑la̱: ―A̱'ta 'tse̱ Jesús ra ya̱ Nazaret i̱'nde‑la̱, jè ra kiìchja̱ ngajo‑la̱ Nainá; 'ñó ki'se‑la̱ nga'ñó a̱'ta 'tse̱ kjoa̱ ra ki'sìn ko̱ a̱'ta 'tse̱ 'én ra kiìchja̱ ngixko̱n Nainá, ko̱ ya̱ ngixko̱n nga'tsì xi̱ta̱ na̱xi̱ndá.
42024020	Jñà xi̱ta̱ ítjòn‑la̱ na̱'mì, ko̱ xi̱ta̱xá‑na̱ji̱n, ya̱á isìnga̱tsja xi̱ta̱xá 'tse̱ Roma nga isi'ta krò ko̱ nga ini'ken.
42024021	'Koa̱á 'sín i̱nchichiñá‑ji̱n tsiki; bixó‑náji̱n tsa jè‑ní ra ma‑la̱ si̱ìkítsa̱jnandi̱í‑ni xi̱ta̱ na̱xi̱ndá Israel. Tanga ijyeé fì jàn ni̱chjin nga ko̱'sín kjomà.
42024022	Tjín i'ka íchjín ra tjítsa̱jnajin‑naji̱n, ra ta̱jñò kàfì katsíjen nga̱jo̱‑la̱ mi'ken. 'Kia̱ nga kà'fìi̱‑ni kábíxkón‑naji̱n nga ká'béna̱jmí‑naji̱n
42024023	nga mì‑ró kì kàsakó‑la̱ ijo‑la̱ Jesús; ti̱'koa̱ kàbe‑ró ìkja̱li̱ ra kàtsò‑la̱: Jesús tíjnakon‑ní.
42024024	'Kia̱á kàfì‑te i'ka xi̱ta̱ xàngi̱‑ji̱n ra kàfì katsíjen‑la̱ nga̱jo̱‑la̱ mi'ken. 'Koa̱á‑ró ti̱'sín kàbe‑ni koni 'sín kàtsò jñà íchjín, tanga mì‑ró yá tjín ra jè Jesús.
42024025	'Kia̱á kitsò Jesús: ―¡Mé ta̱ tája‑ni inìma̱‑no nga mì kì machi̱ya‑no ko̱ mì kì makjiín‑no koni 'sín kitsò jñà xi̱ta̱ ra isìchjeén Nainá nga kiìchja̱ ngajo‑la̱!
42024026	¿A mí 'ya, nga xá 'koa̱á 'sín ítjòn si̱ìkjiín‑ni kjo̱hi'in jè Cristo [ra xá isìkasén‑ni Nainá], a̱kjòn 'kia̱á ki̱ji̱ ya̱ ján ngajmi nga jeya kíjna?
42024027	Tsi'kéna̱jmíya‑la̱ kótsò‑ni koni 'sín tíchja̱ nga'tsì Xa̱jo̱n ra tjí'ta 'Én‑la̱ Nainá a̱'ta 'tse̱ Cristo. Tsikí'tsia̱ kjòn‑ni xa̱jo̱n ra tsikínda Moisés; a̱kjòn tsi'kéna̱jmíya‑la̱ nga'tsì xa̱jo̱n ra tsikínda jñà xi̱ta̱ ra isìchjeén Nainá nga kiìchja̱ ngajo‑la̱.
42024028	'Kia̱ nga ijchò ya̱ na̱xi̱ndá ñánda̱ i̱nchifì xi̱ta̱ kìi̱, 'koa̱á 'sín ki'sìn Jesús koni tsa isa̱ kjin tífì.
42024029	Tanga jñà xi̱ta̱ kìi̱, kjo̱'ñó isíkíjna; kitsò‑la̱: ―Ti̱jnako̱‑náji̱n ijyeé kjòhixón‑ní, ijyeé iskatjì tsá'bí. Kjokjiín‑la̱ jè Jesús; 'jaha'sen ni'ya nga tsikijnako̱ jñà xi̱ta̱ kìi̱.
42024030	'Kia̱ nga ijye títsa̱jna'ta ya̱ ímixa̱, iskábé ni̱ño̱ nchra̱jín, kitsjá‑la̱ kjo̱nda Nainá, a̱kjòn isìjòya, kitsjá‑la̱ jñà xi̱ta̱ kìi̱.
42024031	'Kia̱á kitsjá'nde Nainá nga nda tsatsíjen‑ila̱; kijtsexkon nga jè Jesús; tanga jè Jesús, ta ndi̱to̱ón ichijà ya̱ ngixko̱n xi̱ta̱ kìi̱.
42024032	'Kia̱á kitsò‑la̱ xákjén: ―Kií‑la ta̱ nda kàmatsja‑ila̱ inìma̱‑ná 'kia̱ nga kábáko̱‑ná ya̱ a̱ya ndi̱yá nga ká'béna̱jmíya‑ná a̱'ta 'tse̱ Xa̱jo̱n ra tjí'ta 'Én‑la̱ Nainá.
42024033	Mì kì ti̱ iskoñá‑ni, ndi̱to̱ón tsáfa india‑ni ya̱ Jerusalén; ijchò india‑ni ya̱ ni'ya ñánda̱ kjóxkóya xákjén, ko̱ jñà ra tejngo ma‑ni, ko̱ jñà xi̱ta̱ ra i'ka.
42024034	Jñà xi̱ta̱ ra tejngo ma‑ni kitsò‑la̱ xákjén: ―Kixi̱ kitií kjoa̱, ijyeé kàfaháya‑ila̱ Na̱'ín‑ná Jesús; ijyeé kàbe jè Simón.
42024035	'Kia̱á tsi'kéna̱jmí‑te jñà xi̱ta̱ ra jò ma‑ni kó'sín kjomà'tin ya̱ a̱ya ndi̱yá, ko̱ kó'sín kjomà nga kijtsexkon Jesús 'kia̱ nga isìjòya ni̱ño̱ nchra̱jín.
42024036	Takó ti̱'kia̱á i̱nchichja̱-isa‑ni nga i̱nchi'béna̱jmí‑la̱ xákjén kjoa̱ kìi̱, nga tsasijnajin masen‑la̱ Jesús; isíkjáya‑la̱, kitsò‑la̱: ―'Nchán katasíkítsa̱jna‑no Nainá.
42024037	Jñà xi̱ta̱ kìi̱, 'ñó itsakjòn, ko̱ 'ñó isinchaxkón‑la̱ 'kia̱ nga kijtse; kitsó‑ní tsa tà inìma̱‑la̱ mi'ken‑ní.
42024038	'Kia̱á kitsò Jesús: ―¿Mé ta̱ nda bíxkón‑la ijo‑no? ¿Ko̱ mé‑ni ko̱tsò‑ni kjo̱bítsjen ra nchrabájin ya̱ inìma̱‑no?
42024039	Chítsijen‑la jñà ndsa̱ ko̱ ndsa̱koàa̱. 'A̱n‑ná. Tja'tá‑ná ndsa̱à ko̱ chítsijen‑ná. Jngo ra tà inìma̱, tsìn‑la̱ ijo, ti̱'koa̱á tsìn‑la̱ ninda, tanga 'a̱n tjín‑na, koni 'sín i̱nchichitsíjen‑nájiòn.
42024040	'Kia̱ nga ijye ko̱kitsò‑la̱, tsakón‑la̱ tsja ko̱ ndsa̱ko̱.
42024041	Tanga jñà xi̱ta̱‑la̱ mì kì ndi̱to̱n kjokjiín‑la̱ nga 'ñó tsja ki'se‑la̱ ko̱ 'ñó isinchaxkón‑la̱ 'kia̱ nga kijtse. 'Kia̱á iskonangi‑la̱ Jesús, kitsò‑la̱: ―¿A tjín chiba‑no tsajmì ra ma chine?
42024042	Kitsjá i̱tsé‑la̱ ti̱ ra ijye kichjàn, [ko̱ tsjén‑la̱ cho̱ sera̱].
42024043	Iskábé Jesús, a̱kjòn iskine ya̱ ngixko̱n jñà xi̱ta̱‑la̱.
42024044	'Kia̱á kitsò‑la̱ xi̱ta̱‑la̱: ―Jñà kjoa̱ ra kjomà'tiaa̱n, jñá‑ní ra tsi'kènájmí‑no 'kia̱ nga ti̱'sa̱ ya̱ tsakáti̱jnako̱‑no. 'Koa̱á 'sín kíxin‑no nga ki̱tjasòn ijye‑ní koni 'sín tíchja̱ ra a̱'ta tsa̱'a̱n, xa̱jo̱n 'tse̱ kjo̱téxoma‑la̱ Nainá ra tsikínda Moisés, ko̱ 'tse̱ xi̱ta̱ ra isìchjeén Nainá nga kiìchja̱ ngajo‑la̱, ko̱ ra tjí'ta xa̱jo̱n 'tse̱ Salmo.
42024045	'Kia̱á nda isìchi̱ya‑la̱ mé‑ni nga katjaha'sen‑jin‑la̱ koni 'sín tíchja̱ Xa̱jo̱n ra tjí'ta 'Én‑la̱ Nainá.
42024046	Kitsò‑la̱: ―'Koa̱á 'sín tíchja̱ Xa̱jo̱n ra tjí'ta 'Én‑la̱ Nainá nga tsò nga 'a̱n ra Cristo [ra xá isìkasén‑na Nainá], tjínè‑na nga ki̱yáa̱; 'kia̱ nga ki̱jchò jàn ni̱chjin, kjoa̱áyaá‑ina.
42024047	Nainá si̱hijcha'tá‑la̱ jé‑la̱ xi̱ta̱ ra a̱'ta 'tse̱ Jesús, 'kia̱ nga jñà xi̱ta̱ si̱íkájno jé‑la̱ nga mì ti̱ jé koa̱àtsji‑ni. Jè 'én kìi̱, machjeén‑ní nga 'se̱na̱jmíya ijye‑la̱ xi̱ta̱ ko̱'tsia̱ kjòn‑ni Jerusalén skanda nga tíjngo i̱sà'nde.
42024048	Jiòn 'kéna̱jmió kjo̱kixi̱ koni 'sín kjomà.
42024049	'A̱án sikásén‑no jè kjo̱tjò ra tsjá Na̱'ìn‑na̱ koni 'sín ijye kitsjá 'én‑la̱. Tanga jiòn, i̱ ti̱tsa̱jna Jerusalén skanda 'kia̱ nga ijye tjábé‑no nga'ñó ra nchrabá‑ni ján ngajmi.
42024050	'Kia̱á kiìko̱ xi̱ta̱‑la̱ skanda ya̱ na̱xi̱ndá Betania. Iskimí'nga tsja nga isíjé‑la̱ Nainá nga katasíchikon'tin jñà xi̱ta̱ kìi̱.
42024051	'Kia̱ nga tísíjé'tin xi̱ta̱‑la̱, a̱kjòn itjàmítje̱n nga kijì ján ngajmi.
42024052	Jñà xi̱ta̱‑la̱, 'kia̱ nga ijye tsinchaxkó'nchi'ta‑la̱ Jesús nga kijtsexkón, tsja tjín‑la̱ nga kijì‑ni ya̱ Jerusalén.
42024053	Ko̱ ya̱á tsikitsa̱jna ki'ta ya̱ a̱ya i̱ngo̱ ítjòn nga 'nga ko̱ jeya isíkíjna Nainá.
43001001	'Kia̱ nga ti̱'sa̱ tjà'tsin‑la̱ kjoa̱, jè 'Én, ta̱'koa̱ tíjna‑ní, ko̱ ya̱á tíjnako̱ Nainá. Jè ra 'Én, jè‑ní ra Nainá.
43001002	Ko̱ ya̱á tíjnako̱ Nainá skanda ti̱'sa̱‑ni tjà'tsin‑la̱ kjoa̱.
43001003	Ko̱ jè isìchjeén Nainá nga tsikínda nga'tsì tsajmì ra tjín; ni̱mé tsajmì ra tjín ra mì a̱'ta 'tse̱ isinda‑ni.
43001004	A̱'ta 'tse̱é‑ní nga tjín Kjo̱binachon. Jè Kjo̱binachon, jè‑ní jè Ni'í ra síhisen‑la̱ nga'tsì xi̱ta̱.
43001005	Jè Ni'í ra̱kìi̱, ya̱á síhisen ñánda̱ nga jñò chon, ko̱ jè kjoa̱jñò mì kì ma síkijne‑la̱ nga síkji'tso.
43001006	Tsikijnaá jngo xi̱ta̱ ra Juan tsi'kìn ra Nainá isìkasén.
43001007	Jè 'ji tsjá 'én a̱'ta 'tse̱ Ni'í ra síhisen, mé‑nì nga'tsì xi̱ta̱ ko̱kjiín‑la̱ koni 'sín 'ke̱èna̱jmíya ra jè.
43001008	Jè Juan, mì tsa jè‑jìn Ni'í ra síhisen, ta 'én ra 'ji tsjá ra jè, a̱'ta 'tse̱ Ni'í ra síhisen‑la̱ xi̱ta̱.
43001009	Jè ra ngi Ni'í ra ma‑la̱ síhisen‑la̱ xi̱ta̱, i̱í 'ji i̱sà'nde ra̱kìi̱.
43001010	I̱í tsikijna i̱sà'nde, tanga jñà xi̱ta̱ i̱sà'nde mì kì kijtsexkon ni̱'sín takó jè tsikínda i̱sà'nde.
43001011	Ya̱á 'ji ya̱ a̱jin‑la̱ xi̱ta̱‑la̱ tanga jñà xi̱ta̱‑la̱ mì kì iskábétjò.
43001012	Tanga nga'tsì xi̱ta̱ ra iskábétjò ko̱ ti̱'koa̱ kjokjiín‑la̱ jñà 'én ra kiìchja̱, kitsjá‑la̱ kjo̱hixi̱ nga i'ndí‑la̱ Nainá kjomà,
43001013	tanga mì tsa ki‑ni nga jní kitsin‑jín, ko̱ mì tsa ki‑ni nga a̱'ta 'tse̱ xi̱ta̱ kitsin‑ni, kií‑ní nga a̱'ta 'tse̱ Nainá kitsin‑ni.
43001014	Ko̱ jè ra 'Én, xi̱ta̱á kjomà; ko̱ i̱í tsikijnajin‑naji̱n. Kijcha‑náji̱n jè kjoa̱jeya‑la̱, jè kjoa̱jeya ra kitsjà‑la̱ Nainá koni ra ta jè ta̱jngo‑ni I'ndí‑la̱, ko̱ 'ñó ki'se‑la̱ ra kjo̱nda ko̱ kjo̱hixi̱.
43001015	Juan kitsjá 'én ra a̱'ta 'tse̱ nga kitsò: ―A̱'ta 'tse̱é xi̱ta̱ ra̱kìi̱ 'kia̱ nga ko̱'sín kíxin‑no: “Jè ra 'sa̱ nchrabátji̱ngi‑na, jè‑ní ra tíjna ítjòn‑na, nga̱ isa̱á kjotseé tíjna‑ni koni 'a̱n.”
43001016	Nga̱ 'ñó tse kjo̱nda tjín‑la̱ ra jè; a̱sa 'ñó a̱sa 'ñó títjábé-isa‑ná kjo̱nda‑la̱.
43001017	Jè kjo̱téxoma‑la̱ Nainá, jè Moisés ki'tsì‑la̱, tanga jè ra kjo̱nda ko̱ kjo̱hixi̱, jè Jesucristo 'jiìkó.
43001018	Ni̱ kjè sa yá ra bexkon kó 'ki kjòn‑ni ra jè Nainá; tanga jè I'ndí‑la̱ ra ta jè ta̱jngo ma‑ni ra Nainá‑te ra ya̱ tíjna'ta‑la̱, jè‑ní ra bakón‑ná kó 'ki Nainá.
43001019	Jñá 'én kìi̱ ra kitsjà Juan, 'kia̱ nga jñà xi̱ta̱ judío isìkasén na̱'mì ko̱ xi̱ta̱ Levita nga inchrabà‑ni ya̱ Jerusalén nga iskonangi‑la̱ Juan, kitsò‑la̱: ―¿Yá xi̱ta̱‑ni ra ji̱?
43001020	Juan tsi'kéna̱jmí kixi̱‑ní, mì tsa tsakja'ma‑jìn, kitsó‑la̱: ―Mì tsa 'a̱n jiàa̱n Cristo [ra xá si̱ìkasén‑ni Nainá].
43001021	Xi̱ta̱ kìi̱, india iskonangi‑ni, kitsò: ―¿Yá‑ni ra ji̱? ¿A ji̱‑ní Elías? ―Mì tsa 'a̱n jiàa̱n ―kitsò Juan. ―¿O̱ ra ji̱‑ní jè xi̱ta̱ ra síchjeén Nainá nga chja̱ ngajo‑la̱ ra xá tjínè‑la̱ nga kj'i̱í? ―Majìn ―kitsó‑ní.
43001022	Iskonangií india‑ila̱, kitsò‑la̱: ―¿Yá kjòn‑ni ra ji̱? Ko̱'tín‑náji̱n, mé‑nì nga ko̱ma ko̱híko̱‑la̱ji̱n 'én jñà ra isìkasén‑naji̱n. ¿Mé 'én 'bì a̱'ta tsa̱ji?
43001023	'Kia̱á kitsò‑la̱ Juan: ―'A̱n‑ná xi̱ta̱ ra 'ñó chja̱ya ya̱ i̱'nde kixì ñánda̱ xìn'ta: “Ndaá tjajna kixio̱ò ndi̱yá‑la̱ Na̱'ín‑ná”, koni 'sín kitsò Isaías xi̱ta̱ ra isìchjeén Nainá nga kiìchja̱ ngajo‑la̱.
43001024	Jñà xi̱ta̱ ra isìkasén xi̱ta̱ fariseo,
43001025	iskonangií india‑ila̱ kitsò‑la̱: ―¿Mé‑ni nga xi̱ta̱ batíndá‑ni, tsa mì tsa ji̱‑ni ra Cristo, ko̱ tsa mì tsa ji̱ ra Elías ko̱ ti̱'koa̱á tsa mì tsa ji̱‑ti jè xi̱ta̱ ra isìchjeén Nainá nga chja̱ya ngájo‑la̱?
43001026	Kiìchja̱á Juan nga kitsò‑la̱: ―'A̱n, ta nandá batíndá‑na, tanga tíjnajin masen jngo‑najiòn ra mì kì 'yaxkon.
43001027	Jè‑ní ra 'sa̱ nchrabátji̱ngi‑na, jè ra isa̱ tíjna ítjòn‑ni koni 'a̱n. Skanda mì kì bakèn‑na nga 'a̱n skíjnda̱'ñó‑la̱ jè xo̱xín xa̱jté‑la̱.
43001028	Nga'tsì kjoa̱ kìi̱, ya̱á na̱xi̱ndá Betania nga ko̱'sín kjomà, ya̱ ra ijngoa ndáje̱ ra 'mì Jordán, ñánda̱ nga tsatíndá xi̱ta̱ jè Juan.
43001029	'Kia̱ nga ma nchijòn, Juan kijtseé Jesús nga tínchrabá ñánda̱ nga síjna ra jè, ko̱ a̱kjòn kitsò: ―¡Chítsijen‑la, jè ra̱kìi̱ ra síkasén Nainá koni tsa jngo Forrè I'ndí ra faháxìn jé‑la̱ xi̱ta̱ i̱sà'nde!
43001030	A̱'ta 'tse̱é xi̱ta̱ ra̱kìi̱ ra kíchjàa̱ 'kia̱ nga ko̱kíxin‑no: “Nchrabá jngo xi̱ta̱, jè ra tíjna ítjòn‑na, ra isa̱ kjotseé tíjna‑ni koni 'a̱n.”
43001031	Ra 'a̱n, nda mí bexkon tsiki; kií ta nandá batíndá‑na mé‑ni nga katabexkon‑ni jñà xi̱ta̱ na̱xi̱ndá Israel.
43001032	Juan, 'koa̱á ti̱'sín kitsjà 'én nga kitsò: ―Kíjtse‑náa̱ jè Inìma̱ Tsje‑la̱ Nainá nga itjojen‑ni ngajmi nga ko̱'sín 'ki koni jngo tjo̱ni̱ña̱, nga kiskàtje̱nsòn‑la̱ Jesús.
43001033	'A̱n mì kì bexkon; tanga jè Nainá ra isìkasén‑na nga ko̱ nandá tsatíndá‑na xi̱ta̱, 'koa̱á 'sín kitsò‑na: “Jè ra jchi̱i nga ki̱tjojen‑nè jè Inìma̱ Tsje‑na̱ nga ya̱ ska̱tje̱n‑sòn‑la̱, jè‑ní ra ko̱ Inìma̱ Tsje‑na̱ ko̱tíndá‑ni xi̱ta̱.”
43001034	'A̱n, ijyeé ko̱'sín kíjtsee̱, ko̱ tsja‑ná 'én‑na̱ nga jè‑ní ra I'ndí‑la̱ Nainá.
43001035	Ra kjomà nchijòn, ti̱ya̱á tíjna india‑ni Juan; tji̱ko̱ jò xi̱ta̱ ra ya̱ koté'yá'ta‑la̱.
43001036	'Kia̱ nga kijtse nga ya̱ tsá'ba Jesús, kitsò Juan: ―¡Chítsijen‑la, jè ra̱kìi̱ forrè‑la̱ Nainá [ra ki̱yátjì‑la̱ xi̱ta̱]!
43001037	Ngajò xi̱ta̱ kìi̱ 'kia̱ nga kií'nchré koni 'sín kitsò Juan, kijìtji̱ngií‑la̱ Jesús.
43001038	'Kia̱ nga isíkáfa Jesús, kijtse‑ní nga ya̱ i̱nchifìtji̱ngi‑la̱ jñà xi̱ta̱ kìi̱, kitsò‑la̱: ―¿Mé ra fatsjio? 'Kia̱á kitsò ngajò xi̱ta̱ kìi̱: ―Maestro, ¿ñánda̱ tijni?
43001039	Jesús kitsó‑la̱: ―Nchrabá, chítsijen‑la. Kiìko̱‑ní, ko̱ kijtseé ñánda̱ bijna Jesús, ya̱á tsikìtsa̱hijyoko̱ ni̱chjin jè, ta nga̱tjì‑la̱ nga ijyeé kjòhixòn, ijchó‑la tsa las cuatro.
43001040	Jñà ngajò xi̱ta̱ kìi̱, ra kiìtji̱ngi‑la̱ Jesús 'kia̱ nga kií'nchré‑la̱ Juan koni 'sín kitsò, jngo ra 'mì Andrés ra 'ndse̱ ma Simón Pedro.
43001041	Andrés, jè iskajin ítjòn 'ndse̱ ra 'mì Simón, kitsò‑la̱: ―Ijyeé ka'yaxkon‑ji̱n jè Mesías ra Cristo tsò‑ni, [jè ra xá isìkasén‑ni Nainá].
43001042	Andrés kiìko̱ó jè Simón ñánda̱ tíjna Jesús; 'kia̱ nga kijtse Jesús, kitsó‑la̱: ―Ji̱‑níi̱ Simón, ti‑la̱ Jonás, tanga 'ndi̱ 'ndi̱, Cefas 'kín‑li. (Cefas, Pedro tsó‑ni.)
43001043	Ra ma nchijòn, Jesús, 'koa̱á 'sín kjomejèn‑la̱ nga ya̱ ki̱ji̱ ján nangi Galilea. Ko̱ ya̱á iskajin jè Felipe, kitsò‑la̱: ―Nchrabátji̱ngi‑ná.
43001044	Jè Felipe ya̱á i̱'nde‑la̱ ya̱ na̱xi̱ndá Betsaida, ya̱ ñánda̱ i̱'nde‑la̱ Andrés ko̱ Pedro.
43001045	Felipe kiì kátsjií jè ra 'mì Natanael, kitsò‑la̱: ―Ijyeé ka'yaxkon‑ji̱n jè ra síkaxki̱ xa̱jo̱n kjo̱téxoma ra tsikínda Moisés ko̱ 'tse̱ xi̱ta̱ ra kiìchja̱ ngajo‑la̱ Nainá, jè Jesús ra ya̱ i̱'nde‑la̱ na̱xi̱ndá Nazaret jè ra i'ndí‑la̱ José.
43001046	Natanael kitsò‑la̱ jè Felipe: ―¿A maá ya̱ ki̱tjokajin‑ni ya̱ na̱xi̱ndá Nazaret jngo ra nda 'si̱in? Kitsó jè Felipe: ―Nchrabí, ko̱ chítsijen saba‑la̱.
43001047	Jesús 'kia̱ nga kijtse jè Natanael nga ya̱ tínchrabá'ta‑la̱, kitsó ra a̱'ta 'tse̱: ―Jè ra̱kìi̱ ra ngi kixi̱ síjchá ijo‑la̱ koni jngo xi̱ta̱ Israel, ko̱ mì tsa kjoa̱ndiso tjín ra a̱'ta 'tse̱.
43001048	Natanael kitsó‑la̱ Jesús: ―¿Kó'sín ma‑ni nga 'yaxkon‑ná? Jesús kitsó‑la̱: ―Kàbeé‑la 'kia̱ nga ti̱kjè chja̱‑li jè Felipe, 'kia̱ nga tijnangi ya̱ yá‑la̱ to igo̱.
43001049	Natanael kitsó‑ní: ―Maestro, ji̱‑ní ra I'ndí‑la̱ Nainá, ko̱ ji̱‑ní xi̱ta̱xá ítjòn‑la̱ na̱xi̱ndá Israel.
43001050	Kiìchja̱ Jesús, kitsò‑la̱: ―¿A ta kií kàmakjiín‑li nga ko̱kàxin‑la nga kàbeé‑la nga ya̱ tijnangi ya̱ yá‑la̱ to igo̱? 'Koa̱á xín‑la nga isa̱á tse kjoa̱xkón jcha̱ isi.
43001051	Kitsò‑isa‑la̱ Jesús: ―Ngi kjo̱hixi̱‑ní ra xin‑no, jcha̱‑nájiòn nga tjá'xa̱ jè ngajmi ko̱ jñà ìkja̱li̱‑la̱ Nainá ko̱'ki ki̱ji̱mijìn ko̱ ko̱'ki kji̱nchrabàjen‑nè‑na 'a̱n ra I'ndí‑la̱ Xi̱ta̱ xin‑la̱ ijo‑na̱.
43002001	Ra kjomà jàn ni̱chjin ki'seé jngo 'sí ján Caná, ya̱ na̱xi̱ndá ra chja̱‑ni Galilea nga tsixan jngo xi̱ta̱. Ko̱ jè na̱‑la̱ Jesús ya̱á tíjna.
43002002	Ti̱'koa̱á inakjoá‑te‑la̱ Jesús ko̱ xi̱ta̱ ra kotá'yá'ta‑la̱ ya̱ ñánda̱ tsixan xi̱ta̱.
43002003	'Kia̱ nga ijyehe'tà nandá xán 'tse̱ uva ñánda̱ nga tsixan xi̱ta̱, jè na̱‑la̱ Jesús kitsó‑la̱: ―Ijye‑ró ijyehe'tà nandá xán‑la̱ xi̱ta̱ ra kàbixan.
43002004	Jesús kitsó‑la̱: ―¿Mé‑ni 'a̱n ko'mì‑náa̱? Takó kjè kì bijchó ni̱chjin‑la̱ nga sìhitjásòo̱n jè xá ra 'jíi̱‑na.
43002005	Jè na̱‑la̱ Jesús kitsó‑la̱ jñà xi̱ta̱ ra i̱nchibíya nandá xán: ―Ko̱'sín 'tia̱àn koni 'sín ki̱tso̱‑no ra jè.
43002006	Jon ma‑ni ti̱jí na̱jo̱ ra ma sinchá nandá ra ya̱ i̱ncha ra síchjeén xi̱ta̱ judío nga sítsje‑ni tsajmì ra tjín‑la̱ koni 'sín tjín kjo̱téxoma‑la̱ ra xkón tjín. Nga jngó jngó ti̱jí kìi̱, kjiyaá‑la tsa jò ko̱ tsa jàn ndichjon ra kan litro tjín‑la̱ nandá nga jngó jngó.
43002007	Jesús kitsó‑la̱ jñà xi̱ta̱ ra i̱nchibíya nandá xán: ―Ti̱jtse nandá jñà ti̱jí kìi̱. Jñà xi̱ta̱ chi̱'nda tsinchá nandá jñà ti̱jí kìi̱; ngi nda kjón‑ní isìjtse ijye.
43002008	A̱kjòn kitsò Jesús: ―Ti̱náchrje chiba ko̱ 'ti̱‑la jè ra síjna ítjòn nga tísísin‑la̱ xi̱ta̱. A̱kjòn 'koa̱á 'sín ki'sìn.
43002009	Jè xi̱ta̱ ra tíjna ítjòn nga tísísin‑la̱ xi̱ta̱, iskó'tá jè nandá ra nandá xán kjomà. Jè xi̱ta̱ ra̱kìi̱, nda mí be ñánda̱ 'ji‑ni jè xán; (tà jñá kijtse xi̱ta̱ ra i̱nchibíya, nga̱ jñà ikachrje nandá). 'Kia̱á jè xi̱ta̱ ra tíjna ítjòn kiìchja̱‑la̱ xi̱ta̱ 'xi̱n ra ixan,
43002010	kitsò‑la̱: ―Nga'tsì xi̱ta̱, jé tsjá ítjòn jè nandá xán ra isa̱ 'ñó nda, ko̱ 'kia̱ nga ijye na̱ti i̱nchi'bi xi̱ta̱, 'kia̱á tsjá jè xán ra isa̱ nangi tjín‑la̱. Tanga ji̱ kabìjnatjó‑níi̱ jè xán ra isa̱ nda, ko̱ jè tjinikjehe'ta‑ni.
43002011	Jé kjo̱xkón ra̱kìi̱ ra ki'sìn ítjòn Jesús ya̱ na̱xi̱ndá Caná ra chja̱‑ni Galilea nga tsakón kjoa̱jeya‑la̱, ko̱ jñà xi̱ta̱ ra kotá'yá'ta‑la̱ kjokjiín‑la̱ a̱'ta 'tse̱.
43002012	'Kia̱ nga ijye kjomà, ya̱á kijì na̱xi̱ndá Capernaum; tji̱ko̱ na̱‑la̱ ko̱ jñà 'ndse̱ ko̱ xi̱ta̱ ra kotá'yá'ta‑la̱; ko̱ ya̱á tsikìtsa̱hijyo chiba ni̱chjin.
43002013	Ijyeé kjochraña ni̱chjin nga síjeya 'sí jñà xi̱ta̱ judío ya̱ ján Jerusalén nga síkítsjen‑yá ni̱chjin 'kia̱ nga itjojin kjo̱hi'in ya̱ ján nangi Egipto; ko̱ ya̱á kijì Jesús.
43002014	'Kia̱ nga 'jaha'sen a̱ya i̱ngo̱ ítjòn, jè Jesús, kijtse‑ní nga ya̱ ndi̱tsin i̱ngo̱ tjíhijyo xi̱ta̱ ra batína nchra̱ja̱, ko̱ forrè ko̱ tjo̱ni̱ña̱; ti̱'koa̱ tjítsa̱jna'ta ímixa̱ jñà xi̱ta̱ ra síkaatjìya to̱n.
43002015	'Kia̱á 'ja Jesús, tsikínda jngo na'ñó ra 'tson xi̱ta̱, a̱kjòn tsahatji̱ngi ijye‑la̱ xi̱ta̱ ra ya̱ tjítsa̱jna ya̱ ndi̱tsin i̱ngo̱, ko̱ jñà nchra̱ja̱‑la̱ ko̱ forrè‑la̱. Ti̱'koa̱á tsikíxten'ta‑te ya̱ a̱'ta nangi to̱n‑la̱ jñà xi̱ta̱ ra síkaatjìya to̱n ko̱ a̱kjòn isíkáfaya ímixa̱‑la̱.
43002016	Jñà ra batína tjo̱ni̱ña̱ kitsó‑isa‑la̱: ―Ti̱náchrje tsje cho̱ kìi̱. Kì ni'ya ndi̱tsi̱n 'nià jè ni'ya‑la̱ Na̱'ìn‑na̱.
43002017	Jñà xi̱ta̱ ra kotá'yá'ta‑la̱, 'kia̱á ítsjen‑la̱ kó'sín tíchja̱ xa̱jo̱n ra tjí'ta 'én‑la̱ Nainá nga tsò: “'Ñó machi̱nia̱, ta nga̱tjì‑la̱ nga 'ñó matsjake ni'ya‑li.”
43002018	Jñà xi̱ta̱ judío, 'kia̱á iskonangi‑la̱, kitsò‑la̱: ―¿Mé kjo̱xkón ra bakon‑náji̱n nga ji̱ tjín‑li kjo̱hixi̱ nga ko̱'sín 'nì?
43002019	'Kia̱á kiìchja̱ Jesús, kitsò‑la̱: ―Ti̱xojen i̱ngo̱ ra̱kìi̱, ko̱ 'a̱n, ta jàn ni̱chjin kindá india‑na.
43002020	'Kia̱á kitsò jñà xi̱ta̱ judío: ―Jè i̱ngo̱ ra̱kìi̱, ichán jon nó isinda‑ni, ko̱ ji̱, ta jàn ni̱chjin mejèn‑li kínda india‑ni.
43002021	Tanga jè i̱ngo̱ ra ko̱kitsò‑la̱ Jesús, ti̱jé‑ni ijo‑la̱.
43002022	'Koa̱á jnchro ma‑ni, 'kia̱ nga jaáya‑la̱, jñà xi̱ta̱ ra kotá'yá'ta‑la̱, 'kia̱á ítsjen‑la̱ 'én ra ko̱'sín kitsò; kjokjiín‑la̱ koni 'sín tíchja̱ xa̱jo̱n ra tjí'ta 'én‑la̱ Nainá ko̱ 'én ra kiìchja̱ Jesús.
43002023	'Kia̱ nga tíjna ya̱ Jerusalén jè Jesús, ya̱ 'sí paxko̱, kjín xi̱ta̱ kjokjiín‑la̱ 'kia̱ nga kijtse jñà kjo̱xkón ra ki'sìn.
43002024	Tanga Jesús takó mì kì nda isìjngo ikon ra a̱'ta 'tse̱ xi̱ta̱ kìi̱, nga̱ ki, ijyeé nda bexkon nga'tsiòo̱.
43002025	Jesús mì kì tsa machjeén‑la̱ yá ra ko̱ki̱tso̱‑la̱ kó kjòn nga jngó jngó inìma̱‑la̱ xi̱ta̱, nga̱ jè jnchro ra 'ñó nda be kó'sín tjíhijyo inìma̱‑la̱ xi̱ta̱.
43003001	Tsikijnaá jngo xi̱ta̱ fariseo ra tsi'kìn Nicodemo ra ti̱'koa̱ xi̱ta̱ ítjòn tsikijna‑la̱ xi̱ta̱ judío.
43003002	Jè xi̱ta̱ ra̱kìi̱, jñò kijì nga kiì katsíjen‑la̱ Jesús nga kitsò‑la̱: ―Maestro, 'ya‑náji̱n nga jè Nainá isìkasén‑li nga ma ko̱kón‑ya‑náji̱n, nga̱ jngo xi̱ta̱ ra mì tsa Nainá tíjnako̱, mì kì ko̱ma‑la̱ ko̱'sín 'si̱in koni 'sín tjín jñà kjo̱xkón ra 'nì.
43003003	'Kia̱á kitsò Jesús: ―Ngi kjo̱hixi̱í ra xin‑la, jè xi̱ta̱ ra mì kì jtsín xi̱tse̱ india‑ni mì kì ko̱ma ske̱ kó'sín batéxoma Nainá.
43003004	Jè Nicodemo 'kia̱á iskonangi‑la̱, kitsò: ―¿Kó'sín ko̱ma‑ni nga jtsín xi̱tse̱ india‑ni jngo xi̱ta̱ ra ijye jchínga? ¿A maá kjoa̱ha'sen india‑ni i̱ndsi̱'ba̱ na̱‑la̱, ko̱ a̱kjòn jtsín india‑ni?
43003005	Jesús kitsó‑la̱: ―'Koa̱á xin kixi̱‑la, jè ra mì a̱'ta 'tse̱ nandá ko̱ a̱'ta 'tse̱ Inìma̱ Tsje‑la̱ Nainá jtsín‑ni, mì kì ko̱ma kjoa̱ha'sen‑jin ñánda̱ nga jè Nainá tíbatéxoma.
43003006	Jè ra a̱'ta 'tse̱ xi̱ta̱ tsin‑ni, sakó‑la̱ kjo̱binachon a̱'ta 'tse̱ ijo‑la̱; ko̱ jè ra a̱'ta 'tse̱ Inìma̱ Tsje‑la̱ Nainá tsin‑ni, sakó‑la̱ kjo̱binachon a̱'ta 'tse̱ inìma̱‑la̱.
43003007	Kì tà chjàn maxkón‑li koni 'sín kàxin‑la: “Nga machjeén‑ní nga jtsín xi̱tse̱ india‑ni jñà xi̱ta̱.”
43003008	Jè tjo̱ 'ba‑ní ni̱ ta ñánda̱ mejèn‑la̱, na'yá‑la̱ nga fane, tanga mì kì 'yeé ñánda̱ nchrabá‑nì ko̱ ñánda̱ fì. 'Koa̱á 'sín kjòn nga'tsì ra a̱'ta 'tse̱ Inìma̱ Tsje‑la̱ Nainá tsin‑ni.
43003009	'Kia̱á kitsò Nicodemo: ―¿Kó'sín ko̱ma‑la̱ nga ko̱'sín ko̱ma kjoa̱ kìi̱?
43003010	Jesús kitsó‑ní: ―Ngaji̱, maestro tijna‑la̱ na̱xi̱ndá Israel, ¿mé‑ni mì 'ya‑ni kjoa̱ kìi̱?
43003011	Ngi kjo̱hixi̱í ra xin‑la: Jé nakjoá‑ji̱n kjoa̱ ra na'yá‑ji̱n, ko̱ jé 'bèna̱jmí‑ji̱n kjoa̱ ra kijcha‑ji̱n, tanga mì kì makjiín‑no 'én ra 'bèna̱jmí‑ji̱n.
43003012	Tsa mì kì makjiín‑no 'kia̱ nga 'benájmí‑no kjoa̱ ra 'tse̱ i̱sà'nde, ¿a tà jé ko̱kjiín‑najiòn tsa 'kenájmí‑no kjoa̱ ra chon ya̱ ján ngajmi?
43003013	’Ni̱ kjè tsa yá ra fìmijìn ján ngajmi, ta̱ jngo jè I'ndí‑la̱ Xi̱ta̱, nga̱ jé ra ya̱ 'ji‑ni ya̱ ján ngajmi.
43003014	Koni 'sín ki'sìn Moisés ya̱ i̱'nde kixì ñánda̱ nga tsikima nga iskiítje̱n jngo ye̱ ki̱cha̱ nga tsikítja̱'bá'ta yá, jè I'ndí‑la̱ Xi̱ta̱, 'koa̱á ti̱'sín tjínè‑la̱ nga tjáhitje̱n,
43003015	mé‑ni nga'tsì ra ko̱kjiín‑la̱ ra a̱'ta 'tse̱, mì tsa jchi̱ja‑jìn, ta isa̱á 'se̱‑la̱ kjo̱binachon ra mì fehe'ta skanda ta kjiá‑nioo̱.
43003016	’Nga̱ jè Nainá batoó 'ñó kjotsjake xi̱ta̱ i̱sà'nde, nga kitsjá jè I'ndí‑la̱ ra ta jè ta̱jngo‑ni, mé‑ni nga nga'tsì xi̱ta̱ ra ko̱kjiín‑la̱ a̱'ta 'tse̱, mì kì jchi̱ja, ta isa̱á 'se̱‑la̱ kjo̱binachon ra mì fehe'ta skanda ta kjiá‑nioo̱.
43003017	Nainá mì tsa kì xá isìkasén‑ni I'ndí‑la̱ nga kjo̱hi'in ki̱ìnè‑la̱ xi̱ta̱ i̱sà'nde, kií xá isìkasén‑ni nga a̱'ta 'tse̱ ko̱ma ki̱tjokajin‑ni kjo̱hi'in a̱'ta 'tse̱ jé‑la̱ xi̱ta̱ i̱sà'nde.
43003018	’Jè ra makjiín‑la̱ a̱'ta 'tse̱ Jesús, mì tsa kjo̱hi'in tjínè‑la̱ nga si̱ìkjiín; tanga jè ra mì kì makjiín‑la̱, ijyeé kjo̱hi'in tjínè‑la̱ nga si̱ìkjiín ta nga̱tjì‑la̱ mì kì makjiín‑la̱ a̱'ta 'tse̱ I'ndí‑la̱ Nainá ra ta jè ta jngo‑ni.
43003019	Jñà xi̱ta̱ ra mì kì makjiín‑la̱, ijyeé kjo̱hi'in tjínè‑la̱ nga si̱ìkjiín ta nga̱tjì‑la̱ 'kia̱ nga 'ji i̱ i̱sà'nde jè ra síhisen‑ná mì kì kjotsjake, ta isa̱á jñà 'ñó kjotsjake jè ra kjoa̱jñò, ta nga̱tjì‑la̱ nga 'choó tjín jñà kjoa̱ ra 'sín.
43003020	Nga'tsì xi̱ta̱ ra 'cho tjín kjoa̱ ra 'sín, jtikeé ra kjoa̱ isen, ko̱ majìn‑la̱ nga ya̱ nchrabá ñánda̱ nga isen chon ta nga̱tjì‑la̱ majìn‑la̱ nga jcha̱‑la̱ jñà kjoa̱'cho ra 'sín.
43003021	Tanga jñà ra kjoa̱kixi̱ i̱nchi'sín, nchrabá'ta‑la̱ ñánda̱ isen chon, mé‑ni nga jcha̱‑la̱ nga 'koa̱á 'sín i̱nchi'sín koni 'sín mejèn‑la̱ Nainá.
43003022	Nga ijye kjomà, Jesús kijí ko̱ xi̱ta̱ ra kotá'yá'ta‑la̱ ya̱ ján nangi Judea; ya̱á tsikitsa̱jnako̱ chiba ni̱chjin nga tsatíndá xi̱ta̱.
43003023	Juan ti̱'koa̱á tíbatíndá‑te xi̱ta̱ ya̱ na̱xi̱ndá Enón, ya̱ chraña'ta‑la̱ na̱xi̱ndá Salim, ta nga̱tjì‑la̱ ya̱ i̱'nde ra̱kìi̱, 'ñó tjín nandá; ko̱ jñà xi̱ta̱, ijchò‑ní nga isatíndá.
43003024	'Kia̱ nga ko̱kjamà kjoa̱ kìi̱, 'kia̱‑ní 'kia̱ nga ti̱kjè nda̱yá fì jè Juan.
43003025	Jñà xi̱ta̱ ra kotá'yá'ta‑la̱ Juan ko̱ jngo xi̱ta̱ judío tsakátiya‑ni kó'sín nga tíchja̱ kjo̱téxoma 'tse̱ xi̱ta̱ judío ra xkón tjín koni 'sín nga sítsje ijo‑la̱.
43003026	Kijí xi̱ta̱ ñánda̱ tíjna Juan, kitsò‑la̱: ―Ji̱ maestro, jè xi̱ta̱ ra ya̱ ijchòki̱i ya̱ ra ijngoa ndáje̱ Jordán ra ki'tsìi̱ 'én ra a̱'ta 'tse̱, 'ndi̱ 'ndi̱, ti̱'koa̱á tíbatíndá‑te; ko̱ sabà ya̱á i̱nchifìtji̱ngi‑la̱ nga'tsì xi̱ta̱.
43003027	Juan kitsó‑la̱: ―Jngo xi̱ta̱, ni̱mé ra ma 'se̱‑la̱, tsa mì jè sabà Nainá tsjá‑la̱.
43003028	Jiòn sabá ina'yá‑ná jiòn 'kia̱ nga ko̱'sín kíxin‑no, nga mì tsa 'a̱n jiàa̱n ra Cristo; tà tje̱n inikasén ítjòn‑na ra 'a̱n ra a̱'ta 'tse̱ jè.
43003029	Ya̱ ñánda̱ bixan xi̱ta̱, jè itsabá'ñó chjo̱ón jè xi̱ta̱ 'xi̱n ra bixan; ko̱ jè xi̱ta̱ ra nda báko̱ ra ya̱ síjna'ta chraña‑la̱, ta 'nchré‑ní, ko̱ 'ñó matsja‑la̱ 'kia̱ nga chja̱ jè xi̱ta̱ 'xi̱n ra bixan. 'Koa̱á ti̱'sín 'ñó matsja‑la̱ inìma̱‑na̱ nga 'nchrèe̱ kjoa̱ ra tí'sín ra jè.
43003030	Machjeén‑ní nga isa̱ 'ñó 'nga katijna ra jè, ko̱ 'a̱n isa̱ nangi kóti̱jnaa̱.
43003031	’Jè ra ngajmi nchrabá‑ni, jè tíjna ítjòn‑la̱ nga'tsì xi̱ta̱. Ko̱ jè ra i̱ a̱'ta nangi 'tse̱, xi̱ta̱ i̱sà'nde‑ní, ko̱ jñà chja̱ kjoa̱ ra ma i̱ a̱'ta nangi. Tanga jè ra ngajmi nchrabá‑nì, jé batéxoma‑la̱ nga'tsì xi̱ta̱,
43003032	ko̱ 'koa̱á 'sín tsjá 'én‑la̱ mé ra kijtse ko̱ mé ra kií'nchré; tanga ni̱yá ra makjiín‑la̱ koni 'sín tsò.
43003033	Tanga jè xi̱ta̱ ra makjiín‑la̱ 'én ra chja̱ jè ra ngajmi nchrabá‑ni, jé síkixi̱yanda india‑ni 'én nga jè Nainá, ngi 'én kixi̱í ra chja̱;
43003034	nga̱ jè ra ngi Nainá isìkasén, 'én‑la̱ Nainá chja̱; nga̱ jè Nainá tsjá‑la̱ Inìma̱ Tsje‑la̱ ko̱ mì kì chi̱ba̱ tjín‑la̱ kó'ki kjo̱nda tji̱ko̱.
43003035	Jè Nainá tsjakeé jè I'ndí‑la̱, ko̱ jè isìnga̱tsja ijye ta mé kjoa̱‑nioo̱.
43003036	Jè ra makjiín‑la̱ koni tsò 'én ra chja̱ I'ndí‑la̱ Nainá, tjín‑la̱ kjo̱binachon ra mì fehe'ta; tanga jè ra mì kì makjiín‑la̱, mì kì 'se̱‑la̱ kjo̱binachon ra̱kìi̱; jé ska̱nè‑la̱ kjo̱hi'in ra jè Nainá tsjá skanda tà mé ni̱chjin‑nioo̱.
43004001	Jñà xi̱ta̱ fariseo kií'nchré‑ní nga isa̱á‑ró kjìn ma‑ni xi̱ta̱ ra batíndá Jesús, mì 'koa̱‑ni koni jè Juan.
43004002	(Ni̱'sín mì tsa jè kjòn‑ni Jesús jè ra batíndá xi̱ta̱; jñà xi̱ta̱ ra kotá'yá'ta‑la̱ ra batíndá xi̱ta̱.)
43004003	Jè Jesús, 'kia̱ nga kisijin‑la̱ nga jñà xi̱ta̱ fariseo, ijyeé kií'nchré 'én kìi̱, itjokàjin nangi Judea, a̱kjòn kijì india‑ni ján nangi Galilea.
43004004	'Kia̱ nga kijì, tjínè‑la̱ nga ko̱'sín ko̱tojin ya̱ nangi Samaria.
43004005	Ijchò jngo na̱xi̱ndá ra 'mì Sicar ra ya̱ chja̱‑ni Samaria, ya̱ chraña'ta‑la̱ nangi ra kitsjà kjo̱tjò‑la̱ Jacob i'ndí‑la̱ ra tsi'kìn José nga 'sa̱ kjotseé.
43004006	Ijyeé‑la ijchò tsa masen ni̱chjin nga tsá'baya ndi̱yá jè Jesús, ko̱ ijyeé itsi'on‑la̱. Ko̱ ya̱á tsikijnakjáya ya̱ ñánda̱ tíjna jngo nga̱jo̱ nandá ra 'tse̱ Jacob kjomà.
43004007	‑
43004008	Ko̱ jñà xi̱ta̱ ra kotá'yá'ta‑la̱ ya̱á kijì ya̱ a̱jin na̱xi̱ndá ján nga ikatse tsajmì ra ski̱ne̱. 'Kia̱á chi̱ba̱‑la̱ 'ji jngo chjo̱ón ra ya̱ i̱'nde‑la̱ Samaria, nga 'ji káchrje nandá. 'Kia̱á kitsó‑la̱ Jesús: ―I̱tsé nandá 'ki̱‑ná ra sk'ia̱a.
43004009	Jñà xi̱ta̱ judío mì kì nda fìko̱ jñà xi̱ta̱ ra ya̱ Samaria i̱'nde‑la̱. 'Koa̱á ma‑ni nga jè chjo̱ón kitsó‑la̱: ―¿Kó'sín ma‑ni nga nandá níjé‑ná? Ngaji̱ xi̱ta̱ judío‑ní, ko̱ 'a̱n chjo̱ón Samaria‑ná.
43004010	Kiìchja̱ Jesús, kitsò‑la̱: ―Tsa 'yaá‑li jè kjo̱tjò ra tsjá Nainá, ko̱ tsa 'yaxkoón‑li yá‑ni ra tísíjé‑li nandá, tsa ji̱í‑la ra si̱jé‑la nandá, ra jè, jé tsjá‑li nandá ra síkíjnakon‑ná.
43004011	Jè chjo̱ón kitsó‑ní: ―Ji̱ Na̱'ìn, ni̱mé ra ki'chìi̱ ra ma ki̱náchrje‑ni nandá, ko̱ jè nga̱jo̱ 'ñó na̱nga̱. ¿Ñánda̱ kíjch'ii̱ jè nandá ra ma síkíjnakon‑ná nga 'ki̱‑ná?
43004012	¿A isa̱á tijna ítjòn‑la̱ ji̱, jè xi̱ta̱ jchínga‑na̱ji̱n Jacob, jè ra kitsjà‑naji̱n nga̱jo̱ nandá ra̱kìi̱? I̱í 'ji káchrje nandá ra ki'tsi ra jè, ko̱ i̱xti‑la̱ ko̱ jñà cho̱ ra tsikítje̱.
43004013	Jesús kiìchja̱á kitsó‑la̱: ―Nga'tsì ra 'bi nandá ra̱kìi̱, maxándá india‑ila̱;
43004014	tanga jè xi̱ta̱ ra sk'í nandá ra 'a̱n tsja‑la̱, ni̱ì‑ti̱‑kjiá ko̱xándá india‑ila̱, nga jè nandá ra 'a̱n tsja‑la̱, 'koa̱á 'sín ko̱ma ya̱ a̱ya inìma̱‑la̱ koni ñánda̱ nga títjo nandá, ko̱ jè nandá ra̱kìi̱, si̱ìkíjnakon‑ní skanda ta kjiá‑nioo̱.
43004015	Jè chjo̱ón kitsó‑ní: ―Na̱'ìn, 'ti̱‑ná nandá ra ko̱'mì‑la ji̱, mé‑ni mì kì ti̱ ko̱xándá‑na ko̱ mì ti̱ i̱ kjí'i̱ kàchrjé‑na nandá.
43004016	Jesús kitsó‑la̱: ―Ti̱nákjoa̱‑la̱ 'xi̱n‑li, a̱kjòn ta̱áfa india‑ni i̱jndíi̱.
43004017	Kitsó jè chjo̱ón: ―Tsìn‑na 'xi̱n. Jesús kitsó‑la̱: ―Kjo̱hixi̱‑ní koni 'sín sii̱, nga tsìn‑li 'xi̱n;
43004018	nga̱ kjo 'òn 'xi̱n 'se‑li, ko̱ jè xi̱ta̱ ra tijnaki̱i 'ndi̱ 'ndi̱, mì tsa ngi 'xi̱n‑li ma. Kixi̱í kjoa̱ koni 'sín tjisi.
43004019	Jè chjo̱ón ra̱kìi̱, 'kia̱ nga kií'nchré 'én kìi̱, kitsó‑ní: ―Na̱'ìn, 'koa̱á 'sín tímachi̱ya‑na nga ji̱í‑li xi̱ta̱ ra chja̱ ngajo‑la̱ Nainá.
43004020	Jñà xi̱ta̱ jchínga‑na̱ji̱n, ra Samaria tsa̱ji̱n‑ji̱n, i̱í kijtsexkón Nainá, jè nindo ra̱kìi̱; tanga jiòn ra xi̱ta̱ judío 'mì‑no, bixó‑nó jiòn nga ta ya̱á Jerusalén ko̱ma jcha̱xkón Nainá.
43004021	Jesús kitsó‑la̱: ―Ji̱ ndí chjo̱ón, katakjiín‑li koni 'sín xin‑la, ijyeé nchrabá ni̱chjin 'kia̱ nga mì ti̱ i̱‑ni nindo ra̱kìi̱, ko̱ mì ti̱ ján‑ni Jerusalén nga ma jcha̱xkón Nainá.
43004022	Jiòn, ra xi̱ta̱ Samaria 'mì‑no, mì kì 'ya jiòn yá‑ni ra 'yaxkón; tanga ji̱n ra xi̱ta̱ judío 'mì‑naji̱n, 'ya‑náji̱n yá‑ni ra 'yaxkón‑ji̱n, nga̱ ya̱á ki̱tjokajin jngo‑ni 'tse̱ xi̱ta̱ judío ra ko̱chrjekàjin kjo̱hi'in xi̱ta̱.
43004023	Tanga ijyeé tíma chraña ni̱chjin, ko̱ 'ndi̱í‑ni nga ngi kjo̱hixi̱ ko̱ nga ngi ko̱ó inìma̱‑la̱ nga ske̱xkón Na̱'ín‑ná nga'tsì jñà ra ngi kixi̱ kjoa̱ nga bexkón Nainá. Nga̱ jè Na̱'ín‑ná, 'koa̱á 'sín mejèn‑la̱ nga ko̱'sín kata'sín jñà ra jè bexkón.
43004024	Nainá, Inìma̱ Tsje‑ní. 'Koa̱á ma‑ni nga jñà xi̱ta̱ ra bexkón, machjeén‑ní nga ngi ko̱ó kjo̱hixi̱‑la̱ ko̱ ngi ko̱ó inìma̱‑la̱ nga katabexkón.
43004025	Jè chjo̱ón ra̱kìi̱ kitsó‑ní: ―Be‑ná nga kj'i̱í jè Mesías (jè ra xá si̱ìkasén‑ni Nainá, ra Cristo tsò‑ni); ko̱ 'kia̱ nga kj'i̱í ra jè, jè 'ke̱èna̱jmíya ijye‑ná nga'tsì kjoa̱ kìi̱.
43004026	Jesús kitsó‑la̱: ―'A̱n‑ná ra tíbakó‑la.
43004027	Ti̱jé‑ni hora ra̱kìi̱, 'ji‑ni xi̱ta̱ ra kotá'yá'ta‑la̱ Jesús. Ta 'koa̱á kjomà‑la̱ nga jè Jesús, jngo chjo̱ón tíbáko̱. Tanga ni̱jngo ra kitsò ikon nga iskonangi‑la̱ mé ra mejèn‑la̱ ko̱ mé 'én ra i̱nchijo̱óna̱jmí.
43004028	Jè chjo̱ón kitsjiín jè nisa nandá‑la̱; a̱kjòn kijí ya̱ a̱jin na̱xi̱ndá ján, nga kiì 'kéna̱jmí‑la̱ xi̱ta̱, kitsò‑la̱:
43004029	―Nchrabá chítsijen‑la jngo xi̱ta̱ ra ko̱'sín kàtsò ijye‑na koni 'sín tjín kjoa̱ ra ijye kí'siaa̱n. Tsa jé jèe̱, ra Cristo [jè ra xá isìkasén‑ni Nainá].
43004030	Jñà xi̱ta̱ 'kia̱á itjojin na̱xi̱ndá nga kiìkatsíjen‑la̱ ñánda̱ nga tíjna Jesús.
43004031	'Koa̱à‑la chi̱ba̱‑la̱ nga jñà xi̱ta̱ ra kotá'yá'ta‑la̱ Jesús i̱nchibítsa'ba‑la̱ nga i̱nchitsò‑la̱: ―Maestro, ti̱chi jngi.
43004032	Tanga Jesús kitsó‑la̱: ―'A̱n, tjín‑na tsajmì ra bákje̱n ra mì kì 'yaxkon jiòn.
43004033	Jñà xi̱ta̱ ra kotá'yá'ta‑la̱ kitsó‑la̱ xákjén: ―¿A tjín ra kà'fiìkó‑la̱ tsajmì ra kabakjèn tsa 'koa̱?
43004034	Jesús kitsó‑la̱: ―Jñà tsajmì ra bákje̱n ra 'a̱n, jè‑ní nga sìhitjásòo̱n koni 'sín mejèn‑la̱ jè ra isìkasén‑na ko̱ nga ti̱'koa̱ sikjéhe'ta xá‑la̱.
43004035	Jiòn, 'koa̱á 'sín bixó nga ngi ijòn sá chija‑isa nga ko̱xkó tsajmì ra ijye ko̱jchá; tanga 'a̱n xin‑náa̱: Chítsijen‑la̱ ya̱ ñánda̱ nga tjítje̱ tsajmì, ijyeé kjójchá‑ní, ijyeé ma si̱ncháxkó.
43004036	Jè xi̱ta̱ ra bíxkó tsajmì ra ijye kjójchá, machjí‑la̱; ko̱ jñà tsajmì ra mincháxkó, 'tse̱ kjo̱binachon‑ní, mé‑ni ngásòn 'se̱‑la̱ kjo̱tsja jè ra bítje̱ tsajmì ko̱ jè ra bíxkó.
43004037	'Én kixi̱í jè 'én ra tsò: “Kj'ií‑ní ra bítje̱ tsajmì ko̱ kj'ií‑ní ra bíxkó.”
43004038	'A̱án isìkasén‑no nga kíxkó tsajmì ya̱ ñánda̱ nga mì tsa jiòn iníxá; kj'ií‑ní ra isíxá, tanga jiòn i̱nchibako̱‑no nga i̱nchibíxkó tsajmì tjé‑la̱.
43004039	Taxki̱ kjín xi̱ta̱ Samaria ra ya̱ tjíhijyo ya̱ na̱xi̱ndá ra̱kiòo̱ kjokjiín‑la̱ a̱'ta 'tse̱ Jesús 'kia̱ nga kií'nchré 'én ra kitsjà chjo̱ón nga kitsò: “'Koa̱á kàtsò ijye‑na nga'tsì kjoa̱ ra kí'siaa̱n.”
43004040	'Kia̱ nga ijchò jñà xi̱ta̱ Samaria ñánda̱ nga tíjna Jesús, tsikítsa'baá‑la̱ nga ya̱ katijnako̱. Ko̱ jò ni̱chjin ya̱ tsikijnako̱.
43004041	Ko̱ kjín xi̱ta̱ kjokjiín‑isa‑la̱ a̱'ta 'tse̱ Jesús 'kia̱ nga kií'nchré 'én ra jè sabà tsi'kéna̱jmí.
43004042	Jñà xi̱ta̱ kitsó‑la̱ jè chjo̱ón: ―'Ndi̱ 'ndi̱‑ni̱ mì tsa ta ki makjiín‑naji̱n koni tsò 'én ra ji̱ tsi'kèna̱jmí‑náji̱n; ji̱n sabá i̱nchina'yá‑la̱ji̱n, ko̱ 'ya‑náji̱n nga kixi̱í kjoa̱ nga jé ra ko̱chrjekàjin kjo̱hi'in kjoa̱ 'tse̱ jé‑la̱ xi̱ta̱ i̱sà'nde, jè Cristo [ra xá isìkasén‑ni Nainá].
43004043	Ra kjomà jò ni̱chjin, itjojin‑ní ya̱ Samaria nga kijì ján nangi Galilea.
43004044	Koni 'sín kitsò saba Jesús: Ni̱jngo xi̱ta̱ ra síchjeén Nainá nga chja̱ ngajo‑la̱, 'yaxkón ya̱ nangi‑la̱.
43004045	'Kia̱ nga ijchò ya̱ Galilea, jñà xi̱ta̱ ra ya̱ i̱'nde‑la̱, nda iskábétjò, nga̱ ijyeé kijtse kjoa̱ ra ki'sìn ya̱ Jerusalén 'kia̱ nga itjo 'sí paxko̱; nga̱ jñà xi̱ta̱ kìi̱, kií‑te 'sí.
43004046	Jesús ijchó india‑ni ján Caná, nangi ra chja̱‑ni Galilea, ya̱ ñánda̱ isìkaatjìya‑la̱ nandá nga nandá xán 'tse̱ uva ki'sìn. Ya̱ na̱xi̱ndá Capernaum tíjna jngo xi̱ta̱ ra xá tjín‑te‑la̱ a̱'ta 'tse̱ xi̱ta̱xá ítjòn 'tse̱ Galilea, ko̱ 'ñó kiya jè ndí ti‑la̱.
43004047	Jè xi̱ta̱ ra̱kìi̱ 'kia̱ nga kií'nchré nga jè Jesús ya̱á inchrabà‑ni Judea nga 'ji ya̱ Galilea, kiìjkoón Jesús nga kiì kítsa'ba‑la̱ nga katafì ya̱ ni'ya‑la̱, nga katasínda‑ni jè ndí ti‑la̱ ra ijye tíbiya.
43004048	Jesús kitsó‑la̱: ―Jiòn, tsa mì kì jcha̱a kjo̱xkón ko̱ kjoa̱ ra bakón kjoa̱jeya‑la̱ Nainá, mì kì ko̱kjiín‑no.
43004049	Jè xi̱ta̱ ra kiya i'ndí‑la̱ kitsò‑la̱ Jesús: ―Ji̱ na̱'ìn, 'ti̱ìn kjo̱nda ndi̱to̱n tjahijtako̱‑ná 'kia̱ nga ti̱kjè biya jè ndí i'ndí‑na̱.
43004050	'Kia̱á kitsò‑la̱ Jesús: ―'Tin‑ni ni'ya‑li; jè i'ndí‑li ijyeé ndaá tíjna‑ni. Xi̱ta̱ ra̱kìi̱ kjokjiín‑la̱ jè 'én ra ko̱kitsò‑la̱ Jesús; kijí‑ni ni'ya‑la̱.
43004051	'Kia̱ nga ijye ijchò chraña‑ni ni'ya‑la̱, jñà xi̱ta̱ chi̱'nda‑la̱ itjotji̱ngi‑la̱ nga kitsò‑la̱: ―Jè i'ndí‑li, ijyeé nda tíjna‑ni, tíjnakon‑ní.
43004052	Jè xi̱ta̱ ra̱kìi̱, 'kia̱á iskonangi kó chon kjòn‑ni nga kjonda‑ni jè ndí ti‑la̱. 'Kia̱á tsi'kìn‑la̱: ―Ngojña̱ tsa la una itjahíxìn‑la̱ 'chin 'ndi̱.
43004053	Jè na̱'ìn‑la̱ ndí ti ra kiya, ítsjen‑la̱ nga ti̱jè‑ni hora 'kia̱ nga kitsò‑la̱ Jesús: “Jè i'ndí‑li, ijyeé nda tíjna‑ni.” Xi̱ta̱ ra̱kìi̱, ko̱ nga'tsì xi̱ta̱ ra tjítsa̱jna ya̱ ni'ya‑la̱, 'koa̱á 'sín jè Jesús tsaká'ta ikon.
43004054	Jé kjo̱xkón ra̱kìi̱ ra ma‑nì jò ra ki'sìn Jesús, 'kia̱ nga inchrabà‑ni nangi Judea nga 'ji ya̱ nangi Galilea.
43005001	'Kia̱ nga ijye kjomà a̱skan‑nioo̱, jngo 'sí‑la̱ xi̱ta̱ judío tíbitjo, ko̱ jè Jesús kijí 'sí ya̱ ján Jerusalén.
43005002	Ya̱ Jerusalén tíjna jngo chrjó nandá ra 'mì Betesda; 'òn ma‑ni ngitjo̱ba̱‑la̱; ya̱á tíjna'ta chraña‑la̱ xo̱tjo̱ba̱ ñánda̱ bitjo ko̱ 'faha'sen‑ni forrè.
43005003	'Ñó kjìn ma‑ni xi̱ta̱ ra kiya kjihijyongí ya̱ ngitjo̱ba̱‑la̱, ra xi̱ta̱ xka̱, ko̱ xi̱ta̱ tsá'yá ko̱ xi̱ta̱ ra mì kì ma síjtiya ijo‑la̱, nga i̱nchikoñá‑la̱ 'kia̱ nga máfangi nandá ra tjíya ya̱ chrjó nandá.
43005004	Nga̱ jngo‑ró ìkja̱li̱ ra ta kjiá ta kjiá bitjojen nga síkáfangi nandá, ko̱ jè xi̱ta̱ ra 'faha'sen‑jin ítjòn ya̱ nandá 'kia̱ nga máfangi, manda‑ró‑ni ni̱'sín ta mé 'chin ra tjín‑la̱.
43005005	Ko̱ ya̱á kjijna jngo xi̱ta̱ ra ijye kjo kan chrjo'òn jàn nó tjín‑la̱ nga kiya.
43005006	Jesús, 'kia̱ nga kijtse nga ya̱ kjijna, ko̱ nga kií'nchré nga ijye 'ñó kjotseé kiya, kitsó‑la̱: ―¿A mején‑li nga ko̱nda‑ni?
43005007	Jè xi̱ta̱ ra kiya kitsó‑ní: ―Ji̱ Na̱'ìn, mì tsa yá tjín‑na ra basìko̱‑na nga ma 'fáha̱'se̱n‑jiaa̱n ya̱ chrjó nandá 'kia̱ nga máfangi. 'Kia̱ nga mejèn‑na nga 'fáha̱'se̱n‑jiaa̱n, kj'ií síkijne‑na nga 'faha'sen‑jin ítjòn.
43005008	Jesús kitsó‑la̱: ―Ti̱sítji̱in, chjíbí na̱chan‑yá‑li, ko̱ ti̱tjájme‑ni.
43005009	Xi̱ta̱ ra̱kìi̱ ndi̱to̱ón kjonda‑ni, ko̱ iskábé‑ni na̱chan‑yá‑la̱ ko̱ maá tsajme‑ni. Jè ni̱chjin 'kia̱, ni̱chjin níkjáya‑ní.
43005010	Jñà xi̱ta̱ judío kitsó‑la̱ jè xi̱ta̱ ra kjonda‑ni: ―'Ndi̱ 'ndi̱, ni̱chjin níkjáya‑ní, mì kì tjí'nde‑li nga kíko̱‑ni jè ra kitsjajnanì.
43005011	Xi̱ta̱ ra̱kìi̱ kitsó‑ní: ―Jè xi̱ta̱ ra kásínda‑na, jè sabá ko̱kàtsò‑na: “Tíxkó‑ni ra titsjajnasìn ko̱ ti̱tjájme‑ni.”
43005012	Jñà xi̱ta̱ kìi̱ 'kia̱á iskonangi‑la̱: ―¿Yá xi̱ta̱‑ni ra ko̱'sín kàtsò‑li: “Tíxkó‑ni ra titsjajnanì ko̱ ti̱tjájme‑ni”?
43005013	Tanga jè xi̱ta̱ ra ijye kjonda‑ni mì kì be yá xi̱ta̱‑ni ra isinda‑ni, nga̱ jè Jesús itjokàjiín‑la̱ ya̱ ñánda̱ tjíhijyo jñà xi̱ta̱ kìi̱.
43005014	A̱skan‑nioo̱, ya̱á iskajin india‑ni Jesús, ya̱ a̱ya i̱ngo̱ ítjòn, kitsò‑la̱: ―Ijyeé kamanda‑ni, tanga kì ti̱ tsja fatsji-jé‑ni, mé‑ni nga mì isa̱ 'ñó 'cho tjín kjoa̱ ra ko̱ma'tin‑ni.
43005015	Jè xi̱ta̱ ra̱kìi̱, kiì 'kéna̱jmí‑la̱ jñà xi̱ta̱ judío nga jè Jesús ra isinda‑ni.
43005016	Ta nga̱tjì‑la̱ kjoa̱ ra 'sín 'kia̱ nga ni̱chjin níkjáya, kií kjoa̱‑ni nga jñà xi̱ta̱ judío isìjtike Jesús nga tsikimatji̱ngi‑la̱ nga mejèn‑la̱ si̱ì'ken.
43005017	Tanga Jesús kitsó‑la̱: ―Jè Na̱'ìn‑na̱ 'koa̱á 'sín tjín xá ra tí'sín ki'ta, 'koa̱á ma‑ni nga ko̱'sín tí'siaa̱n.
43005018	'Koa̱á 'sín kjomà‑ni nga jñà xi̱ta̱ judío isa̱á 'ñó mejèn‑la̱ nga si̱ì'ken Jesús, mì tsa tà ki‑ni nga mì bexkón jè ni̱chjin níkjáya, kií‑ní nga̱ ti̱'koa̱á tsò‑te nga jè sabá‑ró Na̱'ìn‑la̱ jè Nainá, ko̱ Nainá 'sín‑te ijo‑la̱.
43005019	Jesús 'kia̱á kiìchja̱ nga kitsò‑la̱: ―Ngi 'én kixi̱í ra xin‑no, jè ti, ni̱ ta mé ra ma 'sín ra ta kinda̱ 'tse̱, tà jé‑ní ra tsijen‑la̱ koni 'sín 'sín na̱'ìn‑la̱; nga'tsì ra 'sín jè ra na̱'ìn 'miòo̱, 'koa̱á ti̱'sín 'sín kjòn jè ti.
43005020	'Koa̱á ti̱'sín jè Na̱'ìn‑na̱, 'ñó tsjake‑na ra I'ndí‑la̱ ma, ko̱ bakón ijye‑na nga'tsì kjoa̱ ra 'sín ra jè; ko̱ isa̱á tse kjo̱xkón ko̱kòn ñánda̱ nga tà 'koa̱á ko̱ma‑no ra jiòn 'kia̱ nga jcha̱a.
43005021	Koni 'sín 'sín jè Na̱'ìn‑na̱ nga síkjaáya‑ila̱ jñà ra 'ken, nga síkítsa̱jnakon‑ni inìma̱‑la̱, 'koa̱á ti̱'sín 'sin‑te ra I'ndí‑la̱ 'mì‑na nga 'a̱án tsja‑te‑la̱ kjo̱binachon jè ra 'a̱n mejèn‑na nga tsja‑la̱.
43005022	Jè Na̱'ìn‑na̱ mì kì ti̱ yá ra bíndajín‑la̱; 'a̱n ra I'ndí‑la̱ ma, 'a̱án isìnga̱tsja ijye‑na kjo̱hixi̱‑la̱ mé‑ni nga 'a̱n kindájín‑na,
43005023	ko̱ mé‑ni 'koa̱ ti̱'sín kata'yaxkón‑na 'a̱n ra I'ndí‑la̱ ma koni 'sín nga 'yaxkón jè Na̱'ìn‑na̱. Jè ra mì kì bexkón‑na nga I'ndí‑la̱ Nainá ma, ti̱'koa̱á mì kì bexkón jè Na̱'ìn‑na̱ ra isìkasén‑na.
43005024	’Ngi kixi̱í kjoa̱ ra ko̱xin‑no: Jè ra 'nchré‑na koni 'sín nga xiaa̱n, ko̱ makjiín‑la̱ a̱'ta 'tse̱ ra isìkasén‑na, tjín‑la̱ kjo̱binachon ra mì fehe'ta; ko̱ mì tsa ti̱ kjo̱hi'in ska̱nè‑la̱, nga̱ mì ti̱ ya̱ tíjna‑ni ñánda̱ tjín ra kjo̱biya, ijyeé ya̱ tíjna ñánda̱ tjín ra kjo̱binachon.
43005025	Ngi kjo̱hixi̱í ra xin‑no: Nchrabá ni̱chjin, ko̱ 'ndi̱í‑ni, 'kia̱ nga jñà mi'ken kji̱'nchré 'én‑na̱ ra I'ndí‑la̱ Nainá 'mì‑na; ko̱ jñà ra kji̱'nchré, kítsa̱jnakon‑ní.
43005026	Jè Na̱'ìn‑na̱, ti̱jé‑ni ra kjo̱binachon; ko̱ 'a̱n ra I'ndí‑la̱ ma, 'koa̱á ti̱'sín kitsjà‑te‑na nga ti̱'a̱án‑te‑na ra kjo̱binachon;
43005027	ko̱ 'a̱án kitsjà‑naa̱ kjo̱téxoma‑la̱ nga 'a̱n kindájín‑la̱ xi̱ta̱, nga̱ 'a̱n‑ná ra I'ndí‑la̱ Xi̱ta̱ xin‑la̱ ijo‑na̱.
43005028	Kì tà chjàn maxkón‑no kjoa̱ kìi̱, nga̱ ki̱jchò ni̱chjin nga kji̱'nchré 'én‑na̱ nga'tsì mi'ken ra kjihijyoyá ya̱ 'nchó mi'ken.
43005029	Ko̱ jñà ra nda ki'sìn ki̱tjo i'nde‑ní nga 'ki̱‑la̱ kjo̱binachon; tanga jñà ra 'cho ki'siòo̱n ki̱tjo i'ndeé‑te‑ni nga tjábé‑la̱ kjo̱hi'in.
43005030	’Mì kì mé ra ma 'siaa̱n ra ta kinda̱ tsa̱'a̱n. 'Koa̱á 'sín bindájiáa̱n koni 'sín tsò‑na jè Na̱'ìn‑na̱. Jè kjoa̱ ra 'a̱n bindájiáa̱n, kixi̱í tjín, nga̱ mì tsa ko̱'sín 'siaa̱n koni 'sín mejèn‑na; jé tísíhitjasòn koni 'sín mejèn‑la̱ jè Na̱'ìn‑na̱ ra isìkasén‑na.
43005031	Tsa ti̱'a̱án tsja‑na 'én ra a̱'ta tsa̱'a̱n nga nda sìkíjnaa̱ ijo‑na̱, jè 'én ra chjàa̱, mì kì ko̱kjiín‑no tsa 'én kixi̱.
43005032	Tanga tíjna ìjngo‑isa ra tsjá 'én ra a̱'ta tsa̱'a̱n, ko̱ beé‑ná nga jè 'én ra tsjá, ngi 'én kixi̱‑ní.
43005033	Jión inikasén xi̱ta̱ ra ikjonangi‑la̱ Juan, ko̱ jè Juan kitsjá 'én‑la̱ ra a̱'ta 'tse̱ kjoa̱kixi̱.
43005034	Tanga mì tsa kjo̱'ñó tjínè‑la̱ nga kj'ií xi̱ta̱ tsjá 'én ra a̱'ta tsa̱'a̱n. Ta kií ko̱xin‑najiòn 'én kìi̱ mé‑ni nga kítjo̱kajion kjo̱hi'in ra a̱'ta 'tse̱ jé‑no.
43005035	Jè 'én ra kiìchja̱ Juan, 'koa̱á 'sín ngoya‑la̱ koni tsa jngo ni'í ra títì ko̱ ra tísíhisen; jiòn, ta chibaá ni̱chjin initsjako̱o jè 'én ra kiìchja̱ nga isìhisen‑no.
43005036	Jè xá ra 'siaa̱n isa̱á 'ñó chjí‑la̱ koni jñà 'én ra kitsjà Juan. Nga̱ jè xá ra isìnga̱tsja‑na jè Na̱'ìn‑na̱ nga sìhitjásòo̱n, ti̱jé xá ra̱kìi̱ tsjá‑ni kjo̱hixi̱ ra a̱'ta tsa̱'a̱n nga kixi̱í kjoa̱ nga jè Nainá isìkasén‑na.
43005037	Ti̱'koa̱á jé Na̱'ìn‑na̱ ra isìkasén‑na, tsjá‑te 'én ra a̱'ta tsa̱'a̱n, ni̱'sín jiòn, kjè kì na'yá‑la̱ jè jta̱‑la̱, ti̱'koa̱ kjè kì 'yaxkon jiòn kó'ki;
43005038	ko̱ ni̱ mì tsa ya̱ tíjnajin 'én‑la̱ ya̱ inìma̱‑no, nga̱ mì kì makjiín‑no a̱'ta 'tse̱ ra isìkasén.
43005039	Jiòn, ndaá chitá'yá jè Xa̱jo̱n ra tjí'ta 'én‑la̱ Nainá, nga̱ 'koa̱á 'sín níkítsjen jiòn nga ya̱á sa̱kò‑no kjo̱binachon ra mì kì fehe'ta. Jè xa̱jo̱n ra̱kìi̱, ya̱á tsjá 'én ra a̱'ta tsa̱'a̱n,
43005040	ko̱ mì kì nchrabátji̱ngi‑ná jiòn nga ko̱ma 'se̱‑no kjo̱binachon ra̱kìi̱.
43005041	’Mì tsa jè ra mejèn‑na nga jñà xi̱ta̱ 'nga si̱ìkíjna‑na;
43005042	nga̱ bexkoón‑no nga mì tsa ngi kixi̱ kjoa̱ nga tsjacha Nainá.
43005043	A̱'ta 'tse̱é Na̱'ìn‑na̱ inchrabà‑na, ko̱ mì kì ma‑najiòn nga chjíbétjò‑ná; tanga tsa yá ra ta jè ki̱ì'tin‑la̱ ijo‑la̱ nga kj'i̱í, ta isa̱á jè chjíbétjò jiòn.
43005044	¿Kó'sín ko̱ma‑ni nga ko̱kjiín‑najiòn? Nga̱ tà jé fatsjio nga nda kítjo̱ngio ya̱ ngixko̱n xi̱ta̱, ko̱ mì tsa jè fatsjio nga nda ki̱tsa̱jna ya̱ ngixko̱n Nainá ra ta jè ta̱ jngo ma‑nioo̱.
43005045	Kì tà chjàn ko̱'sín níkítsjen nga 'a̱án kongí‑no ya̱ ngixko̱n Nainá; ti̱jé‑ni Moisés ra fa'ta ikon jiòn ra koa̱àngi‑no.
43005046	Nga̱, tsa kixi̱í‑la kjoa̱ nga makjiín‑najiòn jè 'én ra tsikínda Moisés, ti̱'koa̱á ko̱kjiín‑te‑najiòn ra a̱'ta tsa̱'a̱n; nga̱ jè Moisés 'kia̱ nga tsikínda xa̱jo̱n, a̱'ta tsa̱'a̱án kiìchja̱ koni 'sín nga tsikínda xa̱jo̱n.
43005047	Tanga tsa mì kì makjiín‑no koni 'sín tíchja̱ jè xa̱jo̱n ra tsikínda Moisés, ¿kó'sín ko̱kjiín‑najiòn 'én ra 'a̱n ko̱xín‑no?
43006001	'Kia̱ nga ijye kjomà kjoa̱ kìi̱, Jesús ya̱á kijì ya̱ ra ijngoa ndáchikon 'tse̱ Galilea, ti̱jè‑ni ndáchikon ra 'mì Tiberias.
43006002	'Kia̱ nga kijtse xi̱ta̱ kjo̱xkón ra 'sín Jesús nga ma‑la̱ sínda‑ni xi̱ta̱ ra kiya, 'ñó kjìn xi̱ta̱ kijìtji̱ngi-isa‑la̱.
43006003	'Kia̱á tsihijin jngo i̱'nde ñánda̱ a̱sòn'nga chon; ya̱á tsikijna ko̱ xi̱ta̱ ra kotá'yá'ta‑la̱.
43006004	Ko̱ ijyeé tímachraña 'sí paxko̱ jè 'sí‑la̱ xi̱ta̱ judío.
43006005	'Kia̱ nga iskotsíjen Jesús, ko̱ nga kijtse nga 'ñó kjìn ma‑ni xi̱ta̱ ra tji̱ngi‑la̱, kitsò‑la̱ jè Felipe: ―¿Ñánda̱ ki̱ndá‑lá tsajmì ra ko̱kje̱n jñà xi̱ta̱ kìi̱?
43006006	Tanga ta 'koa̱á kitsò‑la̱, ta jè ra mejèn‑la̱ nga ske̱ kó ki̱tso̱ jè Felipe. Nga̱ jè Jesús, ijyeé be‑ní mé ra 'si̱in.
43006007	Jè Felipe kitsó‑ní: ―Ni̱'sín‑la jñà chjí‑la̱ xi̱ta̱ ra jò sindo̱ ni̱chjin tjín‑ni ki̱ndá‑ilá ni̱ño̱ nchra̱jín jñà xi̱ta̱ kìi̱, nda mí‑la ki̱chóya‑la̱ nga i̱tsé i̱tsé ski̱ne̱ nga'tsiòo̱.
43006008	'Kia̱á kiìchja̱ jè Andrés, ra ti̱'koa̱á ya̱ kotá'yá'ta‑la̱ Jesús, ra 'ndse̱ ma Simón Pedro, kitsò:
43006009	―Jngo ti tíjna i̱jndíi̱ ra 'ya 'òn ni̱ño̱ nchra̱jín 'tse̱ cebada ko̱ jò ti̱; tanga ñánda̱ ki̱chóya‑la̱ ra ko̱tjióo̱n.
43006010	Jesús kitsó‑la̱: ―Ko̱'tìn‑la nga'tsì xi̱ta̱ nga katitsa̱jna. Ko̱ taxki̱ 'ñó tjín xka̱ ijñá ya̱ i̱'nde ra̱kìi̱, ko̱ ya̱á tsikitsa̱jnajin. Nga̱ maá‑la tsa 'òn jmi ra ta xi̱ta̱ 'xi̱n.
43006011	Jesús iskábé jñà ni̱ño̱ nchra̱jín kìi̱, 'kia̱ nga ijye kitsjá‑la̱ kjo̱nda Nainá, a̱kjòn kitsjá‑la̱ jñà xi̱ta̱ ra kotá'yá'ta‑la̱, mé‑ni nga isìka'bí‑la̱ jñà xi̱ta̱ ra tjítsa̱jna. Jñà ti̱ ra jò ma‑nioo̱, 'koa̱á ti̱'sín isìko̱, kitsjá‑la̱ jñà xi̱ta̱ ta kó 'ki mejèn‑la̱.
43006012	'Kia̱ nga ijye kjoski nga'tsì xi̱ta̱, Jesús kitsó‑la̱ xi̱ta̱ ra kotá'yá'ta‑la̱: ―Tíxkó‑no nga'tsì ra kajnengi‑ni, mé‑ni nga ni̱mé ra kji̱tsón‑ni.
43006013	Jñà xi̱ta̱, 'kia̱ nga tsikíxkó‑ni jñà ni̱ño̱ nchra̱jín ra tsijnengi‑nioo̱, ngi tejò ndi̱si̱yá kjomà‑isa.
43006014	Jñà xi̱ta̱, 'kia̱ nga kijtse kjo̱xkón ra 'ñó nda tjín ra ko̱ki'sìn Jesús kitsó‑la̱ xákjén: ―Kixi̱ kitií‑la̱ kjoa̱, jé‑la xi̱ta̱ ra̱kìi̱ ra chja̱ ngajo‑la̱ Nainá, ra xá tjínè‑la̱ nga kj'i̱í i̱ i̱sà'nde.
43006015	Tanga Jesús kjòchi̱yaá‑la̱ nga jñà xi̱ta̱ kìi̱ mejèn‑la̱ nga kjo̱'ñó i̱ko̱ nga xi̱ta̱xá ítjòn si̱ìkíjna, 'kia̱á tsihijin india‑ni ján nindo ján, nga ya̱ tsikijna ta̱jngo.
43006016	'Kia̱ nga ijye tímajñò, jñà xi̱ta̱ ra kotá'yá'ta‑la̱ Jesús ijchòjeén india‑ni ya̱ ñánda̱ kjijna jè ndáchikon,
43006017	ya̱á 'jaha'sen jngo chitso ko̱ tsatojin jè ndáchikon nga kijì ya̱ na̱xi̱ndá Capernaum. Ijyeé 'ñó kjòjñò, ko̱ jè Jesús kjè kì tsijen bijchótji̱ngi‑la̱.
43006018	Ya̱ a̱sòn ndáchikon 'ji jngo tjo̱xkón ra 'ñó 'tsa, ko̱ jè nandá tsikí'tsia̱ nga tsáfangi.
43006019	Ijyeé‑la tsa kjo 'òn ko̱ tsa kjo jon jmi metro fì nga tjímasòn ya̱ a̱sòn ndáchikon, 'kia̱ nga kijtse nga jè Jesús tsá'basòn ya̱ nandá ko̱ tínchrabá'ta‑la̱ ya̱ chitso, jñà xi̱ta̱‑la̱ ta itsakjón‑ní.
43006020	'Kia̱á kiìchja̱ Jesús, kitsò‑la̱: ―'A̱án‑náa̱, kì tà chjàn skon jiòn.
43006021	Jñà xi̱ta̱‑la̱ 'ñó tsja ki'se‑la̱, isìkjaha'sen ya̱ chitso; ko̱ ndi̱to̱ón ijchò ya̱ i̱'nde ñánda̱ i̱nchifì.
43006022	Nga ma nchijòn, jñà xi̱ta̱ ra tsikitsa̱jna ya̱ ra ijngoa ndáchikon ján kijtse‑ní nga ta jè‑ni chitso ra kjijna ra iko̱ xi̱ta̱, ko̱ nga jè Jesús mì kì tsijen 'jaha'sen, ta jñá xi̱ta̱ ra kotá'yá'ta‑la̱ kijcha‑la̱ nga 'jaha'sen.
43006023	Tanga ijchó i'ka chitso ra kj'i̱í ra ya̱ inchrabà‑ni na̱xi̱ndá Tiberias ra tsincha'ta chraña‑la̱ ya̱ i̱'nde ñánda̱ nga tsakjèn ni̱ño̱ nchra̱jín xi̱ta̱ ra 'òn jmi ma‑nioo̱, 'kia̱ nga ijye kiìchja̱'ta‑la̱ Nainá Jesús nga kitsò‑la̱: “Nainá ra katíchjí‑li.”
43006024	Jñà xi̱ta̱, 'kia̱ nga kijtse nga mì yá tjín Jesús ko̱ xi̱ta̱ ra kotá'yá'ta‑la̱, 'kia̱á 'jaha'sen jngo chitso kijì nga kiì kátsji Jesús, ya̱ ján na̱xi̱ndá Capernaum.
43006025	Jñà xi̱ta̱ kìi̱, 'kia̱ nga ijye ijchò ya̱ ra ijngoa ndáchikon ján, ya̱á isakò‑la̱ Jesús, kitsò‑la̱: ―Maestro, ¿kó chon kà'fìi̱ i̱jndíi̱?
43006026	Kiìchja̱ Jesús, kitsó‑la̱: ―Ngi kjo̱hixi̱í ra xin‑no, mì tsa ki fatsji‑nájiòn nga kjòchi̱ya‑no jè kjo̱xkón ra kí'siaa̱n; ta kií fatsji‑nájiòn nga ísikjén‑no skanda kó'sín tje̱n nga kjoskioò.
43006027	Kì tà chjàn jè 'ñó níkájno tsajmì ra ma chine ra ta ndi̱to̱n fehe'ta, jè isa̱ 'ñó ti̱kájno jè tsajmì ra tíjna ki'ta nga̱ jè‑ní ra tsjá‑no kjo̱binachon ra mì kì fehe'ta. 'A̱án tsja‑no tsajmì kìi̱ 'a̱n ra I'ndí‑la̱ Xi̱ta̱ xian‑la̱ ijo‑na̱. Nga̱ jè Na̱'ìn‑na̱ ra Nainá, 'koa̱á 'sín kitsjá kjo̱hixi̱ ra a̱'ta tsa̱'a̱n.
43006028	Xi̱ta̱ kìi̱ 'kia̱á iskonangi kitsò: ―¿Mé ra 'sia̱n‑ji̱n nga ma si̱xá‑la̱ji̱n Nainá koni 'sín nga mejèn‑la̱?
43006029	Kiìchja̱ Jesús, kitsó‑la̱: ―Jè xá ra mejèn‑la̱ Nainá nga 'sia̱an jiòn, jè‑ní nga katamakjiín‑no a̱'ta 'tse̱ ra jè isìkasén.
43006030	Jñà xi̱ta̱ kìi̱, kitsò‑la̱ Jesús: ―¿Mé kjoa̱xkón ra bakon‑náji̱n, mé‑ni 'kia̱ nga jcha̱‑ji̱n, ko̱ma ko̱kjiín‑naji̱n? ¿Mé ra ma‑li 'nì?
43006031	Jñà xi̱ta̱ jchínga‑na̱ji̱n, jñá iskine ni̱ño̱ nchra̱jín ra 'mì maná ya̱ i̱'nde kixì ñánda̱ ni̱mé tjín, koni 'sín tsò xa̱jo̱n tsje ra tjí'ta 'én‑la̱ Nainá, nga tsò: “Ngajmi inchrabà‑ni ni̱ño̱ nchra̱jín ra kitsjà‑la̱ nga isìkjèn.”
43006032	Kiìchja̱ Jesús, kitsó‑la̱: ―Ngi kjo̱hixi̱í ra xin‑no, mì tsa jè Moisés ra kitsjà ni̱ño̱ nchra̱jín ra ngajmi inchrabà‑ni; jè Na̱'ìn‑na̱ ra ma‑la̱ tsjá‑no ra ngi jè sabà ni̱ño̱ nchra̱jín ra ngajmi nchrabá‑nì.
43006033	Nga̱ jè ni̱ño̱ nchra̱jín ra tsjá Nainá, jè‑ní ra ijye itjojen‑ni ngajmi nga tsjá‑la̱ kjo̱binachon xi̱ta̱ ra tjín i̱sà'nde.
43006034	Xi̱ta̱ kìi̱ kitsó‑ni: ―Na̱'ìn, 'ti̱ ki'ta‑náji̱n jè ni̱ño̱ nchra̱jín ra ko̱'mì‑la̱ ji̱.
43006035	Jesús kitsó‑la̱: ―'A̱n‑ná jè ni̱ño̱ nchra̱jín ra ma si̱ìkíjnakon‑no; jè ra 'a̱n kji̱nchrabà'tà‑na, skií 'se̱ ki'ta ya̱ inìma̱‑la̱, ko̱ jè ra ko̱kjiín‑la̱ ra a̱'ta tsa̱'a̱n, ni̱ì‑ti̱‑kjiá ko̱xándá‑ila̱ ta kjiá‑nioo̱.
43006036	Ijyeé ko̱kíxian‑no, ni̱'sín ijye kijcha‑nájiòn takó mì kì makjiín‑no ra a̱'ta tsa̱'a̱n.
43006037	Nga'tsì xi̱ta̱ ra Na̱'ìn‑na̱ tsjá‑na, ya̱á nchrabá'ta‑na; ko̱ jñà ra 'a̱n nchrabá'ta‑na mì tsa bachrjengi jiàa̱n.
43006038	Nga̱ mì tsa ki xá inchrabàjen‑na ján ngajmi nga 'a̱n ko̱'sín 'siaa̱n koni 'sín mejèn‑na; kií xá 'jíi̱‑na nga ko̱'sín sìhitjásòo̱n koni 'sín mejèn‑la̱ jè Na̱'ìn‑na̱ ra isìkasén‑na.
43006039	Jè ra mejèn‑la̱ jè Na̱'ìn‑na̱ ra isìkasén‑na, jè‑ní nga nga'tsì xi̱ta̱ ra jè isìnga̱tsja‑na, ni̱jngo katachija, ta isa̱á 'a̱n sikjaáya‑ila̱ 'kia̱ nga kje̱he'tà ni̱chjin.
43006040	Nga̱ jè ra mejèn‑la̱ jè ra isìkasén‑na, nga nga'tsì xi̱ta̱ ra ske̱xkon‑na 'a̱n ra I'ndí‑la̱ Nainá 'mì‑na ko̱ ra ko̱kjiín‑la̱ a̱'ta tsa̱'a̱n, kata'seé‑la̱ kjo̱binachon ra mì fehe'ta ni̱ ta kjiá‑nioo̱; ko̱ 'a̱án sikjaáya‑ila̱ 'kia̱ nga ijye kje̱he'tà ni̱chjin.
43006041	Jñà xi̱ta̱ judío tsikí'tsia̱ nga kiìchja̱jno‑la̱ Jesús, ta ki‑ró nga kitsò: “'A̱án‑ná ni̱ño̱ nchra̱jín ra ngajmi inchrabà‑ni.”
43006042	Ko̱ kitsó‑la̱ xákjén: ―¿A mí tsa jè xi̱ta̱ ra̱kìi̱ ra 'mì Jesús, jè ra ti‑la̱ José? Jién, ndaá 'yaxkeén jè na̱'ìn‑la̱ ko̱ na̱‑la̱. ¿Kó'sín ma‑ni nga tsò nga ngajmi inchrabà‑ni?
43006043	Jesús 'kia̱á kitsò‑la̱: ―Kì ko̱'sín nakjoájno‑ná.
43006044	Ni̱yá xi̱ta̱ ra ma kji̱nchrabà'tà‑na, tsa mì jè Na̱'ìn‑na̱ ra isìkasén‑na si̱ìkasén'ta‑na, mé‑ni nga 'a̱n sikjaáya‑ila̱ 'kia̱ nga kje̱he'tà ni̱chjin.
43006045	'Koa̱á 'sín tsò xa̱jo̱n ra tsikínda xi̱ta̱ ra kiìchja̱ ngajo‑la̱ Nainá nga tsò: “Nainá sabá ko̱kòn‑ya‑la̱ nga'tsì xi̱ta̱.” 'Koa̱á 'sín ma‑ni nga nga'tsì ra 'nchré‑la̱ Na̱'ìn‑na̱ ko̱ machi̱ya‑la̱ ra a̱'ta 'tse̱, 'a̱án nchrabá'ta‑na.
43006046	’Mì tsa ki‑ni nga tjín i'ka xi̱ta̱ ra ijye kijtse Nainá ra Na̱'ìn‑na̱ ma; ta̱ jngoó jè ra a̱'ta 'tse̱ Nainá inchrabà‑ni ra ijye kijtse.
43006047	Ngi kjo̱hixi̱í ra xin‑no: jè ra ko̱kjiín‑la̱ ra a̱'ta tsa̱'a̱n, 'se̱é‑la̱ kjo̱binachon ra mì kì fehe'ta ni̱ ta kjiá‑nioo̱.
43006048	'A̱án‑ná ni̱ño̱ nchra̱jín ra síkíjnakon‑no.
43006049	Jñà xi̱ta̱ jchínga‑najiòn, ni̱'sín jñà tsakjèn ni̱ño̱ nchra̱jín ra maná 'mì ya̱ i̱'nde kixì ñánda̱ nga ni̱mé tjín, takó 'ken‑ní.
43006050	Jè ni̱ño̱ nchra̱jín ra ko̱xin‑no, jè‑ní ra ngajmi inchrabà‑ni, mé‑ni jè ra ski̱ne̱ mì kì ki̱yá.
43006051	'A̱án‑ná jè ni̱ño̱ nchra̱jín ra tíjnakon ra ya̱ itjojen‑ni ján ngajmi; tsa yá ra ski̱ne̱ ni̱ño̱ nchra̱jín ra̱kìi̱, kíjnakon ki'ta‑ní ni̱ ta kjiá‑nioo̱. Jè ni̱ño̱ nchra̱jín ra 'a̱n tsja, jè ijo‑na̱ ra ko̱xin‑la̱. Tsja‑ná ijo‑na̱ nga ki̱yátjì‑la̱ 'a̱n jñà xi̱ta̱ i̱sà'nde mé‑ni nga kítsa̱jnakon‑ni.
43006052	Jñà xi̱ta̱ judío tsikí'tsia̱ nga tsakátiya‑ni, kitsò‑la̱ xákjén: ―¿Kó'sín si̱ìko̱‑la̱ ra̱kìi̱ nga ma tsjá‑ná ijo‑la̱ nga ma chji̱ne̱é?
43006053	Jesús kitsó‑la̱: ―Ngi 'én kixi̱í ra xin‑no, tsa mì kì chji̱ne̱e ijo‑na̱ ko̱ mì kì 'sio̱ò jní‑na̱ 'a̱n ra I'ndí‑la̱ Xi̱ta̱ xin‑la̱ ijo‑na̱, mì kì 'se̱‑no kjo̱binachon.
43006054	Jè ra kjine ijo‑na̱ ko̱ ra 'bi jní‑na̱ tjín‑la̱ kjo̱binachon ra mì kì fehe'ta; ko̱ 'a̱án sikjaáya‑ila̱ 'kia̱ nga ijye kje̱he'tà ni̱chjin.
43006055	Nga̱ jè ijo‑na̱ ngi jè‑ní tsajmì ra ma chine ra ngi nda síski‑ná, ko̱ jè jní‑na̱ ngi jè sabá‑ní nandá ra ma 'yò.
43006056	Jè ra ski̱ne̱ ijo‑na̱ ko̱ sk'í jní‑na̱, ya̱á kíjnako̱ ki'ta‑na, ko̱ 'a̱n, ya̱á tíjna̱ko̱ ki'ta‑te.
43006057	Jè Na̱'ìn‑na̱, ra isìkasén‑na tíjnakon‑ní, ko̱ a̱'ta 'tse̱‑ní nga tíjna̱kon; 'koa̱á 'sín tjín‑te jè ra ski̱ne̱‑na, a̱'ta tsa̱'a̱án kíjnakon‑ni.
43006058	Jè ni̱ño̱ nchra̱jín ra ko̱xin‑la̱ jè ra inchrabàjen‑ni ngajmi. Jè ni̱ño̱ nchra̱jín ra̱kìi̱, mì tsa 'koa̱á‑ni koni jè maná ra iskine xi̱ta̱ jchínga‑najiòn, ko̱ takó 'ken‑ní; nga̱ jè ra ski̱ne̱ ni̱ño̱ nchra̱jín ra ko̱xin‑la̱, 'se̱é‑la̱ kjo̱binachon ni̱ ta kjiá‑nioo̱.
43006059	Jñá kjoa̱ kìi̱ ra tsakón‑ya ya̱ Capernaum ya̱ ni'ya sinagoga ñánda̱ nga maxkóya xi̱ta̱ Judío.
43006060	'Kia̱ nga kií'nchré jñà 'én kìi̱ koni 'sín nga tsakón‑ya Jesús, 'ñó kjìn xi̱ta̱ ra kotá'yá'ta‑la̱ kitsò: ―Jñà 'én kìi̱ ra ko̱tsò‑la̱, 'ñó i'in tjín, ¿yá ra ma ko̱kjiín‑la̱?
43006061	Jesús, 'kia̱ nga kjòchi̱ya‑la̱ nga 'cho i̱nchichja̱jno‑la̱ 'én ra tsakón‑ya, iskonangií‑la̱, kitsò‑la̱: ―¿Jñà 'én kìi̱ a 'choó sasén‑no?
43006062	¿Kó'sín ki̱ya‑najiòn, tsa jcha̱‑ná jiòn 'a̱n ra I'ndí‑la̱ Xi̱ta̱ xian‑la̱ ijo‑na̱ nga kjímijìn india‑na ñánda̱ nga tíjna̱ nga ti̱'sa̱ ítjòn?
43006063	Jé Inìma̱ Tsje‑la̱ Nainá ra síkíjnakon‑ná; jè ra ta ijo‑ná, ni̱mé chjí‑la̱. Jè 'én ra bakon‑yá‑najiòn, [mì tsa kjoa̱ 'tse̱ i̱sà'nde‑jìn], kjoa̱ 'tse̱ Inìma̱ Tsje‑la̱ Nainá‑ní jè ra ma si̱ìkíjnakon‑ni inìma̱‑no.
43006064	Tanga tjítsa̱jnajiín-isa‑najiòn ra kjè kì makjiín‑la̱. Nga̱ jè Jesús, ta̱'koa̱ ijyeé tjíjiín‑la̱ nga ti̱'sa̱‑ni yá‑ni ra mì kì ko̱kjiín‑la̱ ra a̱'ta 'tse̱, ko̱ yá‑ni ra si̱ìnga̱tsja jñà xi̱ta̱ kondra̱‑la̱.
43006065	Ko̱ kitsò‑isa: ―Kií ko̱'sín tíxin‑no, ni̱yá ra ma kji̱nchrabà'tà‑na tsa mì jè sabà Na̱'ìn‑na̱ tsjá'nde‑la̱.
43006066	Skanda 'kia̱‑ni nga ko̱kitsò Jesús, kjín jchán xi̱ta̱ ra kotá'yá'ta‑la̱ mì kì ti̱ ya̱ tsikimako̱‑ni, kiì‑ni í'tsi̱n.
43006067	Jesús 'kia̱á iskonangi‑la̱ xi̱ta̱ chi̱'nda‑la̱ ra tejò ma‑nioo̱, kitsò‑la̱: ―¿Jiòn a ti̱'koa̱á mejèn‑te‑no kongí‑no í'ndsion?
43006068	Kitsó jè Simón Pedro: ―Na̱'ìn, ¿yá ra ma kongítji̱ngi-isa‑la̱ji̱n? Ji̱í‑ní ra tjín‑li 'én ra tsjá‑ná kjo̱binachon.
43006069	Ji̱n ijyeé ko̱'sín makjiín‑naji̱n, ko̱ 'ya‑náji̱n nga ji̱í‑ní ra Cristo jè I'ndí Tsje‑la̱ Nainá ra tíjnakon.
43006070	Jesús kitsó‑la̱: ―Tejò ma‑najiòn ra ítsjahíjin‑no, tanga jngo tíjnajin‑najiòn ra xi̱ta̱‑ni̱í tíbíxá‑la̱.
43006071	Jesús, jè 'én ra ko̱kitsò‑la̱, jè kiìchja̱ a̱'ta 'tse̱ Judas, i'ndí‑la̱ Simón Iscariote, nga̱ ni̱'sín ya̱ tíjnajin‑la̱ ra tejò ma‑nioo̱, jè Judas si̱ìnga̱tsja Jesús jñà xi̱ta̱ kondra̱‑la̱.
43007001	'Kia̱ nga ijye kjomà kjoa̱ kìi̱, Jesús ya̱á tsajme nangi 'tse̱ Galilea. Majìn‑la̱ nga ya̱ ko̱jme ya̱ nangi Judea, nga̱ jñà xi̱ta̱ judío i̱nchibátsji‑ni nga mejèn‑la̱ si̱ì'ken.
43007002	Ijyeé tímachraña 'sí‑la̱ Ni'ya Xka̱, jngo 'sí ra jñà xi̱ta̱ judío bachrje.
43007003	Jñà 'ndse̱ kitsó‑la̱: ―Kì tà chjàn ta i̱ bijni i̱jndíi̱; 'tin‑ti ya̱ ján Judea mé‑ni katabe‑te‑ni jñà kjoa̱ ra 'nì xi̱ta̱ ra kotá'yá'ta‑li ra ya̱ tjítsa̱jna ján.
43007004	'Kia̱ nga mejèn‑ná ske̱xkon‑ná xi̱ta̱, mì tsa kjo̱'ma 'sie̱én jngo kjoa̱ ra ma‑ná. Tsa 'koa̱á tjín kjoa̱ ra ma‑li 'nì, ko̱'ti̱in ya̱ ngixko̱n xi̱ta̱ i̱sà'nde.
43007005	Nga̱ skanda jñà 'ndse̱ Jesús mì kì kjokjiín‑la̱ ra a̱'ta 'tse̱.
43007006	Kiìchja̱á Jesús, kitsò‑la̱: ―'A̱n kjè kì bijchó ni̱chjin‑na̱, tanga ra a̱'ta tsa̱jiòn‑jiòn nda‑ní ta mé ni̱chjin‑nioo̱ nga kongió.
43007007	Jiòn mì kì ma si̱ìjtike‑no jñà xi̱ta̱ i̱sà'nde; tanga 'a̱n jtikeé‑na, ta nga̱tjì‑la̱ 'koa̱á 'sín xin kixi̱‑la̱ nga 'choó tjín kjoa̱ ra 'sín ra jñà.
43007008	Tangió ra jiòn 'sí; 'a̱n mì kì kjín jiàa̱n, nga̱ kjè kì bijchó ni̱chjin‑na̱.
43007009	'Kia̱ nga ijye ko̱kitsò‑la̱ 'én kìi̱, jè, ya̱á tsikijna ya̱ i̱'nde Galilea.
43007010	Tanga 'kia̱ nga ijye kijì jñà 'ndse̱, Jesús takó ti̱'koa̱á kijì‑te‑ni 'sí, tanga mì tsa ikòn ijo‑la̱; koni ta kijì'ma‑ní.
43007011	Jñà xi̱ta̱ judío i̱nchibátsjií ya̱ a̱jin 'sí, tsò‑la̱ xákjién: ―¿Ñánda̱ tíjna xi̱ta̱ ra̱kìi̱?
43007012	Nga'tsì xi̱ta̱ ra ijchò 'sí, jndíi̱ ra ján jo̱óya‑ni a̱'ta 'tse̱ Jesús. Tjín ra tsò: “Xi̱ta̱ nda‑ní”, ti̱'koa̱á tjín ra tsò: “Majìn, xi̱ta̱ na̱xi̱ndá konda̱cha̱‑la̱.”
43007013	Tanga ni̱yá ra kiìchja̱ tsijen a̱'ta 'tse̱. Jñà xi̱ta̱, jñà itsakjòn‑la̱ xi̱ta̱xá ítjòn‑la̱ xi̱ta̱ judío.
43007014	'Kia̱ nga ijye ijchò masen‑la̱ 'sí, 'jaha'seén Jesús ya̱ i̱ngo̱ ítjòn nga tsakón‑ya‑la̱ xi̱ta̱.
43007015	Ko̱ ta kjóxkón‑la̱ jñà xi̱ta̱ judío koni 'sín nga ikòn‑ya‑la̱ xi̱ta̱, kitsò‑la̱ xákjién: ―¿Kó'sín ma‑ni nga ta̱ nda bakón‑ya xi̱ta̱ ra̱kìi̱ nga̱ mì tsa tsijen iskotá'yá‑jìn?
43007016	Jesús kitsó‑la̱: ―Jñà 'én ra 'a̱n bakon‑yáa̱, mì tsa tsa̱'a̱n jiàa̱n; 'tse̱é‑ní jè ra isìkasén‑na.
43007017	Tsa yá ra mejèn‑la̱ nga si̱hitjasòn koni 'sín nga mejèn‑la̱ Nainá, ya̱á ske̱‑ni a a̱'ta 'tse̱é Nainá nchrabá‑ni jè 'én ra 'a̱n bakon‑yáa̱, o̱ ra ta 'a̱án bi'tín‑la̱ ijo‑na̱ koni 'sín xiaa̱n.
43007018	Jngo xi̱ta̱ ra ta jè bí'tin‑la̱ ijo‑la̱ nga chja̱, jè ra mejèn‑la̱ nga jè 'nga si̱ìkíjna ijo‑la̱; tanga jè xi̱ta̱ ra jè 'nga síkíjna jè ra isìkasén, jè xi̱ta̱ ra̱kìi̱, ngi 'én kixi̱í ra tsjá, ko̱ mì tsa 'én ndiso ra chja̱.
43007019	’¿A mí tsa kixi̱ kjoa̱ nga itjábé‑no jè kjo̱téxoma‑la̱ Nainá ra jè Moisés tsikínda? Tanga jiòn, ni̱jngo ra ma‑la̱ síhitjasòn. ¿Mé‑ni nga mejèn nì'ken‑nájiòn?
43007020	Jñà xi̱ta̱ kitsó‑ní: ―Ni̱í‑la tíjnajin ya̱ inìma̱‑li. ¿Yá ra ko̱tsò‑li nga mejèn si̱'ken‑laji̱n?
43007021	Jesús kiìchja̱ kitsó‑la̱: ―Jiòn, 'ñó maxkón‑no nga ta jngo‑ni kjoa̱ ra kí'siaa̱n 'kia̱ nga ni̱chjin níkjáya.
43007022	Kixi̱í kjoa̱, Moisés tsikí'tiín‑no nga si̱itjasòn kjoa̱ 'tse̱ circuncisión nga si̱'ta chi̱ba̱ ijo‑la̱ xi̱ta̱ 'xi̱n (ni̱'sín mì tsa a̱'ta 'tse̱ kjòn‑ni Moisés; nga̱ ya̱á inchrabà‑nì a̱'ta 'tse̱ xi̱ta̱ jchínga ra tsikihijyo ítjòn kjotseé). Ko̱ bi'ta chi̱ba̱‑najiòn ijo‑la̱ xi̱ta̱ 'xi̱n ni̱'sín ni̱chjin níkjáya.
43007023	Tsa ko̱'sín 'nià jiòn nga mejèn‑no mì kì jchi̱ja kjo̱téxoma ra tsikíjna Moisés, ¿mé‑ni nga majti‑najiòn nga jngo xi̱ta̱ nda kjón ísindá‑na 'kia̱ nga ni̱chjin níkjáya?
43007024	Kì tà ko̱'sín chosòn‑la koni 'sín jiòn tsijen‑no. 'Koa̱á 'sín jchósòn‑la koni 'sín nga kixi̱ tjín kjòn ra kjo̱hixi̱.
43007025	Tjín i'ka xi̱ta̱ ra Jerusalén 'tse̱ ra kitsò: ―¿A mí tsa jè xi̱ta̱ ra̱kìi̱ ra i̱nchibátsji jñà xi̱ta̱ judío nga mejèn‑la̱ nga si̱ì'ken?
43007026	Chítsijen‑la‑ni̱ kó'sín tíchja̱jin masen‑la̱ xi̱ta̱, ko̱ ni̱ ta yá ra kótsò‑la̱. ¿A 'koa̱á 'sín i̱nchimakjiín‑la̱ xi̱ta̱xá tsa 'koa̱, nga jè xi̱ta̱ ra̱kìi̱, jé‑ní ra Cristo [ra xá Nainá isìkasén‑ni]?
43007027	Tanga jién 'ya‑ná ñánda̱ nchrabá‑ni ra̱kìi̱. Tanga 'kia̱ nga kj'i̱í jè ra Cristo, mì kì jcha̱‑la̱ ñánda̱ kj'i̱í‑ni.
43007028	Jesús, 'kia̱ nga tíbakón‑ya ya̱ ndi̱tsin i̱ngo̱ ítjòn, kií'nchré‑ní koni 'sín kitsò jñà xi̱ta̱; 'kia̱á 'ñó kiìchja̱ kitsò: ―Ndaá 'yaxkon‑nájiòn ko̱ ndaá 'ya jiòn ñánda̱‑ni tsa̱'a̱n; tanga mì tsa tà a̱'ta tsa̱'a̱n 'jíi̱‑na; ngi jè sabá Nainá ra isìkasén‑na, jè ra mì 'yaxkon jiòn.
43007029	'A̱n, ndaá bexkon nga ya̱á inchrabà‑na a̱'ta 'tse̱; ko̱ jé isìkasén‑na.
43007030	Jñà xi̱ta̱ sí mején‑la̱ nga jtsa̱ba̱'ñó kjòn, tanga ni̱jngo ra kitsò ikon nga itsabá'ñó nga̱ kjè kì bijchó ni̱chjin‑la̱ nga ki̱yá.
43007031	'Ñó kjìn xi̱ta̱ kjokjiín‑la̱ koni 'sín kitsò Jesús, kitsò‑la̱ xákjién: ―¿A isa̱á kjìn kjo̱xkón 'si̱in Cristo 'kia̱ nga jè ra kj'i̱í koni 'sín tjín ra tí'sín jè xi̱ta̱ ra̱kìi̱? Jé‑la ra̱kìi̱ ra Cristo.
43007032	Jñà xi̱ta̱ fariseo 'kia̱ nga kií'nchré koni 'sín i̱nchitsò xi̱ta̱ ra a̱'ta 'tse̱ Jesús; jñà xi̱ta̱ ítjòn‑la̱ na̱'mì ko̱ xi̱ta̱ fariseo isìkasén xi̱ta̱ ra síkinda̱ ya̱ i̱ngo̱ mé‑ni nga katatsaba‑ni Jesús tsiki.
43007033	Jesús kitsó‑la̱: ―'A̱n, ta chibaá ni̱chjin kóti̱jnako̱o‑no, a̱kjòn kjín india‑na ya̱ ñánda̱ nga tíjna ra isìkasén‑na.
43007034	Jiòn ni̱'sín kjótsji‑nájiòn tanga mì kì sa̱kò‑no, nga̱ mì kì ko̱ma kongí jiòn ya̱ ñánda̱ nga kóti̱jna ra 'a̱n.
43007035	Jñà xi̱ta̱ judío 'kia̱á tsikí'tsia̱ nga iskonangi‑la̱ xákjién, kitsò: ―¿Ñánda̱ ki̱ji̱ xi̱ta̱ ra̱kìi̱? ¿Mé‑ni nga mì kì ko̱ma sa̱kó‑ná? ¿A ya̱á ikijnajin‑la̱ xi̱ta̱ judío jñà ra jndíi̱ ra ján xìn tjítsa̱jna ko̱ nga ko̱kòn‑ya‑la̱ ra taxki̱ kj'ií xi̱ta̱?
43007036	¿Kó tsò‑ni ra ko̱tsò‑la̱, nga tsó‑ná: “Jiòn, ni̱'sín takó kjótsji‑nájiòn, tanga mì kì sa̱kò‑no, nga̱ mì kì ko̱ma kongió jiòn ya̱ ñánda̱ kóti̱jna ra 'a̱n”?
43007037	Jè ni̱chjin ra fehe'ta‑ni 'kia̱ nga je 'sí, tsasijna kixi̱í Jesús ko̱ 'ñó kiìchja̱, nga kitsò: ―Tsa yá ra xándá‑la̱ katanchrabá'ta‑na ko̱ kata'bi.
43007038	Koni 'sín tíchja̱ xa̱jo̱n ra tjí'ta 'én‑la̱ Nainá nga tsò: Jè ra ko̱kjiín‑la̱ ra a̱'ta tsa̱'a̱n, ya̱ a̱jin inìma̱‑la̱, 'koa̱á 'sín ko̱ma koni jngo i̱'nde ñánda̱ tíbitjo nandá ra mì kì xìya ra síkítsa̱kon‑ni xi̱ta̱.
43007039	'Kia̱ nga ko̱'sín kitsò Jesús, jé kiìchja̱ a̱'ta 'tse̱ Inìma̱ Tsje‑la̱ Nainá ra tjábé‑la̱ jñà xi̱ta̱ ra ko̱'sín ko̱kjiín‑la̱ ra a̱'ta 'tse̱, ta nga̱tjì‑la̱ nga takó kjè kì bitjojen jè Inìma̱ Tsje‑la̱ Nainá 'kia̱ nga ko̱'sín kitsò Jesús; nga̱ ki, jè Jesús, takó kjè fì‑ni ján ngajmi nga ma jeya kíjna.
43007040	Jñà xi̱ta̱ 'kia̱ nga kií'nchré jñà 'én kìi̱, tjín i'ka ra kitsò: ―Kixi̱í kitií kjoa̱, jé xi̱ta̱ ra̱kìi̱ ra tjínè‑la̱ nga kj'i̱í nga ki̱chja̱ ngajo‑la̱ Nainá.
43007041	Ti̱'koa̱á jñà xi̱ta̱ ra i'ka kitsó‑ní: ―Xá jè kiti‑ni xi̱ta̱ ra̱kìi̱ ra Cristo [ra xá isìkasén‑ni Nainá]. Tanga tjín‑te i'ka ra kitsò: ―Majìn, jè ra Cristo, mì tsa Galilea kj'i̱í‑ni.
43007042	Jè Xa̱jo̱n ra tjí'ta 'Én‑la̱ Nainá, 'koa̱á 'sín tíchja̱ nga jè ra Cristo, tjíné‑la̱ nga ya̱ kji̱nchrabà‑ni ya̱ tje̱‑la̱ David, ko̱ ya̱á kj'i̱í‑ni ya̱ na̱xi̱ndá Belén ti̱ya̱‑ni ñánda̱ na̱xi̱ndá‑la̱ David kjomà.
43007043	'Koa̱á 'sín kjomà‑ni nga kjojòya xi̱ta̱ ra tà nga̱tjì 'tse̱ Jesús.
43007044	Tjín i'ka ra mejèn‑la̱ nga jtsa̱ba̱'ñó nga i̱ko̱ nda̱yá, tanga ni̱jngo ra kitsò ikon nga itsabá'ñó.
43007045	'Kia̱ nga tsáfa‑ni jñà xi̱ta̱ ra síkinda̱ i̱ngo̱ ya̱ ñánda̱ nga tjítsa̱jna jñà xi̱ta̱ fariseo ko̱ xi̱ta̱ ítjòn‑la̱ na̱'mì, iskonangií‑la̱ nga kitsò‑la̱: ―¿Mé‑ni mì kì kanchrabáko̱‑no jè xi̱ta̱ ra̱kìi̱?
43007046	'Kia̱á kitsò xi̱ta̱ kìi̱: ―Kjè tsa jngo xi̱ta̱ ra ko̱'sín na'yá‑laji̱n koni 'sín tsò xi̱ta̱ ra̱kìi̱.
43007047	'Kia̱á kiìchja̱ jñà xi̱ta̱ fariseo, kitsò‑la̱: ―¿A ti̱'koa̱á kàmakjiín‑te‑najiòn 'én ndiso ra chja̱?
43007048	¿A ya̱á i̱nchimakjiín‑la̱ jñà xi̱ta̱ ítjòn‑ná ko̱ xi̱ta̱ fariseo?
43007049	Tanga jñà xi̱ta̱ kìi̱ ra mì kì be kjo̱téxoma, jè Nainá katatsjá i'in‑la̱.
43007050	Jè Nicodemo, jè xi̱ta̱ fariseo ra ijye a̱sa tsakáko̱ Jesús, kitsó‑la̱:
43007051	―Jè kjo̱téxoma tsa̱jién mì kì tsjá'nde nga jngo xi̱ta̱ taxki̱ 'ki̱‑lá kjo̱hi'in, tsa ti̱kjè nda na'yá‑la̱ mé ra ki'sìn kjòn‑ni.
43007052	Jñà xi̱ta̱, kitsò‑la̱: ―¿A ti̱'koa̱á Galilea‑te i̱'nde‑li? Nda chjítá'yí jè xa̱jo̱n ra tjí'ta 'én‑la̱ Nainá; ya̱á jcha̱‑ni nga kjè sa jngo xi̱ta̱ ra síchjeén Nainá nga chja̱ ngajo‑la̱ ya̱ nchrabá‑ni ya̱ Galilea.
43007053	Nga'tsì xi̱ta̱ kja̱ kijì kja̱ kijì‑ni ni'ya‑la̱ nga jngó jngóo̱.
43008001	Tanga jè Jesús ya̱á kijì ya̱ nindo Yá Olivo.
43008002	'Kia̱ nga ma nchijòn, ta̱jñó 'ji ya̱ i̱ngo̱ ítjòn. Nga'tsì jñà xi̱ta̱ ya̱á 'ji tjíngi‑la̱. 'Kia̱á tsikijna Jesús nga tsakón‑ya‑la̱.
43008003	Jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés ko̱ jñà xi̱ta̱ fariseo, ijchòko̱ó jngo‑la̱ chjo̱ón ra kijcha'tín‑la̱ 'kia̱ nga tí'sín kjoa̱chijngi. Tsasíjnajin masen ñánda̱ nga tjín xi̱ta̱.
43008004	Ko̱ a̱kjòn kitsò‑la̱ Jesús: ―Maestro, jè chjo̱ón ra̱kìi̱, nda kjón ka'ya'tín‑la̱ 'kia̱ nga tí'sín kjoa̱chijngi.
43008005	Moisés, 'koa̱á 'sín tsikí'tin‑ná a̱'ta 'tse̱ kjo̱téxoma‑la̱ nga na̱jo̱‑ró ki̱yá‑ni jñà íchjín ra ko̱'sín 'sín. ¿Kó'sín sii̱ ra ji̱?
43008006	Jñà xi̱ta̱ kìi̱, kií ko̱'sín kitsò‑la̱ Jesús ta mejèn‑la̱ nga sko̱ó'ta, mé‑ni nga ko̱ma sa̱kò‑ila̱ kjoa̱ ra koa̱ànè‑la̱ nga koa̱àngi ra a̱'ta 'tse̱ xi̱ta̱xá. Tanga Jesús tsikijna-niña‑ní ya̱ a̱'ta nangi, a̱kjòn ko̱ó na̱jmá‑tsja tsikínda‑ni letra ya̱ a̱'ta nangi.
43008007	Xi̱ta̱ kìi̱, sií ki'sìn‑la̱ Jesús nga iskonangi‑la̱. 'Kia̱á tsasijna kixi̱ Jesús, kitsò‑la̱: ―Tsa tíjnajin jngo‑no xi̱ta̱ ra ni̱mé jé tjín‑la̱, jè kata'bé ítjòn‑la̱ na̱jo̱ jè chjo̱ón ra̱kìi̱.
43008008	A̱kjòn tsikijna-niña india‑ni a̱'ta nangi nga tsikínda‑isa letra.
43008009	Jñà xi̱ta̱ kìi̱, 'kia̱ nga kií'nchré 'én kìi̱, jngó jngó kijì‑ni nga kjòchi̱ya‑la̱ nga 'choó tjítsa̱jna kjo̱bítsjen‑la̱. Jñà kjòn tsikí'tsia̱ ítjòn‑ni nga itjo jñà ra isa̱ jchínga. Ta jé Jesús ko̱ chjo̱ón isìhijyo‑isa.
43008010	'Kia̱á tsasèn kixi̱‑ni Jesús; kijtse‑ní nga mì kì ti̱ yá tjín‑ni; tà jé chjo̱ón isijna ta̱jngo‑isa, 'kia̱á kitsò‑la̱: ―¿Ñánda̱ tjíhijyo‑ni jñà xi̱ta̱ ra bángi‑li? ¿A ni̱jngo ra kàtsò ikon nga kátsjá‑li kjo̱hi'in?
43008011	Kitsó jè chjo̱ón: ―Mì tsa yá‑jìn Na̱'ìn. 'Kia̱á kitsò‑la̱ Jesús: ―Ti̱'koa̱á 'a̱n, nì mé jé koné‑la, 'tin‑ni; tanga kì ti̱ tsja fatsji-jé‑ni.
43008012	Jesús, 'kia̱á kiìchja̱ india‑ni nga kitsò: ―'A̱án‑ná ni'í ra síhisen‑la̱ i̱sà'nde; jè ra 'a̱n fì'ta‑na 'se̱é‑la̱ ni'í ra tsjá kjo̱binachon, ko̱ mì ti̱ kjoa̱jñò ko̱jmejín‑ni.
43008013	Jñà xi̱ta̱ fariseo kitsó‑la̱: ―Ti̱ji̱í tji'bi‑ni 'én ra a̱'ta tsa̱ji, ko̱ jè 'én ra nakjíi̱, ni̱mé chjí‑la̱.
43008014	Jesús kitsó‑la̱: ―Jè 'én ra chjàa̱, chjí‑la̱ ni̱'sín ti̱'a̱n tsja‑na 'én ra a̱'ta tsa̱'a̱n; nga̱ be‑ná ñánda̱ nga 'jíi̱‑na, ko̱ be‑náa̱ ñánda̱ nga tífiàa̱; tanga mì kì 'ya jiòn ñánda̱ 'jíi̱‑na ko̱ ñánda̱ nga tífiàa̱.
43008015	Tanga jiòn, kjo̱bítsjen 'tse̱ xi̱ta̱á nichjeén jiòn 'kia̱ nga fanè jé‑ná jiòn, tanga 'a̱n mì tsa yá ra taxki̱ bané jé‑la̱;
43008016	'a̱n, tsa yá ra koné jé‑la̱, 'koa̱á 'sín kindájín‑la̱ koni 'sín tjín jè kjo̱hixi̱; nga̱ mì tsa ta 'a̱n ta̱jngo bindájiáa̱n; ti̱'koa̱á bíndajín‑ko̱ó‑na jè Na̱'ìn‑na̱ ra isìkasén‑na.
43008017	Jè kjo̱téxoma‑najiòn, 'koa̱á 'sín tíchja̱, nga tsò: Tsa 'kia̱ jò ma‑ni xi̱ta̱ nga ngásòn tsò 'én ra tsjá, chjí‑la̱.
43008018	Ti̱'a̱án‑tse‑na ra tsja 'én ra a̱'ta tsa̱'a̱n, ko̱ ti̱'koa̱á jè Na̱'ìn‑na̱ ra isìkasén‑na tsjá‑tse 'én ra a̱'ta tsa̱'a̱n.
43008019	'Kia̱á jñà xi̱ta̱ iskonangi‑la̱: ―¿Ñánda̱ tíjna jè Na̱'ìn‑li? 'Kia̱á kitsò Jesús: ―'A̱n, nda mí 'yaxkon‑nájiòn, ti̱'koa̱ mì kì 'yaxkon jè Na̱'ìn‑na̱. Tsa ijyeé‑la 'yaxkon‑nájiòn tsiki, ti̱'koa̱á jcha̱xkoón‑la‑te jè Na̱'ìn‑na̱.
43008020	'Kia̱á kiìchja̱ jñà 'én kìi̱ 'kia̱ nga tíjna ya̱ a̱ya i̱ngo̱ ítjòn ya̱ chraña'ta‑la̱ i̱'nde ñánda̱ nga kjijna kàxa̱ to̱n limosna. Ni̱yá ra kitsò ikon nga itsabá'ñó ta nga̱tjì‑la̱ kjè kì bijchó ni̱chjin‑la̱ nga ki̱yá.
43008021	Jesús india ko̱kitsò‑ila̱ xi̱ta̱: ―'A̱n, tífi‑ná, ko̱ kjótsji‑nájiòn, tanga ya̱á ki̱yá jiòn jé‑no. Nga̱ ya̱ ñánda̱ nga tífia ra 'a̱n, mì kì ko̱ma kongí jiòn.
43008022	'Kia̱á kitsò‑la̱ xákjién jñà xi̱ta̱ judío: ―¿A tà ya̱á si̱ì'ken ijo‑la̱ tsa 'koa̱? ¿Mé‑ni tsò‑ni nga mì kì ko̱ma kongié ra jién, ya̱ ñánda̱ tífì ra jè?
43008023	Jesús kitsó‑la̱: ―Jiòn ta i̱í a̱'ta nangi tsa̱jiòn, tanga ra 'a̱n ya̱á ján i'ngaá tsa̱'a̱n; jiòn i̱í i̱sà'nde tsa̱jiòn, tanga mì tsa i̱ i̱sà'nde tsa̱'a̱n.
43008024	Kií ko̱'sín tíxian‑najiòn, nga̱ ya̱á ki̱yájiòn jé‑no; tsa mì kì ko̱kjiín‑najiòn nga 'A̱n‑ná, ya̱á ki̱yá jiòn jè jé ra tjín‑no.
43008025	Jñà xi̱ta̱ 'kia̱á iskonangi‑la̱, kitsò‑la̱: ―¿Yá nì ra ji̱? Jesús kitsó‑la̱: ―Ijyeé 'koa̱á 'sín kíxin‑najiòn 'kia̱ nga ti̱'sa̱ ítjòn, yá‑na ra 'a̱n.
43008026	Tjín jchán‑isa‑na mé 'én ra 'kenájmí‑najiòn ko̱ mé kjoa̱ ra koné jé‑no. Tanga jè ra isìkasén‑na, ngi 'én kixi̱í ra chja̱ ko̱ jè 'én ra 'a̱n tí'bènájmí‑la̱ jñà xi̱ta̱ i̱sà'nde, jñà 'én ra kí'nchre‑la̱ ra a̱'ta 'tse̱.
43008027	Tanga jñà xi̱ta̱ judío mì kì kjòchi̱ya‑la̱ tsa jè‑ni Nainá ra Na̱'ín‑ná ma ra ko̱títsò‑la̱ Jesús.
43008028	Kií kitsò‑isa‑ila̱ Jesús: ―'Kia̱ nga chjíhi'nga‑nájiòn 'a̱n ra I'ndí‑la̱ Xi̱ta̱ xin‑la̱ ijo‑na̱, 'kia̱á ko̱chi̱ya‑najiòn nga 'A̱án‑ná, ko̱ nga mì tsa ta 'a̱n tíbi'tín‑la̱ ijo‑na̱ koni 'sín nga tíchjà, ta 'koa̱á 'sín tíchjàa̱ koni 'sín nga ikon‑ya‑na jè Nainá ra Na̱'ìn ma.
43008029	Nga̱ jè ra isìkasén‑na i̱í tíjnako̱‑na; Na̱'ìn‑na̱ mì kì síkíjna ta̱jngo‑na, nga̱ ki, ni̱chjin nchijón sìhitjásòo̱n koni 'sín nga sasén‑la̱ ra jè.
43008030	'Kia̱ nga kiìchja̱ Jesús jñà 'én kìi̱, kjín jchán xi̱ta̱ kjokjiín‑la̱ ra a̱'ta 'tse̱.
43008031	Jesús kitsó‑la̱ jñà xi̱ta̱ judío ra kjokjiín‑la̱ a̱'ta 'tse̱: ―Tsa ko̱'sín nda si̱hitjasòn kiti jiòn jñà 'én‑na̱, jión‑nájiòn ra ngi kixi̱ kjoa̱ nga ya̱ kotá'yá'ta‑na.
43008032	Jcha̱xkon‑nájiòn ra ngi kjo̱hixi̱, ko̱ jé kjo̱hixi̱ si̱ìkítsa̱hijyondi̱í‑no.
43008033	Kiìchja̱á jñà xi̱ta̱ judío, kitsò: ―Ngaji̱n xi̱ta̱ tje̱‑la̱ Abraham‑náji̱n; kjè tsa yá ra bìtsa̱hijyo'ñó‑naji̱n; ko̱, ¿mé‑ni si‑ni nga ki̱tsa̱jnandi̱í‑naji̱n?
43008034	Jesús kitsó‑la̱: ―Ngi 'én kixi̱í ra ko̱xin‑no, nga'tsì jñà xi̱ta̱ ra bátsji‑jé, ya̱á títsa̱jnajin'ñó jè jé‑la̱, koni jngo chi̱'nda ra tíjna'ñó.
43008035	Jngo xi̱ta̱ ra ta chi̱'nda tíjna, mì tsa ta ya̱ ko̱ma ki'ta ni'ya‑la̱ ya̱ ñánda̱ nga tísíxá, tanga jè ra i'ndí, ya̱á kíjna ki'ta ya̱ ni'ya‑la̱ na̱'ìn‑la̱.
43008036	Tsa 'kia̱ jè I'ndí‑la̱ Nainá si̱ìkítsa̱jnandi̱í‑no, ngi ndaá ki̱tsa̱jnandi̱í kiti‑no.
43008037	'A̱n ijyeé be‑ná nga tje̱‑la̱ Abraham‑nájiòn, tanga mejèn nì'ken‑nájiòn, ta nga̱tjì‑la̱ mì kì makjiín‑no jè 'én ra 'benájmí‑no.
43008038	'Koa̱á 'sín chjàa̱ koni 'sín tjín kjoa̱ ra kíjtsee̱ 'kia̱ nga tsakáti̱jna'ta chraña‑la̱ Na̱'ìn‑na̱; ko̱ 'koa̱á 'sín 'nià jiòn koni 'sín tjín kjoa̱ ra kina'yá‑la jè na̱'ìn‑no.
43008039	Jñà xi̱ta̱ judío kitsó‑ní: ―Jè tje̱‑na̱ji̱n, ya̱ inchrabà'ta‑ni 'tse̱ Abraham jè ra na̱'ìn jchá‑na̱ji̱n ma. Tanga Jesús kitsó‑la̱: ―Tsa kixi̱í‑la kjoa̱ nga i̱xti‑la̱ Abraham ma jiòn, 'koa̱à‑la 'sín 'sia̱an jiòn koni 'sín ki'sìn ra jè.
43008040	Ni̱'sín ijye ko̱'sín tí'bènájmí kixi̱í‑najiòn nga Nainá kitsjà‑na jñà 'én ra chjàa̱, takó mejèn nì'ken‑nájiòn. Tanga jè Abraham ni̱kjiá ko̱'sín ki'sìn.
43008041	'Koa̱á ti̱'sín 'nià jiòn koni 'sín 'sín jè ra ma na̱'ìn‑no. Jñà xi̱ta̱ judío kitsó‑ní: ―Ji̱n, mì tsa taxki̱ kitsin‑ji̱n; ta jngoó‑ní jè Nainá ra na̱'ìn‑na̱ji̱n ma.
43008042	Jesús kiìchja̱ kitsò‑la̱: ―Tsa kixi̱í‑la kjoa̱ nga jè Nainá ma na̱'ìn‑najiòn, tsjachaá‑la̱ 'sia̱an‑nájiòn, nga̱ a̱'ta 'tse̱é Nainá inchrabà‑na. Mì tsa ta 'a̱n tsiki'tín‑la̱ ijo‑na̱ nga inchrabàa̱; jè Nainá isìkasén‑na.
43008043	Kií mì kì machi̱ya‑najiòn jñà 'én ra tíbakó‑no, nga̱ mì kì ma‑najiòn nga nda na'yá.
43008044	Jè xi̱ta̱‑ni̱í‑ní ra ma jè na̱'ìn‑najiòn; ya̱á nakjoá‑najiòn ko̱ 'koa̱á 'sín mejèn‑najiòn 'sia̱an koni 'sín mejèn‑la̱ ra jè. Jé xi̱ta̱‑ni̱í ra sí'ken xi̱ta̱ skanda ti̱'sa̱‑ni kjotseé. Ko̱ mì tsa 'én kixi̱ ra chja̱, nga̱ ki, mì tsa xi̱ta̱ kixi̱‑jìn ra jè. 'Kia̱ nga chja̱ 'én ndiso, 'koa̱á 'sín chja̱ koni 'sín tíjna inìma̱‑la̱. Nga̱ xi̱ta̱ ndiso‑ní, ngi jè sabá ma na̱'ìn‑la̱ ra 'én ndiso.
43008045	Tanga 'a̱n, ra 'én kixi̱ ko̱tíxian‑no, mì kì makjiín‑no.
43008046	¿Ra jiòn, yá ra ma‑la̱ koa̱ànè-jé‑na? Tsa ngi 'én kixi̱í ra ko̱tíxian‑najiòn. ¿Mé‑ni mì kì makjiín‑no?
43008047	Jè ra xi̱ta̱‑la̱ Nainá, 'nchré jè 'én‑la̱ Nainá. Kií mì kì na'yá‑najiòn, nga̱ mì tsa xi̱ta̱‑la̱ Nainá 'mì‑no.
43008048	Jñà xi̱ta̱ judío 'kia̱á kitsò‑la̱: ―Kixi̱ kitií‑naji̱n 'kia̱ nga ko̱'sín bixó‑ji̱n nga xi̱ta̱ Samaria‑ní ko̱ inìma̱ 'cho‑la̱ ni̱í tjíjin ya̱ inìma̱‑li.
43008049	Jesús kitsó‑la̱: ―'A̱n, mì tsa inìma̱ 'cho‑la̱ ni̱í tjíjin ya̱ inìma̱‑na̱. Jè kjoa̱ ra tí'siaa̱n jè‑ní nga tíbexkóo̱n jè Na̱'ìn‑na̱; ko̱ mì kì ma‑no nga 'yaxkón‑ná, tà isa̱á jnchro nakjoájno‑nájiòn.
43008050	Mì tsa jè tíbatsjía̱ nga jeya sìkíjnaa̱ ijo‑na̱, tanga tíjnaá jngo ra mejèn‑la̱ nga jeya kóti̱jnaa̱, ko̱ jè‑ní ra tíkosòn‑la̱.
43008051	Ngi 'én kixi̱í ra ko̱xin‑no, jè ra si̱hitjasòn 'én‑na̱ mì kì ki̱yá.
43008052	Jñà xi̱ta̱ judío kitsó‑la̱: ―Kixi̱ kitií‑la̱ kjoa̱ nga inìma̱ 'cho‑la̱ ni̱í tjíjin ya̱ inìma̱‑li. Jè Abraham ko̱ nga'tsì jñà xi̱ta̱ ra isìchjeén Nainá nga kiìchja̱ ngajo‑la̱ kjotseé, 'ken‑ní, ko̱ ji̱ si‑ní: “Jè ra si̱hitjasòn 'én‑na̱ koni 'sín nga chjàa̱, mì kì ki̱yá.”
43008053	Ji̱, ¿a isa̱á 'ñó tijni ra ji̱ koni jè xi̱ta̱ jchínga‑na̱ji̱n Abraham? 'Keén ra jè, ko̱ ti̱'koa̱á 'keén‑te nga'tsì xi̱ta̱ ra isìchjeén Nainá nga kiìchja̱ ngajo‑la̱. ¿Kó'sín tjinachrjengi ijo‑li 'kia̱ nga ko̱'sín tjisi?
43008054	Jesús kitsó‑la̱: ―Tsa ti̱'a̱án jeya síkíjna‑na ijo‑na̱ ni̱mé chjí‑la̱. Tanga jé Na̱'ìn‑na̱ ra jeya síkíjna‑na, jè ra 'mì‑la jiòn nga jè ma Nainá‑no.
43008055	Tanga mì kì 'yaxkon jiòn. 'A̱n bexkon‑náa̱; tsa xiáa̱n, mì kì bexkoo̱n, ti̱'koa̱á xi̱ta̱ ndisoó ko̱ma‑te koni 'sín nga ndiso jiòn ra jiòn. Tanga bexkon‑náa̱, ko̱ sìhitjásón‑náa̱ koni 'sín tsò jè 'én‑la̱.
43008056	Abraham, jè xi̱ta̱ jchínga‑najiòn tsjaá ki'se‑la̱ nga mejèn‑la̱ ske̱ jè ni̱chjin 'kia̱ nga kjí'ia̱; ko̱ kijtse‑ní, ko̱ 'ñó tsja ki'se‑la̱.
43008057	Jñà xi̱ta̱ judío kitsó‑la̱ Jesús: ―Nda kjè tjín‑li icháte nó. ¿Kó'sín ma‑ni nga kijchaxkin jè Abraham?
43008058	Kiìchja̱ Jesús, kitsò‑la̱: ―Ngi 'én kixi̱í ra xin‑no, 'A̱n‑ná ra ta̱'koa̱ tíjna̱ 'kia̱ nga ti̱kjè tsìn ra jè Abraham.
43008059	Jñà xi̱ta̱ kìi̱, 'kia̱á iskábé na̱jo̱ nga mejèn‑la̱ ko̱sèn‑la̱ Jesús; tanga tsikijna'maá Jesús; a̱kjòn 'jahajin masen‑la̱ xi̱ta̱; itjo‑ni ndi̱tsin i̱ngo̱ nga kijì.
43009001	'Kia̱ nga tífì Jesús kijtseé jngo xi̱ta̱ xka̱ ra xá ko̱'sín kitsin‑ni nga mì kì tsijen‑la̱.
43009002	Jñà xi̱ta̱ ra kotá'yá'ta‑la̱ Jesús iskonangií‑la̱, kitsò‑la̱: ―Maestro, ¿mé‑ni ko̱'sín xka̱ kji ndí xi̱ta̱ ra̱kìi̱? ¿Yá ra tsakátsji‑jé, a jñà xi̱ta̱ jchínga‑la̱, o̱ ra jè tsakátsji-jé‑la̱ ijo‑la̱?
43009003	Jesús kitsó‑la̱: ―Mì tsa jè tsakátsji-jé‑la̱ ijo‑la̱ ko̱ mì tsa jñà xi̱ta̱ jchínga‑la̱ tsakátsji‑jé. Ta kií ko̱'sín kitsin‑ni mé‑ni nga jcha̱‑la̱ kjo̱xkón ra 'si̱in Nainá ra a̱'ta 'tse̱.
43009004	'Kia̱ nga ni̱chjin‑isa, machjeén‑ní nga kokoo̱n kjo̱xkón ra 'sín jè ra isìkasén‑na; machraña‑ní nga ko̱jñò ko̱ mì ti̱ ma ko̱xá‑ni.
43009005	'Kia̱ nga tíjna̱‑isa i̱ i̱sà'nde 'a̱n‑ná ni'í ra síhisen‑la̱ xi̱ta̱ i̱sà'nde.
43009006	'Kia̱ nga ijye ko̱kitsò, tsikíchrá ya̱ a̱'ta nangi, tsikínda i̱tsé ndási nga isíkójin ndána̱chrá‑la̱, a̱kjòn isìngaàngi ya̱ xko̱n jè ndí xi̱ta̱ xka̱.
43009007	Ko̱ a̱kjòn kitsò‑la̱: ―'Tin, ya̱ tiki̱níjni xkìn ñánda̱ tíjna chrjó nandá ra 'mì Siloé. (Siloé, jè ra nikasén tsò‑ni.) Jè ndí xi̱ta̱ xka̱ kijí‑ní, ko̱ tsiníjnoó xko̱n, 'kia̱ nga ijye tsáfa‑ni ijyeé tsijen‑ila̱.
43009008	Jñà xi̱ta̱ ra tjítsa̱hijyo ya̱ chraña ni'ya‑la̱ ko̱ xi̱ta̱ ra ijye kjotseé bexkon nga to̱n síjé kjo̱tjò, kitsó‑la̱ xákjién: ―¿A mí tsa jè xi̱ta̱ ra̱kìi̱ ra ta ko̱'sín bijna nga síjé kjo̱tjò to̱n?
43009009	Tjín ra tsò: ―Kja̱ jé‑ní. Ti̱'koa̱á kitsó i'ka: ―Ni̱'sín kja̱meé ko̱'ki, tanga mí‑la tsa jè‑jìn. Ko̱ jè xi̱ta̱ ra̱kìi̱ kitsó‑ní: ―Kja̱ 'a̱án‑ná.
43009010	Jñà xi̱ta̱ iskonangií‑la̱, kitsò‑la̱: ―¿Kó'sín ma‑ni nga itjá'xa̱ngi‑ni xkìi̱n?
43009011	Jè xi̱ta̱ ra̱kìi̱ kitsó‑ní: ―Jè xi̱ta̱ ra 'mì Jesús, tsikínda ndási nga isìngaàngi xkoàa̱n, a̱kjòn kitsò‑na: “'Tin, ya̱ tiki̱níjno‑ni xkìn ya̱ ñánda̱ tíjna chrjó nandá ra 'mì Siloé.” 'A̱n kijí‑ná, ko̱ 'kia̱ nga ijye tsiníjnoo̱ xkoàa̱n, maá tsatsíjen‑na.
43009012	Jñà xi̱ta̱ 'kia̱á iskonangi‑la̱: ―¿Ñánda̱ tíjna xi̱ta̱ ra ko̱'mì‑la̱ ji̱? Jè xi̱ta̱ ra kjonda‑ni, kitsó‑ní: ―Mì kì be jiàa̱n.
43009013	Ko̱ 'kia̱á kiìko̱ jè xi̱ta̱ ra ijye itjá'xa̱ngi‑ni xko̱n ya̱ ñánda̱ tjítsa̱jna jñà xi̱ta̱ fariseo,
43009014	tà nga̱tjì‑la̱ nga ni̱chjin níkjáya‑ní 'kia̱ nga tsikínda ndási jè Jesús nga iskí'xa̱ngi‑ni xko̱n jè xi̱ta̱ ra xka̱ tsiki.
43009015	Jñà xi̱ta̱ fariseo ìjngo 'ká iskonangi‑ila̱ jè xi̱ta̱ ra ijye kjonda‑ni, kitsò‑la̱: ―¿Kó'sín kjomà‑ni nga itjá'xa̱ngi‑ni xkìi̱n? Xi̱ta̱ ra̱kìi̱ kitsó‑ní: ―Ndásií tsjahíngi xkoàn; 'a̱n ikiníjnò‑ná; ko̱ 'ndi̱, ijyeé tsijen‑ina.
43009016	Tjín i'ka jñà xi̱ta̱ fariseo ra kitsò: ―Xi̱ta̱ ra ko̱'sín ki'siòo̱n, mì‑la tsa 'tse̱ Nainá nchrabá‑ni, nga̱ mì kì bexkón jè ni̱chjin níkjáya. Ko̱ tjín i'ka ra kitsò: ―¿Kó'sín ma‑ni nga kjomà‑la̱ ki'sìn kjo̱xkón ra nda tjióo̱n tsa xi̱ta̱ jé‑ní? Kjòjòyaá jñà xi̱ta̱ kìi̱ nga mì kì kjóngásòn kjo̱bítsjen‑la̱.
43009017	India iskonangi‑ila̱ jè xi̱ta̱ ra xka̱ tsiki: ―¿Kósii̱ ra ji̱, yá xi̱ta̱‑ni ra iskí'xa̱ngi‑ni xkìn? Jè xi̱ta̱ ra̱kìi̱ kitsó‑ní: ―Jngoó xi̱ta̱ ra chja̱ ngajo‑la̱ Nainá.
43009018	Tanga jñà xi̱ta̱ judío mì kì kjokjiín‑la̱ tsa xka̱á xi̱ta̱ ra̱kìi̱ tsiki, ko̱ nga ijyeé tsijen‑ila̱ 'ndi̱‑ni̱. 'Kia̱á kiìchja̱‑la̱ jñà xi̱ta̱ jchínga‑la̱
43009019	nga iskonangi‑la̱, kitsò‑la̱: ―¿A jè ra̱kìi̱, ra i'ndí‑no ma? ¿A 'koa̱á 'sín bixó jiòn nga xka̱á 'ki 'kia̱ nga ti̱'sa̱ kitsin? ¿Ko̱ kó'sín ma‑ni 'ndi̱‑ni̱ nga ijye tsijen‑ila̱?
43009020	Jñà xi̱ta̱ jchínga‑la̱ xi̱ta̱ ra̱kìi̱, kitsò‑nì: ―'Ya‑náji̱n nga jè ra̱kìi̱ ra i'ndí‑na̱ji̱n, ko̱ kixi̱í kjoa̱, xka̱á 'ki 'kia̱ nga ti̱'sa̱ kitsin.
43009021	Tanga mì kì 'ya‑ji̱n kó'sín ma‑ni nga ma tsijen‑ila̱ 'ndi̱, ko̱ yá ra iskí'xa̱ngi‑ni xko̱n. Jè chji̱nangi sabà‑la, nga̱ ijyeé xi̱ta̱ jchínga‑ní; jè ra ma ko̱ki̱tso̱‑no.
43009022	Kií ko̱ kitsò‑ni jñà xi̱ta̱ jchínga‑la̱, nga̱ jñá kitsakjòn‑la̱ jñà xi̱ta̱ judío, nga̱ jñà xi̱ta̱ judío ijyeé tsajo̱óya‑ni nga jngo kjá ki̱tjokajiín ya̱ ni'ya sinagoga ñánda̱ nga maxkóya xi̱ta̱ Judío tsa yá ra ko̱ 'sín ki̱tso̱ nga jè Jesús, jè‑ní ra Cristo [ra xá Nainá isìkasén‑ni].
43009023	Kií ko̱ kitsò‑ni, nga kitsò: “Jè chji̱nangi sabà‑la nga̱ ijyeé xi̱ta̱ jchínga‑ní.”
43009024	Ko̱ jñà xi̱ta̱ judío kiìchja̱ india‑ila̱ jè xi̱ta̱ ra xka̱ tsiki. Kitsò‑la̱: ―Ko̱'tìn kixi̱‑náji̱n ya̱ ngixko̱n Nainá. Ngaji̱n, ijyeé 'ya‑náji̱n nga jè xi̱ta̱ ra̱kìi̱, xi̱ta̱ jé‑ní.
43009025	Jè xi̱ta̱ ra ijye kjonda‑ni, kitsó‑ní: ―Mì kì be ra 'a̱n a xi̱ta̱ jé‑ní. Ta jé‑ní ra be nga xi̱ta̱ xka̱á‑ná tsiki, ko̱ 'ndi̱, maá kotsíjen‑ina.
43009026	India iskonangi‑ila̱, nga kitsò‑la̱: ―¿Mé ra isìko̱ kjòn‑li? ¿Kó'sín ki'sìn nga ma iskí'xa̱ngi‑ni xkìn?
43009027	Jè xi̱ta̱ ra̱kìi̱ kitsò‑la̱: ―Ijyeé kjokjìn 'ka̱ ko̱xin‑najiòn, tanga mì kì makjiín‑no. ¿Mé‑ni nga mejèn‑najiòn ko̱xin india‑no? ¿A ti̱'koa̱á mejèn‑no ya̱ chitá'yá'ta‑te‑la?
43009028	Jñà xi̱ta̱ judío, kiìchja̱jno‑la̱ jè ndí xi̱ta̱ ra̱kìi̱, kitsò‑la̱: ―Ji̱í‑li ra ya̱ chitá'yá'ta‑la̱, tanga ra ji̱n, kjo̱téxoma‑la̱ Moisés chitá'yá‑ji̱n.
43009029	'Ya‑náji̱n nga jè sabà Nainá kiìchja̱‑la̱ Moisés, tanga jè xi̱ta̱ ra̱kìi̱ nda mí 'ya‑ji̱n ñánda̱ 'ji‑ni.
43009030	Jè xi̱ta̱ ra̱kìi̱ kitsó‑la̱: ―Jè ra̱kìi̱ ra tà maxkón‑ná. Jiòn, mì kì 'ya ñánda̱ 'ji‑ni, tanga 'a̱n iskí'xa̱ngi‑ni xkoàa̱n.
43009031	Ndaá 'yeé, nga jè Nainá mì kì 'nchré‑la̱ jñà xi̱ta̱ ra jé tjín‑la̱; ta jñá 'nchré‑la̱ jñà xi̱ta̱ ra bexkón ko̱ síhitjasòn koni 'sín mejèn‑la̱ ra jè.
43009032	Skanda ti̱'sa̱ kjotseé, kjè sa jngo na̱'ya‑la̱ xi̱ta̱ ra ma‑la̱ kjí'xa̱ngi‑ni xko̱n, jngo xi̱ta̱ ra xka̱ skanda nga ti̱'sa̱ kitsin.
43009033	Tsa mí‑la tsa Nainá isìkasén xi̱ta̱ ra̱kìi̱, ni̱mé‑la ra ko̱ma‑la̱ ko̱'sín 'si̱in.
43009034	Jñà xi̱ta̱ judío, kitsó‑la̱: ―Ji̱ ra 'ñó tse jé kitsin‑jíi̱n, ¿a ji̱í mejèn‑li nga ko̱kón‑ya‑náji̱n? A̱kjòn tsachrje ya̱ i̱ngo̱ sinagoga.
43009035	Jè Jesús kií'nchré‑ní nga jngó kjá inachrjekàjin xi̱ta̱ ra̱kìi̱ ya̱ ni'ya sinagoga ñánda̱ nga maxkóya xi̱ta̱ Judío ko̱ 'kia̱ nga kiskàjin india‑ni kitsó‑la̱: ―Ji̱, ¿a makjiín‑li ra a̱'ta 'tse̱ jè ra I'ndí‑la̱ Xi̱ta̱ tsò‑la̱ ijo‑la̱?
43009036	Xi̱ta̱ ra̱kìi̱ kitsó‑ní: ―Na̱'ìn, ko̱'tín‑ná yá‑ni, mé‑ni nga ma ko̱kjiín‑na nga̱'ta 'tse̱.
43009037	Jesús kitsó‑la̱: ―Ijye tji'ya‑ní, ko̱ 'a̱án jnchro ra tíbakóna̱jmí‑la.
43009038	Jè xi̱ta̱ ra̱kìi̱ 'kia̱á tsasèn-xkó'nchi'ta‑la̱ Jesús nga kijtsexkón, kitsò‑la̱: ―Ji̱ Na̱'ìn, makjiín‑na ra a̱'ta tsa̱ji.
43009039	Jesús a̱kjòn kitsò‑la̱: ―'A̱n kií xá 'jíi̱‑na i̱ i̱sà'nde nga 'a̱n skosòn‑la̱ kó'sín katama, mé‑ni nga jñà xi̱ta̱ ra xka̱ tjá'xa̱ngií‑ni xko̱n, ko̱ nga kataxka̱ jñà xi̱ta̱ ra tsijen‑la̱.
43009040	Jñà xi̱ta̱ fariseo ra ya̱ tjítsa̱jnako̱ i'ka Jesús, 'kia̱ nga kií'nchré jñà 'én kìi̱, iskonangi‑ní nga kitsò: ―Ngàji̱n, ¿a ti̱'koa̱á xka̱á‑te kjòn‑ji̱n?
43009041	Jesús kitsó‑la̱: ―Tsa xka̱á‑la kjòn jiòn mí‑la tsa mé ska̱nè jé‑no a̱'ta 'tse̱ jé ra tjín‑no. Tanga 'kia̱ nga bixó jiòn: “Tsijeén‑naji̱n”, 'koa̱á 'sín ma‑ni nga ya̱ kjìnè‑no jé ra tjín‑no.
43010001	’Ngi 'én kixi̱í ra xian‑no, jè xi̱ta̱ ra mì ya̱ 'faha'sen‑ni ya̱ xo̱tjo̱ba̱ ínchí'bá‑la̱ forrè, jè ra ta xìn 'faha'sen‑kjá‑ni, xi̱ta̱ chijé‑ní; jè ra fìko̱ chijé cho̱.
43010002	Tanga jè ra ya̱ 'faha'sen‑ni ya̱ xo̱tjo̱ba̱ ínchí'bá, jè‑ní ra chji̱ngo̱ ra síkinda̱ jñà forrè.
43010003	Jè ra síkinda̱ xo̱tjo̱ba̱ ínchí'bá‑la̱ forrè kjí'xa̱á‑la̱, ko̱ jè chji̱ngo̱ cho̱ chja̱ 'í‑la̱ nga jngo jngo forrè‑la̱, ko̱ jñà forrè 'nchréjtaá‑la̱ jè ni‑la̱; a̱kjòn bachrje ínchí'bá‑la̱.
43010004	'Kia̱ nga ijye bachrje ijye forrè‑la̱, jè fì ítjòn‑la̱, ko̱ jñà forrè fìtji̱ngi‑la̱ nga̱ 'nchréjta‑la̱ nga jè ni‑la̱.
43010005	Tanga jngo xi̱ta̱ ra mì kì bexkon mì kì ki̱ji̱tji̱ngi‑la̱, ta kjoa̱achingaá‑la nga mì kì 'nchré jta‑la̱ jngo xi̱ta̱ ra kj'ií.
43010006	Jesús, 'koa̱ 'sín tsi'kéna̱jmí jngo‑la̱ kjoa̱ ra mangásòn, tanga mì kì kjòchi̱ya‑la̱ kó'sín tsò‑ni.
43010007	Jesús india ko̱ kitsò‑ila̱: ―Ngi 'én kixi̱í ra ko̱xin‑no. 'A̱án‑ná xo̱tjo̱ba̱ ínchí'bá ñánda̱ nga 'faha'sen‑ni forrè.
43010008	Nga'tsì jñà ra 'ji ítjòn‑na, xi̱ta̱ chijé‑ní, jñà ra fìko̱ chijé cho̱; ko̱ jñà forrè mì kì kií'nchréhijon‑la̱.
43010009	'A̱n‑ná jè xo̱tjo̱ba̱; jè ra a̱'ta tsa̱'a̱n kjoa̱ha'sen‑ni ko̱tojiín ta mé kjo̱hi'in‑nioo̱. 'Koa̱á 'sín ko̱ma koni jngo forrè ra ko̱'ki 'faha'sen ko̱ ko̱'ki bitjo ínchí'bá‑la̱ ko̱ sakó‑la̱ xka̱ ijñá ra bakjèn.
43010010	’Jè ra chijé, ta kií xá 'fiì‑ni nga síchijé, nga 'fiì sí'ken ko̱ nga 'fiì síkitsóñà; tanga 'a̱n, kií xá 'jíi̱‑na nga kata'se‑najiòn kjo̱binachon ra mì fehe'ta; mé‑ni nga nda si̱tsjako̱‑no jè kjo̱binachon ra 'a̱n tsja‑no.
43010011	'A̱n‑ná jè chji̱ngo̱ ra nda kjòn ko'ndá forrè. Jè chji̱ngo̱ ra nda kjòn ko'ndá forrè, chi̱ba̱‑lá sí'ken‑tjì‑la̱ ijo‑la̱ jñà forrè‑la̱.
43010012	Jè xi̱ta̱ ra ta tímachjí‑la̱ nga ko'ndá forrè, 'kia̱ nga be nga nchrabá jè tsi̱jén tà isa̱á tsjin jnchro jñà forrè ko̱ a̱kjòn fahachinga, nga̱ ki, mì tsa ngi chji̱ngo̱ cho̱‑jìn ko̱ mì tsa 'tse̱‑jìn jñà forrè. Ko̱ jè tsi̱jén, a̱kjòn tsabá'ñó jñà ndí forrè, jndíi̱ ra ján síkjahachinga.
43010013	’Jè xi̱ta̱ chi̱'nda ra̱kìi̱, kií fahachinga‑ni nga ta jè chjí‑la̱ kájno‑la̱, mì tsa jñà 'sín kinda̱ jñà forrè.
43010014	‑
43010015	’Koni 'sín jè Nainá ra Na̱'ìn‑na̱ bexkon‑na ti̱'koa̱á bexkon‑te ra jè, ko̱ 'koa̱á ti̱'sín bexkon‑te forrè‑na̱ ko̱ bexkon‑te‑na ra jñà. 'A̱án‑ná chji̱ngo̱ ra nda síkinda̱ ko̱ tíjna̱nda‑na nga si̱'kén‑tjì‑la̱ ijo‑na̱ a̱'ta 'tse̱ forrè‑na̱.
43010016	Tjín‑isa‑na forrè ra mì tsa i̱ ínchí'bá‑la̱; ti̱'koa̱á machjeén‑ní nga kji̱nchrabàko̱‑tse. Jñà, kji̱'nchréhijon‑na, jngoó ínchí'bá ko̱ma‑ni ko̱ jngoó chji̱ngo̱ 'se̱‑la̱ ra si̱ìkinda̱.
43010017	’Jè Na̱'ìn‑na̱ tsjakeé‑na ta nga̱tjì‑la̱ nga̱ tsja‑ná ijo‑na̱ nga ki̱yáa̱, ko̱ maá india kóti̱jnakon‑na a̱skan 'kia̱ nga kjoa̱áya‑na.
43010018	Mì tsa yá ra kjo̱'ñó tí'sín‑na nga títsja ijo‑na̱, nga̱ ta kjo̱nda tsa̱'a̱n‑ná nga títsja. Tjí'nde‑na nga ma tsja jè ijo‑na̱, ti̱'koa̱ tjí'nde‑na nga ma kjoa̱áya india‑na. 'Koa̱á 'sín tjín jè kjo̱téxoma ra kitsjà‑na jè Na̱'ìn‑na̱.
43010019	Jñà xi̱ta̱ judío, 'kia̱ nga kií'nchré jñà 'én kìi̱, india ti̱jñà tsakátikjo‑ni.
43010020	Kjìn ma‑ni ra kitsò: ―¿Mé‑ni ko̱'ki xi̱ta̱ ra na'yá‑la? Inìma̱ 'cho‑la̱ ni̱í tjíjin ya̱ inìma̱‑la̱ ko̱ ská‑la̱.
43010021	Tanga jñà xi̱ta̱ ra i'ka kitsó‑ní: ―Ni̱jngo xi̱ta̱ ma‑la̱ ko̱'sín ki̱chja̱ tsa inìma̱ 'cho‑la̱ ni̱í tjíjin inìma̱‑la̱. ¿A maá‑la̱ xi̱ta̱‑ni̱í ski̱í'xa̱ngi‑ni xko̱n xi̱ta̱ ra xka̱?
43010022	'Kia̱ nga ni̱chjin‑la̱ 'nchán, jngo 'sí bitjo ya̱ na̱xi̱ndá Jerusalén nga jngo nó síkjehe‑isa 'kia̱ nga isindayá‑ni i̱ngo̱.
43010023	Jesús ya̱á tíjna ya̱ i̱ngo̱ ítjòn, ko̱ ya̱á tsá'bangi ya̱ a̱ngi tjo̱ba̱ ra 'mì Salomón.
43010024	Jñà xi̱ta̱ judío tsincha jngo tjindi‑la̱ nga kitsò‑la̱: ―¿Skanda kjiá jcha̱ kjòn‑ji̱n yá kjòn‑ni ra ji̱? Ko̱'tìn kjòn‑náji̱n, ¿a ji̱‑ní ra Cristo [ra xá Nainá isìkasén‑ni]?
43010025	Jesús kitsó‑la̱: ―Ijyeé ko̱'sín kíxian‑no, tanga mì kì makjiín‑no. Jñá‑ní kjoa̱ ra 'siaa̱n koni 'sín nga tsatéxoma‑na jè Na̱'ìn‑na̱, jñá‑ní ra nda síkixi̱ya kjoa̱;
43010026	tanga ra jiòn mì kì makjiín‑no, ta nga̱tjì‑la̱ mì tsa ndí forrè‑na̱ ma jiòn.
43010027	Jñà ra ndí forrè tsa̱'a̱n, 'nchréjta‑na, ko̱ 'a̱n bexkon‑ná ko̱ ya̱á fìtji̱ngi‑na.
43010028	'A̱án tsja‑la̱ kjo̱binachon ra mì kì fehe'ta ni̱ ta kjiá‑nioo̱; ko̱ ni̱kjiá jchi̱ja ni̱ ta mé ni̱chjin‑nioo̱; ko̱ ti̱'koa̱á ni̱yá ra ma kjoa̱á'an‑na.
43010029	Jè Na̱'ìn‑na̱ ra isìnga̱tsja‑na, jè tíjna ítjòn‑la̱ ta yá‑isa‑nioo̱, ko̱ ni̱yá ra ma kjoa̱á'an‑ya a̱ya tsja Na̱'ìn‑na̱.
43010030	Jè Na̱'ìn‑na̱ ko̱ ra 'a̱n jngoó ma‑naji̱n.
43010031	Jñà xi̱ta̱ judío iskábé na̱jo̱ nga mejèn‑la̱ ko̱sèn‑la̱ Jesús.
43010032	Tanga Jesús kitsó‑la̱: ―Taxki̱ kjokjìn tjín‑ni kjoa̱ ra nda tjín ra tí'siaa̱n ya̱ ngixkòn jiòn ra a̱'ta 'tse̱ Na̱'ìn‑na̱ nchrabá‑ni. ¿Ñáa̱‑ni kjoa̱ ra nga̱tjì‑la̱ nga ko̱'sín na̱jo̱ mejèn binè‑nájiòn?
43010033	Kiìchja̱á jñà xi̱ta̱ judío, kitsò: ―Mì tsa ki na̱jo̱ kínè‑laji̱n nga nda tjín kjoa̱ ra 'nì. Ta ki‑ní nga jñà 'én ra nakjí, jè Nainá tjinakjoájno‑la̱. Ji̱, kì taxki̱ xi̱ta̱‑ní, ko̱ mé‑ni Nainá tji'mi‑la̱ ijo‑li.
43010034	Jesús kitsó‑la̱: ―Jè xa̱jo̱n‑la̱ Nainá ra chitá'yá jiòn, 'koa̱á 'sín tíchja̱ ñánda̱ nga tsò Nainá: “'A̱n, 'koa̱á 'sín xiaa̱n, nainá‑nájiòn.”
43010035	Koni 'sín tíchja̱ jè xa̱jo̱n ra tjí'ta 'én‑la̱ Nainá, mì kì ko̱ma ki̱náchrjengieé; nga̱ ki, ya̱á tíchja̱ nga jè Na̱'ín‑ná, nainá kitsò‑la̱ jñà xi̱ta̱ ra itjábé‑la̱ 'én‑la̱.
43010036	Tsa 'koa̱á 'sín tsi'kìn‑la̱ xi̱ta̱ kìi̱, ¿mé‑ni bixó‑najiòn nga Nainá tíchjàjno‑la̱ 'kia̱ nga xiaa̱n nga I'ndí‑la̱ Nainá‑ná ra 'a̱n, nga 'a̱án kitsjà xá‑na̱ jè Na̱'ìn‑na̱ nga isìkasén‑na i̱ i̱sà'nde?
43010037	Kì tà chjàn makjiín‑no ra a̱'ta tsa̱'a̱n, tsa mì kì ko̱'sín tí'siaa̱n koni 'sín 'sín jè Na̱'ìn‑na̱.
43010038	Tanga tsa 'koa̱á 'sín tí'siaa̱n, katakjiín‑no a̱'ta 'tse̱ kjoa̱ ra 'siaa̱n, ni̱'sín mì kì makjiín‑no ra a̱'ta tsa̱'a̱n, mé‑ni nga katamachi̱ya‑no ko̱ ti̱'koa̱á katakjiín‑no nga jè Na̱'ìn‑na̱ ko̱ ra 'a̱n ta jngoó ma‑naji̱n.
43010039	Jñà xi̱ta̱ judío mején‑la̱ nga itsabá'ñó india‑ni Jesús, tanga i̱'koa̱á ra itjangátsja, a̱kjòn kijì Jesús.
43010040	Ya̱á kijì india‑ni ya̱ ra ijngoa ndáje̱ Jordán, ya̱ ñánda̱ tsatíndá ítjòn xi̱ta̱ jè Juan, ko̱ ya̱á tsikijna.
43010041	'Ñó kjìn xi̱ta̱ ijchòtji̱ngi‑la̱. Jñà xi̱ta̱ kìi̱ kitsó‑ní: ―Kixi̱í kjoa̱, jè Juan, ni̱jngo kjo̱xkón ra nda tjióo̱n ki'sìn, tanga nga'tsì 'én ra ko̱'sín kiìchja̱ a̱'ta 'tse̱ xi̱ta̱ ra kìi̱, 'én kixi̱‑ní koni 'sín kitsò.
43010042	Ko̱ taxki̱ kjín xi̱ta̱ kjokjiín‑la̱ ra a̱'ta 'tse̱, ya̱ i̱'nde ra̱kìi̱.
43011001	Jngo xi̱ta̱ ra 'mì Lázaro kjijna kiya‑ní ra ya̱ i̱'nde‑la̱ ñánda̱ 'mì Betania ya̱ na̱xi̱ndá 'tse̱ María ko̱ ndichja ra 'mì Marta.
43011002	(Jè María ra ndichja ma Lázaro, jè‑ní chjo̱ón ra̱kìi̱ ra tsikíxten‑jnó sihìti̱ ixi ra 'ñó nda jne̱ ya̱ ndsa̱ko̱ Jesús, ko̱ nga tsja̱sko̱ isìxìjno‑ni.)
43011003	Jñà íchjín ndichja Lázaro isìkasén 'én‑la̱ Jesús nga kitsò‑la̱: ―Na̱'ìn, jè amigo‑li ra 'ñó tsjachi kjijna kiya‑ní.
43011004	Jesús 'kia̱ nga kií'nchré, kitsó‑ní: ―Jè 'chin ra tjín‑la̱ mì tsa kjo̱biya kji'ta‑la̱; ta 'koa̱á 'sín ko̱chjeén nga jcha̱‑la̱ jè kjoa̱jeya‑la̱ Nainá, ko̱ mé‑ni jeya katijna‑te‑ni jè I'ndí‑la̱ Nainá a̱'ta 'tse̱ 'chin ra̱kìi̱.
43011005	Jesús ni̱'sín 'ñó tsjake jè Marta ko̱ ndichja ko̱ 'ndse̱ Lázaro,
43011006	'kia̱ nga kií'nchré nga kiyaá jè Lázaro, takó jò ni̱chjin tsikijna‑isa ya̱ i̱'nde ñánda̱ tíjna 'kia̱.
43011007	Ra ijye kjomà kitsó‑la̱ xi̱ta̱ ra kotá'yá'ta‑la̱: ―Tjian india‑ná ya̱ ján nangi Judea.
43011008	Jñà xi̱ta̱ ra kotá'yá'ta‑la̱ kitsó‑ní: ―Ji̱ Maestro, kjè tsa kjokjìn ni̱chjin tjín‑ni 'kia̱ nga kja̱meé na̱jo̱ tsikínè‑li jñà xi̱ta̱ judío nga mejèn‑la̱ si̱ì'ken‑li. ¿A ti̱ya̱á mejèn‑li 'kín indiaá‑ni?
43011009	Jesús kitsò: ―¿A mí tsa tejò hora tjín‑la̱ nga jngo ni̱chjin? Jè ra tsá'ba ni̱chjin mì kì saténgi‑jìn, nga̱ jè ni'í ra tíjna i̱ i̱sà'nde síhisen‑la̱;
43011010	tanga jè ra tsá'ba ni̱tje̱n, saténgi‑ní nga̱ tsìn‑la̱ ni'í ra síhisen‑la̱.
43011011	A̱kjòn kitsò‑isa‑la̱: ―Jè amigo‑ná Lázaro ijyeé kjijnafé‑ní, ko̱ kií xá fì‑na nga 'a̱n sí'ká‑la̱.
43011012	Jñà xi̱ta̱ ra kotá'yá'ta‑la̱ Jesús kitsó‑ní: ―Na̱'ìn, tsa ta kjijnafé‑ní, ko̱ndàa‑ni.
43011013	Tanga jè ra ko̱kitsò‑la̱ Jesús, jè‑ní nga ijyeé 'ken jè Lázaro, ko̱ jñà xi̱ta̱‑la̱ Jesús, 'koa̱á 'sín kiìya‑la̱ tsa ta tísíkjáya‑ní nga kjijnafè.
43011014	'Kia̱á nda kjón ko̱kitsò‑la̱: ―Jè Lázaro ijyeé 'ken‑ní.
43011015	Matsjaá‑na nga mì tsa ya̱ tíjna̱ 'kia̱ nga ko̱'sín kjamà; ra a̱'ta tsa̱jiòn isa̱á nda tjín‑ni, mé‑ni nga katakjiín‑no. Tanga tíkjieén, tjahítsíjen‑lá.
43011016	'Kia̱á kiìchja̱ jè Tomás jè ra ti̱'koa̱á Dídimo tsò‑la̱ ['én ra tsò‑ni: I̱xti'ño̱]; kitsò‑la̱ jñà xi̱ta̱ xákjién ra ta̱ña kotá'yá'ta‑la̱ Jesús: ―Tjian‑teé mé‑ni nga ya̱ katabiyako̱‑te‑ná.
43011017	'Kia̱ nga ijchò Jesús, kií'nchré‑ní nga kjo ijòn ni̱chjin tjín‑ni nga isìhijin jè Lázaro.
43011018	Jè na̱xi̱ndá Betania ya̱á kjijna'ta chraña‑la̱ Jerusalén, tjín‑la̱ tsa jàn jmi metro jè ndi̱yá nga mangié.
43011019	Kjín xi̱ta̱ judío ijchòjkon jè Marta ko̱ María, ra ijchò síje ikon nga 'ken jè 'ndse̱.
43011020	Jè Marta 'kia̱ nga kií'nchré nga ijyeé tínchrabá chraña jè Jesús, kií'ká india‑ní, tanga jè María tsikijna ra jè.
43011021	Jè Marta kitsó‑la̱ Jesús: ―Na̱'ìn, tsa i̱í‑la tijni, mí‑la kì 'ken‑jìn jè 'ndsè.
43011022	Tanga be‑ná, tsa mé ra si̱jé‑la̱ ji̱ Nainá 'ndi̱ 'ndi̱, tsjá‑li.
43011023	Jesús kitsó‑la̱: ―Jè 'ndsì kjoa̱áya‑ila̱.
43011024	Jè Marta kitsò‑la̱: ―Ijyeé be‑náa̱ nga kíjnakoón india‑ni, 'kia̱ nga kjoa̱áya india‑ila̱ nga'tsì mi'ken 'kia̱ nga kje̱he'tà ni̱chjin.
43011025	'Kia̱á kitsò‑la̱ Jesús: ―'A̱án‑ná ra sikjaáya‑ila̱ xi̱ta̱ ko̱ 'a̱n‑ná jè ra tsja‑la̱ kjo̱binachon. Jè ra makjiín‑la̱ a̱'ta tsa̱'a̱n, ni̱'sín ki̱yá takó kíjnakoón india‑ni.
43011026	Ko̱ nga'tsì xi̱ta̱ ra tjítsa̱jnakon nga makjiín‑la̱ ra a̱'ta tsa̱'a̱n, mì tsa ngi ki̱yá‑jìn. ¿Ji̱, a makjiín‑li jñà 'én kìi̱?
43011027	Jè Marta kitsó‑ní: ―Makjiín‑na Na̱'ìn nga ji̱‑ní ra Cristo, jè I'ndí‑la̱ Nainá, jè ra xá 'koa̱ 'sín tjínè‑la̱ nga kj'i̱í i̱ i̱sà'nde.
43011028	'Kia̱ nga ijye ko̱kitsò jñà 'én kìi̱ jè Marta, kijì‑ní nga isíkjí'nchré jè ndichja María, kiìchja̱ 'taxìn‑la̱ kitsò‑la̱: ―I̱í tíjna jè Maestro, ya̱‑ró chja̱‑li.
43011029	Jè María, 'kia̱ nga kií'nchré ndi̱to̱ón tsasítje̱n, kijì ya̱ ñánda̱ tíjna Jesús.
43011030	Jesús kjè tsa bijchó kjòn ya̱ ñánda̱ nga tíjna na̱xi̱ndá, takó ya̱á tíjna ya̱ ñánda̱ ijchò'ká india jè Marta.
43011031	Jñà xi̱ta̱ judío ra ya̱ tjítsa̱jnako̱ nga i̱nchisíje ikon, 'kia̱ nga kijtse jè María nga tsasítje̱n nga xátí‑la̱ itjo ni'ya, kijìtji̱ngií‑la̱; 'koa̱á 'sín isíkítsjen tsa ya̱á tífì kjindáya ya̱ ñánda̱ nga isìhijin jè Lázaro.
43011032	'Kia̱ nga ijchò jè María ya̱ ñánda̱ tíjna Jesús, 'kia̱ nga kijtse, tsasèn-xkó'nchi'tá‑la̱, kitsò‑la̱: ―Na̱'ìn, tsa i̱í‑la tijni, jè 'ndsè mí‑la kì 'ken‑jìn.
43011033	Jesús 'kia̱ nga kijtse nga iskindayaá jè María ko̱ iskindayaá‑te jñà xi̱ta̱ judío ra tji̱ko̱, baá ki'se‑la̱ ko̱ ajò kjomà‑la̱ ya̱ a̱jin inìma̱‑la̱.
43011034	'Kia̱á iskonangi‑la̱, kitsò: ―¿Ñánda̱ tsikihìjion? 'Kia̱á kitsò‑la̱: ―Na̱'ìn, nchrabí ko̱ chítsijen‑la̱.
43011035	Jè Jesús iskindaya‑ní.
43011036	Jñà xi̱ta̱ judío 'kia̱á kitsò‑la̱ xákjién: ―Chítsijen‑la, 'ñó kitií‑la tsjake kjomà jè Lázaro.
43011037	Tjín i'ka jñà xi̱ta̱ ra kitsò: ―Xi̱ta̱ ra̱kìi̱ kjomá‑la̱ iskí'xa̱ngi‑ni xko̱n xi̱ta̱ ra mì kì tsijen‑la̱. ¿A mí ma‑te‑la̱ tsa ko̱'sín ki'sìn, tsa mì kì kitsjá'nde nga 'ken jè Lázaro?
43011038	Jesús 'ñó 'on kjomà india‑ila̱ jè inìma̱‑la̱, ikasijna'tà chraña‑la̱ ñánda̱ isìhijin jè Lázaro. Jngo nga̱jo̱ ra ti̱'xángi ko̱ jngo na̱jo̱ ra 'ñó tse tjíchjàjto‑ila̱.
43011039	Jesús kitsó‑ní: ―Chjíixiòn jè na̱jo̱. Jè Marta, ndichja ndí mi'ken kitsó‑la̱: ―Ji̱ Na̱'ìn, ijyeé‑la 'ñó jne̱‑jta nga̱ ijyeé fì ijòn ni̱chjin nga kisihijin.
43011040	Kiìchja̱á Jesús kitsò‑la̱: ―¿A mí tsa ijye ko̱ kíxin‑la, tsa ko̱kjiín‑li, jcha̱‑ní jè kjoa̱jeya‑la̱ Nainá?
43011041	Jñà xi̱ta̱ 'kia̱á jahíxìn jè na̱jo̱ ra tjíchjàjto‑ila̱ ñánda̱ kjijna jè ndí mi'ken. Jè Jesús iskotsíjen ján i'ngaá, kitsò: ―Tse kjo̱nda kata'se‑li Na̱'ìn nga kàna'yá‑ná.
43011042	Be‑ná nga ji̱, 'koa̱á 'sín na'yá ki'tá‑ná; ta kií ko̱xin‑na nga̱ kjín ma‑ni xi̱ta̱ tjítsa̱jna i̱jndíi̱, mé‑ni nga katakjiín‑la̱ nga ngi 'én kixi̱‑ní nga ji̱í inikasén‑ná.
43011043	'Kia̱ nga ijye ko̱kitsò, 'ñó kiìchja̱ nga kitsò: ―¡Lázaro, títji̱i ndi̱tsiaán!
43011044	Ko̱ jè ra 'ken itjoó‑ni nga̱jo̱; tjìkótjìjno jngo na'ñó nikje nga tíjngo ndsa̱ko̱ ko̱ tsja; ko̱ jngo nikje chraba tjìkótjìjno ya̱ i̱sén‑la̱. Jesús kitsó‑la̱ jñà xi̱ta̱: ―Chjíjnda̱jnò‑no jè na'ñó nikje, ko̱ katafì‑ni.
43011045	Jñà xi̱ta̱ judío ra tsakáhijtako̱ jè María, kjìn ma‑ni ra kjokjiín‑la̱ a̱'ta 'tse̱ Jesús, 'kia̱ nga kijtse jè kjoa̱ ra ki'sìn.
43011046	Tanga tjín i'ka ra ijkon jñà xi̱ta̱ fariseo, nga tsi'kéna̱jmí‑la̱ jè kjoa̱ ra ki'sìn Jesús.
43011047	Jñà na̱'mì ítjòn ko̱ jñà xi̱ta̱ fariseo, 'kia̱á tsikíxkóya xákjén ko̱ nga'tsì jñà xi̱ta̱ ítjòn‑la̱ xi̱ta̱ judío nga tsajo̱óya‑ni; kitsò‑la̱ xákjén: ―¿Mé ra 'sie̱én? Jè xi̱ta̱ ra kìi̱ batoó kjìn kjo̱xkón ra nda tjín tí'sín.
43011048	Tsa ta ki̱'nde‑lá, nga'tsì xi̱ta̱ ya̱á ko̱kjiín‑la̱ a̱'ta 'tse̱, ko̱ a̱kjòn kj'i̱í jñà xi̱ta̱ romano nga si̱ìkitsóñà jè i̱'nde tsje‑ná ko̱ jè na̱xi̱ndá‑ná.
43011049	'Kia̱á kiìchja̱ jngo xi̱ta̱ 'tse̱, jè ra 'mì Caifás, jè ra na̱'mì ítjòn tíjna jè nó 'kia̱, nga kitsò: ―Mì kì mé ra tjíjin‑no ra jiòn,
43011050	ko̱ nda mí 'ya‑najiòn, tsa isa̱á nda jnchro‑ni nga ta jngo xi̱ta̱ katiyatjì‑la̱ jè na̱xi̱ndá, ko̱ mì 'koa̱‑ni tsa jñà xi̱ta̱ katabiya ijye.
43011051	Tanga mì tsa kjo̱bítsjen 'tse̱‑jìn Caifás nga ko̱'sín kitsò. Jè Nainá kisìchi̱ya‑la̱ koni nga na̱'mì ítjòn tíjna jè nó 'kia̱; ta tje̱n 'koa̱á 'sín kitsò nga jè Jesús jè ki̱yátjì ngajo‑ila̱ jè na̱xi̱ndá;
43011052	ko̱ mì tsa ta jè na̱xi̱ndá ki̱yátjì‑la̱, ti̱'koa̱á ki̱íxkóya tsje‑ni nga jngó jtín 'si̱in‑ni jñà i̱xti‑la̱ Nainá ra jndíi̱ ra ján tjíma.
43011053	'Koa̱á 'sín tsajo̱óya‑ni jè ni̱chjin ra̱kiòo̱ nga si̱ì'ken jè Jesús.
43011054	'Koa̱á ma‑ni jè Jesús mì kì ti̱ taxki̱ tsajmejín masen‑ila̱ jñà xi̱ta̱ judío; ya̱á kijì ya̱ jngo i̱'nde ñánda̱ a̱'ta xìn ñánda̱ nangi kixì chon ya̱ chraña'ta‑la̱ jngo na̱xi̱ndá ra 'mì Efraín; ya̱á tsikijnako̱ xi̱ta̱ ra kotá'yá'ta‑la̱.
43011055	Ta chibaá ni̱chjin chija‑isa 'sí paxko̱ 'tse̱ xi̱ta̱ judío, ko̱ kjìn xi̱ta̱ na̱xi̱ndá kijì ya̱ Jerusalén 'kia̱ nga ti̱kje bitjo 'sí, nga kiì sítsje ijo‑la̱ koni 'sín tjín kjo̱téxoma‑la̱.
43011056	Ko̱ i̱nchibátsjií jè Jesús, jndíi̱ ra ján kjonangi‑la̱ xákjén nga tjítsa̱jnaya ya̱ ndi̱tsin i̱ngo̱ ítjòn, nga tsò: ―¿Kó'sín níkítsjen jiòn? ¿A mí kj'i̱í 'sí tsa 'koa̱?
43011057	Jñà na̱'mì ítjòn ko̱ jñà xi̱ta̱ fariseo, 'koa̱á 'sín ijye kitsjà kjo̱hixi̱, nga tsa yá ra ske̱ ñánda̱ tíjna ká'téna̱jmí‑ní mé‑ni nga ma ki̱nda̱ba̱'ñó‑ni.
43012001	'Kia̱ nga ta jon ni̱chjin chija‑isa nga ki̱tjo 'sí paxko̱, ya̱á kijì Jesús ya̱ na̱xi̱ndá Betania, ya̱ ñánda̱ i̱'nde‑la̱ Lázaro jè ra jè Jesús isikjaáya‑ila̱.
43012002	Ya̱á isinda‑la̱ tsajmì ra tsakjèn 'kia̱ nga kjòjñò; jè Marta tsikíya‑la̱ tsajmì kìi̱, ko̱ jè Lázaro ya̱á tíjnajin‑te‑la̱ nga tíjna'ta ímixa̱ nga tíbakjèn ko̱ Jesús.
43012003	'Kia̱á jè María 'jiìkó jngo namìta̱ ra tjíya sihìti̱ ixi ra 'ñó nda jne̱ ra bato 'ñó chjí‑la̱ nga tsikíxten‑jnó ya̱ ndsa̱ko̱ Jesús ko̱ ti̱jè tsja̱sko̱ isìxìjno‑ni. Ko̱ 'ñó nda tsijne̱ ya̱ a̱ya ni'ya.
43012004	Jngo xi̱ta̱ ra kotá'yá'ta‑la̱ Jesús ra 'mì Judas Iscariote, ti‑la̱ Simón, jè ra si̱ìnga̱tsja xi̱ta̱ kondra̱‑la̱ Jesús, kitsó‑ní:
43012005	―¿Mé‑ni mì tsa jàn sindo̱ ni̱chjin chjí‑la̱ xi̱ta̱ chi̱'nda kasatína‑ni jè sihìti̱ ixi ra kìi̱, ko̱ jè to̱n‑la̱ tsa ya̱ ka'bì‑la̱ jñà xi̱ta̱ i̱ma̱?
43012006	Tanga jè Judas, mì tsa ki ko̱kitsò‑ni nga jñà makájno‑la̱ jñà ra xi̱ta̱ i̱ma̱, ta kií ko̱kitsò‑ni nga síchijé‑ní. Nga̱ jè tsá'ya jè xijtsa to̱n, ko̱ jè to̱n ra ya̱ siya jè xijtsa, jè sa'koa̱ kjábé chijé.
43012007	Jesús kitsó‑la̱: ―Kì ko̱'sín 'mì‑la; kií xá tsikíjnatjò‑ni nga ko̱'sín si̱ìchjeén 'kia̱ nga 'a̱n ra si̱ijiaa̱n.
43012008	Jñà ra xi̱ta̱ i̱ma̱, ya̱á títsa̱jnako̱ ki'ta‑najiòn, tanga 'a̱n, mì tsa ta kji'tà ni̱chjin i̱ kóti̱jnako̱‑no.
43012009	Taxki̱ kjìn xi̱ta̱ judío kijì ján Betania 'kia̱ nga kií'nchré nga ya̱á tíjna Jesús; tanga mì tsa ta ki xá kijì‑ni nga mejèn‑la̱ ske̱ Jesús, kií xá kijì‑te‑ni nga mejèn‑la̱ ske̱ jè Lázaro, jè ra jè Jesús kisikjaáya‑ila̱.
43012010	Jñà ra tjíhijyo na̱'mì ítjòn, 'kia̱á tsajo̱óya‑ni nga ti̱'koa̱á si̱ì'ken‑te jè Lázaro,
43012011	nga̱ tà jé‑ni nga̱tjì‑la̱ nga kjìn xi̱ta̱ judío itjo'taxìn nga kjokjiín‑la̱ a̱'ta 'tse̱ Jesús.
43012012	Ra ma nchijòn, 'ñó kjìn ma‑ni xi̱ta̱ ra tjítsa̱jna ya̱ ján Jerusalén ra ijchò 'sí paxko̱; 'kia̱ nga kií'nchré nga ya̱á ki̱jchò Jesús,
43012013	'kia̱á tsate xka̱‑la̱ íxka̱jén nga kiì koñá‑la̱ ya̱ a̱ya ndi̱yáa̱. Ko̱ 'ñó chja̱ ko̱ sa̱a‑ni nga tsò: ―¡Jeya katijna Nainá! ¡Mé ta̱ nda‑la̱ jè xi̱ta̱ ra nchrabá ngajo‑la̱ Nainá, jè ra xi̱ta̱xá ítjòn‑la̱ na̱xi̱ndá Israel!
43012014	Jesús isakò jngo‑la̱ ndí búrró i'ndí ra tsikijnakjá‑la̱, koni 'sín ijye tíchja̱ jè xa̱jo̱n ra tjí'ta 'én‑la̱ Nainá, nga tsò:
43012015	Ji̱ na̱xi̱ndá Sión kì tà chjàn skon‑jìn, chítsijen‑la̱ jè Xi̱ta̱xá ítjòn‑li nga tínchrabá, tíjnakjá jngo‑la̱ ndí búrró i'ndí.
43012016	Jñà xi̱ta̱ ra kotá'yá'ta‑la̱ mì kì kjòchi̱ya‑la̱ jñà kjoa̱ kìi̱ 'kia̱ nga ti̱'sa̱‑ni; tanga a̱skan‑nioo̱ 'kia̱ nga ijye 'ken Jesús ko̱ jaáya‑ila̱, 'kia̱á ítsjen‑la̱ nga ya̱á tíchja̱ xa̱jo̱n ra tjí'ta 'én‑la̱ Nainá nga'tsì kjoa̱ kìi̱, ko̱ nga a̱'ta 'tse̱‑ní nga ko̱'sín kitsò.
43012017	Jñà xi̱ta̱ ra ya̱ tjítsa̱jnako̱ Jesús 'kia̱ nga kiìchja̱‑la̱ jè Lázaro nga kjijna mi'ken ya̱ a̱ya nga̱jo̱, ko̱ nga isikjaáya‑ila̱, tsi'kéna̱jmí‑la̱ jñà xi̱ta̱ ra kj'ií jè kjo̱xkón ra kijtse.
43012018	Kií kijì‑ni jñà xi̱ta̱ nga kií'ká india‑ni Jesús nga̱ ijyeé kií'nchré jè kjo̱xkón ra ki'sìn.
43012019	Jñà xi̱ta̱ fariseo kitsò‑la̱ xákjén nga jngó jngó: ―Chítsijeén‑la‑ni̱, ni̱mé ra ma 'sie̱én ra jién. Nga'tsì xi̱ta̱ saba ya̱á fìtji̱ngi ijye‑la̱.
43012020	Jñà xi̱ta̱ ra kijì 'sí ján Jerusalén nga ya̱ kijtsexkón Nainá 'kia̱ nga tíbitjo 'sí, ya̱á títsa̱jin i'ka‑la̱ xi̱ta̱ griego.
43012021	Jñà xi̱ta̱ kìi̱ isìchraña'tá‑la̱ jè Felipe ra ya̱ Betsaida i̱'nde‑la̱, jngo na̱xi̱ndá ra chja̱‑ni Galilea; tsikítsa'ba‑la̱, kitsò‑la̱: ―Nàmi̱, jé mejèn‑naji̱n nga jcha̱xkon‑ji̱n jè Jesús.
43012022	Jè Felipe kiì 'kéna̱jmí‑la̱ jè Andrés, a̱kjòn kijì ngajòo̱ nga kiì 'kéna̱jmí‑la̱ jè Jesús.
43012023	'Kia̱á kitsò‑la̱ Jesús: ―Ijyeé ijchó ni̱chjin nga jè I'ndí‑la̱ Xi̱ta̱ ki̱ji̱ india‑ni ján ngajmi mé‑ni nga jeya kíjna‑ni.
43012024	Ngi 'én kixi̱í ra ko̱xin‑no, tsa jngo ni̱jmé ska̱tje̱n‑jin nangi ko̱ mì kì tjóki̱yá, ta jngoó ko̱ma ki'ta; tanga tsa tjóki̱yá 'kia̱ nga ska̱tje̱n‑jin ya̱ nangi, 'ñó kjìn‑ya ko̱ma.
43012025	Jè xi̱ta̱ ra tà jè tsjake nga nda kíjna kjo̱binachon‑la̱ i̱ a̱'ta nangi, si̱ìjchija‑ní; tanga jè xi̱ta̱ ra mì tsa jè 'ñó bá'ta ikon kjo̱binachon ra tjín‑la̱ i̱ a̱'ta nangi, sakó‑la̱ kjo̱binachon ra mì fehe'ta tà mé ni̱chjin‑nioo̱.
43012026	Tsa yá ra mejèn‑la̱ nga 'a̱n si̱íxá'ta‑na, katanchrabátji̱ngi‑na; ya̱ ñánda̱ nga kóti̱jna ra 'a̱n, ti̱'koa̱á ya̱á kíjna‑te jè ra si̱íxá'ta‑na. Tsa yá ra 'a̱n si̱íxá'ta‑na, jè Na̱'ìn‑na̱ ndaá ske̱xkón.
43012027	’¡'Ndi̱ 'ndi̱ taxki̱ baá tíma‑la̱ jè inìma̱‑na̱! ¿Tanga kó xiáa̱n? ¿A xín‑ná: “Na̱'ìn chjíixìn‑ná jè kjo̱hi'in ra kìi̱”? Majìn‑jìn, ¡kií jnchro xá 'jíi̱‑na!
43012028	Na̱'ìn, jeya ti̱jni. 'Kia̱á ina'yá jngo‑la̱ 'én ra ngajmi inchrabà‑ni ra kitsò: ―Ijyeé kjo kjìn 'ka̱ jeya báti̱jna, 'ndi̱ 'ndi̱ takó jeyaá kóti̱jna india‑na.
43012029	Jñà xi̱ta̱ ra ya̱ tjítsa̱jna nga kií'nchré‑la̱, tjín ra kitsò: ―'Cho̱ón‑la ra ko̱kjamà. Ko̱ tjín i'ka ra kitsò: ―Majìn, ìkja̱li̱‑la̱ Nainá ra kàchja̱‑la̱.
43012030	Jesús kitsó‑la̱: ―Jè 'én ra kàna'yá jiòn, mì tsa ki kjòn‑ni nga 'a̱n kànakjoá‑na; a̱'ta tsa̱jión‑nó nga ko̱'sín kàna'yá‑la̱.
43012031	Jé hora ra̱kìi̱ nga si̱ndajín jè kjoa̱ ra tjín i̱ i̱sà'nde; jè ra tíbatéxoma‑la̱ jè i̱sà'nde i̱ a̱'ta nangi, ki̱náchrjekàjin‑ní.
43012032	Tanga 'kia̱ ra 'a̱n tjáhitje̱n i̱ a̱'ta nangi, 'koa̱á 'sín 'siaa̱n nga nga'tsì xi̱ta̱ ya̱ katanchrabátji̱ngi‑na.
43012033	'Kia̱ nga ko̱ kitsò, jè tje̱n isìchi̱ya kó'sín ka̱ma'tin 'kia̱ nga ki̱yá.
43012034	'Kia̱á kitsò jñà xi̱ta̱: ―Ji̱n 'ya‑náji̱n nga jè kjo̱téxoma ra tsikínda Moisés, 'koa̱á 'sín tíchja̱, nga tsò: Jè Cristo kíjnakon‑ní ta kjiá‑nioo̱. ¿Mé‑ni ko̱'sín si‑ni ra ji̱ nga jè I'ndí‑la̱ Xi̱ta̱ machjeén‑ní nga tjáhitje̱n? ¿Yá‑ni I'ndí‑la̱ Xi̱ta̱ ra ko̱'mì‑la̱ ji̱?
43012035	'Kia̱á kitsò‑la̱ Jesús: ―Takó kíjnako̱ó chiba ni̱chjin-isa‑no jè ni'í ra síhisen. Nda ti̱ma 'kia̱ nga tíjnajin-isa‑no jè ni'í ra̱kìi̱, mé‑ni mì ko̱jñò‑no; nga̱ jè ra ya̱ tsá'ba ñánda̱ jñò chon, mì kì tsijen‑la̱ kó'sín nga tífì.
43012036	'Kia̱ nga takó ya̱ tíjnajin‑no jè ni'í ra̱kìi̱, katakjiín‑no a̱'ta 'tse̱, mé‑ni nga isen ki̱tsa̱jna ki'ta‑no. 'Kia̱ nga ijye ko̱kitsò‑la̱ jñà 'én kìi̱, kijí‑ní, tsikijna'maá‑la̱ jñà xi̱ta̱.
43012037	Ni̱'sín takó kjìn kjo̱xkón ra nda tjióo̱n ki'sìn Jesús, jñà xi̱ta̱ mì kì kjokjiín‑la̱ ra a̱'ta 'tse̱;
43012038	nga̱ tjíné‑la̱ nga ki̱tjasòn koni 'sín ijye kitsò Isaías jè xi̱ta̱ ra kiìchja̱ya ngajo‑la̱ Nainá, nga kitsò: Ji̱ Na̱'ìn, ¿yá ra i̱nchimakjiín‑la̱ jè 'én ra i̱nchi'bèna̱jmíyeé? ¿A mí tsa tjibakon tsijin jè nga'ñó ra tjín‑li? Ko̱ ni̱yá ra i̱nchimachi̱ya‑la̱.
43012039	Kií mì kì makjiín‑te‑la̱, nga̱ jè Isaías, 'koa̱á ti̱'sín kitsò ya̱ xa̱jo̱n‑la̱, ñánda̱ tsò:
43012040	Jè Nainá tsikíchjàjin kjo̱bítsjen‑la̱ ko̱ isítájajín ya̱ inìma̱‑la̱; mé‑ni mì kì ma katahisen‑la̱ kjo̱bítsjen‑la̱, ko̱ mì kì katachi̱ya‑la̱ inìma̱‑la̱, nga mì kì ya̱ katanchrabá'ta‑na nga sindá‑na.
43012041	Kií ko̱kitsò‑ni jè Isaías nga̱ kijtse‑ní jè kjoa̱jeya‑la̱ Jesús, ko̱ a̱'ta 'tse̱‑ní nga ko̱'sín tsikínda xa̱jo̱n.
43012042	Ni̱'sín ko̱'sín tsò jñà 'én kìi̱, takó kjìn jchán xi̱ta̱ judío kjokjiín‑la̱ a̱'ta 'tse̱, skanda kjokjiín i'ka‑la̱ jñà ra tjíhijyo ítjòn‑la̱ na̱xi̱ndá; tanga mì tsa tsi'kéna̱jmí tsijen, nga̱ jñá kitsakjòn‑la̱ jñà xi̱ta̱ fariseo nga tsa ya̱ ko̱chrjejin ya̱ ni'ya sinagoga ñánda̱ nga maxkóya xi̱ta̱ Judío.
43012043	Isa̱á 'ñó kjotsjake nga nda kítsa̱hijyo ya̱ ngixko̱n xi̱ta̱ mì 'koa̱‑ni nga nda kítsa̱hijyo ya̱ ngixko̱n Nainá.
43012044	Jesús 'ñó kiìchja̱ kitsò: ―Jè ra makjiín‑la̱ ra a̱'ta tsa̱'a̱n, mì tsa ta a̱'ta tsa̱'a̱n makjiín‑la̱, ya̱á makjiín‑te‑la̱ a̱'ta 'tse̱ Na̱'ìn‑na̱ ra isìkasén‑na.
43012045	Ko̱ jè ra bexkon‑na, bexkon‑te jè ra isìkasén‑na.
43012046	'A̱n ra koni jngo ni'í, ra 'jií síhisen‑la̱ xi̱ta̱ i̱sà'nde, ko̱ kií xá 'jíi̱‑na mé‑ni nga'tsì xi̱ta̱ ra makjiín‑la̱ a̱'ta tsa̱'a̱n mì ti̱ ya̱ kítsa̱jna‑ni ñánda̱ jñò chon.
43012047	Jè ra 'nchré jè 'én‑na̱ ko̱ mì kì síhitjasòn, mì tsa 'a̱n jiàa̱n ra kinè‑la̱ kjo̱hi'in; nga̱ mì tsa ki xá 'jíi̱‑na nga kjo̱hi'in kinè‑la̱ jñà xi̱ta̱ i̱sà'nde, kií xá 'jíi̱‑na nga kochrjékàjian kjo̱hi'in a̱'ta 'tse̱ jé‑la̱.
43012048	Jè ra bachrjengi‑na ko̱ mì síhitjasòn jè 'én‑na̱, ijyeé tjín ra ki̱ìnè‑la̱ kjo̱hi'in: jñá 'én ra ijye kíchjàa̱ tsjá‑la̱ kjo̱hi'in 'kia̱ nga ijye kje̱he'tà ni̱chjin.
43012049	Nga̱ mì tsa ta 'a̱n bi'tín‑la̱ ijo‑na̱ kó'sín nga chjàa̱; jè Na̱'ìn‑na̱ ra isìkasén‑na kitsjá‑na kjo̱hixi̱ kó'sín nga kichjà ko̱ kó'sín nga kokon‑yá.
43012050	Be‑ná nga jè kjo̱téxoma‑la̱ Na̱'ìn‑na̱ jè ra tjín‑la̱ kjo̱binachon ra mì kì fehe'ta ni̱ ta kjiá‑nioo̱. 'Koa̱á ma‑ni, koni 'sín nga chjàa̱, 'koa̱á 'sín tjín koni 'sín nga batéxoma‑na ra jè.
43013001	'Kia̱ nga ti̱kjè bitjo 'sí paxko̱, Jesús ijye be‑ní nga ijyeé ijchò ni̱chjin‑la̱ nga tsjín jè i̱sà'nde ra̱kìi̱, nga ya̱ kíjnako̱ jè Na̱'ìn‑la̱. Ngi 'koa̱á 'sín 'ñó kjotsjake ki'ta jñà xi̱ta̱‑la̱ ra tjíhijyo i̱ a̱'ta nangi, ko̱ 'koa̱á 'sín kjotsjake skanda ijyehe'tà ni̱chjin.
43013002	'Kia̱ i̱nchibakjèn‑ko̱ jñà xi̱ta̱‑la̱ nga kjòjñò, jè Judas Iscariote, ti‑la̱ Simón, ijyeé ko̱'sín tsikíjin ya̱ inìma̱‑la̱ jè xi̱ta̱‑ni̱í nga jè si̱ìnga̱tsja jè Jesús xi̱ta̱ kondra̱‑la̱.
43013003	Beé jè Jesús nga jè Na̱'ìn‑la̱ kisìnga̱tsja tsje nga'tsì kjoa̱ 'tse̱ kjo̱téxoma‑la̱, ko̱ a̱'ta 'tse̱é inchrabà‑ni ko̱ ya̱á tífì india‑ni.
43013004	Jesús tsasítje̱n'tá ímixa̱, tsachrje nikje ra kjiya sòn'nga, iskábé jngo nikje ra ma nixìjno‑ni ko̱ tsikíkjá ndáyá.
43013005	A̱kjòn iskábé jngo chisá‑tji ra tsikíya nandá, tsikí'tsia̱ nga tsiníjno ndsa̱ko̱ xi̱ta̱ ra kotá'yá'ta‑la̱, a̱kjòn isìxìjno‑ni ko̱ jè nikje ra tjíkjá‑la̱.
43013006	'Kia̱ nga ijchò ñánda̱ tíjna jè Simón Pedro nga ki̱níjno‑la̱ ndsa̱ko̱, jè Simón Pedro kitsó‑ní: ―Na̱'ìn, ¿a bakén‑na nga ji̱ ki̱níjno‑náa̱ ndsa̱koàa̱?
43013007	Kitsó Jesús: ―Mì kì machi̱ya‑li kjoa̱ ra tí'siaa̱n 'ndi̱, tanga a̱skaán ko̱chi̱ya‑li.
43013008	Kitsó Pedro: ―Xá mì kì tsja'ndé‑na nga ki̱níjno‑ná ndsa̱koàa̱. Jesús kitsó‑la̱: ―Tsa mì kì ki̱níjno‑la ndsa̱kì, mì kì ko̱ma xi̱ta̱ tsa̱'a̱n ka̱mi.
43013009	'Kia̱á kitsò jè Simón Pedro: ―Na̱'ìn, kì tà chjàn ta ndsa̱koàa̱ biníjno‑ná, ti̱'koa̱á ti̱níjno‑te‑ná jè ndsa̱ ko̱ skoàa̱.
43013010	Tanga Jesús kitsó‑la̱: ―Jè ra ijye isiníjno ya̱ ijo‑la̱, ta ndsa̱ko̱ó machjeén‑la̱ nga si̱níjno‑isa, nga̱ ijyeé tsjeé 'ki nga tíjngo ijo‑la̱. Ko̱ jiòn‑jiòn, ijyeé tsjeé kjòn jiòn, ni̱'sín mì tsa nga'tsì‑no.
43013011	Jesús ijyeé be yá‑ni ra si̱ìnga̱tsja xi̱ta̱ kondra̱‑la̱, kií ko̱kitsò‑ni: “Mì tsa nga'tsì‑najiòn nga tsje kjòn.”
43013012	'Kia̱ nga ijye tsiníjno‑la̱ ndsa̱ko̱ xi̱ta̱‑la̱, Jesús tsakjayaá india‑nì jè na̱chro̱-sòn'nga‑la̱, a̱kjòn tsikijna'ta india‑ní ya̱ ímixa̱, kitsò‑la̱ jñà xi̱ta̱‑la̱: ―¿A machi̱yaá‑no jè kjoa̱ ra kasikó‑no?
43013013	Jiòn, 'koa̱á 'sín bixó nga 'a̱n‑ná jè Maestro‑no ko̱ jè ra tíjna ítjòn‑no; kixi̱í kjoa̱ ra bixó nga 'a̱n kiti‑ná.
43013014	Tsa 'a̱n ra Maestro‑no ko̱ ra tíjna̱ ítjòn‑no kabiníjno‑no ndsa̱kò, jiòn, 'koa̱á ti̱'sín ti̱níjno‑te ndsa̱ko̱ xàngio̱o nga jngó jngó‑no.
43013015	Jngoó xkósòn kàbijná‑no, mé‑ni nga ko̱'sín ti̱ko̱‑te xàngio̱o ra jiòn koni 'sín nga kasikó‑no.
43013016	Ngi 'én kixi̱í ra xin‑no, jngo chi̱'nda, mì tsa jè tíjna ítjòn‑la̱ jè ni‑la̱ xá; ko̱ koni jè ra nikasén nga si̱hitjasòn jngo xá, mì tsa jè isa̱ 'ñó be koni jè ra batéxá‑la̱.
43013017	Ko̱ 'ndi̱‑ni̱ nga ijyeé 'ya kjoa̱ kìi̱, ngi ndaá ki̱tsa̱jna‑no tsa ko̱'sín 'sia̱an nga si̱hitjasòn.
43013018	’Mì tsa ta nga'tsì‑no nga ko̱'sín tíxin‑no, nga̱ bexkon‑ná ra 'a̱n yá‑ni jñà xi̱ta̱ ra 'a̱n tsjahíjia̱n. Tanga tjínè‑la̱ nga ki̱tjasòn koni 'sín tíchja̱ jè Xa̱jo̱n ra tjí'ta 'Én‑la̱ Nainá nga tsò: “Jè ra bakjèn‑ko̱‑na, ti̱jé tsáfa'ta‑na.”
43013019	Ti̱'ndi̱í ko̱tíxin‑najiòn, mé‑ni 'kia̱ nga ijye ko̱ka̱ma katakjiín‑no nga 'A̱n‑ná [ra Nainá].
43013020	Ngi kjo̱hixi̱í ra xin‑no, jè ra ska̱ábétjò jè xi̱ta̱ ra 'a̱n sikásée̱n, 'a̱án‑ní ra ska̱ábétjò‑na; ko̱ jè ra ska̱ábétjò‑na, jé ska̱ábétjò jè ra isìkasén‑na.
43013021	Jesús, 'kia̱ nga ijye ko̱kitsò jñà 'én kìi̱, 'ñó 'on kjomà‑la̱ inìma̱‑la̱, 'kia̱á kitsò: ―Ngi 'én kixi̱í ra xin‑no, ti̱jión jngo‑najiòn ra si̱ìnga̱tsja‑na xi̱ta̱ kondra̱‑na̱.
43013022	Jñà xi̱ta̱ ra kotá'yá'ta‑la̱ Jesús, iskotsíjen‑jnó xákjén nga jngó jngó, nga̱ mì kì be yá‑ni ra ko̱kitsò‑la̱ Jesús.
43013023	Jngo xi̱ta̱ ra kotá'yá'ta‑la̱ Jesús ra ya̱ tíjna'ta chraña‑la̱ 'kia̱ nga i̱nchibakjèn, jè ra 'ñó tsjake Jesús.
43013024	Jè Simón Pedro isíká'bi̱i‑la̱ tsja jè xi̱ta̱ xákjén ra̱kìi̱ ra ya̱ tíjna'ta chraña‑la̱ Jesús, mé‑ni nga katakjònangì‑la̱ Jesús yá‑ni ra ko̱tsò‑la̱.
43013025	Jè xi̱ta̱ ra̱kìi̱ isa̱á 'ñó tsikijna'tá'ñó-isa‑la̱ Jesús nga iskonangi‑la̱, kitsò‑la̱: ―Ji̱ Na̱'ìn, ¿yá‑ni ra ko̱'miàa̱ ji̱?
43013026	Jesús kitsó‑la̱: ―Jngo‑yá ni̱ño̱ nchra̱jín siká'nchia̱, ko̱ jè ra tsja‑la̱ ni̱ño̱ nchra̱jín ra̱kìi̱ jè ní. A̱kjòn isikà'nchi̱ jngoyá ni̱ño̱ nchra̱jín ko̱ jé kitsjà‑la̱ jè Judas Iscariote, ti‑la̱ Simón.
43013027	'Kia̱ nga ijye iskábé ni̱ño̱ nchra̱jín jè Judas, ndi̱to̱ón 'jaha'sen‑jin jè xi̱ta̱‑ni̱í ya̱ inìma̱‑la̱. 'Kia̱á kitsò Jesús: ―Jè kjoa̱ ra ko̱'si̱ìn, ndi̱to̱n kjòn ko̱'ti̱in.
43013028	Jñà xi̱ta̱ ra i̱nchibakjèn, ni̱jngo kjòchi̱ya‑la̱ mé‑ni ko̱'sín kitsò‑la̱.
43013029	Ta 'koa̱á 'sín isíkítsjen i'ka tsa tsò‑la̱: “Ti̱ndá chibi tsajmì ra ko̱chjeén‑ná 'tse̱ 'sí.” O̱ tsa tsó‑la̱: “'Ti̱ chiba‑la̱ to̱n jñà xi̱ta̱ i̱ma̱.” Nga̱ jé Judas nga̱tsja jè xijtsa to̱n, kií ko̱'sín isíkítsjen‑ni.
43013030	'Kia̱ nga ijye iskine jè ni̱ño̱ nchra̱jín jè Judas, ndi̱to̱ón itjo ni'ya. Nga̱ ta̱ 'koa̱ ijyeé na̱ti jñò.
43013031	'Kia̱ nga ijye itjo jè Judas, Jesús kitsò: ―'Ndi̱‑ni̱ ijyeé tí'ya‑la̱ jè kjoa̱jeya‑na̱ koni I'ndí‑la̱ Xi̱ta̱, ko̱ ti̱'koa̱á jè Nainá jeyaá tíjna a̱'ta 'tse̱ I'ndí‑la̱.
43013032	Tsa jè Nainá jeya tíjna a̱'ta 'tse̱ I'ndí‑la̱, ti̱'koa̱á jè Nainá jeyaá si̱ìkíjna ra jè; ko̱ ndi̱to̱ón jcha̱‑la̱ kjoa̱jeya‑la̱.
43013033	Jiòn ra ndí i̱xti‑na̱ xin‑no, mì tsa ti̱ tse kóti̱jnako̱‑no. Kjótsji‑nájiòn, tanga koni 'sín kíxin‑la̱ jñà xi̱ta̱ judío, 'koa̱á ti̱'sín xin‑najiòn 'ndi̱ 'ndi̱: Ya̱ ñánda̱ nga fia ra 'a̱n, mì kì ko̱ma kongió jiòn.
43013034	Jngo kjo̱téxoma xi̱tse̱ títsja‑no nga tsjacha 'tio̱òn xàngio̱o nga jngó jngó‑no. Koni 'sín nga tsjake̱‑najiòn, 'koa̱á ti̱'sín tsjacha 'tia̱àn xàngio̱o nga jngó jngó‑no.
43013035	Tsa ko̱'sín tsjacha 'sia̱an xàngio̱o nga jngó jngó‑no, 'koa̱á 'sín ske̱‑ní nga'tsì xi̱ta̱ nga jiòn‑jiòn, ngi kixi̱í kjoa̱ nga ya̱ chitá'yá'ta‑ná jiòn.
43013036	Jè Simón Pedro iskonangií‑la̱ Jesús, kitsò‑la̱: ―Ji̱ Na̱'ìn, ¿ñánda̱ tji'mì? Jesús kitsó‑la̱: ―Ya̱ ñánda̱ nga tífia 'ndi̱ 'ndi̱, mì kì ko̱ma 'kín‑tji̱ngi‑ná; tanga a̱skaán 'kín‑tji̱ngi‑ná.
43013037	Jè Pedro kitsò: ―Na̱'ìn, ¿mé‑ni nga mì ma kjín-tji̱ngi‑la̱ 'ndi̱ 'ndi̱? Tíjna̱nda‑ná nga ki̱yátjì‑la̱.
43013038	'Kia̱á kitsò Jesús: ―¿A kixi̱í kjoa̱ nga 'a̱n si̱'ken‑tjí‑ná ijo‑li? Ngi 'én kixi̱í ra ko̱xin‑la, 'kia̱ nga ti̱kjè kjindáya jè káxti̱, jàn 'ka̱ ko̱síi̱ nga mì kì 'yaxkon‑ná.
43014001	’Kì tà chjàn maba‑la̱ jè inìma̱‑no. Katakjiín‑no a̱'ta 'tse̱ Nainá, ti̱'koa̱ katakjiín‑no a̱'ta tsa̱'a̱n.
43014002	Ya̱ ni'ya‑la̱ Na̱'ìn‑na̱ tjín jchán i̱'nde ñánda̱ ma níkjáyeé; tsa mí‑la tsa 'én kixi̱ nga tjín i̱'nde, mí‑la tà chjàn ko̱xín‑no; nga̱ kií jnchro xá tífì‑na nga tífìkindá‑no jngo i̱'nde ra tsa̱jiòn.
43014003	Koni 'sín nga tífia nga tífìkindá‑no i̱'nde, 'koa̱á ti̱'sín kjí'i̱ india‑na, mé‑ni nga íko̱‑no nga ya̱ ki̱tsa̱jna‑te ya̱ ñánda̱ nga kóti̱jna ra 'a̱n.
43014004	Ijyeé 'ya‑nájiòn jè ndi̱yá ra fì ñánda̱ tífia ra 'a̱n.
43014005	'Kia̱á kitsò jè Tomás: ―Na̱'ìn, mì kì 'ya‑ji̱n ñánda̱ tji'mì. ¿Kó'sín ko̱ma‑ni jcha̱‑ji̱n jè ndi̱yá?
43014006	'Kia̱á kitsò Jesús: ―'A̱n‑ná jè ndi̱yá, 'a̱n‑ná jè ra kjo̱hixi̱ ko̱ 'a̱n‑ná jè kjo̱binachon. Ta̱jngoó a̱'ta tsa̱'a̱n ma kijcho jiòn ñánda̱ tíjna jè Na̱'ìn‑na̱ ra Nainá.
43014007	Tsa ijye kijchaxkon‑nájiòn, ti̱'koa̱á jcha̱xkoón‑te jè Na̱'ìn‑na̱; ko̱ ijyeé 'yaxkon jiòn 'ndi̱ 'ndi̱, nga̱ ijyeé i̱nchichitsíjen‑la.
43014008	'Kia̱á kitsò jè Felipe: ―Ta̱kón‑náji̱n Na̱'ìn‑li, ko̱ ko̱jngoó takòn‑ji̱n.
43014009	Jesús kitsó‑la̱: ―Ji̱ Felipe, kjotseé jchán tíjna̱ko̱‑najiòn, ko̱, ¿a takó kjeé 'yaxkon‑nájiòn? Jè ra ijye kijtsexkon‑na ra 'a̱n, ti̱'koa̱á ijyeé bexkon‑te jè Na̱'ìn‑na̱. ¿Mé‑ni si‑ni: “Ta̱kón‑náji̱n jè Na̱'ìn‑li”?
43014010	¿A mí makjiín‑li nga ta jngoó ma‑naji̱n jè Na̱'ìn‑na̱ ko̱ ra 'a̱n? Jñà 'én ra 'a̱n bakó‑najiòn mì tsa ta 'a̱n bi'tín‑la̱ ijo‑na̱. Jè Na̱'ìn‑na̱ ra ya̱ tjíjngo‑ji̱n, jè‑ní ra tísíhitjasòn jè xá‑la̱.
43014011	Katakjiín‑najiòn nga ta jngoó ma‑naji̱n jè Na̱'ìn‑na̱ ko̱ ra 'a̱n; ko̱ tsa majìn, ya̱ katakjiín‑no a̱'ta 'tse̱ xá ra tí'siaa̱n.
43014012	Ngi 'én kixi̱í ra ko̱xin‑no, jè ra makjiín‑la̱ a̱'ta tsa̱'a̱n, 'koa̱á ti̱'sín 'si̱in koni 'sín tjín jñà kjoa̱ ra 'siaa̱n; skanda isa̱á tà 'ñó tjín‑isa kjoa̱ ra 'si̱in‑isa ra jè, tà nga̱tjì‑la̱ ra 'a̱n, ijyeé ya̱ tífia ñánda̱ nga tíjna jè Na̱'ìn‑na̱.
43014013	Ko̱ nga'tsì ra a̱'ta tsa̱'a̱n si̱jé‑ná jiòn, 'koa̱á 'sín sìhitjásòo̱n, mé‑ni nga jeya kíjna‑ni jè Na̱'ín‑ná a̱'ta 'tse̱ I'ndí‑la̱.
43014014	Nga'tsì ra si̱jé jiòn ra a̱'ta tsa̱'a̱n sìhitjásòn‑ná.
43014015	’Tsa tsjacha‑nájiòn, ti̱hitjasòn jiòn jñà kjo̱téxoma‑na̱.
43014016	'A̱án kitsá'ba‑la̱ jè Na̱'ìn‑na̱ nga katasíkasén jngo‑no jè ra ko̱si̱ko̱‑no, mé‑ni nga ya̱ katijnako̱ ki'ta‑no nga ta mé ni̱chjin‑nioo̱,
43014017	jè ra ko̱xian‑la̱, jé Inìma̱ Tsje‑la̱ Nainá jè ra ko̱kòn‑no ra ngi kjo̱hixi̱. Jñà xi̱ta̱ i̱sà'nde mì kì ko̱kjiín‑la̱ a̱'ta 'tse̱ nga̱ mì kì tsijen‑la̱ kó'ki ko̱ mì kì bexkon; tanga jiòn 'yaxkon‑no nga̱ ya̱á tíjnako̱‑no, ko̱ ya̱á kíjnajin ki'ta‑no.
43014018	’Mì kì tsa síkítsa̱jna jch'a̱n‑no, kjí'i̱tji̱ngi india‑najiòn mé‑ni nga ya̱ kóti̱jnako̱‑no.
43014019	Ta chibaá ni̱chjin chija‑isa nga jñà xi̱ta̱ i̱sà'nde mì kì ti̱ ske̱‑na; tanga ra jiòn, takó maá chítsijen‑nájiòn, ko̱ ti̱'koa̱á ki̱tsa̱jnakon‑te jiòn, nga̱ tíjna̱kon‑ná ra 'a̱n.
43014020	'Kia̱ nga ki̱jchò jè ni̱chjin ra̱kìi̱, jcha̱‑nájiòn nga ya̱á tíjna̱jin‑la̱ jè Na̱'ìn‑na̱ ko̱ jiòn‑jiòn ya̱á titsa̱jnajin‑nájiòn, ko̱ 'a̱n ya̱á tíjna̱jin‑najiòn.
43014021	Jè ra ya̱ tsá'ya jñà kjo̱téxoma‑na̱, ko̱ síhitjasòn koni 'sín tsò, jè‑ní ra ngi kixi̱ kjoa̱ nga tsjake‑na. Tsjakeé ko̱ma jè Na̱'ìn‑na̱ jè ra tsjake‑na ra 'a̱n; ko̱ ti̱'koa̱á tsjake̱é ko̱ma‑te ra 'a̱n ko̱ 'a̱n kokon tsijen‑la̱ ijo‑na̱.
43014022	'Kia̱á iskonangi jè Judas (mì tsa jè Judas Iscariote). Kitsò‑la̱: ―Ji̱ Na̱'ìn, ¿mé‑ni nga ta ji̱n ko̱kón‑náji̱n ijo‑li, ko̱ mì tsa jñà xi̱ta̱ i̱sà'nde ko̱kón‑la̱ ji̱?
43014023	Kiìchja̱á Jesús kitsò‑la̱: ―Jè ra tsjake‑na, tjínè‑la̱ nga si̱hitjasòn jè 'én‑na̱, ko̱ jè Na̱'ìn‑na̱ ko̱tsjake‑ní, ko̱ kji̱nchrabá‑náji̱n jè Na̱'ìn‑na̱ ko̱ 'a̱n nga ya̱ ki̱tsa̱jnako̱‑ji̱n.
43014024	Jè ra mì kì matsjake‑na, mì kì síhitjasòn koni 'sín tsò 'én‑na̱. Ko̱ jñà 'én ra i̱nchina'yá jiòn mì tsa tsa̱'a̱n jiàa̱n, 'tse̱é jè Na̱'ìn‑na̱ ra isìkasén‑na.
43014025	’'Koa̱á 'sín tí'bènájmí‑no jñà 'én kìi̱ 'kia̱ nga tíjna̱ko̱-isa‑no.
43014026	Jè ra ko̱si̱ko̱‑no, jè Inìma̱ Tsje‑la̱ Nainá ra jè Na̱'ìn‑na̱ si̱ìkasén‑no ra a̱'ta tsa̱'a̱n, jé ko̱kòn‑ya‑no nga'tsì kjoa̱ ra mì kì fìya‑no ko̱ ti̱'koa̱á si̱íkítsjen‑no nga'tsì 'én ra ko̱tíxian‑no.
43014027	’'A̱án tsja‑no jè kjoa̱'nchán. Ko̱ ya̱á síkíjnajin‑no, tanga mì tsa ko̱'sín tsja koni 'sín tsjá jè i̱sà'nde. Kì tà chjàn síkájno jè inìma̱‑no ko̱ kì tà chjàn skon jiòn.
43014028	Ijyeé ina'yá‑nájiòn nga kíxin‑no nga tífì‑náa̱ ko̱ nga kjí'i̱tji̱ngi india‑najiòn nga ya̱ kóti̱jnako̱‑najiòn. Tsa kixi̱í‑la kjoa̱ nga tsjacha‑nájiòn, 'ñó‑la i̱nchimatsja‑no, nga̱ tífì india‑na ya̱ ñánda̱ nga tíjna jè Na̱'ìn‑na̱, nga̱ jè Na̱'ìn‑na̱ isa̱á tíjna ítjòn koni 'a̱n.
43014029	Ti̱'ndi̱í ko̱tíxin‑najiòn, mé‑ni 'kia̱ nga ijye ko̱'sín ko̱ma, ko̱kjiín‑no.
43014030	’Mì kì tsa ti̱ tse kokóna̱jmí‑no nga̱ ijyeé nchrabá jè ra batéxoma i̱ i̱sà'nde ra̱kìi̱. Tanga ni̱mé nga'ñó tjín‑la̱ nga mé ra si̱ìko̱‑na ra jè.
43014031	Tjínè‑la̱ nga ko̱'sín ko̱ma, mé‑ni nga katabe‑ni jñà xi̱ta̱ i̱sà'nde nga tsjake̱‑ná jè Na̱'ìn‑na̱, ko̱ 'koa̱á 'sín 'siaa̱n koni 'sín jè Na̱'ìn‑na̱ tsikí'tin‑na. ’Ti̱sítje̱en, ko̱ tjiaán.
43015001	’'A̱n‑náa̱ ra ngi na'ñó je‑la̱ to uva, ko̱ jè Na̱'ìn‑na̱ ra síxáko̱.
43015002	Nga'tsì na'ñó chrja‑la̱ ra ya̱ nchrabá'ta‑ni a̱'ta tsa̱'a̱n ra mì kì bajà‑la̱ to, bate'tá‑ní; tanga jè ra bajà‑la̱ to batejno‑ní nga sítsje, mé‑ni nga isa̱ nda ko̱ja̱‑la̱ to.
43015003	Ijyeé tsje titsa̱jna‑no ra jiòn, nga̱ jñá 'én ra ijye ko̱kíxin‑no, jè kjotsje‑najiòn.
43015004	Machjeén‑ní nga ya̱ ti̱tsa̱jnako̱ ki'tá‑ná, ko̱ 'a̱n ya̱á kóti̱jnako̱ ki'tà‑no. Jngo chrja‑la̱ na'ñó‑la̱ to uva, tsa mì ya̱ itsaba'tá'ñó jè na'ñó je‑la̱ mì kì ko̱ja̱‑la̱ to; 'koa̱á ti̱'sín tjín a̱'ta tsa̱jiòn‑jiòn, tsa mì ya̱ ki̱tsa̱jnako̱ ki'tá‑ná, ni̱mé ra ma 'sio̱on nga ta jiòn.
43015005	’'A̱n‑ná jè na'ñó je‑la̱ to uva ko̱ jión‑nájiòn jñà na'ñó chrja‑la̱. Jñà ra ya̱ tjíhijyoko̱ ki'ta‑na ko̱ 'a̱n ya̱ tíjna̱ko̱ ki'ta, kjín jchán to ko̱ja̱‑la̱; tanga tsa kjiín titsa̱jna'taxìn‑nájiòn, ni̱mé ra ma 'sia̱an.
43015006	Jñà ra mì ya̱ tjíhijyoko̱ ki'ta‑na, 'koa̱á 'sín tjáhixìn koni jngo chrja‑la̱ yá ra mì kì bajà‑la̱ to. 'Kia̱ nga ijye xì, maxkó‑ní nga tì ya̱ a̱jin ni'í.
43015007	’Tsa ya̱ ki̱tsa̱jnako̱ ki'tà‑nájiòn ko̱ tsa kixi̱ ki̱tsa̱jna koni 'sín tsò 'én ra tsakon‑yá‑no, ti̱jé ta mé ra mejèn‑no, 'koa̱á 'sín ki̱tjasòn‑no koni 'sín nga kixó.
43015008	'Koa̱á 'sín ma‑ni nga jeya kíjna jè Na̱'ìn‑na̱, 'kia̱ nga kjìn to ko̱ja̱‑no, ko̱ 'koa̱á 'sín ko̱ma‑ni nga jcha̱‑la̱ nga ngi kixi̱í kjoa̱ nga ya̱ chitá'yá'ta‑nájiòn.
43015009	Koni 'sín nga tsjake‑na jè Na̱'ìn‑na̱, 'koa̱á ti̱'sín tsjake̱‑najiòn; ko̱'sín ya̱ ti̱tsa̱jnajion ki'ta jè kjo̱tsjacha‑na̱.
43015010	Tsa si̱itjasòn koni 'sín tjín jñà kjo̱téxoma‑na̱, ya̱á kitsa̱jnajiòn ki'ta jè kjoa̱tsjacha‑na̱, koni 'a̱n sìhitjásòn‑ná jñà kjo̱téxoma‑la̱ jè Na̱'ìn‑na̱ ko̱ ya̱á tíjna̱jin ki'tà jè kjoa̱tsjacha‑la̱.
43015011	’Kií ko̱'sín tíxian‑no mé‑ni nga jè kjo̱tsja‑na̱ ya̱ katasijin inìma̱‑no, ko̱ mé‑nì mì ti̱ mé ra si̱ìjchija‑la̱ jè kjo̱tsja‑no.
43015012	Jè kjo̱téxoma ra tsja‑no, jè‑ní nga tsjachaá 'tio̱òn xàngio̱o nga jngó jngó‑no, koni 'sín 'a̱n tsjake̱‑no.
43015013	Tsìn jngo kjo̱tsjacha ra isa̱ 'ñó chjí‑la̱ koni jngo kjo̱tsjacha‑la̱ xi̱ta̱ nga tsjá ijo‑la̱ nga ki̱yátjì ngajo‑la̱ xi̱ta̱ xákjién ra nda báko̱.
43015014	Tsa si̱itjasòn jiòn koni 'sín bi'tín‑no, jión‑nájiòn xi̱ta̱ ra 'ñó nda jchi̱bé.
43015015	Mì kì ti̱ chi̱'nda‑na̱ xín‑no, nga̱ jngo xi̱ta̱ chi̱'nda mì kì be‑jìn mé ra 'sín jè ni‑la̱. Kií ko̱'sín 'ñó nda chibà‑ná nga̱ ijyeé tsi'kènájmí ijyeé‑no nga'tsì 'én ra kitsjà‑na jè Na̱'ìn‑na̱.
43015016	Mì tsa jiòn ichjaájin‑nájiòn, 'a̱án‑ná ra ítsjahíjin‑najiòn; ko̱ 'a̱án kítsja xá‑no nga tangió nga nda si̱xá, ko̱ jè xá ra 'sia̱an katijna ki'tá‑ní ta mé ni̱chjin‑nioo̱. 'Koa̱á 'sín ma‑ni nga tsjá ijye‑no jè Na̱'ìn‑na̱ ta mé ra si̱jé‑la̱ ra a̱'ta 'tse̱ 'í‑na̱.
43015017	Jè kjoa̱ ra 'ñó tíbi'tín‑no: Jè‑ní nga tsjacha 'tio̱òn xàngio̱o nga jngó jngó‑no.
43015018	’Tsa jñà xi̱ta̱ i̱sà'nde si̱ìjtike‑najiòn, 'koa̱á 'sín katasijin‑no nga isa̱á ta kjotseé jtike‑na ra 'a̱n.
43015019	Tsa takó jñà tsjacha jiòn jñà kjoa̱ ra tjín ya̱ i̱sà'nde, jñà xi̱ta̱ i̱sà'nde ko̱tsjakeé‑no koni 'sín tsjake ra ti̱jñà‑ni xi̱ta̱ xákjién. Tanga 'a̱án tsjahíjin‑najiòn nga tsachrjekàjin‑no kjoa̱ ra tjín ya̱ i̱sà'nde; kií majtike‑najiòn jñà xi̱ta̱ i̱sà'nde nga̱ mì tsa ti̱ ko̱'sín nihitjasòn‑najiòn koni 'sín 'sín ra jñà.
43015020	Kì tà chjàn niìjchaàjion koni 'sín kíxin‑no: “Nga jngo chi̱'nda mì tsa jè tíjna ítjòn‑la̱ jè ni‑la̱.” Tsa jtike‑na jñà xi̱ta̱ ko̱ ti̱'koa̱á mahatji̱ngi‑na, 'koa̱á ti̱'sín ko̱ma'tin‑te ra jiòn; ko̱ tsa i̱nchisíhitjasòn jñà 'én‑na̱, ti̱'koa̱á si̱hitjasòn‑te jñà 'én ra ki̱nákjoa̱a jiòn.
43015021	Ta 'a̱án nga̱tjì‑na nga ko̱tjín kjoa̱ ko̱ma'tin jiòn, kií‑ní nga mì kì bexkon jè ra isìkasén‑na.
43015022	’Tsa mí‑la 'a̱n 'jía̱ ko̱ tsa mí‑la tsakakóna̱jmía̱ jñà xi̱ta̱ kìi̱, mí‑la tsa mé jé tjín‑la̱. Tanga 'ndi̱ 'ndi̱, mì ti̱ kì ma‑ni kó'sín nga tsje ko̱chrjengi ijo‑la̱;
43015023	nga̱ jñà xi̱ta̱ ra jtike‑na ti̱'koa̱á jtikeé‑te jè Na̱'ìn‑na̱.
43015024	Ni̱mé‑la jé tjín‑la̱ jñà xi̱ta̱ kìi̱ tsa mí‑la kijtse jñà kjoa̱ ra kí'siaa̱n, nga̱ jñà kjoa̱ ra kí'siaa̱n ni̱ kjè sa jngo xi̱ta̱ ko̱'sín 'sín; tanga kijtseé jñà kjoa̱ kìi̱ ko̱ ta isa̱á isìjtike‑na ko̱ isijtikeé‑te jè Na̱'ìn‑na̱.
43015025	Tanga tjínè‑la̱ nga ko̱'sín ko̱ka̱ma mé‑ni nga ki̱tjasòn‑ni koni 'sín tíchja̱ Xa̱jo̱n‑la̱ Nainá ra kotá'yá xi̱ta̱ kìi̱, nga tsò: “Isijtikeé‑na ni̱'sín ni̱mé ra isikóo̱.”
43015026	’Tanga 'kia̱ nga kj'i̱í jè ra ko̱si̱ko̱‑najiòn, jè Inìma̱ Tsje‑la̱ Nainá ra tjín‑la̱ kjo̱hixi̱ ra 'a̱n sikásée̱n ra ya̱ nchrabá‑ni a̱'ta 'tse̱ Na̱'ìn‑na̱, jè‑ní ra tsjá 'én ra a̱'ta tsa̱'a̱n.
43015027	Ti̱'koa̱á 'ki̱i‑te jiòn 'én ra a̱'ta tsa̱'a̱n, nga ya̱á titsa̱hijyoko̱‑nájiòn skanda 'kia̱ nga ti̱'sa̱ tsiki'tsiáa̱ jè xá‑na̱.
43016001	’Kií ko̱'sín tíxin‑no mé‑ni nga 'a̱n tja'tà ikon ki'tá‑ná.
43016002	Ko̱chrjekàjin‑nájiòn ya̱ ni'ya sinagoga ñánda̱ nga maxkóya xi̱ta̱ Judío; skanda ki̱jchó ni̱chjin 'kia̱ nga yá ra si̱ì'ken‑najiòn, 'koa̱á 'sín ki̱tso̱ nga xá 'tse̱ Nainá ra tí'sín.
43016003	Ko̱ kií ko̱'sín 'si̱in‑ni nga mì kì bexkon jè Na̱'ìn‑na̱, ko̱ mì kì bexkon‑te‑na ra 'a̱n.
43016004	'Koa̱á 'sín tíxin‑no, mé‑ni 'kia̱ nga ijye ko̱'sín ko̱kama'tion, katabítsjen‑no koni 'sín tíxin‑no 'ndi̱. Mì tsa ti̱'kia̱ ko̱ kíxin‑no jñà kjoa̱ kìi̱ nga ti̱'sa̱‑ni; nga̱ kií, ya̱á tíjna̱ko̱-isa‑no 'kia̱.
43016005	’'Ndi̱ 'ndi̱ ya̱á tífì káti̱jnako̱ india‑na ya̱ ñánda̱ tíjna jè ra isìkasén‑na, ko̱ ni̱jngo ra chjinangi‑nájiòn ñánda̱ tífia;
43016006	ta isa̱á ta kjo̱baá tjíjin jè inìma̱‑no, ta nga̱tjì‑la̱ jñà kjoa̱ ra ko̱kàxin‑no.
43016007	Tanga 'én kixi̱í ra ko̱xin‑no: Isa̱á skén ndi̱yá‑no nga kjiáa̱n. Nga̱ tsa mì kì kjiáa̱n, mì kì kj'i̱í ra ko̱si̱ko̱‑najiòn; tanga tsa kjiáa̱n, 'a̱án sikásén‑no.
43016008	'Kia̱ nga kj'i̱í ra jè, jé si̱ichi̱ya‑la̱ jñà xi̱ta̱ i̱sà'nde jñà jé ra tjín‑la̱ ko̱ si̱ichi̱ya‑la̱ kjoa̱ ra kixi̱ tjín, ko̱ kó'sín nga si̱ndajín.
43016009	Jé si̱ichi̱ya‑la̱ jñà xi̱ta̱ i̱sà'nde jñà jé ra tjín‑la̱ ta nga̱tjì‑la̱ nga mì kì makjiín‑la̱ ra a̱'ta tsa̱'a̱n.
43016010	Ti̱'koa̱á si̱ichi̱yaá‑la̱ nga 'a̱n‑ná ra xi̱ta̱ kixi̱, nga̱ ki, ya̱á tífia ñánda̱ nga tíjna jè Na̱'ìn‑na̱, ko̱ mì kì ti̱ jcha̱‑nájiòn;
43016011	Ti̱'koa̱á si̱ichi̱ya‑la̱ kó'sín nga si̱ndajín nga jè ra tíbatéxoma‑la̱ jè i̱sà'nde ra̱kìi̱, ijyeé tjínda‑ní kó'ki kjo̱hi'in 'ki̱‑la̱.
43016012	’Taxki̱ tjín‑isa‑na mé 'én ra ko̱xín‑najiòn, tanga 'ndi̱ 'ndi̱ mì kì ko̱chi̱ya‑no ni̱'sín ko̱xín‑no.
43016013	Tanga 'kia̱ nga kj'i̱í jè Inìma̱ Tsje‑la̱ Nainá ra ngi ra kjo̱hixi̱, jè ko̱ki̱tso̱‑najiòn kó'sín nga 'sia̱an jiòn nga ko̱hítji̱ngi‑la jè kjoa̱kixi̱; nga̱ mì tsa tà kjo̱bítsjen 'tse̱ si̱ìchjeén kó'sín nga ki̱chja̱, ta jé kjón ko̱ki̱tso̱ kótsò 'én ra kji̱'nchré, ko̱ jè 'ke̱èna̱jmí‑no mé kjoa̱ ra ko̱ma a̱skan‑nioo̱.
43016014	'A̱án jeya si̱ìkíjna‑na 'kia̱ nga ska̱ábé kjo̱bítsjen‑na̱ nga ko̱kòn‑ya‑najiòn.
43016015	Nga'tsì mé ra tjín‑la̱ jè Na̱'ìn‑na̱, ti̱'koa̱á tsa̱'a̱án‑te; kií ko̱xin‑najiòn nga tsa̱'a̱n‑ná kjo̱bítsjen ra ska̱ábé jè Inìma̱ Tsje‑la̱ Nainá nga ko̱kòn‑ya‑najiòn.
43016016	’Ta chibaá ni̱chjin chija‑isa 'kia̱ mì ti̱ kì jcha̱a‑najiòn, tanga mì tsa kjìn ni̱chjin ko̱to nga ma jcha̱a india‑nájiòn, nga̱ ya̱á tífia ñánda̱ tíjna jè Na̱'ìn‑na̱.
43016017	Jñà xi̱ta̱ ra kotá'yá'ta‑la̱ 'kia̱á iskonangi‑la̱ xákjién nga jngó jngó; kitsò‑la̱: ―¿Kó tsò‑ni 'én ra ko̱tsò‑la̱ nga tsó‑ná: nga ta chibaá ni̱chjin chija‑isa nga mì ti̱ kì jcha̱‑ná, ko̱ nga mì tsa kjìn ni̱chjin ko̱to nga ma jcha̱á indiaá‑ná, ko̱ nga ya̱á tífì ya̱ ñánda̱ tíjna jè Na̱'ìn‑la̱?
43016018	¿Kó tsò‑ni ra ko̱tsò‑la̱ nga ta chibaá ni̱chjin chija‑isa? Mì kì machi̱ya‑ná mé ra ko̱tsò‑la̱.
43016019	Jesús ti̱'kia̱á kijtse nga mejèn‑la̱ nga sko̱nangi‑la̱, 'kia̱á kitsò‑la̱: ―¿A jé chjinangi‑la̱ xàngio̱o jè 'én ra ko̱kàxin‑no: Ta chibaá chija‑isa, 'kia̱ nga mì ti̱ kì jcha̱‑nájiòn, ko̱ nga mì tsa kjìn ni̱chjin ko̱to nga india jcha̱xkon‑nájiòn?
43016020	Ngi 'én kixi̱í ra ko̱xin‑no, ko̱baá‑no ko̱ chjíndáya‑nó, ko̱ jñà xi̱ta̱ i̱sà'nde, ko̱tsjaá‑la̱ ra jñà. Tanga jè kjo̱ba‑najiòn, kjo̱tsja ko̱ma‑ni a̱skan‑nioo̱.
43016021	Jngo chjo̱ón, 'kia̱ nga ijye bijchó jè ni̱chjin‑la̱ nga kje̱he'tin‑la̱, tseé kjo̱hi'in síkjiín 'kia̱ nga tsin jè i'ndí‑la̱; tanga 'kia̱ nga ijye fehe'tin‑la̱, chaàjiín‑la̱ mé kjo̱hi'in ra batojin nga batoó tsja 'se̱‑ila̱ nga jngo xi̱ta̱ katsin i̱ i̱sà'nde.
43016022	'Koa̱á ti̱'sín tjín‑ni ra a̱'ta tsa̱jiòn, 'ndi̱ 'ndi̱ baá tjín‑la̱ inìma̱‑no; tanga 'a̱n skeé india‑no; 'kia̱ nga ko̱'sín ko̱ma, tseé kjo̱tsja si̱jin ya̱ inìma̱‑no; jè kjo̱tsja ra̱kìi̱, ni̱yá ra ma kjo̱híxìn‑no.
43016023	’'Kia̱ nga ki̱jchò jè ni̱chjin ra̱kìi̱ mì ti̱ kì mé ra chji̱nangi‑nájiòn. Ngi 'én kixi̱í ra ko̱xin‑no, tsa mé ra si̱jé‑la̱ jè Na̱'ìn‑na̱ ra a̱'ta tsa̱'a̱n, 'ki̱i‑no.
43016024	Kjè tsa mé níjé jiòn skanda 'ndi̱ 'ndi̱ ra a̱'ta tsa̱'a̱n; tanga 'koa̱á xín‑no, ti̱jé, ko̱ 'ki̱í‑no, mé‑ni nga mì ti̱ kì mé ra si̱ìjchija‑la̱ jè kjo̱tsja ra tíjnajin ya̱ inìma̱‑no.
43016025	’Jñà 'én ra tíbakó‑no 'ndi̱‑ni̱ ta kjoa̱ mangásòn‑ní ra tísìchjée̱n; tanga ijyeé nchrabá ni̱chjin 'kia̱ nga nda kjón 'kenájmí‑nájiòn a̱'ta 'tse̱ Na̱'ìn‑na̱, nga mì tsa ti̱ kjoa̱ mangásòn sichjén‑na 'kia̱ nga kokó‑no.
43016026	Ko̱ jè ni̱chjin ra 'sa̱ nchrabá, a̱'ta tsa̱'a̱n‑ní nga si̱jé‑la jiòn Na̱'ìn‑na̱ mé ra mejèn‑no; ko̱ mì tsa ti̱ 'a̱n kitsá'ba‑la̱ Na̱'ìn‑na̱ nga síjétjì‑no,
43016027	nga̱ jè Na̱'ìn‑na̱ ti̱'koa̱á tsjakeé‑no. Kií tsjake 'sín‑najiòn, nga̱ ti̱'koa̱á tsjacha‑nájiòn ra 'a̱n, ko̱ nga̱ ti̱'koa̱á makjiín‑no nga a̱'ta 'tse̱ Nainá inchrabà‑na ra 'a̱n.
43016028	'Kia̱ nga 'jía̱ ya̱ i̱sà'nde ra̱kìi̱, ya̱á inchrabà‑na ya̱ ñánda̱ nga tíjna masen jè Nainá; ko̱ 'ndi̱‑ni̱, tsjin‑náa̱ jè i̱sà'nde ra̱kìi̱, nga tífì india‑na ya̱ ñánda̱ tíjna jè Na̱'ìn‑na̱.
43016029	'Kia̱á kitsò jñà xi̱ta̱ ra kotá'yá'ta‑la̱: ―Tjinakjoá kixi̱‑ní 'ndi̱, mì tsa ti̱ kjoa̱ ra mangásòn‑ni tjinichjeén‑ni.
43016030	'Ndi̱ 'ndi̱ ijyeé 'ya‑náji̱n nga machi̱ya ijyeé‑li tà mé kjoa̱‑isa‑ni; ko̱ mì kì machjeén‑li tsa yá ra sko̱nangi‑li. Kií makjiín‑naji̱n nga a̱'ta 'tse̱ Nainá inchrabà‑ni ra ji̱.
43016031	'Kia̱á kitsò Jesús: ―¿A kja̱ ijyeé makjiín‑no 'ndi̱‑ni̱?
43016032	Ijyeé ijchó chi̱ba̱‑la̱ ko̱ 'ndi̱ kjón‑ni nga jiòn‑jiòn jndíi̱ ra ján kongió nga jngó jngó‑no, ko̱ ta 'a̱n ta̱jngoó si̱kíjna‑ná. Tanga mì tsa ta 'a̱n ta̱jngo tíjna̱, tíjnako̱ó‑na jè Na̱'ìn‑na̱.
43016033	Kií ko̱xin‑no jñà 'én kìi̱ mé‑ni nga katasakó‑no kjoa̱'nchán ra a̱'ta tsa̱'a̱n. Ya̱ i̱sà'nde, 'se̱é‑nájiòn kjo̱hi'in; tanga 'ñó tjà'tà‑la takòn; 'a̱n, ijyeé ísikíjneé‑la̱ jñà kjoa̱ ra tjín i̱sà'nde.
43017001	Jesús, 'kia̱ nga ijye ko̱'sín kiìchja̱, iskotsíjen ján ngajmi nga kitsò: ―Na̱'ìn, ijyeé ijchó ni̱chjin‑la̱, jeya ti̱kíjni jè I'ndí‑li, mé‑ni nga ti̱'koa̱á jeya si̱ìkíjna‑te‑li ra jè.
43017002	Nga̱ ji̱í ijye ki'tsì‑la̱ kjo̱téxoma jè I'ndí‑li nga jè kíjna ítjòn‑la̱ nga'tsì xi̱ta̱, mé‑ni nga tsjá‑la̱ kjo̱binachon ra mì kì fehe'ta nga'tsì xi̱ta̱ ra ji̱ ki'tsì‑la̱.
43017003	Jè kjo̱binachon ra mì fehe'ta jè‑ní nga katabexkon‑li nga ta ji̱ ta̱jngoó‑ní ra ngi kixi̱ kjoa̱ nga Nainá, ko̱ ti̱'koa̱ katabexkon jè I'ndí‑li Jesucristo ra ji̱ inikasín.
43017004	’'A̱n jeyaá tísíkíjna‑la i̱ i̱sà'nde, nga̱ ijyeé ijyehe'tà‑na xá ra ji̱ inìnga̱tsja‑ná.
43017005	Na̱'ìn, 'koa̱ ti̱'sín jeya ti̱kíjna‑ná 'ndi̱ ya̱ ngixkìn koni 'sín nga jeya tsakáti̱jnako̱‑la 'kia̱ nga ti̱kjè sinda jè i̱sà'nde.
43017006	’Jñà xi̱ta̱ ra ya̱ i̱sà'nde ki'tsí‑ná ijyeé tsi'kènájmí‑la̱ ra a̱'ta tsa̱ji. Xi̱ta̱ tsa̱ji‑ní ko̱ ji̱í ki'tsí‑ná ko̱ i̱nchisíhitjasòn‑ní koni 'sín tsò jè 'én‑li.
43017007	Jñà xi̱ta̱ kìi̱, ijyeé be 'ndi̱ 'ndi̱ nga nga'tsì ra ji̱ inìnga̱tsja‑ná, ya̱á nchrabá kiti‑ni ya̱ a̱'ta tsa̱ji;
43017008	jñà 'én ra ji̱ ki'tsí‑ná, ijyeé tsi'kènájmí‑la̱ jñà xi̱ta̱ kìi̱; ko̱ ndaá 'jaha'sen‑jin‑la̱. Ko̱ ijyeé kijtseé‑te nga ngi kixi̱í kjoa̱ nga ya̱ inchrabà‑na a̱'ta tsa̱ji; ko̱ makjiín‑la̱ nga ji̱í inikasén‑ná.
43017009	’'A̱n, tíbitsá'ba‑la a̱'ta 'tse̱ jñà xi̱ta̱ kìi̱; mì tsa jñà xi̱ta̱ i̱sà'nde ra tíbitsá'batjia, jñá‑ní xi̱ta̱ ra xá ji̱ tsi'kí‑náa̱, nga̱ tsa̱ji‑ní jñà xi̱ta̱ kìi̱.
43017010	Nga'tsì ra xi̱ta̱ tsa̱'a̱n, ti̱'koa̱á tsa̱jií‑ti, ko̱ nga'tsì ra xi̱ta̱ tsa̱ji ti̱'koa̱á tsa̱'a̱án‑te; ko̱ 'a̱án jeya tíbátijnaa̱ a̱'ta 'tse̱ jñà xi̱ta̱ kìi̱.
43017011	’'A̱n mì tsa ti̱ i̱ kóti̱jna‑na i̱ i̱sà'nde; tanga jñà xi̱ta̱ kìi̱, i̱í kítsa̱jna i̱ i̱sà'nde; ko̱ 'a̱n, ya̱á tífi káti̱jnako̱ india‑la ya̱ ñánda̱ tijni ra ji̱. Na̱'ìn tsje, nda ti̱kindi̱i nga ko̱ nga'ñó ra tjín‑li, jè nga'ñó ra ji̱ ki'tsí‑ná, mé‑ni nga nda katìtsa̱jtín‑ni koni 'sín nga ji̱ ko̱ 'a̱n, nda titsa̱hijyokjeé.
43017012	'Kia̱ nga tsakáti̱jnako̱ ya̱ i̱sà'nde, ndaá ísikónda̱ nga ísichjée̱n jè nga'ñó ra ji̱ tsi'kí‑naa̱. Ko̱ ni̱jngo ichijà jñà xi̱ta̱ kìi̱, ta jé‑ní ra ijye ko̱'sín tjínè‑la̱ nga ko̱'sín ko̱ma'tin, mé‑ni nga itjasòn‑ni koni 'sín nga tíchja̱ jè xa̱jo̱n ra tjí'ta 'Én‑li.
43017013	’'Ndi̱ 'ndi̱ ya̱á tífia ya̱ ñánda̱ tijni ra ji̱; ko̱ kií ko̱'sín tíchjà‑na jñà 'én kìi̱ 'kia̱ nga takó tíjna̱‑isa i̱ i̱sà'nde, mé‑ni nga ti̱'koa̱ nda katasijin‑ni ya̱ inìma̱‑la̱ jè kjo̱tsja ra tjín‑na ra 'a̱n.
43017014	'A̱n ijyeé kítsja‑la̱ jñà 'én‑li, tanga jñà xi̱ta̱ i̱sà'nde síjtìkeé jñà xi̱ta̱‑na̱ ta nga̱tjì‑la̱ mì tsa ti̱ ya̱ chja̱‑ni i̱ i̱sà'nde koni 'sín 'a̱n mì tsa ti̱ ya̱ chjà‑na i̱ i̱sà'nde.
43017015	Mì tsa ko̱'sín tíbitsá'ba‑la nga náchrjekajin ya̱ i̱sà'nde, jè‑ní ra tísíjé‑la nga ti̱kondi̱i a̱'ta 'tse̱ xi̱ta̱‑ni̱í.
43017016	Koni 'sín mì tsa i̱ i̱sà'nde chjà‑na, 'koa̱á ti̱'sín mì tsa ti̱ ya̱ chja̱‑ni i̱ i̱sà'nde jñà xi̱ta̱‑na̱.
43017017	Ngi jè tsje ti̱kítsa̱jna‑ni ko̱ 'én kixi̱‑li nga ngi xi̱ta̱ tsa̱ji katama; nga̱ jè 'én‑li ngi 'én kixi̱ kiti‑ní.
43017018	Koni 'sín nga inikasén‑náa̱ 'a̱n ya̱ a̱jin‑la̱ xi̱ta̱ i̱sà'nde, jñà xi̱ta̱‑na̱, 'koa̱á ti̱'sín tísikásén‑te ya̱ a̱jin‑la̱ xi̱ta̱ i̱sà'nde.
43017019	Ji̱í tísingátsja‑la ijo‑na̱ nga tsje kóti̱jna ya̱ a̱'ta tsa̱ji mé‑ni nga jñà xi̱ta̱‑na̱ ti̱'koa̱á si̱ìnga̱tsja‑li ijo‑la̱ nga tsje kítsa̱jna ra a̱'ta 'tse̱ kjo̱hixi̱‑li.
43017020	’Mì tsa tà jñà tíbitsá'batjìa̱ jñà xi̱ta̱‑na̱, ti̱'koa̱á tíbitsá'batjí‑tee̱ jñà xi̱ta̱ ra ko̱kjiín‑la̱ 'én‑na̱ 'kia̱ nga 'ke̱èna̱jmíya jñà xi̱ta̱‑na̱,
43017021	mé‑ni nga nga'tsì jñà xi̱ta̱ kìi̱, jngoó katama‑ni, koni 'sín tijnako̱‑ná ra ji̱ Na̱'ìn, ko̱ 'a̱n, ya̱á tíjna̱ko̱‑la, ti̱'koa̱ ya̱ katitsa̱jnako̱‑náa̱ jñà xi̱ta̱ kìi̱, mé‑ni nga katakjiín‑la̱ jñà xi̱ta̱ i̱sà'nde nga ji̱í inikasén‑na.
43017022	Jè kjoa̱jeya ra ji̱ ki'tsí‑ná, 'a̱n, 'koa̱á ti̱'sín kítsja‑la̱ jñà xi̱ta̱‑na̱, mé‑ni nga ta jngo katama‑ni nga'tsiòo̱, koni 'sín jngo ma‑ná ra jién.
43017023	Nga̱ jñà xi̱ta̱‑na̱ ya̱á tíjna̱ko̱ ko̱ ji̱í tijnako̱‑ná ra 'a̱n, mé‑ni nga ngi kixi̱í kjoa̱ nga jngo katama‑ná; ko̱ jñà xi̱ta̱ i̱sà'nde katabe nga ji̱í inikasén kiti‑ná, ko̱ katabe‑te nga tsjachaá‑ti jñà xi̱ta̱‑na̱ koni 'sín nga tsjacha‑ná ra 'a̱n.
43017024	’Na̱'ìn, ji̱í tsi'kí‑ná jñà xi̱ta̱‑na̱ ko̱ jè ra mejèn‑na nga ya̱ katitsa̱jna‑te ya̱ ñánda̱ kóti̱jna ra 'a̱n, mé‑ni nga katabe‑ni jè kjoa̱jeya‑na̱, jè kjoa̱jeya ra ji̱ tsi'kí‑ná; nga̱ ji̱ ndaá tsjacha‑náa̱ skanda ti̱'kia̱‑ni nga ti̱kjè sinda jè i̱sà'nde.
43017025	Ji̱ Na̱'ìn ra xi̱ta̱ kixi̱ 'mì‑li, jñà xi̱ta̱ i̱sà'nde mì kì bexkon‑li, tanga 'a̱n bexkoón‑la; ko̱ ti̱'koa̱á jñà xi̱ta̱‑na̱ ijyeé beé‑te nga ji̱í inikasén‑náa̱ i̱ i̱sà'nde.
43017026	Jñà xi̱ta̱‑na̱ ijyeé tsi'kènájmí‑la̱ ra a̱'ta tsa̱ji, ko̱ takó 'sa̱á 'kenájmí-isa‑la̱, mé‑ni nga jè kjoa̱tsjacha ra tjín‑li a̱'ta tsa̱'a̱n, ya̱á katasijnajin‑la̱, ko̱ mé‑ni nga ya̱ kóti̱jnajin‑na ya̱ inìma̱‑la̱ jñà xi̱ta̱ kìi̱.
43018001	'Kia̱ nga ijye ko̱'sín kitsò Jesús, kijì‑ní, tji̱ko̱ jñà xi̱ta̱ ra kotá'yá'ta‑la̱ nga kijì ya̱ ra ijngoa‑la̱ xa̱ngá ra 'mì Cedrón. Ya̱á tíjna jngo i̱'nde ñánda̱ kjìn sko̱ya yá tjítje̱; ko̱ ya̱á 'jaha'sen‑jin Jesús ko̱ jñà xi̱ta̱‑la̱ ra kotá'yá'ta‑la̱.
43018002	Ko̱ jè Judas, xi̱ta̱ ra si̱ìnga̱tsja Jesús jñà xi̱ta̱ kondra̱‑la̱, ndaá bexkon jè i̱'nde ra̱kìi̱, nga̱ ki, kjín 'ka̱ ya̱ kjóxkóya Jesús ko̱ jñà xi̱ta̱ ra kotá'yá'ta‑la̱.
43018003	'Koa̱á 'sín kjomà‑ni nga jè Judas ijchò ya̱ i̱'nde ra̱kìi̱; jngo jtín ma chíchàn tji̱ko̱, ti̱'koa̱ tji̱ko̱ i'ka jñà xi̱ta̱ ra síkinda̱ jè i̱ngo̱ ítjòn, jñà ra isìkasén jñà xi̱ta̱ ítjòn‑la̱ na̱'mì ko̱ jñà xi̱ta̱ fariseo. 'Ya ki̱cha̱ kjo̱jchán ko̱ 'ya ni'í isen ko̱ ni'í ínicha.
43018004	Tanga jè Jesús, nga̱ ijyeé be mé kjoa̱ ra ko̱ka̱ma'tin, jè tsasichjà ítjòn‑la̱ nga iskonangi‑la̱ jñà xi̱ta̱ kìi̱, kitsò‑la̱: ―¿Yá xi̱ta̱ ra fatsji jiòn?
43018005	Jñà xi̱ta̱ kìi̱ kiìchja̱ kitsò: ―Jè fatsji‑ji̱n jè Jesús ra ya̱ Nazaret i̱'nde‑la̱. 'Kia̱á kitsò‑la̱ Jesús: ―'A̱n‑náa̱. Ya̱á síjnajin‑la̱ jñà xi̱ta̱ kìi̱ jè Judas, jè ra kitsjà‑la̱ í'tsi̱n Jesús nga kisìnga̱tsja xi̱ta̱ kondra̱‑la̱.
43018006	'Kia̱ nga kitsò Jesús: “'A̱n‑náa̱”, xi̱ta̱ kìi̱ ngi kijì‑ni í'tsi̱n, iskatsajo'tá ya̱ nangi.
43018007	Jesús india iskonangi‑la̱, kitsò‑la̱: ―¿Yá ra fatsji jiòn? 'Kia̱á kitsò xi̱ta̱ kìi̱: ―Jè fatsji‑ji̱n jè Jesús ra ya̱ Nazaret i̱'nde‑la̱.
43018008	Jesús india kitsò‑ila̱ jñà xi̱ta̱ kìi̱: ―Ijyeé ko̱kàxin‑najiòn nga 'a̱n‑náa̱. Tsa 'a̱n‑ná ra fatsji‑nájiòn, ti̱'nde‑la jñà xi̱ta̱ kìi̱ nga katafì‑ni.
43018009	Kií ko̱'sín kjomà‑ni mé‑ni nga itjasòn‑ni jè 'én ra kiìchja̱ Jesús nga ti̱'sa̱ ítjòn, 'kia̱ nga kitsò: “Na̱'ìn, jñà xi̱ta̱ ra ji̱ ki'tsí‑ná, ni̱jngo ichijà.”
43018010	Jè Simón Pedro 'yaá jngo ki̱cha̱ ndajò; tsachrje ki̱cha̱‑la̱ nga tsajá‑la̱ jè xi̱ta̱ chi̱'nda‑la̱ na̱'mì ítjòn, jè ra 'mì Malco; tsate'tà chíká nga kixi̱‑la̱.
43018011	Jè Jesús kitsò‑la̱ jè Pedro: ―Tjajnatjo‑ni ki̱cha̱‑li. Tsa jè Na̱'ìn‑na̱ ko̱'sín mejèn‑la̱ nga ko̱tjín kjo̱hi'in ra ko̱to‑jiaa̱n, ¿a mí tsa tjínè‑la̱ nga sìhitjásòo̱n?
43018012	Jñà chíchàn ko̱ jè xi̱ta̱ ra tíjna ítjòn‑la̱, ko̱ jñà xi̱ta̱ ra síkinda̱ jè i̱ngo̱ ítjòn itsabá'ñó jè Jesús ko̱ a̱kjòn inchà na'ñó.
43018013	Ya̱á iko̱ ítjòn ya̱ ni'ya‑la̱ xi̱ta̱ ra 'mì Anás, ta nga̱tjì‑la̱ níxáyaá ma jè Caifás. Jè xi̱ta̱ ra 'mì Caifás, na̱'mì ítjòn tíjna jè nó 'kia̱ nga ko̱'sín kjomà kjoa̱ kìi̱.
43018014	Jè‑ní Caifás ra ijye a̱sa ko̱ kitsò‑la̱ jñà xi̱ta̱ judío nga isa̱á nda‑ni nga ta jngo xi̱ta̱ katiyatjì ngajo‑la̱ jè na̱xi̱ndá.
43018015	Jè Simón Pedro kijìtji̱ngií‑la̱ Jesús ko̱ ìjngo‑isa xi̱ta̱ ra ti̱'koa̱ ya̱ kotá'yá'ta‑la̱. Jè xi̱ta̱ ra̱kìi̱, ndaá bexkon jè na̱'mì ítjòn ko̱ 'jaha'sen‑ko̱ó Jesús ya̱ ndi̱tsin ni'ya‑la̱ na̱'mì ítjòn.
43018016	Tanga jè Pedro ya̱á tsikijna'ta ya̱ xo̱tjo̱ba̱‑la̱ ni'ya ya̱ ndi̱tsiaán. Jè xi̱ta̱‑la̱ Jesús ra nda bexkon jè na̱'mì ítjòn, itjo‑ní nga tsakáko̱ jè chjo̱ón ra síkinda̱ jè xo̱tjo̱ba̱ ni'ya a̱kjòn isìkjaha'sen jè Pedro.
43018017	Jè chjo̱ón ra síkinda̱ ya̱ xo̱tjo̱ba̱ ni'ya iskonangií‑la̱ jè Pedro, kitsò‑la̱: ―Ngaji̱, ¿a mí tsa ti̱'koa̱ ya̱ chitá'yá'ta‑la̱ jè xi̱ta̱ ra̱kìi̱? Jè Pedro kitsó‑ní: ―Majìn, mì tsa ya̱ fìtji̱ngi‑la̱ ra 'a̱n.
43018018	Jñà xi̱ta̱ chi̱'nda ko̱ jñà xi̱ta̱ ra síkinda̱ ya̱ i̱ngo̱, ni'í tsikítse; tjítsa̱'ngi‑ní nga̱ ni̱chjin 'nchán 'kia̱. Ti̱'koa̱á jè Pedro ya̱á tíjna'ngi‑te.
43018019	Jè na̱'mì ítjòn tsikí'tsia̱ nga iskonangi‑la̱ Jesús a̱'ta 'tse̱ xi̱ta̱ ra kotá'yá'ta‑la̱ ko̱ a̱'ta 'tse̱ 'én ra bakón‑ya.
43018020	'Kia̱á kiìchja̱ Jesús kitsò‑la̱: ―'A̱n, tsáse̱n masen‑ná nga kíchjàa̱ ya̱ a̱jin‑la̱ nga'tsì xi̱ta̱ i̱sà'nde; kji'tá ni̱chjin tsakon‑yá ya̱ ndi̱tsin i̱ngo̱ ítjòn ko̱ ya̱ ñánda̱ nga maxkóya jñà xi̱ta̱ Judío, ko̱ ni̱jngo 'én ra kíchjà'ma.
43018021	¿Mé‑ni 'a̱n chjinangi‑ná? Jñà chji̱nangi‑la̱ jñà xi̱ta̱ ra kií'nchré; jñà ko̱katatsò kótsò 'én ra 'a̱n tsakon‑yá‑la̱; jñà xi̱ta̱ kìi̱, ijyeé ndaá tjíjin‑la̱.
43018022	'Kia̱ nga ko̱kitsò jñà 'én kìi̱ Jesús, jngo xi̱ta̱ ra síkinda̱ i̱ngo̱ 'ja nga isìjtsin'á jè Jesús, kitsò‑la̱: ―¿Mé‑ni ko̱'sín tsò 'én ra nakjoá‑ila̱ jè na̱'mì ítjòn?
43018023	'Kia̱á kitsò Jesús: ―Tsa 'choó tsò 'én ra kàchjà, ko̱'tín‑ná mé‑ni nga 'cho tsò‑ni; ko̱ tsa ndaá tsò, ¿mé‑ni nga tji'bé‑ná?
43018024	Jè Anás 'kia̱á isìkasén jè Jesús tjí'ta‑la̱ na'ñó, ya̱ ñánda̱ tíjna jè Caifás jè ra na̱'mì ítjòn tíjna.
43018025	Jè Pedro takó ya̱á síjna nga síjna'ngi ya̱ ñánda̱ nga tjítse jè ni'í. Jñà xi̱ta̱ iskonangií‑la̱ kitsò‑la̱: ―¿A mí tsa ti̱'koa̱ ya̱ chitá'yá'ta‑la̱ jè xi̱ta̱ ra̱kìi̱? Jè Pedro tsikí'ma‑ní kitsò: ―Majìn‑jìn, mì tsa 'a̱n jiàa̱n.
43018026	'Kia̱á jngo xi̱ta̱ chi̱'nda‑la̱ na̱'mì ítjòn ra xákjién ma jè xi̱ta̱ ra tsate'tà chíká‑la̱ jè Pedro, iskonangií‑la̱ kitsò‑la̱: ―¿A mí tsa ji̱ ra kàbè‑la nga tje̱n‑ki̱ jè Jesús ya̱ a̱ngi yá ján?
43018027	Jè Pedro india tsakja'ma‑ni, ko̱ ti̱'kia̱á‑ni nga iskindaya jè káxtí.
43018028	Jñà xi̱ta̱ kiìko̱ kjòn‑ni ya̱ ni'ya‑la̱ Caifás jè Jesús skanda ijchòko̱ ya̱ ñánda̱ tíjna ni'ya masen‑la̱ 'tse̱ xi̱ta̱xá ítjòn 'tse̱ Roma. Ijyeé tí'se i̱sén ko̱ jñà xi̱ta̱ judío mì kì 'jaha'sen ya̱ ni'ya masen, nga̱ kijtsexkón ijo‑la̱ mé‑ni nga ma ko̱kje̱n‑ni a̱'ta 'tse̱ 'sí paxko̱.
43018029	'Koa̱á 'sín kjomà‑ni jè Pilato ra xi̱ta̱xá ítjòn tíjna, itjo nga kitsò‑la̱ jñà xi̱ta̱ kìi̱: ―¿Mé kjoa̱ ra fangi‑no jè xi̱ta̱ ra̱kìi̱?
43018030	Jñà xi̱ta̱ judío kiìchja̱‑ní kitsò: ―Mí‑la ta chjàn ji̱ i̱nchinìnga̱tsja‑laji̱n, tsa mì mé jé tjín‑la̱.
43018031	Jè Pilato kitsó‑la̱: ―Tahíko̱o, ko̱ jiòn tindajín‑la koni 'sín tíjna kjo̱téxoma tsa̱jiòn. Tanga jñà xi̱ta̱ judío kitsó‑ní: ―Ngàji̱n‑ji̱n, mì kì tjí'nde‑naji̱n nga taxki̱ si̱'ken‑ji̱n jngo xi̱ta̱.
43018032	'Koa̱á 'sín ma‑ni nga itjasòn jñà 'én ra ijye kiìchja̱ Jesús 'kia̱ nga tsi'kéna̱jmí kó'sín ko̱ma'tin 'kia̱ nga ki̱yá.
43018033	Jè Pilato india 'jaha'sen‑ni ya̱ ni'ya masen, kiìchja̱‑la̱ Jesús kitsò‑la̱: ―¿A ji̱‑níi̱ jè xi̱ta̱xá ítjòn‑la̱ jñà xi̱ta̱ judío?
43018034	Jesús kitsó‑la̱: ―¿A ta kjo̱bítsjen tsa̱ji‑ní nga ko̱'sín nga tjisi, o̱ ra kj'ií xi̱ta̱ tsi'kéna̱jmí‑li ra a̱'ta tsa̱'a̱n?
43018035	Jè Pilato kiìchja̱ kitsò: ―Mì tsa xi̱ta̱ judío‑jiàa̱n ra 'a̱n. Ti̱jñá‑ni xi̱ta̱ na̱xi̱ndá‑li ko̱ jñà xi̱ta̱ ítjòn‑la̱ na̱'mì ra kà'fiìkó‑li nga 'a̱n kásínga̱tsja‑na ra ji̱. ¿Mé kjoa̱ ra ki'nì?
43018036	Kiìchja̱á Jesús kitsò: ―Mì tsa i̱ i̱sà'nde tjínè‑la̱ nga kotexóma. Tsa 'koa̱à‑la 'sín tjín, 'se̱áa‑na xi̱ta̱ ra ska̱jàn‑tjì‑na mé‑ni nga mì ya̱ ko̱nga̱tsja‑na jñà xi̱ta̱ judío. Tanga mì tsa i̱ tjínè‑la̱ nga kotexóma.
43018037	Jè Pilato india iskonangií‑la̱ nga kitsò‑la̱: ―¿A kja̱ xi̱ta̱xá ítjòn‑níi̱ ra ji̱? 'Kia̱á kitsò Jesús: ―Ji̱í ra ko̱si nga xi̱ta̱xá ítjòn‑ná. 'A̱n kií xá kitsin‑naa̱ ko̱ kií xá 'jíi̱‑na i̱ i̱sà'nde nga ko̱'sín 'kena̱jmíya kó'sín nga tjín ra ngi kjo̱hixi̱. Ko̱ nga'tsì jñà xi̱ta̱ ra a̱'ta 'tse̱ kjo̱hixi̱ fì'ta‑la̱, 'nchré‑ní nga'tsì jñà 'én ra 'a̱n chjàa̱.
43018038	Jè Pilato kitsó‑ní: ―¿Mé ra 'mì kjo̱hixi̱? 'Kia̱ nga ijye ko̱'sín iskonangi jè Pilato, 'kia̱á itjo nga tsakáko̱ jñà xi̱ta̱ judío nga kitsò‑la̱: ―Ni̱mé jé ra sakó‑na nga a̱'ta 'tse̱ xi̱ta̱ ra̱kìi̱.
43018039	Tanga 'koa̱á 'sín 'ya jiòn 'kia̱ nga bitjo 'sí paxko̱ nga níkíjnandi̱í jngo‑no xi̱ta̱ ra tísíkjiín kjo̱hi'in nga tíjnaya nda̱yá. ¿'Ndi̱ 'ndi̱ a mején‑nájiòn nga jè síkíjnandi̱í‑na jè Xi̱ta̱xá Ítjòn‑la̱ xi̱ta̱ judío?
43018040	Nga'tsì jñà xi̱ta̱ 'ñó kiìchja̱ india‑ni nga kitsò: ―Majìn‑naji̱n nga jé Jesús katijnandi̱í‑ni, jé mejèn‑naji̱n nga jè Barrabás katijnandi̱í‑ni. Ko̱ jè xi̱ta̱ ra 'mì Barrabás xi̱ta̱ chijé‑ní.
43019001	Jè Pilato kitsjà‑la̱ kjo̱hixi̱ jñà xi̱ta̱ nga isiki'on jè Jesús nga tsajá‑la̱.
43019002	Jñà chíchàn kisì'ya̱ jngo yá na'yá nga tsikí'a sko̱ koni 'sín si'a jngo‑la̱ koròna̱ xi̱ta̱xá ítjòn; a̱kjòn isíkáya jngo nikje ra chji̱'ndi̱ inì 'kioo̱.
43019003	Ijchò kincha'ta chraña‑la̱ kitsò‑la̱: ―¡Mé ta̱ nda‑la̱ jè Xi̱ta̱xá Ítjòn‑la̱ xi̱ta̱ judío! Ko̱ a̱kjòn isìjtsin'á jngo ya̱ i̱sén‑la̱.
43019004	Jè Pilato itjoko̱ india‑ni jè Jesús ya̱ ndi̱tsiaán; ko̱ a̱kjòn kitsò‑la̱ jñà xi̱ta̱ na̱xi̱ndá: ―Chítsijen‑la, kosen masen‑no i̱jndíi̱, mé‑ni nga katasijin‑no nga ni̱mé jé sakó‑na nga a̱'ta 'tse̱ xi̱ta̱ ra̱kìi̱.
43019005	'Kia̱ nga itjo jè Jesús tjí'a ya̱ sko̱ jè corona ra yá na'yá ko̱ kjiya jè nikje ra 'ñó chji̱'ndi̱ 'kioo̱. Jè Pilato kitsó‑la̱ xi̱ta̱ na̱xi̱ndá: ―Síjna i̱jndíi̱ jè xi̱ta̱ ra̱kìi̱.
43019006	'Kia̱ nga kijtse jñà xi̱ta̱ ítjòn‑la̱ na̱'mì ko̱ jñà xi̱ta̱ ra síkinda̱ i̱ngo̱ tsikí'tsia̱ nga 'ñó kiìchja̱‑isa nga kitsò: ―¡Krò katasi'ta‑róoi̱! ¡Krò katasi'ta‑róoi̱! Jè Pilato kitsò: ―Jiòn sabà tahíko̱o nga tjà'tà krò; nga 'a̱n, ni̱mé jé sakó‑na nga̱'ta 'tse̱ xi̱ta̱ ra̱kìi̱.
43019007	'Kia̱á kiìchja̱ jñà xi̱ta̱xá‑la̱ xi̱ta̱ judío nga kitsò: ―Ji̱n, tjín jngo‑naji̱n kjo̱téxoma, ko̱ jè kjo̱téxoma ra̱kìi̱, 'koa̱á 'sín tsò nga tjínè‑la̱ nga ki̱yá, ta nga̱tjì‑la̱ nga I'ndí‑la̱ Nainá tsò‑la̱ ijo‑la̱.
43019008	'Kia̱ nga kií'nchré jñà 'én kìi̱, jè Pilato isa̱á 'ñó itsakjòn‑isa.
43019009	'Kia̱á 'jaha'sen india‑ni ya̱ ni'ya masen nga iskonangi‑la̱ jè Jesús, kitsò‑la̱: ―¿Ñánda̱‑ni i̱'nde‑li? Tanga jè Jesús mì kì kiìchja̱.
43019010	'Kia̱á kitsò‑la̱ jè Pilato: ―¿Mé‑ni mì kì nakjoá‑na? ¿A mí 'yi nga 'a̱án ra tjín‑na kjo̱téxoma nga ma ko'tá‑la krò, ko̱ ti̱'koa̱á 'a̱án‑te ra ma síkíjnandi̱í‑la?
43019011	'Kia̱á kiìchja̱ Jesús kitsò: ―Ni̱jngoó‑la kjo̱téxoma 'se̱‑li ra ma ji̱ kíndajín‑ná tsa mí‑la jè Nainá kitsjá‑li kjo̱téxoma; kií jnchro isa̱á tse jé tjín‑la̱ jè ra isìnga̱tsja‑na koni ra ji̱.
43019012	'Kia̱ nga ko̱kitsò Jesús, ya̱á kjo'tsia̱‑ni nga jè Pilato tsakátsji'nde‑la̱ kó'sín nga ma si̱ìkíjnandi̱í‑ni jè Jesús; tanga jñà xi̱ta̱ judío 'ñó kiìchja̱ nga kitsò‑la̱: ―Tsa si̱kíjnandi̱í‑ni jè xi̱ta̱ ra̱kìi̱, mì‑la tsa ya̱ nda fahijtako̱‑ni jè xi̱ta̱xá ítjòn ra batéxoma‑ná jè ra 'mì César. Nga̱ nga'tsì ra ta jè xi̱ta̱xá ítjòn tsò‑la̱ ijo‑la̱, kondra̱á fì‑la̱ jè xi̱ta̱xá ra tíbatéxoma‑ná.
43019013	Jè Pilato 'kia̱ nga kií'nchré jñà 'én kìi̱, tsachrjeé ya̱ ndi̱tsiaán jè Jesús, a̱kjòn tsikijna ya̱ i̱'nde ñánda̱ nga bíndajín kjoa̱ ya̱ ñánda̱ 'mì A̱sòn Chrjó Na̱jo̱, jè i̱'nde ra Gabatá 'mì, 'kia̱ nga 'én hebreo.
43019014	Ijchó‑la tsa nchisen jè ni̱chjin 'kia̱ nga ijye títsa̱jnanda xi̱ta̱ nga ki̱tjo 'sí paxko̱ nga ta jngo ni̱chjin chija‑isa; kiìchja̱á jè Pilato nga kitsò: ―¡Síjna i̱jndíi̱ jè xi̱ta̱xá ítjòn‑no!
43019015	Tanga jñà xi̱ta̱ judío 'ñó kiìchja̱ nga kitsò: ―¡Katabiya‑róoi̱! ¡Ya̱ tjà'tà krò! 'Kia̱á kitsò jè Pilato: ―¿A krò ko'tá jè xi̱ta̱xá ítjòn‑najiòn? Kitsó jñà xi̱ta̱ ítjòn‑la̱ na̱'mì: ―Mì tsa ti̱ yá xi̱ta̱xá ítjòn tjín‑naji̱n, ta jé‑ní ra 'mì César ra batéxoma‑naji̱n.
43019016	Pilato 'kia̱á isìnga̱tsja jñà xi̱ta̱ kìi̱ jè Jesús mé‑ni nga katabá'ta krò; ko̱ jñà xi̱ta̱ kìi̱ kiìko̱ó jè Jesús.
43019017	Jesús itjo, 'yamijìn jè krò‑la̱ nga kijì ya̱ i̱'nde ra 'mì I̱'nde Sko̱ Mi'ken ('kia̱ nga 'én hebreo, Gólgota 'mì i̱'nde ra̱kìi̱).
43019018	'Kia̱ nga ijchò ya̱ i̱'nde ra̱kìi̱, ya̱á isi'ta krò, ko̱ ngi jò‑isa xi̱ta̱, ta̱ña isi'tako̱ krò; jè Jesús isasiyá masen‑la̱.
43019019	Jè Pilato tsikíndaá jngo 'én ra tsò: “Jesús ra Nazaret i̱'nde‑la̱, Xi̱ta̱xá Ítjòn‑la̱ xi̱ta̱ judío”, a̱kjòn tsaká'ta ya̱ sko̱ krò.
43019020	'Ñó kjìn xi̱ta̱ judío kijtse nga iskotá'yá jñà 'én kìi̱, nga̱ ki, ya̱ ñánda̱ nga isi'ta krò jè Jesús, ya̱á chraña'tá‑la̱ na̱xi̱ndá. Jñà 'én kìi̱, jàn ndi̱yá‑la̱ jñà 'én ra tjí'ta: nga 'én hebreo, 'én griego ko̱ 'én latín.
43019021	Jñà xi̱ta̱ ítjòn‑la̱ na̱'mì ra 'tse̱ xi̱ta̱ judío kitsó‑la̱ jè Pilato: ―Kì tà chjàn ko̱'sín bindi nga tsò: “Xi̱ta̱xá Ítjòn‑la̱ xi̱ta̱ judío”; 'koa̱á 'sín tindi “Jè ra Xi̱ta̱xá Ítjòn‑la̱ xi̱ta̱ judío kitsò‑la̱ ijo‑la̱.”
43019022	Jè Pilato kitsó‑ní: ―Koni 'sín ijye kabindáa̱, 'koa̱á 'sín katasijna.
43019023	Jñà chíchàn 'kia̱ nga ijye tsaká'ta krò jè Jesús, iskábé jè nikje‑la̱; ijòn‑ya ki'sìn nga tsateya; a̱kjòn jngó jngó‑ya iskábé‑ni. Ti̱'koa̱á iskábé‑te jè nikje ndajò‑la̱ jè ra mì tsa itjahiña, tà nikje tíjngo‑ní;
43019024	kitsò‑la̱ xákjén jñà chíchàn: ―Mì kì tsa chjíchrja̱yeé; ta si̱skáko̱ jnchreé; ya̱á jcha̱‑la̱ yá 'tse̱ ki̱tso̱‑la̱. 'Koa̱á 'sín itjasòn koni 'sín tjí'ta jè Xa̱jo̱n‑la̱ Nainá nga tsò: “Jè nikje‑na̱ isìka'bí‑la̱ xákjién ko̱ kisískáko̱‑ní nikje ndajò‑na̱.” Jñà kjoa̱ kìi̱, 'koa̱á 'sín ki'sìn jñà chíchàn.
43019025	Ya̱á i̱jncha'ta chraña‑la̱ krò jè na̱‑la̱ Jesús, ko̱ ndichja, ko̱ María jè chjo̱ón‑la̱ xi̱ta̱ ra 'mì Cleofas ko̱ jè‑te María Magdalena.
43019026	Jesús 'kia̱ nga kijtse jè na̱‑la̱ ko̱ ti̱'koa̱á kijtse‑te jè xi̱ta̱ ra kotá'yá'ta‑la̱ ra 'ñó tsjake kjomà, kitsò‑la̱ jè na̱‑la̱: ―Ji̱ ndí chjo̱ón, ya̱á tíjna i̱jndáa̱ jè i'ndí‑li.
43019027	A̱kjòn 'kia̱á kitsò‑la̱ jè xi̱ta̱‑la̱ ra 'ñó tsjake: ―Ya̱á tíjna i̱jndáa̱ jè na̱‑li. Skanda 'kia̱‑ni ni̱chjin, jè xi̱ta̱‑la̱ Jesús iskábétjò ya̱ ni'ya‑la̱ jè na̱‑la̱ Jesús.
43019028	'Kia̱ nga ijye kjomà, Jesús kijtse‑ní nga ijyeé itjasòn ijye‑la̱, kitsó‑ní: ―Xándá‑na. Ko̱ 'koa̱á 'sín itjasòn koni 'sín tíchja̱ jè Xa̱jo̱n ra tjí'ta 'Én‑la̱ Nainá.
43019029	Ya̱á tíjna jngo ti̱jí i̱tsé ra tjíya nandá binagre̱. Jñà xi̱ta̱ iskábé tsa̱nga̱, tsjahíjin ya̱ nandá binagre̱ nga isikà'nchi̱, a̱kjòn tsikísko jngo yá nga ikjaí'tà chraña‑la̱ ya̱ tsa'ba Jesús.
43019030	'Kia̱ nga ijye ki'tsi jè nandá binagre̱ Jesús, kitsò: ―Ijyeé itjasòn ijye‑ní. A̱kjòn tsikíjnajten jè sko̱ nga 'ken.
43019031	Ni̱chjin ra̱kìi̱, ta jngo ni̱chjin chija‑isa nga ki̱tjo jè 'sí paxko̱, ko̱ jñà xi̱ta̱ judío majìn‑la̱ 'kia̱ nga ni̱chjin níkjáya ya̱ si̱'ta krò ijo‑la̱ ndí mi'ken, nga̱ jè 'sí paxko̱ 'ñó xkón. 'Koa̱á 'sín kjomà‑ni nga jñà xi̱ta̱ tsikítsa'ba‑la̱ jè Pilato nga katatsjá kjo̱hixi̱ mé‑ni nga katakján‑ni jñà ninda xkó‑la̱ jñà xi̱ta̱ ra kji'ta krò, ko̱ a̱kjòn katatjahíxìn jñà ijo‑la̱.
43019032	Jñà chíchàn kijí‑ní nga tsakján jñà ninda xkó‑la̱ jè xi̱ta̱ ra kji'ta ítjòn krò ko̱ 'koa̱á ti̱'sín isìko̱‑te jè ra ìjngo ra ya̱ kji'ta krò ya̱ chraña‑la̱ Jesús.
43019033	Tanga 'kia̱ nga ijchò kincha'ta chraña‑la̱ jè Jesús, kijtse‑ní nga ijyeé mi'ken. 'Koa̱á 'sín ma‑ni nga mì kì ti̱ tsakján‑ni jñà ninda xkó‑la̱.
43019034	Tanga jngo chíchàn tsikí'sen jngo ki̱cha̱ ra ijò‑sko 'ki ya̱ ndi̱si̱n‑la̱ Jesús; 'kia̱ nga ko̱'sín isìko̱, jní ko̱ nandá itjo.
43019035	Jè ra tí'béna̱jmí jñà 'én kìi̱, jé kjón‑ní ra kijtse; ko̱ ngi 'én kixi̱í ra tí'béna̱jmí; be‑ní nga 'én kixi̱í ra tí'béna̱jmí mé‑ni nga ti̱'koa̱ katakjiín‑no ra jiòn.
43019036	Nga̱ kií ko̱'sín ko̱kjamà‑ni jñà kjoa̱ kìi̱ mé‑ni nga itjasòn‑ni koni 'sín tjí'ta jè Xa̱jo̱n 'Én‑la̱ Nainá, nga tsò: “Ni̱jngo ninda‑la̱ ko̱kjàn.”
43019037	Ko̱ 'koa̱á ti̱'sín tíchja̱ ya̱ ñánda̱ xìn jè Xa̱jo̱n ra tjí'ta 'én‑la̱ Nainá nga tsò: “Jñà xi̱ta̱ sko̱òtsíjeén‑la̱ jè ra itjá'xákjá ya̱ ndi̱si̱n‑la̱.”
43019038	'Kia̱ nga ijye kjomà nga'tsì jñà kjoa̱ kìi̱, jè José ra ya̱ i̱'nde‑la̱ ya̱ na̱xi̱ndá Arimatea, ra ti̱'koa̱ ya̱ kotá'yá'ta‑la̱ Jesús, tanga mì tsa ngi tsakón ijo‑la̱ tsa xi̱ta̱‑la̱ Jesús, tà nga̱tjì‑la̱ nga xi̱ta̱xá 'tse̱ xi̱ta̱ judío tsakjón‑la̱. Jè xi̱ta̱ ra̱kìi̱, isíjé'ndeé‑la̱ jè Pilato nga ko̱ma i̱ko̱ jè ijo‑la̱ Jesús, ko̱ jè Pilato kitsjá'nde‑la̱, a̱kjòn tsaje̱n‑ngi‑ni ya̱ krò jè ijo‑la̱ Jesús nga kiìko̱.
43019039	Ti̱'koa̱á ijchò‑te jè Nicodemo jè xi̱ta̱ ra ijchòjkon jngo 'ká jè Jesús 'kia̱ nga jñò; maá‑la̱ tsa katé kilo chijo ra nda jne̱ 'ya ra tjíkójin mirra ko̱ áloe.
43019040	José ko̱ Nicodemo kiìko̱ó jè ijo‑la̱ Jesús; isíkájté nikje chroba ra tjín‑la̱ jè chijo ra nda jne̱, koni 'sín ijye ngaà‑la̱ jñà xi̱ta̱ judío 'kia̱ nga sihijin jngo mi'ken.
43019041	Ya̱ i̱'nde ñánda̱ nga isi'ta krò jè Jesús, tíjna jngo i̱'nde ñánda̱ sitje̱ tsajmì, ko̱ ya̱á tíjna jngo chrjó tjínda ra chrjó xi̱tse̱, ya̱ ñánda̱ ni̱ sa jngo mi'ken sijnaya.
43019042	Ya̱á isijnaya jè ijo‑la̱ Jesús nga̱ chraña'tá‑ní, nga̱ ki, ijyeé tíma'tsia̱ jè ni̱chjin níkjáya 'tse̱ xi̱ta̱ judío.
43020001	Jè ni̱chjin 'kia̱ nga ma'tsia̱‑ni jè xomàna̱, 'kia̱ nga jñò‑isa nga ta̱jñòya, kijì María Magdalena ya̱ nga̱jo̱‑la̱ chrjó mi'ken ñánda̱ nga isìhijin jè Jesús; 'kia̱ nga ijchò kijtse‑ní nga ijye itjahíxìn jè na̱jo̱ ra tjíchjàjto‑la̱ jè nga̱jo̱‑la̱ mi'ken.
43020002	'Kia̱á tsahachikon nga kijì ya̱ ñánda̱ tjíhijyo jè Simón Pedro ko̱ xi̱ta̱ ra ìjngo ra ti̱'koa̱ ya̱ kotá'yá'ta‑la̱ Jesús, jè xi̱ta̱ ra 'ñó tsjake Jesús nga kitsò‑la̱: ―Ijyeé kàfìko̱ jè ijo‑la̱ Na̱'ín‑ná jñà xi̱ta̱; mì kì 'yeé ñánda̱ kjijna‑la̱.
43020003	Jè Pedro ko̱ xi̱ta̱ ra ìjngo, kiì katsíjen‑la̱ ya̱ nga̱jo̱‑la̱ chrjó mi'ken ñánda̱ kisijnaya ijo‑la̱ Jesús.
43020004	'Kia̱á 'ñó tsahachikon ngajòo̱, tanga isa̱á 'ñó tsahachikon jè xi̱ta̱ ra ìjngo koni jè Pedro ko̱ jè ijchò ítjòn ya̱ ñánda̱ nga kjijna jè nga̱jo̱‑la̱ mi'ken.
43020005	'Kia̱á tsasèn-niña nga iskotsíjen‑yá ya̱ nga̱jo̱‑la̱ mi'ken ñánda̱ nga isijnaya ijo‑la̱ Jesús, ko̱ kijtseé jñà nikje chraba ra isijtéjin jè ijo‑la̱ Jesús tanga mì tsa 'jaha'sen‑ngi‑jìn ya̱ nga̱jo̱‑la̱ mi'ken.
43020006	A̱kjòn 'ji tjíngi‑la̱ jè Pedro; ra jè, 'jaha'sen‑ngií ya̱ nga̱jo̱‑la̱ mi'ken ko̱ kijtseé‑te jñà nikje chraba nga ya̱ kjihijyo.
43020007	Ti̱'koa̱á kijtseé‑te jè nikje ra isijtéjin sko̱ Jesús nga mì tsa ya̱ kjijna'ta‑la̱ jñà nikje chroba; xín tíjna xkóya.
43020008	'Kia̱á 'jaha'sen jè xi̱ta̱ ra ìjngo jè ra 'ji ítjòn; 'kia̱ nga kijtse jñà kjoa̱ ra kjomà, kjokjiín‑la̱.
43020009	Nga̱ kjè kì nda fìya‑la̱ koni 'sín tíchja̱ jè Xa̱jo̱n ra tjí'ta 'én‑la̱ Nainá nga jè Jesús, 'koa̱á 'sín tjínè‑la̱ nga kjoa̱áya‑ila̱ ya̱ a̱jin‑la̱ mi'ken.
43020010	Jñà xi̱ta̱ kìi̱, kijí‑ni ya̱ ni'ya‑la̱.
43020011	Tanga jè María Magdalena ya̱á tíjna ndi̱tsiaán ya̱ xo̱tjo̱ba̱‑la̱ chrjó mi'ken nga tíkjindáya; ko̱ 'kia̱ nga tíkjindáya tsasijna-niña‑ní nga iskotsíjen‑yá ya̱ chrjó mi'ken;
43020012	ko̱ jò ìkja̱li̱ kijtse ra nikje chroba kjiya; jngo tíjna ya̱ a̱ngi sko̱ ko̱ jngo tíjna ya̱ ndsa̱ko̱ ñánda̱ nga isijna jè ijo‑la̱ Jesús.
43020013	Jñà ìkja̱li̱ iskonangií‑la̱, kitsò‑la̱: ―Ji̱ ndí chjo̱ón, ¿mé‑ni nga chindáya‑ni? Jè María kitsó‑ní: ―Kií kjindaya̱‑na nga̱ ijyeé kàfìko̱ jñà xi̱ta̱ jè ijo‑la̱ Na̱'ìn‑na̱, ko̱ mì kì be ñánda̱ kjijna‑la̱.
43020014	'Kia̱ nga ijye ko̱kitsò jè María, isìkjahatjií sko̱, ko̱ ya̱á kijtse jè Jesús; tanga mì kì kjòchi̱ya‑la̱ tsa jè Jesús.
43020015	Jè Jesús kitsó‑la̱: ―Ji̱ ndí chjo̱ón, ¿mé‑ni nga chindáya‑ni? ¿Yá ra fatsji? Jè María, 'koa̱á 'sín isíkítsjen tsa jè ra síkinda̱ jè i̱'nde ra̱kìi̱, kitsó‑la̱: ―Ji̱ nàmi̱, tsa ji̱í kiìki̱i ijo‑la̱ Na̱'ìn‑na̱, ko̱'tín‑ná ñánda̱ kjijna‑li mé‑ni nga ma íkatsíjen‑ila̱.
43020016	'Kia̱á kitsò‑la̱ jè Jesús: ―¡María! Isíkáfa jè María kitsò: ―¡Raboni! (Ra 'én hebreo, Maestro tsò‑ni jè 'én ra̱kìi̱.)
43020017	Jè Jesús kitsó‑la̱: ―Kì tà chjàn 'a̱n chaájno‑ná nga̱ kjè tsa ya̱ fia ya̱ ñánda̱ nga tíjna jè Na̱'ìn‑na̱. Tanga tijchín jñà 'ndsè ko̱ ko̱'tìn‑la̱ nga ya̱á tífì káti̱jnako̱ india‑na jè ra Na̱'ìn‑na̱ ma ra ti̱'koa̱ Na̱'ìn‑no ma, jè ra Nainá‑na̱ ma ko̱ ra ti̱'koa̱ Nainá‑no ma.
43020018	'Kia̱á kijì María Magdalena nga kiì síkjí'nchré jñà xi̱ta̱ ra kotá'yá'ta‑la̱ Jesús nga ijyeé kijtse jè Na̱'ín‑ná ko̱ tsi'kéna̱jmí‑la̱ koni 'sín nga kitsò‑la̱.
43020019	'Kia̱ nga ijye kjòjñò, ti̱jè‑ni ni̱chjin 'kia̱ nga ma'tsia̱ xomàna̱, jñà xi̱ta̱ ra kotá'yá'ta‑la̱ Jesús tjíchjàjtoó‑la̱ jè xo̱tjo̱ba̱‑la̱ ni'ya ya̱ ñánda̱ nga kjóxkóya, nga̱ jñá xi̱ta̱xá‑la̱ xi̱ta̱ judío tsakjón‑la̱; 'kia̱á ijchò jè Jesús nga tsasijnajin masen‑la̱ nga isíkjáya‑la̱, kitsò‑la̱: ―¡Ta 'koa̱á nda kjòn‑ni! ¡Kata'se‑no kjoa̱'nchán!
43020020	'Kia̱ nga ijye ko̱kitsò‑la̱, a̱kjòn tsakón‑la̱ tsja ko̱ jè ndi̱si̱n‑la̱. Jñà xi̱ta̱ ra kotá'yá'ta‑la̱, taxki̱ tsjaá ki'se‑la̱ nga kijtse jè Jesús.
43020021	Jesús india ko̱kitsò-isa‑la̱: ―¡Kata'se‑no kjoa̱'nchán! Koni 'sín nga isìkasén‑na jè Na̱'ìn‑na̱, 'koa̱á ti̱'sín sikásén‑no.
43020022	A̱kjòn iskijnómajin‑la̱ kitsò‑la̱: ―Chjíbé jè Inìma̱ Tsje‑la̱ Nainá.
43020023	Jñà xi̱ta̱ ra si̱jcha'tà‑la jé‑la̱, jè Nainá ti̱'koa̱á si̱hijcha'tá‑te‑la̱ jé‑la̱, tanga jñà xi̱ta̱ ra mì kì si̱jcha'tà‑la ra jiòn jè jé‑la̱, Nainá ti̱'koa̱á mì kì si̱hijcha'ta‑la̱ jé‑la̱.
43020024	Jñà xi̱ta̱‑la̱ Jesús ra tejò ma‑ni, jè ra 'mì Tomás, jè ra ti̱'koa̱á Dídimo tsò‑la̱ ['én ra tsò‑ni: I̱xti'ño̱], tsìn‑jìn ra jè 'kia̱ nga ijchò jè Jesús.
43020025	Jñà xi̱ta̱‑la̱ Jesús ra i'ka tsi'kéna̱jmí‑la̱ jè Tomás nga ijyeé kijtse jè Jesús; kitsò‑la̱: ―Ijyeé ka'ya‑náji̱n jè Na̱'ín‑ná. Tanga jè Tomás kitsó‑ní: ―Tsa mì kì skee̱ jñà tsja ya̱ ñánda̱ nga iskí'xa̱ jñà xo nga ma kjohí'see̱n na̱jmá‑ndsa̱ ko̱ ya̱ ndi̱si̱n‑la̱ ñánda̱ nga itjá'xa̱kjá, mì kì ko̱kjiín‑na.
43020026	Nga ijye kjomà jin ni̱chjin, jñà xi̱ta̱ ra kotá'yá'ta‑la̱ Jesús india kjóxkóya‑ni ko̱ ya̱á tíjna jè Tomás 'kia̱. Ni̱'sín tjíchjàjto‑la̱ jè xo̱tjo̱ba̱ ni'ya, ya̱á ijchò Jesús nga tsasijnajin masen‑la̱; kitsò‑la̱: ―¡Kata'se‑no kjoa̱'nchán!
43020027	A̱kjòn kitsò‑la̱ jè Tomás: ―Jchi̱ni'sin na̱jmá‑ndsi̱i i̱jndíi̱ ko̱ chítsijen‑la̱ jñà ndsa̱; nchrabáki̱i ndsi̱i ko̱ jchi̱ni'sin ya̱ ndi̱si̱n‑na̱. Kì tà chjàn ko̱'sín mì kì makjiín‑li, katakjiín‑li.
43020028	'Kia̱á kiìchja̱ jè Tomás nga kitsò‑la̱: ―Ji̱ Na̱'ìn, ji̱‑ní ra tijna ítjòn‑náa̱ ko̱ ji̱‑ní Nainá‑na̱.
43020029	Jesús kitsó‑la̱: ―Ji̱ Tomás, kií makjiín‑li nga ka'ya‑ná. ¡Mé ta̱ nda‑la̱ jñà xi̱ta̱ ra makjiín‑la̱ ni̱'sín mì kì bexkon‑na!
43020030	Taxki̱ kjín kjoa̱xkón ra nda tjín ki'sìn‑isa Jesús ya̱ ngixko̱n xi̱ta̱ ra kotá'yá'ta‑la̱ ra mì kì tjí'ta ya̱ xa̱jo̱n ra̱kìi̱.
43020031	Tanga jñà 'én kìi̱, kií xá isinda‑ni mé‑ni nga ko̱kjiín‑najiòn nga jè Jesús ra Cristo, [jè ra xá inikasén‑ni] ra I'ndí‑la̱ Nainá ko̱ mé‑ni nga 'kia̱ nga ko̱kjiín‑najiòn 'se̱é‑no jè kjo̱binachon ra a̱'ta 'tse̱.
43021001	'Kia̱ nga ijye kjomà, Jesús tsakón india‑ila̱ ijo‑la̱ jñà xi̱ta̱ ra kotá'yá'ta‑la̱ ya̱ a̱ndi ndáchikon ra 'mì Tiberias. Ki̱í 'sín kjomà jñà kjoa̱ kìi̱.
43021002	Ya̱á ta̱ña títsa̱jnakjo jè Simón Pedro, ko̱ jè Tomás, jè ra ti̱'koa̱ Dídimo tsò‑la̱, ko̱ jè Natanael jè ra Caná i̱'nde‑la̱ ra chja̱‑ni Galilea; ti̱'koa̱ tjítsa̱jna‑te jñà i̱xti‑la̱ Zebedeo ko̱ ngi jò‑isa xi̱ta̱ ra ya̱ kotá'yá'ta‑la̱ Jesús.
43021003	Jè Simón Pedro kitsó‑la̱: ―Ti̱ kjòn‑la tífi si'kèe̱n. Jñà xi̱ta̱ ra i'ka kitsó‑ní: ―Ti̱'koa̱á kohíko̱ò‑te‑laji̱n. Kijí‑ní, 'jaha'sen jngo chitso; tanga; jè ni̱tje̱n ra̱kiòo̱, ni̱mé ti̱ isakò‑la̱.
43021004	'Kia̱ nga ijye tí'se i̱sén, Jesús, ya̱á ijchò kasìjna ya̱ a̱ndi nandá, tanga jñà xi̱ta̱ ra kotá'yá'ta‑la̱ mì kì kjòchi̱ya‑la̱ tsa jè Jesús.
43021005	Jè Jesús iskonangií‑la̱, kitsò‑la̱: ―Ndse, ¿a kjè sakó chiba‑no ti̱? Jñà xi̱ta̱ kìi̱ kitsó‑ni: ―Ni̱mé tjín.
43021006	Jè Jesús kitsó‑la̱: ―Ti̱kàtje̱n-ngindá na̱'ya‑no ya̱ nga kixi̱‑la̱ chitso ko̱ sa̱kó‑no ti̱. Xi̱ta̱ kìi̱, 'koa̱á 'sín ki'sìn; isìkàtje̱n-ngindá na̱'ya‑la̱; 'kia̱ nga tsachrjekàjin‑ni, mì kì ti̱ ma itjá'ndo̱‑ila̱, nga̱ 'ñó kjìn ti̱ isincha.
43021007	Jè xi̱ta̱‑la̱ Jesús ra 'ñó tsjake kjomà, kitsó‑la̱ jè Pedro: ―Jé Na̱'ín‑ná Jesús. 'Kia̱ nga kií'nchré jè Pedro nga jè Jesús, ndi̱to̱ón tsakjaya jè na̱chro̱‑la̱, nga̱ kjijna líká‑ní tsiki; ko̱ a̱kjòn iskìjin ya̱ a̱jin nandá nga kiìtji̱ngi‑la̱ Jesús.
43021008	Jñà xi̱ta̱ ra i'ka, kiìko̱ chitso skanda ya̱ a̱ndi nandá, ko̱ tjínga‑la̱ na̱'ya‑la̱ nga̱ ngi kitseé ti̱; tà nga̱tjì‑la̱ mì tsa 'ñó kjin, ta kja̱meé‑la jngo sindo̱ metro tjín‑la̱ skanda ya̱ a̱ndi nandá.
43021009	'Kia̱ nga ijye itjojen ya̱ chitso ya̱ a̱ndi nandá, kijtse‑ní nga tjítse ni'í ñánda̱ nga tíchján jngo ti̱ ko̱ ni̱ño̱ nchra̱jín.
43021010	Jè Jesús kitsó‑la̱: ―Nchrabáko̱ i'ka ti̱ ra 'sa̱ kjòn inachrjejion nandá.
43021011	Jè Simón Pedro tsihijnoó ya̱ chitso nga tsachrje na̱'ya‑la̱; ngi taxki̱ i'ií ti̱ ra i̱jncha; jngo sindo̱ ko̱ icháte‑jàn ma‑ni ti̱; ni̱'sín bato kjìn ma‑ni, jè na̱'ya, mì kì itjajtsó‑jìn.
43021012	Jè Jesús kitsó‑la̱: ―Nchrabá, ti̱chioò. Ni̱jngo xi̱ta̱ ra kotá'yá'ta‑la̱ Jesús kitsò ikon nga iskonangi‑la̱ yá‑ni jè; nga̱ ijyeé tjíjin‑la̱ nga jè Na̱'ín‑ná Jesús.
43021013	'Kia̱á 'ja Jesús nga iskábé ni̱ño̱ nchra̱jín ko̱ jñà ti̱ ko̱ a̱kjòn kitsjá‑la̱ xi̱ta̱‑la̱.
43021014	Ya̱á ma‑ni jàn 'ka̱ nga tsakón‑la̱ ijo‑la̱ Jesús jñà xi̱ta̱ ra kotá'yá'ta‑la̱ 'kia̱ nga ijye jaáya‑ila̱.
43021015	'Kia̱ nga ijye tsakjèn nga'tsiòo̱, Jesús kitsó‑la̱ jè Simón Pedro: ―Ji̱ Simón ra ti‑la̱ Jonás, ¿a isa̱á 'ñó tsjacha‑ná koni jñà kìi̱? Kitsó jè Pedro: ―Jon Na̱'ìn, 'ya‑ní nga tsjake̱é‑la. Jesús kitsó‑la̱: ―Ti̱kondi̱i jñà ndí i̱xti forrè‑na̱.
43021016	Ra ma‑ni jò 'ka̱, Jesús, india iskonangi‑la̱, nga kitsò‑la̱: ―Ji̱ Simón ra ti‑la̱ Jonás, ¿a tsjacha‑ná? Jè Simón Pedro kitsó‑ní: ―Jon Na̱'ìn, ijyeé 'ya‑ni nga tsjake̱é‑la. Jesús kitsó‑la̱: ―Ti̱kondi̱i jñà ndí forrè‑na̱.
43021017	Ra ma‑ni jàn 'ka̱ india iskonangi‑la̱ nga kitsò‑la̱: ―Ji̱ Simón ra ti‑la̱ Jonás, ¿a tsjacha‑ná? Jè Pedro kjobaá‑la̱ nga sí jàn 'ka̱ tjín‑ni nga iskonangi‑la̱, kitsò‑la̱: ―Ji̱ Na̱'ìn ijyeé 'ya ijye‑níi̱; ko̱ ndaá 'yi nga tsjake̱‑la. Jè Jesús kitsó‑la̱: ―Ti̱kondi̱i jñà ndí forrè‑na̱.
43021018	Ngi kjo̱hixi̱í ra xin‑la, 'kia̱ nga ti̱'sa̱ ti ra ji̱, itsjaya‑ní nikje‑li ko̱ 'kiìn‑ní ta ñánda̱ nga kjomejèn‑li; tanga 'kia̱ nga ji̱ ra ijye ko̱jchíngi, ta kjén‑teé isi jñà ndsi̱i ko̱ kj'ií xi̱ta̱á si̱ìkáya‑li jñà nikje‑li, ko̱ ya̱á i̱ko̱‑li ya̱ ñánda̱ nga mì tsa ji̱ ko̱mejèn‑li.
43021019	'Kia̱ nga ko̱'sín kitsò jè Jesús, 'koa̱á 'sín isìchi̱ya‑ni kó'sín ko̱ma'tin jè Pedro 'kia̱ nga ki̱yá, mé‑ni nga jeya si̱ìkíjna‑ni jè Nainá 'kia̱ nga ki̱yá. A̱kjòn kitsò‑la̱: ―Nchrabátji̱ngi‑ná.
43021020	Jè Pedro 'kia̱ nga isíkáfa‑ni í'tsi̱n, kijtse‑ní nga ya̱á tínchrabátji̱ngi‑la̱ jè xi̱ta̱ ra 'ñó tsjake Jesús, ra ti̱jè‑ni ra ta̱ña tsikijna'tako̱ ímixa̱ jè Jesús 'kia̱ nga tsakjèn nga iskonangi‑la̱ nga kitsò‑la̱: “¿Yá‑ni ra ya̱ si̱ìnga̱tsja‑li xi̱ta̱ judío?”
43021021	'Kia̱ nga kijtse jè Pedro iskonangií‑la̱ jè Jesús, kitsò‑la̱: ―Jè xi̱ta̱ ra̱kìi̱, ¿kó'sín ka̱ma'tin ra jè?
43021022	Kiìchja̱á Jesús, kitsò‑la̱: ―Tsa mejèn‑na nga kíjnakon skanda 'kia̱ 'a̱n ra kjí'i̱ india‑na, mì tsa ji̱ bako̱‑li nga ji̱ jchi̱i. Nchrabátji̱ngi‑ná ra ji̱.
43021023	'Koa̱á 'sín kjomà‑ni nga kitsò 'én ya̱ a̱jin‑la̱ 'ndse̱ nga mì‑ró kì ki̱yá jè xi̱ta̱ ra̱kìi̱. Tanga Jesús mì tsa kitsò‑jìn nga mì kì ki̱yá. Ta kitsó‑ní: “Tsa mejèn‑na nga kíjnakon skanda 'kia̱ 'a̱n ra kjí'i̱ india‑na, mì tsa ji̱ bako̱‑li nga ji̱ jchi̱i.”
43021024	Ti̱jé‑ni jè xi̱ta̱ ra̱kìi̱ ra kotá'yá'ta‑la̱ Jesús ra tsjá 'én‑la̱ nga 'koa̱ 'sín kjomà jñà kjoa̱ kìi̱; ko̱ jè tsikínda jè xa̱jo̱n ra̱kìi̱. 'Koa̱á 'sín makjiín‑ná nga 'én kixi̱í ra tíchja̱.
43021025	Taxki̱ kjín kjoa̱ ra kj'ií ki'sìn‑isa Jesús; ni̱'sín‑la si̱nda jngó jngó sko̱ya ta nga'tsì kjoa̱ ra ki'sìn, jñà libro ra sinda, mí‑la kì ki̱chóya‑la̱ nga tíjngo i̱sà'nde.
44001001	Ji̱ Nàmi̱ Teófilo, jè xa̱jo̱n ra 'a̱n tsikindá ítjòn‑la, 'koa̱á 'sín tsi'kènájmí‑la nga'tsì kjoa̱ ra ki'sìn ko̱ ra tsakón‑ya Jesús skanda 'kia̱ ti̱'sa̱ tsikí'tsia̱ nga kisíxá,
44001002	skanda jè ni̱chjin 'kia̱ nga Nainá iko̱ india‑ni ya̱ ján ngajmi. 'Kia̱ nga ti̱kje fì‑ni ján ngajmi Jesús, jé nga'ñó‑la̱ Inìma̱ Tsje‑la̱ Nainá isìchjeén nga kitsjà xá‑la̱ jñà chi̱'nda‑la̱ ra xá tsjahíjin‑ni.
44001003	'Kia̱ nga ijye tsatojin kjo̱biya, tsakón‑la̱ ijo‑la̱ ko̱ kjín sko̱ya kjoa̱ ki'sìn nga tsakón nga ngi kixi̱í kjoa̱ nga tíjnakon. Nga ichán ni̱chjin, kjín 'ka̱ tsakón‑la̱ ijo‑la̱ ko̱ ti̱'koa̱á tsi'kéna̱jmí‑la̱ a̱'ta 'tse̱ kó'sín batéxoma Nainá.
44001004	'Kia̱ nga tíjnako̱‑isa jñà xi̱ta̱‑la̱, 'koa̱á 'sín kitsjá‑la̱ kjo̱hixi̱ nga kitsò‑la̱: ―Kì tà chjàn bítjo̱jiòn ya̱ na̱xi̱ndá Jerusalén. Jchíña kjoa̱‑la skanda 'kia̱ nga ki̱tjojen kjo̱nda ra tsjá Na̱'ìn‑na̱ koni 'sín ijye kitsjà tsa'ba. Ijyeé ko̱'sín kíxin‑no 'kia̱ nga ti̱'sa̱ ítjòn.
44001005	Kixi̱í kjoa̱, jè Juan, ta nandá tsatíndá‑ni xi̱ta̱. Tanga mì tsa ti̱ kjìn ni̱chjin chija‑ni nga ngi ko̱ó Inìma̱ Tsje‑la̱ Nainá sa̱tíndá‑no ra jiòn ―kitsò Jesús.
44001006	Jñà xi̱ta̱ ra ya̱ títsa̱jnako̱ Jesús iskonangií‑la̱, kitsò‑la̱: ―Na̱'ìn, ra tijna ítjòn‑náji̱n, jñà ni̱chjin kìi̱, ¿a si̱kíjnandi̱í india‑ni na̱xi̱ndá Israel mé‑ni nga ti̱jè ko̱tèxoma‑la̱ ijo‑la̱?
44001007	Jesús kitsó‑la̱: ―Mì tsa jiòn bako̱‑najiòn nga jcha̱a jè ni̱chjin; ta̱ jngó‑la jè Na̱'ín‑ná be mé ni̱chjin‑ni ko̱ mé hora‑ní koni 'sín nga ijye iskosòn‑la̱ ra jè.
44001008	Tanga 'kia̱ nga ki̱tjojen‑nè‑no jè Inìma̱ Tsje‑la̱ Nainá, 'kia̱á tjábé‑no nga'ñó. Jiòn 'kéna̱jmí‑la xi̱ta̱ ra a̱'ta tsa̱'a̱n i̱ Jerusalén, ko̱ kóho'ki nga tíjngo nangi Judea ko̱ Samaria, skanda ñánda̱ fehe'ta jè i̱sà'nde.
44001009	'Kia̱ nga ijye ko̱'sín kitsò Jesús, jñà xi̱ta̱‑la̱ i̱nchikotsíjeén‑la̱, a̱kjòn itjamíjìn i'ngaá, nga̱ jè Nainá iko̱ india‑ni ján ngajmi ján. Ya̱á tsikíjtsa'ma jngo ifi ko̱ mì kì ti̱ tsatsíjen‑ila̱ jñà xi̱ta̱‑la̱.
44001010	Jñà xi̱ta̱‑la̱, 'kia̱ nga i̱nchikotsíjen ján i'ngaá nga tífìmijìn Jesús, tà ndi̱to̱ón ijchò kincha'ta chraña jò‑la̱ xi̱ta̱ ra kjiya nikje ra chraba kjòn.
44001011	Jñà xi̱ta̱ kìi̱ kitsó‑la̱: ―Jiòn ra xi̱ta̱ Galilea 'mì‑no, ¿mé‑ni ko̱'sín ya̱ chitsíjen‑no ján ngajmi? Jè Jesús, koni 'sín ka'ya jiòn nga kàfìmijìn india‑ni ya̱ ján ngajmi, ki̱jchó ni̱chjin nga ti̱ ko̱'sín kj'i̱í india‑nì.
44001012	Jñà xi̱ta̱ ra tsikíxáya‑la̱ Jesús, 'koa̱á 'sín inchrabà‑ni ya̱ nindo Yá Olivo nga kijì india‑ni ján Jerusalén. 'Koa̱á 'ki chraña tíjna‑la̱ Jerusalén koni 'ki tsjá'nde kjo̱téxoma nga ma fì xi̱ta̱ 'kia̱ nga ni̱chjin níkjáya.
44001013	'Kia̱ nga ijchò‑ni ya̱ na̱xi̱ndá Jerusalén, ya̱á kiìmijìn ya̱ ni'ya ra kjijnasòn'nga i'ngaá ya̱ ñánda̱ nga síkjáya‑ni jñà xi̱ta̱ kìi̱ ra 'mì Pedro, Jacobo, Juan, Andrés, Felipe, Tomás, Bartolomé, Mateo, Jacobo ti‑la̱ Alfeo, Simón Celote, Judas, ra ti‑la̱ Jacobo.
44001014	Nga'tsì xi̱ta̱ kìi̱, kji'tá ni̱chjin nga maxkóya nga jngo jta̱ 'sín kjo̱bítsjen‑la̱ nga chja̱'ta‑la̱ Nainá, ko̱ ti̱'koa̱ tjítsa̱jna i'ka íchjín, ko̱ María ra na̱‑la̱ Jesús ko̱ jñà 'ndse̱.
44001015	Jñà ni̱chjin kìi̱, tsasèn kixi̱í Pedro nga kiìchja̱jin‑la̱ jñà xi̱ta̱ ra makjiín‑la̱ a̱'ta 'tse̱ Cristo; maá‑la tsa jngo sindo̱ ko̱ kan jñà xi̱ta̱. Jè Pedro kitsó‑la̱:
44001016	―'Ndsé, xá 'koa̱á 'sín tjínè‑la̱ nga itjasòn koni 'sín ijye kiìchja̱ kjotseé jè Inìma̱ Tsje‑la̱ Nainá 'kia̱ nga jè David tsi'kéna̱jmíya ya̱ xa̱jo̱n ra tjí'ta 'én‑la̱ Nainá mé ra ka̱ma'tin jè Judas, jè ra kiskèn‑la̱ ndi̱yá jñà xi̱ta̱ ra kitsabá'ñó jè Jesús.
44001017	Jè Judas, ti̱'koa̱á ko̱ó‑te ra tejò ma‑naji̱n. Ko̱ ti̱'koa̱á ti̱jé xá 'ya‑te‑ni koni ngaji̱n tsiki.
44001018	Jè to̱n ra isikijne a̱'ta 'tse̱ kjoa̱'cho ra ki'sìn, nangií tsatse jngo 'ndé‑ni; a̱kjòn kijì, sko̱ó iskàtje̱n'ta‑ni nangi, ngi itjoó náa̱'ye‑la̱ nga ichrjajndá i̱ndsi̱'ba̱.
44001019	'Kia̱ nga ijye kií'nchré ijye xi̱ta̱ na̱xi̱ndá Jerusalén nga ijyeé 'ken jè Judas, jè i̱'nde ra̱kìi̱, Acéldama tsikí'ta 'í‑la̱. 'Í ra̱kìi̱, I̱'nde Jní, tsò‑ni a̱'ta 'tse̱ 'én‑la̱.
44001020	Jè xa̱jo̱n 'tse̱ Salmo, 'koa̱á 'sín tíchja̱ nga tsò: Jè ni'ya‑la̱ katjajna tiya, ko̱ kì ni̱yá ra bìtsa̱ya. Ko̱ tjín jngo‑isa Salmo ñánda̱ nga tíchja̱ ra tsò: Kj'ií xi̱ta̱ katjaha'sen ngajo‑la̱ xá‑la̱.
44001021	’Machjeén‑ní nga ti̱jñà katjahíjin jngo‑ni ra ngajo‑la̱ Judas, jñà xi̱ta̱ ra tjítsa̱jna‑jin‑ná i̱jndíi̱ ra tjímako̱‑ná skanda kjotseé 'kia̱ nga tsajmekó‑ná Jesús,
44001022	ma'tsia̱‑ni 'kia̱ nga tsatíndá xi̱ta̱ Juan, skanda 'kia̱ nga kijìmijìn india‑ni Jesús ján ngajmi, mé‑ni nga jè xi̱ta̱ ra tjáhijin kíjna ko̱‑ná, ti̱'koa̱á tsjá 'én nga jè Jesús ijyeé jaáya‑la̱ ―kitsò Pedro.
44001023	'Kia̱á tsjahíjin jò xi̱ta̱: jngo ra 'mì José, ti̱'koa̱á tjí'tasòn 'í‑la̱ nga Barsabás 'mì ko̱ nga Justo 'mì‑te; jè xi̱ta̱ ra ìjngo, Matías 'mì.
44001024	A̱kjòn kiìchja̱'ta‑la̱ Nainá, kitsò: ―Ngaji̱ Na̱'ìn, nga 'yaxkin inìma̱‑la̱ nga'tsì xi̱ta̱, ko̱'tín‑náji̱n ñáa̱‑ni ngajò xi̱ta̱ kìi̱ nga ijye kàchjaájin,
44001025	mé‑ni nga jè ska̱ábé‑ni jè xá ra isixáya‑la̱ jè Judas, jè ra isíkíjna 'kia̱ nga tsakátsji‑jé, nga kijì i̱'nde ya̱ ñánda̱ bako̱‑la̱.
44001026	Tsajo̱ónda̱cha̱‑ní nga isíská‑kjo. Ko̱ jé Matías isikijne. Jé kjamà‑ni tejò xi̱ta̱ ra tsikíxáya‑la̱ Jesús jñà ra tejngo ma‑ni nga ti̱'sa̱ ítjòn.
44002001	'Kia̱ nga ijchò ni̱chjin 'tse̱ 'sí Pentecostés, nga'tsì xi̱ta̱ ra makjiín‑la̱ a̱'ta 'tse̱ Cristo jngoó jtín títsa̱jna nga'tsiòo̱.
44002002	Tà ndi̱to̱ón ina'yá‑la̱, nga 'ñó jane ra ngajmi inchrabà‑ni, koni jngo tjo̱ ra 'ñó tí'ba. Ina'yá‑la̱ kóho'ki ya̱ a̱ya ni'ya ñánda̱ nga títsa̱jna jñà xi̱ta̱ kìi̱.
44002003	Ko̱ tsatsíjen‑la̱ ni̱je̱n ra koni kjòn ni'í kjòn; tsabíya‑la̱ nga jngó jngó xi̱ta̱, ko̱ ya̱á isijnasòn‑la̱.
44002004	Nga'tsì xi̱ta̱, ngi ndaá isijin ya̱ inìma̱‑la̱ jè Inìma̱ Tsje‑la̱ Nainá, a̱kjòn tsikí'tsia̱ nga kiìchja̱ 'én‑la̱ xi̱ta̱ ra kj'ií na̱xi̱ndá koni 'sín isìchi̱ya‑la̱ jè Inìma̱ Tsje‑la̱ Nainá nga ki̱chja̱.
44002005	Ni̱chjin kìi̱, ya̱á títsa̱jna ya̱ na̱xi̱ndá Jerusalén xi̱ta̱ judío ra bexkón Nainá ra kjìn tjín‑ni na̱xi̱ndá ñánda̱ nga inchrabà‑ni kótíjngo i̱sà'nde.
44002006	Jñà xi̱ta̱ ra ya̱ títsa̱jna ya̱ na̱xi̱ndá Jerusalén, kjóxkóya‑ní nga'tsiòo̱ 'kia̱ nga kií'nchré‑la̱ ra jane. Ko̱ 'kia̱ nga kií'nchré‑la̱ xi̱ta̱‑la̱ Cristo nga ma‑la̱ chja̱ jngó jngó sko̱ya 'én‑la̱ xi̱ta̱ ra ya̱ títsa̱jna, mì kì kjòchi̱ya‑la̱ mé‑ni nga ko̱ kjamà‑ni.
44002007	Tà 'koa̱á kjomà‑la̱, ti̱'koa̱á tà kjóxkón‑la̱, kitsó‑la̱ xákjén: ―¿A mí tsa xi̱ta̱ Galilea nga'tsì xi̱ta̱ ra ko̱'sín i̱nchichja̱?
44002008	¿Kó'sín ma‑ni na'yá‑lá 'én‑ná ra nakjé nga jngó jngó‑ná ra xìn na̱xi̱ndá tsa̱jién?
44002009	Nga'tsì xi̱ta̱ ra i̱ titsa̱jneé, tjín ra xi̱ta̱ Partia, tjín xi̱ta̱ Media, xi̱ta̱ Elam, xi̱ta̱ Mesopotamia, xi̱ta̱ Judea, xi̱ta̱ Capadocia, xi̱ta̱ Ponto, xi̱ta̱ Asia,
44002010	xi̱ta̱ Frigia, xi̱ta̱ Panfilia, xi̱ta̱ Egipto, xi̱ta̱ Libia ra ya̱ chraña'tá‑la̱ Cirene. Ti̱'koa̱ tjín xi̱ta̱ Roma ra i̱ títsa̱jna Jerusalén. Tjín ra ngi xi̱ta̱ judío. Ti̱'koa̱á tjín ra tà jahatjìya‑la̱ nga xi̱ta̱ judío kjomà.
44002011	Ti̱'koa̱á tjín xi̱ta̱ ra nchrabá‑ni Creta ko̱ Arabia. ¡Nga'tsì‑ná kàna'yá‑lá kjo̱xkón 'tse̱ Nainá koni 'sín kàchja̱ nga jngó jngó sko̱ya 'én‑ná!
44002012	Nga'tsì xi̱ta̱ tà isinchaxkón‑la̱, mì ti̱ kì machi̱ya‑ila̱, kitsò‑la̱ xákjén: ―¿Kó'sín tsò‑ni kjoa̱ kìi̱?
44002013	Tjín i'ka ra tà tsijnòke‑ní, kitsò: ―¡Xi̱ta̱ 'chi̱í, jñà xi̱ta̱ kìi̱!
44002014	'Kia̱á tsasijna kixi̱ Pedro ko̱ xi̱ta̱ ra tejngo ma‑ni; 'ñó kiìchja̱jin‑la̱ xi̱ta̱, nga kitsò: ―Jiòn, nga'tsì‑niò ra xi̱ta̱ Judío 'mì‑ná, ko̱ nga'tsì‑niò ra xìn na̱xi̱ndá‑no ra i̱ titsa̱jna Jerusalén, ndaá katasijin‑no, ndaá ti̱ná'ya 'én ra kichjàa̱.
44002015	Mì tsa 'chi̱‑jìn jñà xi̱ta̱ kìi̱ koni 'sín bixó jiòn. ¿Kó'sín ko̱ma‑ni nga ko̱'chi̱? Ki 'sa̱á ijchò las nueve nga ta̱jñò.
44002016	Jñá tíbitjasòn 'én ra kiìchja̱ xi̱ta̱ ra tsi'kìn Joel, ra kiìchja̱ ngajo‑la̱ Nainá kjotseé nga kitsò:
44002017	'Koa̱á 'sín tsò Nainá: 'Kia̱ nga tímachraña nga kje̱he'tà i̱sà'nde, siká'bí‑la̱ Inìma̱ Tsje‑na̱ nga'tsì xi̱ta̱ ra tjín nga tjíjtsa i̱sà'nde; jñà i̱xti 'xi̱n‑no ko̱ i̱xti íchjín‑no 'a̱án ki̱chja̱ ngajo‑na; jñà i̱xti‑no ra 'sa̱ inchimajchá, ske̱é kjo̱xkón ra nda tjín a̱'ta 'tse̱ Nainá; ko̱ jñà ra xi̱ta̱ jchínga, nijñá 'ki̱‑la̱.
44002018	Ngi kjo̱hixi̱‑ní, jñà ni̱chjin kìi̱, jñà xi̱ta̱ chi̱'nda‑na̱ jñà ra xi̱ta̱ 'xi̱n ko̱ chi̱'nda‑na̱ ra íchjín siká'bí‑la̱ Inìma̱ Tsje‑na̱ mé‑ni nga ki̱chja̱ ngajo‑na.
44002019	Ján ngajmi kjín kjo̱xkón jcha̱‑la̱, ti̱'koa̱á i̱ a̱'ta nangi jcha̱á‑la̱ kjo̱xkón nga 'ñó xa̱ájten ra jní, ko̱ ra ngi ni'í ko̱ tjó ni̱'ndi̱ tsjè ra ifi kjòn.
44002020	Jè tsá'bí, ko̱jñó‑ní, ko̱ jè sá, koni 'ki jní 'ki ko̱ma, 'kia̱ nga ti̱kjè 'fiì jè Na̱'ín‑ná nga ki̱ìndajín‑la̱ jñà xi̱ta̱ i̱sà'nde, jè ni̱chjin ra 'ñó xkón ko̱ ra 'ñó jeya.
44002021	Tanga nga'tsì xi̱ta̱ ra ki̱chja̱'ta‑la̱ Nainá ki̱tjokajiín jè kjo̱hi'in 'tse̱ jé‑la̱. [Kií tsò 'én‑la̱ Nainá ra kitsjà Joel (2:28‑32).]
44002022	’Ti̱ná'ya ra xi̱ta̱ Israel 'mì‑no 'én ra ko̱xín‑no: Jiòn, nda tjíjin‑no, Nainá nda tsakón nga jè Jesús ra Nazaret 'tse̱, tjín‑la̱ kjo̱téxoma. Xkón kijcha‑no nga ko̱ki'sìn kjo̱xkón ra tse nga'ñó tjín‑la̱, ko̱ nga ko̱ki'sìn kjoa̱ ra bakón kjo̱xkón‑la̱ Nainá.
44002023	Tanga jè Nainá ijyeé ko̱'sín tjínda‑la̱ ko̱ ijye tjíjin‑la̱ skanda ti̱'sa̱‑ni nga kjo'tsia̱ nga kó'sín ko̱ma'tin. 'Koa̱á ma‑ni nga jiòn tsako̱‑no nga indabá'ñó ko̱ ini'ken nga inìnga̱tsja xi̱ta̱ ra mì bexkón kjo̱téxoma nga tsaká'ta krò.
44002024	Tanga jè Nainá isikjaáya‑ila̱; kisíkíjnandi̱í‑ni jè kjo̱hi'in ra tjín 'tse̱ kjo̱biya, tà nga̱tjì‑la̱ nga mì ti̱ kì ko̱ma‑ni nga jè kjoa̱biya jtsa̱ba̱'ñó.
44002025	Jè xi̱ta̱xá ítjòn ra tsi'kìn David, ki̱í'sín kitsò ra a̱'ta 'tse̱ Jesús: Kíjtse‑náa̱ jè Na̱'ín‑ná kó'sín nga tíjna ítjòn ki'ta‑na; 'kia̱ nga ya̱ tíjna'ta‑na ya̱ nga kixi̱‑na̱, mì tsa mé kjoa̱ ra ska̱jiaa̱n.
44002026	'Koa̱á ma‑ni nga matsja‑la̱ jè inìma̱‑na̱, ti̱'koa̱á 'ñó matsja‑la̱ jè ni̱je̱n‑na̱ nga se. Ko̱ jè ijo‑na̱ ndaá si̱ìkjáya nga sko̱óña‑la̱ jè kjoa̱ tsa̱ji,
44002027	tà nga̱tjì‑la̱ nga̱ mì tsa ya̱ si̱kíjni inìma̱‑na̱ ya̱ i̱'nde‑la̱ mi'ken ti̱'koa̱á mì kì ki̱'ndi nga kji̱'ndo ijo‑na̱, 'a̱n ra chi̱'nda tsje‑li ma.
44002028	Ji̱í tsakon‑ná ndi̱yá 'tse̱ kjo̱binachon, ko̱ 'kia̱ nga ya̱ kóti̱jna'ta‑la̱, tseé kjo̱tsja 'se̱‑na. [Kií tsò 'én‑la̱ Nainá ra kitsjà David. (Salmo 16:8‑11)]
44002029	’Jè David, 'koa̱á 'sín kiìchja̱ a̱'ta 'tse̱ Cristo. Ngi 'én kixi̱í ra ko̱xin‑no 'ndsé: xi̱ta̱ jchínga‑ná David, ijyeé kjotseé 'ken, ti̱'koa̱ isìhi'nde‑ní. Jè chrjó mi'ken‑la̱, takó tíjna skanda ni̱chjin 'ndi̱ 'ndi̱.
44002030	Tanga jè David, jngoó xi̱ta̱ ra kiìchja̱ ngajo‑la̱ Nainá. Ijyeé ko̱'sín tjíjin‑la̱ koni 'sín kitsjà‑la̱ tsa'ba Nainá nga ya̱ kji̱nchrabà‑ni a̱'ta 'tse̱ tje̱‑la̱ jè Cristo nga kíjna ngajo‑la̱ koni xi̱ta̱xá ítjòn.
44002031	Jè David, 'koa̱á 'sín kiìchja̱ a̱'ta 'tse̱ Cristo nga kjoa̱áya india‑ila̱ nga kitsó: Mì kì tsa ya̱ si̱jna jè inìma̱‑la̱ ya̱ i̱'nde‑la̱ mi'ken, ti̱'koa̱á mì kì kji̱'ndo jè ijo‑la̱.
44002032	Nainá, ijyeé isikjaáya‑ila̱ jè Jesús. Nga'tsì‑naji̱n, kií ko̱'sín i̱nchi'bèna̱jmí kixi̱‑naji̱n nga xkón kjón kijcha‑naji̱n nga'tsì kjoa̱ ra kjomà.
44002033	Nainá jeya isíkíjna Jesús, isíkíjna'ta ya̱ nga kixi̱‑la̱; itjábé‑la̱ jè Inìma̱ Tsje‑la̱ Nainá koni 'sín ijye tsi'kìn‑la̱. Ko̱ jè Jesús isìka'bísòn india‑ni jè Inìma̱ Tsje‑la̱ Nainá ra ki'tsì‑la̱. Kií ko̱'sín i̱nchi'ya‑najiòn ko̱ i̱nchina'yá‑no.
44002034	Jè David, mì tsa ngajmi kiìmijìn tanga 'koa̱á 'sín kitsò: Jè Nainá kitsó‑la̱ jè ra Ni‑na̱ ma: “I̱í ti̱jna'tá‑ná ya̱ nga kixi̱‑na̱,
44002035	skanda 'kia̱ nga sikítsa̱jnangia jñà xi̱ta̱ kondra̱‑li ñánda̱ nga i̱jnchasòn jñà ndsa̱kì.”
44002036	’Ndaá katasijin‑no jiòn ra xi̱ta̱ na̱xi̱ndá Israel 'mì‑no, nga 'ñó kixi̱ tjín kjoa̱ nga jè Jesús ra jiòn tsaka'ta krò, 'koa̱á 'sín isíkíjna Nainá nga jè‑ní ra tíjna ítjòn‑ná, ko̱ ti̱jè‑ni ra Cristo [xi̱ta̱ ra xá isìkasén‑ni Nainá] ―kitsó Pedro.
44002037	'Kia̱ nga kií'nchré 'én ra ko̱tsò jñà xi̱ta̱ ra ya̱ títsa̱jna, isíkájno‑ni ya̱ a̱jin inìma̱‑la̱; 'kia̱á iskonangi‑la̱ Pedro ko̱ xi̱ta̱ xákjín ra i'ka, jñà ra ti̱'koa̱ xá tsikíxáya‑la̱ Jesús. Kitsò‑la̱: ―Jiòn 'ndsé, ¿mé ra 'sia̱n‑ji̱n?
44002038	Jè Pedro kitsó‑la̱: ―Ti̱kájno jé‑no, kì ti̱ tsja jé fatsji‑no. Ta̱ti̱ndá ijo‑no a̱'ta 'tse̱ Jesucristo nga jngó jngó‑no, mé‑ni nga si̱hijcha'ta‑no jé‑no jè Nainá, ti̱'koa̱ tsjá‑no jè Inìma̱ Tsje‑la̱.
44002039	Koni 'sín ijye kitsjà 'én‑la̱ jè Nainá, jè 'én ra tsikíjna, tsa̱jión‑nó; ti̱'koa̱á 'tse̱é i̱xti‑no, ko̱ 'tse̱é nga'tsì xi̱ta̱ ra kjin títsa̱jna, ko̱ nga'tsì xi̱ta̱ ra jè sabá Nainá a̱skan ki̱chja̱‑la̱ ―kitsò Pedro.
44002040	Ko̱ kjín 'én kiìchja̱‑jin-isa‑la̱. 'Ñó kiìchja̱ko̱. Kitsò‑la̱: ―¡Ti̱ncha'tàxìn‑la jè kjo̱hi'in ra tjábé‑la̱ jñà xi̱ta̱ ra 'cho 'sío̱n!
44002041	Jñà xi̱ta̱ ra kjokjiín‑la̱ 'én ra kiìchja̱ Pedro isatíndá‑ní, ma‑la̱ tsa jàn jmi xi̱ta̱ ra 'jaha'sen'ta‑la̱ jè ni̱chjin 'kia̱.
44002042	Kóhotjín xi̱ta̱, ngi kixi̱í kiìko̱ 'én ra kií'nchré koni 'sín tsakón‑ya‑la̱ jñà xi̱ta̱ ra xá tsikíxáya‑la̱ Jesús, ti̱'koa̱á kjóxkóya ki'ta‑ní ko̱ ta̱ñaá tsakjèn‑ko̱ xákjén ko̱ tsikítsa'ba‑la̱ Nainá.
44002043	Nga'tsì xi̱ta̱ ra ya̱ títsa̱jna, ta itsakjón‑ní 'kia̱ nga kijtse nga kjín sko̱ya kjo̱nda ko̱ kjo̱xkón ki'sìn jñà xi̱ta̱ ra tsikíxáya‑la̱ Jesús.
44002044	Nga'tsì xi̱ta̱ ra ijye kjokjiín‑la̱ a̱'ta 'tse̱ Cristo ndaá tsikitsa̱jnajtín ko̱ síka'bí‑la̱ xákjín nga'tsì tsajmì ra tjín‑la̱ nga jngó jngó‑ni.
44002045	Jñà nangi‑la̱ ko̱ tsajmì ra tjín‑la̱ tsatína‑ní, a̱kjòn isìjòya‑ni to̱n‑la̱ mé ra chija'ta‑la̱ nga jngó jngó xi̱ta̱.
44002046	Ni̱chjin nchijón‑ní nga maxkóya ya̱ ndi̱tsin i̱ngo̱ ítjòn‑la̱ xi̱ta̱ judío, ko̱ ya̱ ni'ya‑la̱ xákjín nga síjòya ni̱ño̱ nchra̱jín, ko̱ ta̱ñaá bakjèn‑kjo; tjín‑la̱ kjo̱tsja ko̱ kjoa̱ indakjoa̱ ya̱ a̱jin inìma̱‑la̱.
44002047	Kji'tá ni̱chjin jeya síkíjna Nainá; ko̱ jñà xi̱ta̱ na̱xi̱ndá 'ñó tsjake kjomà. Ko̱ jè Na̱'ín‑ná ni̱chjin nchijón kisikjìn‑ya‑isa jñà xi̱ta̱ ya̱ a̱jin na̱xi̱ndá‑la̱ Cristo, jñà xi̱ta̱ ra jè Nainá mejèn‑la̱ nga ki̱tjokajin kjo̱hi'in ra kjoa̱ 'tse̱ jé‑la̱.
44003001	Jngo ni̱chjin, ijchó‑la tsa las tres nga ngixòn 'kia̱ nga chja̱'ta‑la̱ Nainá jñà xi̱ta̱, jè Pedro ko̱ Juan ya̱á kijì ya̱ a̱ya i̱ngo̱ ítjòn 'tse̱ xi̱ta̱ judío.
44003002	Ya̱ xo̱tjo̱ba̱‑la̱ i̱ngo̱ ítjòn, jñà xi̱ta̱, ni̱chjin nchijòn bijchó síkíjna jngo ndí xi̱ta̱ i̱ma̱ ra mì kì ma fì. Jè ndí xi̱ta̱ i̱ma̱ ra̱kìi̱, mì kì ma fì skanda nga ti̱'sa̱ kitsin. Ya̱á bijnajto ki'tà ya̱ xo̱tjo̱ba̱‑la̱ i̱ngo̱, jè xo̱tjo̱ba̱ ra 'mì: Jè ra 'ñó nda 'ki. Jè ndí xi̱ta̱ i̱ma̱ ra̱kìi̱, to̱ón síjé kjo̱tjò‑la̱ jñà xi̱ta̱ ra 'faha'sen ndi̱tsin i̱ngo̱.
44003003	Jè ndí xi̱ta̱ i̱ma̱ ra̱kìi̱, 'kia̱ nga kijtse jè Pedro ko̱ Juan nga i̱nchi'faha'sen ndi̱tsin i̱ngo̱, isíjé kjo̱tjó‑la̱ to̱n.
44003004	Jè Pedro ko̱ Juan, isko'án jè ndí xi̱ta̱ ra̱kìi̱; jè Pedro kitsó‑la̱: ―¡Chjí'an‑náji̱n!
44003005	Jè ndí xi̱ta̱ i̱ma̱ isko'án‑ní; ko̱ 'koa̱á 'sín kjomà‑la̱ koni tsa tjín ra tsjá‑la̱.
44003006	Tanga jè Pedro kitsó‑la̱: ―Ni̱mé to̱n tjín‑na; tsìn‑na to̱n jè ra chroba ko̱ ra sinè, tanga jè ra tjín‑na tsja‑la: ngi ko̱ó nga'ñó ra kitsjà‑na Jesucristo ra Nazaret i̱'nde‑la̱, 'koa̱á 'sín xin‑la, ti̱sítji̱in, ko̱ ti̱tjájme‑ni.
44003007	Jè Pedro, 'kia̱ nga ko̱ kitsò‑la̱, iskábé tsja nga kixi̱, iskimítje̱n; ndi̱to̱ón ki'se‑ila̱ nga'ñó jñà yá ndsa̱ko̱ ko̱ tsji ndsa̱ko̱.
44003008	Jngoó iskì'nga nga tsasítje̱n‑ni; a̱kjòn tsikí'tsia̱ nga ma tsajme‑ni; 'jaha'sen‑ko̱ ndi̱tsin i̱ngo̱ jè Pedro ko̱ Juan, kji'nga kjitsiña nga isitsjako̱ Nainá nga jeya isíkíjna.
44003009	Nga'tsì xi̱ta̱ na̱xi̱ndá kijtseé jè xi̱ta̱ ra̱kìi̱ nga ijye ma fì‑ni ko̱ nga jeya isíkíjna jè Nainá.
44003010	Ta kjóxkón‑la̱ xi̱ta̱, ti̱'koa̱á tà itsakjón‑ní koni 'sín nga kjomà'tin, nga̱ bexkon‑ní nga jé xi̱ta̱ ra̱kìi̱ ra bijnajto ki'ta ya̱ xo̱tjo̱ba̱‑la̱ i̱ngo̱ nga síjé kjo̱tjò to̱n, xo̱tjo̱ba̱ ra 'mì: Jè ra 'ñó nda 'ki.
44003011	Jè xi̱ta̱ ra ijye kjonda‑ni, mì kì tsjin Pedro ko̱ Juan nga itsabá'ñó. Nga'tsì xi̱ta̱ na̱xi̱ndá tà 'koa̱á kjomà‑la̱; ngi tsahachikon‑ní nga kijìtji̱ngi‑la̱ jñà xi̱ta̱ ya̱ ngitjo̱ba̱ ra 'mì Salomón.
44003012	Jè Pedro, 'kia̱ nga kijtse xi̱ta̱ na̱xi̱ndá, kitsó‑la̱: ―Nga'tsì‑no ra xi̱ta̱ Israel 'mì‑ná, ¿mé‑ni nga maxkón‑no? ¿Mé‑ni ngaji̱n chi'án‑náji̱n? ¿A 'koa̱á 'sín níkítsjen jiòn nga nga'ñó tsa̱ji̱n‑náji̱n ko̱ tsa kjo̱nda tsa̱ji̱n‑náji̱n ra kamanda‑ni ndí xi̱ta̱ i̱ma̱ ra̱kìi̱ jè ra mì kì ma fì tsiki?
44003013	Jè ra Nainá‑la̱ ma jè Abraham, ko̱ jè Isaac, ko̱ jè Jacob ra ti̱'koa̱ Nainá‑la̱ xi̱ta̱ jchínga‑ná, jé ra jeya kásíkíjna Jesús ra I'ndí‑la̱ ma; jè Jesús ra jiòn inìnga̱tsja xi̱ta̱xá, 'kia̱ nga jè Pilato mejèn‑la̱ isíkíjnandi̱í‑ni, tanga jiòn, mì kì ki'tsì'nde.
44003014	Jiòn, ta isa̱á inachrjengio jè ra Xi̱ta̱ Tsje ko̱ ra Xi̱ta̱ Kixi̱; ko̱ jé iníjé nga isijnandi̱í‑ni jè ra xi̱ta̱ isì'ken.
44003015	Jión ini'ken jè ra ma‑la̱ síkíjnakon‑ná tanga jè Nainá isikjaáya‑la̱. Nga'tsì jñà kjoa̱ kìi̱, nda kjón kijcha‑ji̱n.
44003016	Jé Jesús kátsjá‑la̱ nga'ñó nga kamanda‑ni jè xi̱ta̱ ra i̱nchi'ya jiòn ra ti̱'koa̱ 'yaxkon jiòn; tanga kií‑ní nga 'ñó makjiín‑la̱ ra a̱'ta 'tse̱ Jesús. Kií‑te nga ti̱'koa̱ 'ñó makjiín‑naji̱n nga kamanda‑ni jè xi̱ta̱ ra̱kìi̱; ko̱ ndaá ka'ya jiòn ra i̱ titsa̱jna kó'sín koma.
44003017	’Jiòn 'ndsé, be‑ná 'kia̱ nga ko̱'sín ki'nià jiòn ko̱ xi̱ta̱xá‑no, nga ini'ken jè Jesús, kií ko̱'sín ki'nià‑no nga mì kì machi̱ya‑no kjoa̱ ra ki'nià.
44003018	Jè Nainá, 'koa̱á 'sín isìhitjasòn koni 'sín ijye tsi'kéna̱jmíya nga'tsì xi̱ta̱ ra kiìchja̱ ngajo‑la̱ kjotseé nga jè Cristo [jè ra xá isìkasén‑ni Nainá], 'koa̱á 'sín tjínè‑la̱ nga ki̱yá.
44003019	Kií ko̱'mì‑laji̱n, ti̱kájno jè jé‑no, kì ti̱ tsja jé fatsji‑no; jè Nainá tangí'ta‑la mé‑ni nga si̱hijcha'ta‑no jè jé ra tjín‑no ko̱ a̱kjòn tsjá‑no kjo̱'nchán ra chija‑la̱ inìma̱‑no,
44003020	mé‑ni nga ma si̱ìkasén‑no jè Cristo ra ijye Nainá ko̱'sín tsjahíjin nga ti̱'sa̱‑ni, ra ti̱jè‑ni Jesús.
44003021	Jè Cristo ya̱á kíjna ján ngajmi skanda 'kia̱ nga jè Nainá si̱ìxi̱tse̱ya india‑ni nga'tsì kjoa̱ ra tjín. Nga̱ 'koa̱á 'sín tsi'kéna̱jmí skanda ti̱'sa̱‑ni kjotseé jñà xi̱ta̱ tsje‑la̱ Nainá ra ko̱'sín kiìchja̱ ngajo‑la̱.
44003022	Jè Moisés, 'koa̱á 'sín kitsò‑la̱ jñà xi̱ta̱ jchínga‑ná: “Jè Na̱'ín‑ná jè ra Nainá, ti̱ya̱á ko̱chrjekàjin jngo‑ni ra xi̱ta̱ xàngio̱o jè ra ki̱chja̱ ngajo‑la̱ Nainá koni 'a̱n. Jé ti̱hitjasòn‑la koni 'sín koa̱ako̱‑no ko̱ nga'tsì kjoa̱ ra 'ke̱èna̱jmí‑no.
44003023	Nga̱ nga'tsì xi̱ta̱ ra mì kì kji̱'nchréhijon‑la̱, jngo‑kjá tjáhixìn‑ní ya̱ a̱jin na̱xi̱ndá 'tse̱.”
44003024	’Nga'tsì xi̱ta̱ ra kiìchja̱ ngajo‑la̱ Nainá, ma'tsia̱ kjòn‑ni 'tse̱ Samuel skanda 'ndi̱ 'ndi̱, sabà kií 'én tsi'kéna̱jmí mé kjoa̱ ra tíma ni̱chjin 'ndi̱.
44003025	A̱'ta tsa̱jión ki̱tjasòn‑ni jñà 'én ra ijye kitsjà‑la̱ Nainá jñà xi̱ta̱ ra isìchjeén nga kiìchja̱ ngajo‑la̱. Ti̱'koa̱á kjo̱nda tsa̱jión‑nó koni 'sín tsikíndajín jngo kjoa̱ Nainá ko̱ xi̱ta̱ jchínga‑ná 'kia̱ nga kitsò‑la̱ Abraham: “A̱'ta 'tse̱é tje̱‑li ko̱chikon'tin‑ni nga'tsì xi̱ta̱ ra tjín nga tjíjtsa i̱sà'nde.”
44003026	Jè Nainá, 'kia̱ nga ijye isikjaáya‑ila̱ I'ndí‑la̱, jión isìkasén ítjòn‑no mé‑nì nga isìchikon'tin‑no nga ko̱ma kjoa̱atjìya‑no nga jngó jngó‑no ti̱'koa̱ mì ti̱ kì 'cho 'sia̱n‑no ―kitsò Pedro.
44004001	Pedro ko̱ Juan, 'kia̱ nga i̱nchibáko̱‑isa xi̱ta̱ na̱xi̱ndá, ijchó jñà na̱'mì, tje̱n‑ko̱ jè xi̱ta̱ ítjòn‑la̱ polsìya̱ ra síkinda̱ i̱ngo̱ ítjòn ko̱ jñà xi̱ta̱ saduceo.
44004002	'Ñó jti kjomà‑la̱ nga ko̱'sín tsakón‑ya‑la̱ xi̱ta̱ na̱xi̱ndá jè Pedro ko̱ Juan nga kjoa̱áya india‑ila̱ xi̱ta̱ ra ijye 'ken koni 'sín nga jaáya‑la̱ Jesús.
44004003	Itsabá'ñó‑ní, ko̱ a̱kjòn kiìko̱ nga isìkjaha'sen nda̱yá, nga̱ ijyeé kjòhixòn 'kia̱; skanda ma nchijón kisindajín‑la̱.
44004004	Tanga 'ñó kjìn ma‑ni xi̱ta̱ ra kjokjiín‑la̱ 'kia̱ nga kií'nchré 'én ra kiìchja̱. Skanda kjomá‑la tsa 'òn jmi xi̱ta̱‑la̱ Jesús ra ngi tà xi̱ta̱ 'xi̱n, ko̱ xìn ra íchjín.
44004005	Ra ma nchijòn, kjóxkóya‑ní ya̱ ján Jerusalén jñà xi̱ta̱ ítjòn‑la̱ xi̱ta̱ Judío ko̱ xi̱ta̱ jchínga ko̱ xi̱ta̱ ra bakón‑ya kjo̱téxoma‑la̱ Nainá ra tsikínda Moisés.
44004006	Ti̱'koa̱á ya̱á títsa̱jna Anás, ra na̱'mì ítjòn, ko̱ Caifás, ko̱ Juan, ko̱ Alejandro, ko̱ nga'tsì ra xi̱ta̱ xákjín jñà na̱'mì ítjòn.
44004007	A̱kjòn 'kia̱á kiìjch'à jè Pedro ko̱ Juan, isikinchá masen nga iskonangi‑la̱, kitsò‑la̱: ―¿Yá 'tse̱ nga'ñó? Ko̱, ¿yá ra kátsjá'nde‑no nga ko̱tjín kjoa̱ ra 'nià?
44004008	Jè Pedro nda kjón tjíjin ya̱ inìma̱‑la̱ jè Inìma̱ Tsje‑la̱ Nainá; kitsò: ―Jiòn ra xi̱ta̱xá ítjòn 'mì‑no ko̱ ra xi̱ta̱ jchínga‑la̱ na̱xi̱ndá Israel:
44004009	¿A ta kií xá i̱nchichjinangi‑náji̱n nga mejèn‑no jcha̱a jè kjo̱nda ra ki'nià‑ji̱n, ko̱ kó'sín kjomà‑la̱ nga kjonda‑ni jè ndí xi̱ta̱ ra mì kì ma fì tsiki?
44004010	'Koa̱á 'sín ki̱nákjoa̱ kixi̱‑ji̱n ya̱ ngixkòn jiòn mé‑ni nga kata'nchré ijye‑ni xi̱ta̱ na̱xi̱ndá Israel. Xi̱ta̱ ra̱kìi̱, ra tíjna ya̱ ngixkòn jiòn, a̱'ta 'tse̱é Jesucristo ra Nazaret i̱'nde‑la̱ kjonda‑ni. Ti̱jé‑ni ra ini'ken jiòn nga tsakja'ta krò tanga jè Nainá isikjaáya‑ila̱.
44004011	'Koa̱á ngoya‑la̱ jiòn koni chji̱ne̱chrjó ra bínda ni'ya. Inachrjengi‑nó Jesús koni jngo na̱jo̱ ra ni̱mé chjí‑la̱. Tanga 'ndi̱ 'ndi̱, jè Nainá, 'koa̱á 'sín isíkíjna koni jngo na̱jo̱ ra isa̱ 'ñó chjí‑la̱ jè ra bí'ñóya ya̱ nga chrja̱ngi̱‑la̱ ni'ya.
44004012	Jè Nainá, tà jngoó‑ni xi̱ta̱ ra isìkasén i̱ a̱'ta nangi ra ma ko̱chrjekàjin‑ná kjo̱hi'in ra kjoa̱ 'tse̱ jé‑ná, ta jè‑ni Jesucristo. Tsìn ìjngo‑isa xi̱ta̱ ra kj'ií ―kitsó Pedro.
44004013	Jñà xi̱ta̱xá, 'kia̱ nga kijtse nga 'ñó chja̱ jè Pedro ko̱ Juan nga mì kì tsakjón, ti̱'koa̱á kijtse nga taxki̱ ndí xi̱ta̱‑ní nga mì tsa tse xa̱jo̱n ma‑la̱, ta kjóxkón‑la̱; 'kia̱á kjòchi̱ya‑la̱ nga jñà xi̱ta̱ kìi̱, ya̱á tsikimako̱ kiti Jesús.
44004014	Ti̱'koa̱á kijtse‑te nga ya̱ síjna jè xi̱ta̱ ra ijye kjonda‑ni, 'koa̱á 'sín ma‑ni nga mì ti̱ kì kó kitsò‑ila̱.
44004015	'Kia̱á ko̱ki'mì‑la̱ nga katitjo jngohíjta ya̱ ñánda̱ nga tjítsa̱hijyo jñà xi̱ta̱; a̱kjòn jñà xi̱ta̱ kìi̱ tsajo̱óya‑ni.
44004016	Kitsò‑la̱ xákjín: ―¿Mé ra si̱ke̱é jñà xi̱ta̱ kìi̱? Nga'tsì jñà xi̱ta̱ na̱xi̱ndá Jerusalén, ijyeé tjíjin‑la̱ jè kjo̱xkón ra ki'sìn; ko̱ jién mì kì ko̱ma kí'meé.
44004017	Tanga ki̱nchaxkón‑lá mé‑ni nga mì ti̱ kì ko̱bísòn‑ni jè kjoa̱ ra̱kìi̱, ko̱ mé‑ni nga ni̱ì‑ti̱‑jngo xi̱ta̱ 'ke̱èna̱jmí-isa‑la̱ ra a̱'ta 'tse̱ Jesús.
44004018	'Kia̱á kiìchja̱ india‑ila̱ Pedro ko̱ Juan; kitsjá‑la̱ kjo̱hixi̱ nga jngo kjá mì kì ti̱ tjí'nde‑la̱ nga 'ke̱èna̱jmí-isa‑la̱ xi̱ta̱, ko̱ nga ko̱kòn‑ya-isa‑la̱ ra a̱'ta 'tse̱ Jesús.
44004019	Jè Pedro ko̱ Juan kiìchja̱‑ní, nga kitsò: ―Nda ti̱kítsjen jiòn, ¿a ndaá tjín ya̱ ngixko̱n Nainá nga jiòn si̱kitjasòn‑laji̱n ko̱ mì tsa jè Nainá ki̱tjasòn‑la̱?
44004020	Nga̱ mì kì ko̱ma jyò ki̱tsa̱jna‑ji̱n, kjo̱'ñó ki̱nákjoa̱‑ji̱n a̱'ta 'tse̱ kjoa̱ ra nda kijcha‑ji̱n ko̱ ra nda kina'yá‑ji̱n.
44004021	Jñà xi̱ta̱xá mì kì isakò‑la̱ kó'sín si̱ìko̱ nga tsjá‑la̱ kjo̱hi'in, tà tsincháxkón‑la̱, ko̱ a̱kjòn isìkíhijyondi̱í‑ni, nga̱ nga'tsì jñà xi̱ta̱ na̱xi̱ndá, 'ñó jeya isíkíjna Nainá ta nga̱tjì‑la̱ jè kjo̱xkón ra kjomà.
44004022	Nga̱ jè xi̱ta̱ ra kjonda‑ni, tsatoó ichán nó tjín‑la̱ 'kia̱ nga ko̱'sín kjomà'tin jè kjo̱xkón ra̱kìi̱.
44004023	'Kia̱ nga ijye tsikìtsa̱jnandi̱í‑ni Pedro ko̱ Juan, kijí‑ni ya̱ ñánda̱ títsa̱jna jñà xi̱ta̱ xákjién; tsi'kéna̱jmí ijyeé‑la̱ kó'sín kitsò‑la̱ jñà na̱'mì ítjòn ko̱ jñà xi̱ta̱ jchínga.
44004024	Jñà xi̱ta̱ xákjién, 'kia̱ nga ijye kií'nchré koni 'sín ki'sena̱jmí‑la̱, jngoó jta̱ ki'sìn kjo̱bítsjen‑la̱ nga kiìchja̱'ta‑la̱ Nainá, kitsò: ―Na̱'ìn ji̱ ra Nainá 'mì‑li, ra tsikindi jè ngajmi, ko̱ jè nangi ko̱ jè ndáchikon, ko̱ nga'tsì tsajmì ra tjín ya̱ i̱sà'nde,
44004025	'koa̱á 'sín kisi nga inichjiín tsa'ba chi̱'nda‑li David jè ra xi̱ta̱ jchínga‑na̱ji̱n kjomà, nga isìchi̱ya‑la̱ jè Inìma̱ Tsje‑li 'kia̱ nga kitsò: ¿Mé‑ni nga ma'tse̱n‑ni jñà xi̱ta̱ i̱sà'nde? Ko̱ jñà xi̱ta̱ na̱xi̱ndá, ¿mé‑ni jñà bínda‑ni kjoa̱ ra nì mé chjí‑la̱?
44004026	Kjóxkóyaá jñà xi̱ta̱xá ítjòn ra tjín ya̱ i̱sà'nde; isìjngoó ijo‑la̱ jñà xi̱ta̱ ra i̱nchibatéxoma nga kondra̱ kijì‑la̱ Nainá ko̱ jè Cristo [jè ra xá isìkasén‑ni Nainá].
44004027	’Kixi̱í kjoa̱, jè Herodes ko̱ Poncio Pilato, ko̱ ra mì tsa xi̱ta̱ Judío, ko̱ jñà xi̱ta̱ na̱xi̱ndá Israel, kií xá tsikíjtín‑ni ijo‑la̱ ya̱ na̱xi̱ndá ra̱kìi̱, nga kondra̱ kijì‑la̱ jè I'ndí‑li Jesús ra xi̱ta̱ tsje ra xá ji̱ ichjaájin‑ni nga inikasín nga jè ra Cristo.
44004028	Jñà xi̱ta̱ kìi̱, 'koa̱á 'sín ki'sìn koni 'sín ijye ichosòn‑la̱ ji̱ kjotseé nga tjínè‑la̱ nga ko̱'sín ko̱ka̱ma.
44004029	Na̱'ìn, chítsijen‑la̱ ji̱ xi̱ta̱ kìi̱ nga̱ mején‑la̱ ske̱ton‑naji̱n; ko̱ ti̱si̱ko̱‑náji̱n ra chi̱'nda‑li 'mì‑náji̱n nga mì kì ki̱skón‑ji̱n 'kia̱ nga ki̱nákjoa̱ya ji̱n jñà 'én‑li.
44004030	Ta̱kín jè nga'ñó ra tjín‑li nga katanda‑nì jñà xi̱ta̱ ra kiya; ko̱ 'ti̱ìn kjo̱xkón a̱'ta 'tse̱ Chi̱'nda Tsje‑li Jesús, jñà kjo̱xkón ra bakón jè kjoa̱jeya‑li.
44004031	'Kia̱ nga ijye kiìchja̱'ta‑la̱ Nainá, chón 'tsa ya̱ i̱'nde ñánda̱ nga títsa̱jna. Nga'tsì xi̱ta̱ ra ya̱ títsa̱jna ngi ndaá isijin ya̱ inìma̱‑la̱ jè Inìma̱ Tsje‑la̱ Nainá; ko̱ mì ti̱ kì itsakjòn‑ni nga kiìchja̱ya 'én‑la̱ Nainá.
44004032	Nga'tsì xi̱ta̱ ra ijye kjokjiín‑la̱, ngásòn ngáyaá tjín inìma̱‑la̱ ko̱ kjo̱bítsjen‑la̱; ko̱ nga'tsì tsajmì ra tjín‑la̱ nga jngó jngó xi̱ta̱, 'tse̱ ijye‑ní kóhotjío̱n. Ni̱jngo ra kitsò: “Tsajmì ra tjín‑na, tsa̱'a̱n ta̱jngo‑ná.”
44004033	Jñà xi̱ta̱ ra tsikíxáya‑la̱ Jesús 'ñó tse nga'ñó ki'se‑la̱ nga kitsjà 'én a̱'ta 'tse̱ Jesús ra tíjna ítjòn‑ná, nga jè Jesús ijyeé jaáya‑ila̱ ra a̱'ta 'tse̱ kjo̱biya. Ko̱ nga'tsì jñà xi̱ta̱ kìi̱, Nainá 'ñó nda isìchikon'tin.
44004034	'Koa̱á 'sín kjomà‑ni nga nga'tsì xi̱ta̱ mì mé tsajmì isìjchija'ta‑la̱ ra machjeén‑la̱. Jñà xi̱ta̱ ra tjín‑la̱ nangi ko̱ ra tjín‑la̱ ni'ya, tsatína‑ní; a̱kjòn fìko̱ ijye jè to̱n‑la̱ tsajmì ra batína;
44004035	ya̱á sínga̱tsja jñà xi̱ta̱ ra tsikíxáya‑la̱ Jesús; a̱kjòn síka'bí‑la̱ xákjién nga jngó jngó mé ra chija'ta‑la̱.
44004036	'Koa̱á 'sín ki'sìn jngo xi̱ta̱ Levita ra José 'mì ra ya̱ i̱'nde‑la̱ na̱xi̱ndá Chipre. Jñà xi̱ta̱ ra tsikíxáya‑la̱ Jesús, jngo 'í tsikí'ta‑la̱ nga Bernabé kitsò‑la̱. (Xi̱ta̱ ra sí'ñó ikon‑ná, tsò‑ni jè 'í ra̱kìi̱.)
44004037	Xi̱ta̱ ra̱kìi̱, kjijnaá jngo 'ndé‑la̱ nangi; tsatína‑ní; a̱kjòn 'jiìkó jè to̱n‑la̱; isìnga̱tsja jñà xi̱ta̱ ra tsikíxáya‑la̱ Jesús.
44005001	Tanga jngo xi̱ta̱ 'xi̱n ra 'mì Ananías ko̱ jè chjo̱ón‑la̱ Safira 'mì, ti̱'koa̱á tsatína jngo 'ndé‑te nangi‑la̱.
44005002	Xi̱ta̱ ra̱kìi̱ tsajo̱óya‑ni ko̱ chjo̱ón‑la̱ nga tsikí'ma chiba jè to̱n chjí nangi‑la̱. Ta chibaá 'jiìkó nga isìnga̱tsja jñà xi̱ta̱ ra tsikíxáya‑la̱ Jesucristo.
44005003	Jè Pedro kitsó‑la̱: ―Ji̱ Ananías, ¿mé‑ni kabi'nde‑ni nga jè xi̱ta̱‑ni̱í ka'faha'sen‑jin ya̱ inìma̱‑li nga mejèn‑li kachìndo̱cha̱‑la̱ jè Inìma̱ Tsje‑la̱ Nainá? ¿Mé‑ni kabì'ma chiba‑ni jè to̱n chjí nangi‑li?
44005004	¿A mí tsa tsa̱ji jè nangi? 'Kia̱ nga ijye kabatini, ¿a mí tsa tsa̱ji‑ti jè to̱n‑la̱? ¿Mé‑ni ko̱'sín kàníkítsjen‑ni ya̱ a̱jin inìma̱‑li? Mì tsa xi̱ta̱‑jìn ra mejèn‑li kabìndo̱cha̱‑la̱, jè sabà Nainá.
44005005	Jè Ananías, 'kia̱ nga kií'nchré jñà 'én kìi̱, iskàtje̱n'tá ya̱ nangi; a̱kjòn 'ken. Nga'tsì xi̱ta̱ ra kií'nchré nga ko̱'sín kjomà, taxki̱ 'ñó itsakjòn.
44005006	'Kia̱á 'ji i'ka i̱xti 'xi̱n ra ijye iskasòn nó‑la̱, isíkájté nikje ijo‑la̱ Ananías; a̱kjòn tsachrje ya̱ ni'ya, nga kiì kíhijin.
44005007	Ta̱'koa̱ ijyeé‑la tjín‑ni tsa jàn hora 'kia̱ nga 'ji Safira jè chjo̱ón‑la̱ Ananías; ko̱ mì kì tjíjin‑la̱ tsa mé kjoa̱ ra kjomà.
44005008	Jè Pedro iskonangií‑la̱ kitsò‑la̱: ―¿A 'koa̱á tjín tsatina‑no jè nangi‑no koni tjín bixó? Jè chjo̱ón ra̱kìi̱ kitsó‑ní: ―Jon, 'koa̱á tjín tsatina‑nìji̱n.
44005009	'Kia̱á kitsò‑la̱ jè Pedro: ―'Kia̱ ko̱'sín ichibàya‑no, ¿a 'koa̱á 'sín ma‑no nga maá jchónda̱cha̱‑la̱ jè Inìma̱ Tsje‑la̱ Nainá? Chítsijen‑la̱ jñà xi̱ta̱ ra ya̱ i̱jnchajto xo̱tjo̱ba̱ ni'ya, jñà kàfì kíhijin jè 'xi̱n‑li; ti̱'koa̱á ngaji̱ jñà i̱ko̱‑te‑li.
44005010	Chjo̱ón ra̱kìi̱, ta ndi̱to̱ón iskàtje̱n'ta nangi ya̱ a̱ngi ndsa̱ko̱ Pedro, a̱kjòn 'ken. 'Kia̱ nga 'jaha'sen ni'ya jñà i̱xti 'xi̱n, kijtse‑ní nga ijye 'ken; 'kia̱á tsachrje ni'ya, nga kiì kíhijin'ta‑la̱ 'xi̱n‑la̱.
44005011	Nga'tsì xi̱ta̱ na̱xi̱ndá‑la̱ Cristo ko̱ nga'tsì xi̱ta̱ ra kií'nchré kjoa̱ kìi̱, taxki̱ 'ñó itsakjòn.
44005012	Jñà xi̱ta̱ ra tsikíxáya‑la̱ Jesús, kjín kjo̱xkón ki'sìn ra bakón kjoa̱jeya‑la̱ Nainá ya̱ ngixko̱n xi̱ta̱ na̱xi̱ndá. Nga'tsì xi̱ta̱‑la̱ Cristo sabà ya̱á kjóxkóya ki'ta ya̱ ngitjo̱ba̱ ra 'mì Salomón.
44005013	Jñà ra kj'ií xi̱ta̱, ni̱jngó ra kjó'ñó ikon nga ya̱ tsakáhijtako̱ jñà xi̱ta̱‑la̱ Cristo. Tanga ra jñà xi̱ta̱ na̱xi̱ndá, 'ñó nda kijtsexkón jñà xi̱ta̱‑la̱ Cristo.
44005014	Ko̱ jñà ra kjokjiín‑la̱ a̱'ta 'tse̱ Cristo, isa̱á 'ñó kjìn kjomà‑isa, íchjín ko̱ íchjá kjokjiín‑la̱.
44005015	Skanda jñà xi̱ta̱ tsachrjeé xi̱ta̱ ra kiya ya̱ a̱ya ndi̱yá, isíkáhijyosòn na̱chan ko̱ nijñaa̱, mé‑ni 'kia̱ nga 'koa̱ jè Pedro, ko̱ndaá‑ni ni̱'sín tà jé 'ngién‑la̱ ska̱'ta i'ka‑la̱ jñà xi̱ta̱ ra kiya.
44005016	Ti̱'koa̱á kjín xi̱ta̱ 'ji ya̱ Jerusalén ra inchrabà‑ni ya̱ na̱xi̱ndá ra tjín ya̱ chraña'ta‑la̱; 'jiìkó xi̱ta̱ ra kiya ko̱ ra inìma̱ 'cho‑la̱ ni̱í i̱nchibeton; nga'tsì xi̱ta̱ kìi̱ kjonda ijyeé‑ni.
44005017	Jè na̱'mì ítjòn ko̱ nga'tsì xi̱ta̱ ra ya̱ báhijtako̱ ra ya̱ chja̱‑ni a̱'ta 'tse̱ xi̱ta̱ saduceo, kjòchi̱ni̱keé jñà xi̱ta̱ ra tsikíxáya‑la̱ Jesús.
44005018	A̱kjòn itsabá'ñó; kiìko̱ nga isíkítsa̱jna nda̱yá ra 'tse̱ na̱xi̱ndá.
44005019	Tanga 'kia̱ nga ijye kjòjñò, jngo ìkja̱li̱‑la̱ Nainá ijchò kjí'xa̱‑la̱ nda̱yá. Tsachrje‑ni xi̱ta̱ kìi̱, kitsò‑la̱:
44005020	―Tangió, ti̱ncha kixio̱ò ya̱ a̱ya i̱ngo̱ ítjòn, 'tèna̱jmí ijye‑la xi̱ta̱ na̱xi̱ndá kó'sín tjín a̱'ta 'tse̱ kjo̱binachon xi̱tse̱ ra tsjá Cristo.
44005021	Koni 'sín nga kií'nchré jñà 'én kìi̱, ra ma nchijòn, ta̱jñó kijì ya̱ i̱ngo̱ ítjòn nga tsakón‑ya‑la̱ xi̱ta̱. Ti̱'kia̱á‑ni 'ji jè na̱'mì ítjòn, ko̱ nga'tsì xi̱ta̱‑la̱ ra ya̱ títsa̱jnako̱. Kiìchja̱‑la̱ nga'tsì xi̱ta̱xá ko̱ xi̱ta̱ jchínga 'tse̱ na̱xi̱ndá Israel nga tsikíxkóya xákjén; a̱kjòn kitsjá kjo̱hixi̱ nga kiìjch'à jñà xi̱ta̱‑la̱ Cristo ra títsa̱jna'ya nda̱yá.
44005022	'Kia̱ nga ijchò jñà polsìya̱, mì kì isakò‑la̱ jñà xi̱ta̱ ra títsa̱'ya nda̱yá; 'kia̱á tsáfa‑ni; tsi'kéna̱jmí nga mì kì yá tjín ya̱ a̱ya nda̱yá.
44005023	Kitsò: ―'Kia̱ nga kabijcho‑ji̱n, ndaá tjíchjàjto xo̱tjo̱ba̱‑la̱ nda̱yá. Jñà chíchàn ra síkinda̱, ya̱á i̱jnchajto ya̱ xo̱tjo̱ba̱; tanga 'kia̱ nga kabitjáha̱'se̱n‑ji̱n mì ti̱ yá xi̱ta̱ tjín‑ni ya̱ a̱ya nda̱yá.
44005024	'Kia̱ nga kií'nchré 'én kìi̱, jè na̱'mì ítjòn ko̱ jñà na̱'mì ra i'kaa̱ ko̱ jè xi̱ta̱ ítjòn‑la̱ polsìya̱ ra síkinda̱ i̱ngo̱ ítjòn, ta 'koa̱á kjomà‑la̱; mì kì kjòchi̱ya‑la̱ kó'sín kje̱he'tin‑la̱ jè kjoa̱ ra̱kìi̱.
44005025	Ti̱jé‑ni hora nga 'ji jngo xi̱ta̱ ra 'jií 'kéna̱jmí, kitsò: ―Jñà xi̱ta̱ ra ichini jiòn nda̱yá, ya̱á títsa̱jna ya̱ a̱ya i̱ngo̱ ítjòn nga i̱nchibakón‑ya‑la̱ xi̱ta̱ na̱xi̱ndá.
44005026	'Kia̱á kijì jè xi̱ta̱ ítjòn‑la̱ polsìya̱ ra síkinda̱ i̱ngo̱ ko̱ jñà polsìya̱ ra i'ka nga kií'ká. Ta inchrabàko̱ kjo̱nda‑ní; mì kì tsa mé ra isìko̱. Nga̱ jñá tsakjón‑la̱ jñà xi̱ta̱ na̱xi̱ndá tsa ya̱ na̱jo̱ ki̱ìnè nga si̱ì'ken.
44005027	'Kia̱ nga 'jiìkó, isikinchá masen‑ní ya̱ ñánda̱ títsa̱jnajtín xi̱ta̱. Jè na̱'mì ítjòn kitsó‑la̱:
44005028	―¿A mí tsa ko̱'sín tsi'kìn‑laji̱n nga jngo kjá mì ti̱ kì ko̱tsò 'én ra ko̱kón‑ya‑no a̱'ta 'tse̱ Jesús? Ta isa̱á ijye iningasòn jè kjo̱téxoma‑no kóho'ki i̱ Jerusalén; ti̱'koa̱á ngaji̱ín chininè‑náji̱n nga 'ken jè xi̱ta̱ ra̱kìi̱ ―kitsò jè na̱'mì ítjòn.
44005029	Jè Pedro, ko̱ xi̱ta̱ xákjén ra jè Jesús tsikíxáya‑la̱, kitsó‑ní: ―Isa̱á chjí‑la̱ nga jè Nainá si̱itjasòn‑la̱ji̱n, ko̱ mì 'koa̱‑ni jñà xi̱ta̱.
44005030	Jè Nainá‑la̱ jñà xi̱ta̱ jchínga‑ná, isikjaáya‑ila̱ jè Jesús a̱'ta 'tse̱ kjoa̱biya, jè ra jiòn ini'ken 'kia̱ nga tsakja'ta krò.
44005031	Nainá, 'ñó jeya isíkíjna'ta ya̱ chrja nga kixi̱‑la̱. Xi̱ta̱xá ítjòn isíkíjna; ti̱'koa̱á jè isíkíjna nga jè ko̱chrjekàjin‑ná kjo̱hi'in, mé‑ni jè na̱xi̱ndá Israel si̱íkájno‑ni jé‑la̱ ko̱ mì ti̱ kì koa̱àtsji-jé‑ni, ti̱'koa̱á si̱hijcha'ta‑la̱ jé‑la̱.
44005032	Xkón kijcha‑naji̱n kjoa̱ kìi̱ ko̱ 'koa̱á 'sín 'bèna̱jmí‑laji̱n; ti̱'koa̱á 'béna̱jmí‑te jè Inìma̱ Tsje‑la̱ Nainá, jè Inìma̱ Tsje ra ijye kitsjà‑la̱ Nainá jñà xi̱ta̱ ra síhitjasòn‑la̱ ―kitsó Pedro.
44005033	'Kia̱ nga kií'nchré jñà 'én kìi̱, 'ñó kjojti‑la̱; skanda mejèn‑la̱ si̱ì'ken.
44005034	Tanga ya̱á tíjnajin jngo xi̱ta̱ fariseo ra ti̱'koa̱ xá tjín‑la̱ ra 'mì Gamaliel jè ra bakón‑ya kjo̱téxoma‑la̱ Nainá. Nga'tsì jñà xi̱ta̱ na̱xi̱ndá 'ñó nda bexkón xi̱ta̱ ra̱kìi̱. 'Kia̱á tsasijna kixi̱; kitsjá kjo̱hixi̱ nga katitjo jngohíjta ni'ya jñà xi̱ta̱ ra tsikíxáya‑la̱ Jesús.
44005035	Jè Gamaliel kitsó‑la̱ xi̱ta̱xá xákjén: ―Jiòn, nga'tsì‑no ra xi̱ta̱ Israel 'mì‑ná, ti̱kítsjen‑la nda nda mé kjoa̱ ra si̱ko̱o jñà xi̱ta̱ kìi̱.
44005036	Ti̱kítsjen jñà ni̱chjin ra ijye tsato a̱'ta 'tse̱ xi̱ta̱ ra ki'mì Teudas. Mejèn‑la̱ nga jè tsikijna ítjòn. 'Koa̱á 'sín kitsò nga xi̱ta̱ ítjòn‑ní. Kjomà‑la̱ tsa ijòn sindo̱ xi̱ta̱ ra kiì'ta‑la̱. Tanga 'kia̱ nga isì'ken xi̱ta̱, nga'tsì xi̱ta̱ ra ya̱ kiì'ta‑la̱, ta ya̱á itsajo‑ni ko̱ ijyehe'tà kjoa̱.
44005037	Ko̱ a̱skan‑nioo̱, jè ni̱chjin 'kia̱ nga kisi'ta xa̱jo̱n xi̱ta̱ nga kjoxki̱ya, ìjngo‑isa xi̱ta̱ tsatsíjen ra tsi'kìn Judas ra xi̱ta̱ Galilea. Ti̱'koa̱á kjín xi̱ta̱ na̱xi̱ndá kiì'ta‑la̱. Tanga ti̱'koa̱á 'kia̱ nga kinì'ken xi̱ta̱ ra̱kìi̱, ti̱'koa̱á nga'tsì ra ya̱ kiì'ta‑la̱, tà ya̱á itsajo‑te‑ni.
44005038	Ko̱ 'koa̱á ma‑ni nga ko̱'sín tíxin‑no 'ndi̱, ta katja'bè‑no. Ti̱'nde‑la jñà xi̱ta̱ kìi̱ nga katafì‑ni. Tsa ta xá 'tse̱ xi̱ta̱á ra i̱nchi'sín, chaán tà ya̱ kje̱he'tà‑ni jè kjoa̱ ra̱kìi̱.
44005039	Tanga tsa xá 'tse̱ Nainá‑ni ra i̱nchi'sín, mì kì jiòn chíkjoa̱‑no nga si̱kijne‑la; ti̱kinda̱a ijo‑no tsa kií ni̱chjin‑ni, tsa jè‑ni Nainá ra i̱nchibixkàn‑ko̱o ―kitsó Gamaliel.
44005040	Nga'tsì xi̱ta̱ ra ya̱ títsa̱jnajtín, kjokjiín‑la̱ koni 'sín kitsò. 'Kia̱á kiìchja̱ india‑ila̱ jñà xi̱ta̱ ra tsikíxáya‑la̱ Jesús. Tsajá‑la̱, isiki'on, ko̱ 'ñó tsikínè‑la̱ nga mì ti̱ kì ko̱'sín 'ke̱èna̱jmíya‑ni ra a̱'ta 'tse̱ Jesús. A̱kjòn isíkítsa̱jnandi̱í‑ni.
44005041	Jñà xi̱ta̱ ra tsikíxáya‑la̱ Jesús, 'ñó tsja tjín‑la̱ 'kia̱ nga itjo‑ni ya̱ ngixko̱n xi̱ta̱xá ra títsa̱jnajtín. Nga̱ Nainá nda iskotsíjen‑jnó nga kitsjá'nde nga ma isìkjiín kjo̱hi'in ra ta nga̱tjì 'tse̱ Jesús.
44005042	Mì kì jyò tsikitsa̱jna. Ni̱chjin nchijón tsakón‑ya ya̱ a̱ya i̱ngo̱ ítjòn ko̱ ra kj'ií ni'ya; kiìchja̱ya 'én‑la̱ Nainá nga jé Jesús ra Cristo [nga̱ jé ra xá isìkasén‑ni Nainá].
44006001	Jñà ni̱chjin kìi̱, 'kia̱ nga ijye 'ñó tímakjìn‑ya jñà xi̱ta̱ ra koté'yá'ta‑la̱ Jesús ra kjokjiín‑la̱ ra a̱'ta 'tse̱, jñà xi̱ta̱ ra chja̱ 'én griego tsikí'tsia̱‑ní nga tsakjajé'tin jñà xi̱ta̱ ra chja̱ 'én hebreo, nga jñà íchjín jch'a̱n ra 'ken 'xi̱n‑la̱ ra 'tse̱ xi̱ta̱ griego, mì kì ko̱'sín tí'bì‑la̱ tsajmì ra kjine koni 'sín tí'bì‑la̱ jñà íchjín jch'a̱n 'tse̱ xi̱ta̱ hebreo.
44006002	Jñà xi̱ta̱ ra tejò ma‑ni ra tsikíxáya‑la̱ Jesús, tsikíxkóyaá nga'tsì xi̱ta̱ ra i̱nchikotá'yá'ta‑la̱ Jesús, kitsò‑la̱: ―Mí‑la kì nda tjín tsa ki̱jmí‑ji̱n jè xá‑la̱ Nainá nga mì ti̱ kì 'kéna̱jmíya‑naji̱n jè 'én nda‑la̱, ko̱ tsa ta jñá chítsijen ji̱n mé ra chija'ta‑la̱ jñà xi̱ta̱ i̱ma̱.
44006003	'Ndsé, ito xi̱ta̱ 'xi̱n chjáajion mé‑ni nga jñà ko̱nga̱tsja‑ni xá kìi̱, jñà ra 'ya nga nda i̱nchisíjchá ijo‑la̱ nga ndaá tjíjin inìma̱‑la̱ jè Inìma̱ Tsje‑la̱ Nainá nga ti̱'koa̱ tjín‑la̱ kjo̱bítsjen.
44006004	Ngaji̱n, kji'tá ni̱chjin ki̱nákjoa̱'ta‑la̱ji̱n Nainá; ti̱'koa̱ ko̱kón‑ya‑ji̱n jè 'én‑la̱ Nainá.
44006005	Jñà 'én kìi̱, ndaá isasèn‑la̱ nga'tsì xi̱ta̱. 'Kia̱á jahíjin jè Esteban, jngo xi̱ta̱ 'xi̱n ra nda makjiín‑la̱ a̱'ta 'tse̱ Nainá ti̱'koa̱ nda tjíjin inìma̱‑la̱ jè Inìma̱ Tsje‑la̱ Nainá. Jahíjin‑te jè Felipe, Prócoro, Nicanor, Timón, Parmenas, ko̱ Nicolás ra Antioquía i̱'nde‑la̱ ra jahatjìya‑la̱ nga ya̱ 'jaha'sen‑jin‑la̱ xi̱ta̱ judío.
44006006	Jñà xi̱ta̱ ra itjahájin, isinchá masen‑ní ya̱ ngixko̱n xi̱ta̱ ra tsikíxáya‑la̱ Jesús. Ko̱ jñà xi̱ta̱ ra tsikíxáya‑la̱ Jesús kiìchja̱'ta‑la̱ Nainá ko̱ tsakásòn‑la̱ tsja nga isìnga̱tsja xá.
44006007	Isa̱á 'ñó tsabísòn‑isa 'én‑la̱ Nainá. Sa 'ñó sa 'ñó kjokjìn‑isa jñà xi̱ta̱ ra kotá'yá'ta‑la̱ Jesús ya̱ na̱xi̱ndá Jerusalén. Skanda kjín ma‑ni na̱'mì Judío ra kjokjiín‑la̱ ra a̱'ta 'tse̱ Jesús.
44006008	Jè Esteban, 'ñó nda ki'se‑la̱ nga'ñó ko̱ kjo̱nda ra a̱'ta 'tse̱ Nainá. 'Koa̱á kjomà‑ni nga kjìn kjo̱xkón ki'sìn ra bakón kjoa̱jeya‑la̱ Nainá ya̱ a̱jin na̱xi̱ndá.
44006009	Tjín i'ka xi̱ta̱ ra ya̱ chja̱‑ni ni'ya sinagoga ñánda̱ nga maxkóya xi̱ta̱ Judío ra ijye tjíhijyondi̱í‑ni ko̱ xi̱ta̱ 'tse̱ na̱xi̱ndá Cirene ko̱ 'tse̱ Alejandría, ko̱ xi̱ta̱ ra ya̱ i̱'nde‑la̱ Cilicia ko̱ Asia. Tsikí'tsia̱ nga tsakátikjo‑ko̱ jè Esteban.
44006010	Tanga jñà xi̱ta̱ kìi̱, mì kì kjomà isikijne‑la̱, nga̱ ki, jè Esteban, ko̱ó kjo̱bítsjen 'tse̱ Inìma̱ Tsje‑la̱ Nainá kiìchja̱.
44006011	Jñà xi̱ta̱ kìi̱, 'kia̱á tsakátsji i'ka xi̱ta̱ ra tsikíchjí‑la̱ nga kitsjà 'én ndiso; kitsò: ―Kàna'yá‑la̱ji̱n jè Esteban nga chja̱jno‑la̱ Moisés ko̱ Nainá.
44006012	'Koa̱á 'sín kjomà‑ni nga kjojti‑la̱ jñà xi̱ta̱ na̱xi̱ndá ko̱ jñà xi̱ta̱ jchínga ko̱ jñà xi̱ta̱ ra bakón‑ya kjo̱téxoma‑la̱ Nainá ra tsikínda Moisés. 'Kia̱á itsabá'ñó jè Esteban, kiìko̱ ya̱ ñánda̱ nga títsa̱jnajtín jñà xi̱ta̱xá ítjòn‑la̱ xi̱ta̱ judío.
44006013	Ko̱ ijchòko̱ xi̱ta̱ ra kitsjà 'én ndiso, nga kitsò: ―Jè xi̱ta̱ ra̱kìi̱, mì kì jyò bijna; kji'tá ni̱chjin chja̱jno‑la̱ jè I̱ngo̱ Tsje‑la̱ Nainá ra̱kìi̱, ko̱ kjo̱téxoma‑la̱ Moisés.
44006014	Ijyeé ko̱'sín ina'yá‑la̱ji̱n nga tsò nga jè‑ró Jesús ra Nazaret 'tse̱, si̱ìxojen‑ró jè i̱ngo̱ ra̱kìi̱, ti̱'koa̱á si̱ìkaatjìya-ró‑la̱ kjoa̱ ra ijye nga‑ná koni 'sín nga tsakón‑ya‑ná Moisés ―kitsó xi̱ta̱ kìi̱.
44006015	Nga'tsì xi̱ta̱ ra ya̱ títsa̱jna junta, 'kia̱ nga isko'án jè Esteban, 'koa̱á 'sín tsatsíjen‑la̱ i̱sén‑la̱ koni tsa 'tse̱ ìkja̱li̱.
44007001	Jè xi̱ta̱ ítjòn‑la̱ na̱'mì iskonangií‑la̱ jè Esteban kitsò‑la̱: ―¿A kixi̱í kjoa̱ nga ko̱tjín kjoa̱ ra kanínè‑li xi̱ta̱?
44007002	Jè Esteban kitsó‑ní: ―'Ndsé, ko̱ ra xi̱ta̱ jchínga 'mì‑no: tjín‑no kjoa̱jetakòn nga ti̱ná'ya i̱tsé‑ná. Jè Nainá ra 'ñó jeya tíjna, tsatsíjen tsijeén‑la̱ jè xi̱ta̱ jchínga‑ná Abraham 'kia̱ nga ya̱ tíjna Mesopotamia, 'kia̱ nga ti̱kje bijchó kijna ján na̱xi̱ndá Harán;
44007003	nga kitsò‑la̱: “Títjo̱kàjin nangi‑li; ko̱ títjo̱kàjin‑la̱ xi̱ta̱ xàngi̱i; ko̱ ya̱ 'tin‑ki̱jni ya̱ nangi ñánda̱ nga 'a̱n kokon‑la.”
44007004	Jè Abraham, itjokàjin‑ní ya̱ nangi‑la̱ xi̱ta̱ Caldea, ya̱á kiì kijna ya̱ nangi Harán. 'Kia̱ nga ijye 'ken jè na̱'ìn‑la̱, jè Nainá 'jiìkó i̱ i̱'nde ñánda̱ titsa̱jneé 'ndi̱ 'ndi̱.
44007005	Jè Nainá, ni̱mé i̱'nde kitsjà kjo̱tjò‑la̱ ra 'tse̱ kjomà; skanda nda mí ki'tsì i̱tsé‑la̱ ya̱ ñánda̱ ma ko̱sìjnasòn jngo ndsa̱ko̱. Tanga 'koa̱á 'sín kitsò‑la̱ nga jè i̱'nde ra̱kìi̱, 'tse̱é ko̱ma, ko̱ ti̱'koa̱á 'tse̱é i̱xti‑la̱ ki̱tso̱ ki'ta‑la̱ skanda ta mé ni̱chjin‑ni. Ni̱'sín jè ni̱chjin ra̱kìi̱, kjè tsa i̱xti tjín‑la̱ Abraham.
44007006	Ko̱, ki̱í'sín kitsò‑la̱ Nainá: “Jñà tje̱‑li, xín na̱xi̱ndá si̱ìjchá ijo‑la̱; xi̱ta̱ chi̱'ndaá ko̱ma; ijòn sindo̱ nó si̱ìkjiín kjo̱hi'in nga ske̱ton xi̱ta̱.”
44007007	Tanga ti̱'koa̱á kitsó Nainá: “Tanga 'a̱án tsja‑la̱ kjo̱hi'in jè na̱xi̱ndá ñánda̱ nga xi̱ta̱ chi̱'nda 'si̱n‑no; 'kia̱ nga ko̱ma a̱skan‑nioo̱, jñà xi̱ta̱ tje̱‑li ki̱tjokajiín ya̱ na̱xi̱ndá ra̱kiòo̱, ko̱ kj'i̱í india‑ni i̱ i̱'nde ra̱kìi̱, ko̱ i̱í i̱jndíi̱ ñánda̱ nga nda kjón ske̱xkón‑na.”
44007008	Jè Nainá jngo kjoa̱ tsikíndajín‑ko̱ jè Abraham 'kia̱ nga kitsjà‑la̱ kjo̱hixi̱ nga si̱'ta chi̱ba̱ ijo‑la̱ xi̱ta̱, kjoa̱ 'tse̱ circuncisión. Jè Abraham, ki'seé jngo‑la̱ i'ndí ra Isaac ki'mì; 'kia̱ nga ijchò jin ni̱chjin nga kitsin, tsikí'ta chi̱ba̱á ya̱ ijo‑la̱. Ko̱ jè Isaac ki'se‑la̱ i'ndí ra ki'mì Jacob; 'koa̱á ti̱'sín isìko̱. Ko̱ jè Jacob, 'koa̱á ti̱'sín isìko̱ jñà i̱xti‑la̱ ra tejò kjomà, jñà ra xi̱ta̱ jchínga‑la̱ kjomà na̱xi̱ndá Israel.
44007009	’Jñà i̱xti‑la̱ Jacob, jñà ra xi̱ta̱ jchínga‑ná, kjoxìtakòn‑keé jngo 'ndse̱ ra ki'mì José; a̱kjòn tsatína; ko̱ jñà xi̱ta̱ ra tsatse‑ni ya̱á kiìko̱ ján nangi Egipto. Tanga Nainá, ya̱á nda tíjnako̱ José.
44007010	Ko̱ jè Nainá tsasìko̱ó ta mé kjoa̱ ra ki'se‑la̱. Ti̱'koa̱á kitsjá‑la̱ kjo̱bítsjen ko̱ kitsjá‑la̱ kjo̱nda ya̱ ngixko̱n Faraón ra xi̱ta̱xá ítjòn tíjna ján na̱xi̱ndá Egipto. Jè faraón, kitsjá‑la̱ xá José nga jè tsatéxoma‑la̱ na̱xi̱ndá Egipto, ti̱'koa̱ xi̱ta̱ ítjòn tsikijna ya̱ ni'ya‑la̱ faraón.
44007011	’Jñà ni̱chjin kìi̱ kjinchrá ki'se kóho'ki nangi Egipto ko̱ ya̱ i̱'nde Canaán; tseé kjo̱hi'in ki'se‑la̱ xi̱ta̱; jñà xi̱ta̱ jchínga‑ná mì ti̱ kì isakò‑ila̱ tsajmì ra iskine.
44007012	'Kia̱ nga kií'nchré Jacob nga tjín tsajmì ra ma chine ján Egipto isìkasén i̱xti‑la̱ jñà ra xi̱ta̱ jchínga‑ná, nga kií'ká tsajmì. 'Koa̱á 'sín kjomà‑ni nga kjo'tsia̱ nga ijchòtjòn ján Egipto.
44007013	Ra ma‑ni jò 'ka̱ nga kií'ká tsajmì, José tsakón‑la̱ ijo‑la̱ jñà 'ndse̱. 'Koa̱á 'sín kjomà‑ni nga jè faraón kijtse ñánda̱ inchrabà‑ni jè tje̱‑la̱ José.
44007014	Jè José kitsjá kjo̱hixi̱ nga kiìjch'à Jacob ra na̱'ìn‑la̱ ma nga ya̱ ki̱ji̱tji̱ngi‑la̱ ján Egipto. Ta nga'tsì xi̱ta̱ xákjién, jàn‑kan ko̱ chrjo'òn ma‑ni.
44007015	'Koa̱á 'sín kjomà‑ni nga kijì Jacob ján Egipto; ya̱á 'ken; ti̱'koa̱ ya̱á 'ken nga'tsì i̱xti‑la̱ ra xi̱ta̱ jchínga‑ná kjomà.
44007016	Ra kjomà a̱skan‑nioo̱, jñà ninda‑la̱ Jacob ko̱ 'tse̱ ti‑la̱ ya̱á kiìko̱ nga kiì kíhijin ya̱ ngatsjó‑la̱ ján Siquem, jngo nga̱jo̱ ra kjijna ya̱ i̱'nde ñánda̱ to̱n tsatse‑ni Abraham jè i̱'nde ra itìna i̱xti‑la̱ Hamor.
44007017	’'Kia̱ nga ijye kjochraña ni̱chjin nga ki̱tjasòn 'én ra ijye ko̱kitsò‑la̱ Nainá jè Abraham, jè na̱xi̱ndá Israel, 'ñó kjokjìn‑ya ján na̱xi̱ndá Egipto.
44007018	Ijchó ni̱chjin ya̱ Egipto nga kj'ií xi̱ta̱xá ítjòn tsikijna ra mì kì kijtsexkon José.
44007019	Jè xi̱ta̱xá ítjòn ra̱kìi̱, tsikí'tsia̱‑ní nga iskonda̱cha̱‑la̱ ko̱ kijtseton jñà xi̱ta̱ jchínga‑ná ko̱ nga'tsì xi̱ta̱ na̱xi̱ndá‑ná; kjo̱'ñó ki'sìn‑la̱ nga katatsjin‑tákon nga'tsì ndí i̱xti‑xó‑la̱ nga katiya mé‑ni nga katachija tje̱‑ni.
44007020	Ti̱jé‑ni ni̱chjin nga kitsin jè Moisés. I'ndí ra̱kìi̱, 'ñó nda 'ki ra a̱'ta 'tse̱ Nainá. Jàn sá tsikijna ya̱ ni'ya‑la̱ nga isíjchá xi̱ta̱ jchínga‑la̱.
44007021	'Kia̱ nga ta ya̱ isijnajin i̱sén, jè tsati‑la̱ faraón iskábétjò, isíjchá koni tsa i'ndí 'tse̱.
44007022	Jè Moisés ya̱á iskotá'yá nga'tsì kjoa̱chji̱ne̱ ra tjín Egipto. 'Ñó ki'se‑la̱ nga'ñó kó'sín nga kiìchja̱ ko̱ nga'tsì kjoa̱ ra ki'sìn.
44007023	’'Kia̱ nga ijye tjín‑la̱ ichán nó Moisés, 'koa̱á 'sín tsi'ké‑la̱ ikon nga ikatsíjen‑la̱ xi̱ta̱ xákjién ra na̱xi̱ndá Israel.
44007024	'Kia̱ nga kijtse jè Moisés nga 'cho tínìko̱ jngo xi̱ta̱ xákjién ra xi̱ta̱ Israel, tsasìko̱‑ní, isì'keén jè xi̱ta̱ Egipto ra tíbeton xákjién ko̱ 'koa̱á 'sín kisìjndà‑ni.
44007025	'Koa̱á 'sín tísíkítsjen Moisés, tsa i̱nchimachi̱yaá‑la̱ jñà xi̱ta̱ Israel nga jè si̱ìchjeén Nainá nga si̱ìkítsa̱jnandi̱í‑ni; tanga jñà xi̱ta̱ Israel mì kì ko̱'sín kjòchi̱ya‑la̱.
44007026	'Kia̱ nga kjomà ma nchijòn, kijtse‑ní nga jò xi̱ta̱ Israel i̱nchikjaán‑kjo, ko̱ jè Moisés mején‑la̱ nga si̱íkítsa̱jyo‑ni, kitsò‑la̱: “Jiòn ra 'ndsè chibà, ¿mé‑ni nga ti̱jiòn bixkàn‑kjo‑no?”
44007027	Jè xi̱ta̱ ra tíkjaán‑ko̱ xákjién, 'kia̱á tsjahítsjá Moisés, kitsò‑la̱: “¿Yá ra xi̱ta̱xá isíkíjna‑li, ko̱ yá ra ko̱kitsò‑li nga ji̱ kíndajín ra a̱'ta tsa̱ji̱n?
44007028	¿A ti̱'koa̱á mejèn‑li nga si̱'ken‑ná koni 'sín ini'kin ngojña̱ jè xi̱ta̱ Egipto?”
44007029	Moisés, 'kia̱ nga kií'nchré 'én kìi̱ tsanga‑ní; ya̱á kiì kijna i̱'nde ra 'mì Madián. 'Koa̱á 'sín tsikijna koni jngo xi̱ta̱ ra mì tsa ya̱ i̱'nde‑la̱; ya̱á ixan ko̱ jò i̱xti ki'se‑la̱.
44007030	’'Kia̱ nga ijye ijchò ichán nó nga tíjna ján Madián jè Moisés, jngo ìkja̱li̱‑la̱ Nainá tsatsíjen‑la̱ ya̱ i̱'nde'taxìn ya̱ chraña'tá‑la̱ nindo Sinaí ñánda̱ nga i̱'nde kixì. Jè ìkja̱li̱ ya̱á síjnajin ni'í ñánda̱ jngo yá na'yá títì.
44007031	'Kia̱ nga jè Moisés tíkotsíjen‑la̱ jè yá na'yá ra títìo̱, tà kjóxkón‑la̱ koni 'sín nga tíma; ikasijna chraña'tá-isa‑la̱ nga mejèn‑la̱ isa̱ nda ske̱; 'kia̱á kií'nchré jè jta̱‑la̱ Nainá nga kiìchja̱jin i̱sén, nga kitsò:
44007032	“'A̱n‑ná ra Nainá‑la̱ jñà ra xi̱ta̱ jchínga‑li, Nainá‑la̱ Abraham, Nainá‑la̱ Isaac, ko̱ Nainá‑la̱ Jacob.” Jè Moisés tà jatsé‑ní nga̱ 'ñó itsakjòn, ko̱ mì kì kitsò ikon nga iskotsíjen‑la̱.
44007033	Jè Nainá kitsó‑la̱: “Ti̱náchrji xa̱jté ra kjiya‑li; nga̱ jè i̱'nde ñánda̱ tisìjnasìn, i̱'nde tsje‑ní.
44007034	Tíbe‑ná, kó'ki kjo̱hi'in i̱nchisíkjiín xi̱ta̱‑na̱ ra títsa̱jna ya̱ Egipto. Ko̱ ijyeé kí'nchre‑la̱ nga i̱nchifajé'ta‑na; ko̱ kií xá kábítjo̱je̱en‑na nga síkítsa̱jnandi̱í‑na. Kií ko̱'sín tíchjà‑la, nchrabí, ya̱á sikásén‑la ján Egipto.”
44007035	’Jñà xi̱ta̱ Israel, ni̱'sín tsachrjengi jè Moisés 'kia̱ nga kitsò‑la̱: “¿Yá ra xi̱ta̱xá isíkíjna‑li ko̱ yá ra ko̱kitsò‑li nga ji̱ kíndajín‑náji̱n?”, tanga jè sabá Nainá isìkasén ján na̱xi̱ndá Egipto koni jngo xi̱ta̱xá ítjòn, ko̱ koni jngo xi̱ta̱ ra ma‑la̱ síkíjnandi̱í‑ná. Nga̱ jè Nainá isìkasén jè ìkja̱li̱ ra tsikí'tin Moisés.
44007036	Ko̱ jé Moisés ra tsachrjekàjin xi̱ta̱ Israel ya̱ na̱xi̱ndá Egipto. Nainá kitsjá‑la̱ nga'ñó nga kjìn kjo̱xkón ki'sìn kóho'ki i̱'nde ya̱ Egipto ko̱ ya̱ a̱jin ndáchikon ra 'mì Ndáchikon Inì, ko̱ kóho'ki ya̱ i̱'nde a̱'ta xìn ra nangi kixì ñánda̱ ichán nó tsikimaya ndi̱yá.
44007037	Ti̱jé‑ni Moisés ra ko̱'sín kitsò‑la̱ jñà xi̱ta̱ Israel: “Nainá, ti̱ya̱á ko̱chrjekàjin jngo‑ni xi̱ta̱ xàngio̱o jè ra ki̱chja̱ ngajo‑la̱ koni 'a̱n.”
44007038	Ti̱'koa̱á ti̱jé‑ni Moisés ra tsikijnako̱ xi̱ta̱ na̱xi̱ndá Israel ya̱ i̱'nde'taxìn ñánda̱ nga nangi kixì, ti̱jé‑te‑ni ra kiìchja̱‑la̱ ìkja̱li̱ ya̱ nindo Sinaí, ko̱ ti̱jé‑te‑ni ra tsajmekó jñà xi̱ta̱ jchínga‑ná, ti̱'koa̱á ti̱jé‑te‑ni ra itjábé‑la̱ 'én‑la̱ Nainá ra síkíjnakon‑ná mé‑ni nga ma si̱ikatoya‑ná ra jién.
44007039	’Tanga jñà xi̱ta̱ jchínga‑ná mì kì kií'nchréhijon‑la̱; ta tsachrjengi‑ní. Ta isa̱á, ya̱ a̱jin inìma̱‑la̱ isíkítsjen nga mején‑la̱ koa̱áfa india‑ni ján Egipto.
44007040	Kitsò‑la̱ jè Aarón: “Tinda i'ki nainá xkósòn ra ki̱ji̱ ítjòn‑ná. Jè Moisés ra tsachrjekàjin‑ná ya̱ nangi Egipto, mì kì 'yeé mé ra kjomà‑la̱.”
44007041	'Kia̱á tsikínda jngo xkósòn ra nainá kitsò‑la̱ ra i̱sén‑la̱ nchra̱ja̱ i'ndí 'ki; isì'ken‑la̱ cho̱, kitsjá‑la̱ kjo̱tjò jè i̱sén‑la̱ nchra̱ja̱ nga kijtsexkón, a̱kjòn tsikíjna jngo 'sí a̱'ta 'tse̱ nainá xkósòn ra ti̱jñà tsikínda‑ni.
44007042	'Koa̱á 'sín ma‑ni nga jè Nainá kitsjin-tákon jñà xi̱ta̱ Israel. Kitsjá'ndeé‑la̱ nga jñà kijtsexkón ijye nga'tsì jñà nitse ra tjín ján ngajmi. Nga̱ 'koa̱á 'sín tíchja̱ xa̱jo̱n ra tsikínda jñà xi̱ta̱ ra kiìchja̱ ngajo‑la̱ Nainá nga tsò: Jiòn ra xi̱ta̱ na̱xi̱ndá Israel, ra ichán nó tsinchimaya jiòn ndi̱yá ya̱ i̱'nde'taxìn ñánda̱ nga nangi kixì. ¿A 'a̱án ini'ken‑nájiòn cho̱, ko̱ a ki'tsí‑ná jiòn jè kjo̱tjò‑no?
44007043	Ki ta isa̱á jè ki'chàmijiòn ni'ya nikje‑la̱ nainá xkósòn 'tse̱ Moloc, ko̱ nitse‑la̱ 'tse̱ nainá xkósòn‑no ra 'mì Refán; jñà i̱sén ra jiòn tsikìnda nga kijchaxkón. Kií nga̱tjì‑la̱ nga kochrjékajin‑no ya̱ i̱'nde tsa̱jiòn. Isa̱á kjin sikásén‑no koni ñánda̱ nga tíjna Babilonia, kitsò jñà xi̱ta̱ ra kiìchja̱ ngajo‑la̱ Nainá.
44007044	’Ya̱ i̱'nde'taxìn ñánda̱ nangi kixì, jñà xi̱ta̱ jchínga‑ná ki'se jngo‑la̱ Ni'ya Tsje ra 'tse̱ nikje ra bakón nga ya̱ kjihijyoyá kjo̱téxoma tsje‑la̱ Nainá. 'Koa̱á 'sín isinda ni'ya ra̱kìi̱ koni 'sín tsatéxoma‑la̱ Nainá jè Moisés 'kia̱ nga kitsò‑la̱ nga 'koa̱á 'sín kátínda jngo ni'ya koni 'ki i̱sén‑la̱ ni'ya ra ijye kijtse.
44007045	Ni'ya tsje ra̱kìi̱ ra nikje, jñá xi̱ta̱ jchínga‑ná kjonga̱tsja; jñà 'jiìkó xi̱ta̱ ra tje̱n‑ko̱ Josué, 'kia̱ nga 'jaha'sen i̱jndíi̱ ya̱ i̱'nde ñánda̱ nga jè sabà Nainá tsachrjekàjin jñà xi̱ta̱ ra ya̱ na̱xi̱ndá‑la̱. Ni'ya ra̱kìi̱, ya̱á isijna skanda jè ni̱chjin 'tse̱ David.
44007046	Jè Nainá, 'ñó nda isasèn‑la̱ David. Ko̱ jè David kisíjé'nde‑la̱ Nainá nga mejèn‑la̱ ki̱ìnda jngo‑la̱ ni'ya ñánda̱ kíjna Nainá ra bexkón nga'tsì xi̱ta̱ tje̱‑la̱ Jacob.
44007047	Tanga jé Salomón ra tsikínda jngo‑la̱ ni'ya Nainá.
44007048	Tsa nda kjòn‑ni, jè Nainá ra 'ñó 'nga tíjna, mì tsa ya̱ bijnaya ni'ya ra xi̱ta̱ bínda. Koni 'sín kitsò nga kitsjà‑la̱ 'én jè xi̱ta̱ ra kiìchja̱ ngajo‑la̱, nga kitsò:
44007049	Jè ngajmi, 'koa̱á 'sín ngoya‑la̱ koni jè íxile̱‑na̱ ya̱ ñánda̱ nga 'a̱n batexóma; ko̱ jè nangi, 'koa̱á 'sín ngoya‑la̱ koni jngo ískoo̱n ya̱ ñánda̱ nga minchasòo̱n jñà ndsa̱koàa̱. ¿Kó'ki jè ni'ya ra kínda‑nájiòn? ¿A ko̱maá‑no kínda jngo i̱'nde ñánda̱ nga síkjáya?, kitsó Na̱'ín‑ná.
44007050	¿A mí tsa 'a̱n sabà tsikindá ijye tsajmì kìi̱?
44007051	Jè Esteban kitsó‑isa‑la̱: ―Jiòn, kji'tá ni̱chjin, 'ñó tájajín tjín inìma̱‑no; ko̱ mì kì kaya‑no 'én ra na'yá; jè inìma̱ ra tjín‑no mì kì bexkón Nainá. Kji'tá ni̱chjin tájajín 'nià‑la, mì kì na'yá‑la jè Inìma̱ Tsje‑la̱ Nainá; ngásòn 'nià koni 'sín nga ki'sìn‑te jñà xi̱ta̱ jchínga‑no.
44007052	Ni̱jngo‑la xi̱ta̱ ra kiìchja̱ya ngájo‑la̱ Nainá kjotseé, mì tsahatji̱ngi‑la̱ jñà xi̱ta̱ jchínga‑no; ti̱'koa̱á isì'ken‑te jñà ra 'jií 'kéna̱jmí a̱'ta 'tse̱ jngo xi̱ta̱ kixi̱, jè ra tjínè‑la̱ nga kj'i̱í. 'Kia̱ nga 'ji jè xi̱ta̱ kixi̱ ra̱kìi̱, jión inìnga̱tsja nga ko̱'sín isì'ken xi̱ta̱.
44007053	Nga'tsì‑no ra jiòn, ra a̱'ta 'tse̱ ìkja̱li̱ ki'tsì‑no kjo̱téxoma, ta isa̱á mì kì nihitjasòn ―kitsó Esteban.
44007054	Jñà xi̱ta̱ kìi̱ 'kia̱ nga kií'nchré 'én ra kiìchja̱ Esteban, 'ñó jti kjomà‑la̱ ya̱ a̱jin inìma̱‑la̱, ngi iskinenè ni̱'ño̱ nga kondra̱ kijì‑la̱ 'kia̱ nga ko̱'sín kitsò Esteban.
44007055	Tanga jè Esteban, 'ñó nda tjíjin ya̱ inìma̱‑la̱ jè Inìma̱ Tsje‑la̱ Nainá. Iskotsíjen ján ngajmi; kijtse jè kjoa̱jeya‑la̱ Nainá; ko̱ kijtse Jesús nga síjna'ta ya̱ nga kixi̱‑la̱ Nainá.
44007056	Kitsò: ―Tíbe‑ná ján ngajmi nga ti̱'xá; ko̱ jè ra I'ndí‑la̱ Xi̱ta̱ tsò‑la̱ ijo‑la̱, ya̱á síjna'ta ya̱ nga kixi̱‑la̱ Nainá.
44007057	Nga'tsì xi̱ta̱ kìi̱, tsikíchjàjtoó chíká‑la̱; a̱kjòn 'ñó iskindaya'tin; indiaá kjójtín‑nè ijye jè Esteban;
44007058	tsachrjekàjin ya̱ a̱jin na̱xi̱ndá; a̱kjòn tsikínè na̱jo̱. Jñà xi̱ta̱ ndiso ra ko̱'sín kitsjà 'én, tsachrje nikje‑la̱ [mé‑ni nga mì si̱ìjti‑la̱ nga ska̱ábé na̱jo̱], ko̱ ya̱á tsakáhijyongi ya̱ ndsa̱ko̱ xi̱ta̱ ti ra 'mì Saulo.
44007059	'Kia̱ nga tísinè na̱jo̱ jè Esteban, kiìchja̱'tá‑la̱ Nainá nga kitsò: ―Na̱'ìn Jesús, chjíbétjì jè inìma̱‑na̱.
44007060	A̱kjòn tsasijna-xkó'nchi, 'ñó kiìchja̱ nga kitsò: ―¡Na̱'ìn, kì tà chjàn kinda̱ 'nì, jé‑la̱ jñà xi̱ta̱ kìi̱! 'Kia̱ nga ijye ko̱kitsò, a̱kjòn 'ken.
44008001	Jè Saulo nga ya̱ síjna, ti̱'koa̱á isìjngoó ikon nga kinì'ken jè Esteban. Ya̱á kjo'tsia̱‑ni jè ni̱chjin ra̱kìi̱ nga 'ñó ki'se‑la̱ kondra̱ ko̱ nga tsihitji̱ngi‑la̱ nga'tsì xi̱ta̱ na̱xi̱ndá‑la̱ Cristo ra tjíhijyo ján Jerusalén. Kóhotjín xi̱ta̱, jndíi̱ ra ján tsanga kóho'ki nangi Judea ko̱ Samaria. Ta jñà isìhijyo‑isa xi̱ta̱ ra tsikíxáya‑la̱ Jesús.
44008002	Tjín i'ka jñà xi̱ta̱ 'xi̱n ra nda bexkón Nainá; jñá tsikíhijin jè ijo‑la̱ Esteban. Ko̱ taxki̱ 'ñó iskindayake.
44008003	Jè Saulo, taxki̱ 'ñó tsahatji̱ngi‑la̱ xi̱ta̱ na̱xi̱ndá‑la̱ Cristo. Jndíi̱ ra ján 'faha'sen ni'ya nga kjo̱'ñó bachrje íchjín ko̱ íchjá, a̱kjòn síkjaha'sen nda̱yá.
44008004	Jñà xi̱ta̱ ra jahachinga, jndíi̱ ra ján kijì nga isìka'bísòn 'én xi̱tse̱ ra nda tsò ra a̱'ta 'tse̱ Cristo.
44008005	Jè Felipe, 'kia̱ nga ijchò ya̱ na̱xi̱ndá Samaria, tsi'kéna̱jmíyaá‑la̱ xi̱ta̱ ra a̱'ta 'tse̱ Cristo [xi̱ta̱ ra xá isìkasén‑ni Nainá].
44008006	Kjín xi̱ta̱ 'tse̱ Samaria, 'kia̱ nga kií'nchré‑la̱ jè Felipe ko̱ nga kijtse jñà kjo̱xkón ra 'ñó nda ki'sìn, jngoó kjo̱bítsjen kijì nga'tsiòo̱ nga isa̱ nda kií'nchré-isa‑la̱.
44008007	Kjín xi̱ta̱ ra inìma̱ 'cho‑la̱ ni̱í tjíjin inìma̱‑la̱ kjonda‑ni. Jè inìma̱ 'cho‑la̱ ni̱í, 'ñó kjindáya ko̱ a̱kjòn bitjojin‑ni ya̱ inìma̱‑la̱ xi̱ta̱. Ti̱'koa̱á kjín xi̱ta̱ kiya ra mì kì ma síjtiya ijo‑la̱ ko̱ ra tsá'yá, kjonda‑ni.
44008008	'Koa̱á 'sín kjomà‑ni nga ya̱ na̱xi̱ndá ra̱kìi̱, jñà xi̱ta̱ 'ñó tsja ki'se‑la̱.
44008009	Ya̱ na̱xi̱ndá Samaria, tíjnaá jngo xi̱ta̱ ra 'mì Simón, ra xi̱ta̱ tj'ee̱ nga ti̱'sa̱ ítjòn. Ta kjóxkón‑la̱ xi̱ta̱ ra ya̱ i̱'nde‑la̱ 'kia̱ nga ko̱'sín iskonda̱cha̱‑la̱ nga kitsò: ―'Ñó nda be ra 'a̱n.
44008010	Nga'tsì xi̱ta̱ ra i̱xti ko̱ ra xi̱ta̱ jchínga, nda kií'nchréhijon‑la̱, kitsò: ―Jé xi̱ta̱ ra̱kìi̱ ra 'ñó tse nga'ñó‑la̱ Nainá tjín‑la̱.
44008011	'Ñó nda kií'nchréhijon‑la̱ ta nga̱tjì‑la̱ nga ijyeé kjokjín nó tjín‑ni nga ko̱tjín kjo̱xkón ra bakón a̱'ta 'tse̱ kjoa̱tj'ee̱ ra ma‑la̱.
44008012	Tanga jñà xi̱ta̱, 'kia̱ nga kjokjiín‑la̱ 'én ra tsi'kéna̱jmí jè Felipe a̱'ta 'tse̱ 'én xi̱tse̱ ra nda tsò kó'sín nga batéxoma Nainá ko̱ a̱'ta 'tse̱ Jesús nga jè ra Cristo, ko̱ íchjín ko̱ íchjá tsikí'tsia̱ nga isatíndá.
44008013	Skanda jè Simón ti̱'koa̱á kjokjiín‑la̱; a̱kjòn isatíndá‑te. Ya̱ ñánda̱ nga tsajme Felipe, ya̱á tsajmekó‑te. Ta kjóxkón‑la̱ 'kia̱ nga kijtse jñà kjo̱xkón ra tí'sín Felipe ko̱ kjoa̱ ra bakón kjoa̱jeya‑la̱ Nainá.
44008014	Jñà xi̱ta̱ ra tsikíxáya‑la̱ Jesús ra títsa̱jna ján Jerusalén, 'kia̱ nga kií'nchré nga jñà xi̱ta̱ Samaria ijyeé kjokjiín‑la̱ 'én‑la̱ Nainá, isìkasén jè Pedro ko̱ Juan.
44008015	Jñà xi̱ta̱ kìi̱, 'kia̱ nga ijye ijchó ján Samaria, tsikítsa'batjí jñà xi̱ta̱ ra ijye kjokjiín‑la̱ mé‑ni nga tjábé‑ila̱ jè Inìma̱ Tsje‑la̱ Nainá.
44008016	Nga̱, ni̱ kjè sa jngo xi̱ta̱ kìi̱ bitjojen‑nè jè Inìma̱ Tsje‑la̱ Nainá. Tà a̱'ta 'tse̱é Na̱'ín‑ná Jesús isatíndá.
44008017	Jè Pedro ko̱ Juan, 'kia̱á tsakásòn‑la̱ tsja, a̱kjòn itjábé‑la̱ jè Inìma̱ Tsje‑la̱ Nainá.
44008018	'Kia̱ nga kijtse jè Simón nga jñà xi̱ta̱ ra tsikíxáya‑la̱ Jesús, jñà básòn‑la̱ tsja nga tjábé‑la̱ jè Inìma̱ Tsje‑la̱ Nainá jñà xi̱ta̱, jè Simón to̱ón tsikí'ta‑la̱ jñà xi̱ta̱‑la̱ Cristo nga
44008019	kitsò‑la̱: ―Ti̱'koa̱á 'ti̱‑te‑ná jè nga'ñó ra̱kìi̱ mé‑ni nga ti̱'koa̱á ko̱'sín 'sin‑te‑na ra 'a̱n, nga ni̱'sín ta yá xi̱ta̱ ra kosòn‑la̱ ndsa̱, tjábé‑la̱ jè Inìma̱ Tsje‑la̱ Nainá.
44008020	Jè Pedro kitsó‑la̱: ―¡Ya̱ katiyaki̱i jè to̱n‑li! Ngaji̱, nga̱ 'koa̱á 'sín kàníkítsjin tsa maá to̱n minda‑né jè kjo̱tjò ra tsjá Nainá.
44008021	Ngaji̱ mì kì tjí'nde‑li nga tjábé‑li, nga̱ jè inìma̱‑li mì kì tsa kixi̱ tíjna ya̱ ngixko̱n Nainá.
44008022	Ti̱kájno jé‑li, kì ti̱ tsja jé fatsji‑ni koni 'sín tjín kjoa̱'cho ra tjíjin inìma̱‑li. 'Ñó titsa'ba‑la̱ Nainá tsa kií ni̱chjin si̱hijcha'ta‑li koni 'sín nga kàníkítsjin.
44008023	Nga̱ be‑ná nga 'ñó kitsejín kjoa̱xìtakòn ya̱ inìma̱‑li, ko̱ jé kjoa̱ ra 'cho tjióo̱n mì kì tsjá'nde‑li nga nda 'nì.
44008024	Jè Simón kitsó‑ní: ―Titsa'ba‑la jiòn jè Nainá ra a̱'ta tsa̱'a̱n, mé‑ni mì ko̱'sín katama'tin‑na koni 'sín nga i̱nchi'mì‑nájiòn.
44008025	Jè Pedro ko̱ Juan, 'kia̱ nga ijye tsi'kéna̱jmí ra a̱'ta 'tse̱ Jesús kó'sín nga kijtsexkon ko̱ nga ijye tsakón‑ya 'én nda‑la̱ Na̱'ín‑ná, 'kia̱á kijì india‑ni ján Jerusalén. Ko̱ kjín xi̱ta̱‑la̱ na̱xi̱ndá ra chja̱‑ni Samaria tsi'kéna̱jmí‑la̱ 'én xi̱tse̱ ra nda tsò ra a̱'ta 'tse̱ Cristo.
44008026	Ra ijye kjomà, jngo ìkja̱li̱‑la̱ Nainá kiìchja̱‑la̱ Felipe, kitsò‑la̱: ―Ti̱sítji̱in, ko̱ ko̱'sín 'tin kixi̱i jè ndi̱yá ra bitjoka'ta Jerusalén jè ra fìjen skanda bijchó Gaza. Jè ndi̱yá ra̱kìi̱ ya̱á 'fahato ya̱ i̱'nde'taxìn ñánda̱ nangi kixì.
44008027	Jè Felipe, tsasítje̱n‑ní a̱kjòn kijì; 'kia̱ nga tífì ya̱ a̱ya ndi̱yá, jngo xi̱ta̱ iskajin ra ya̱ i̱'nde‑la̱ Etiopía ra 'ñó 'nga xá tjín‑la̱, jngo xi̱ta̱ ra ijye kjoxki‑la̱ nga mì ti̱ íchjín si̱ìsin‑ni; jè ra ma tesorero‑la̱ chjo̱ón ra tíjna koni xi̱ta̱xá ítjòn ya̱ Etiopía. Jè xi̱ta̱ ra̱kìi̱ ya̱á 'ji‑ni Jerusalén nga jeya kijì síkíjna Nainá.
44008028	'Kia̱ nga tífì‑ni ya̱ nangi‑la̱ nga tíjnaya jè ki̱cha̱ na̱xítji‑la̱, tíkotá'yá jè xa̱jo̱n ra tsikínda jè Isaías, xi̱ta̱ ra isìchjeén Nainá nga kiìchja̱ ngajo‑la̱.
44008029	Jè Inìma̱ Tsje‑la̱ Nainá kitsò‑la̱ jè Felipe: ―'Tin'ta chraña‑la̱ jè ki̱cha̱ na̱xítji ra̱kiòo̱, ko̱ ta̱ña tiki̱i jè xi̱ta̱ ra tíjnaya.
44008030	Jè Felipe ndi̱to̱ón kiìtji̱ngi‑la̱, kií'nchré‑la̱ jè xi̱ta̱ nga tíkotá'yá jè xa̱jo̱n ra tsikínda Isaías; a̱kjòn iskonangi‑la̱ kitsò‑la̱: ―¿A tímachi̱yaá‑li kó'sín tsò‑ni jè xa̱jo̱n ra tjichitá'yí?
44008031	Jè xi̱ta̱ etiope kitsó‑ní: ―¿Kó'sín ko̱ma‑ni nga ko̱chi̱ya‑na tsa 'kia̱ nga mì yá ra tí'béna̱jmíya‑na? 'Kia̱á ko̱kitsò‑la̱ nga katamìhijin ya̱ ki̱cha̱ na̱xítji‑la̱ jè Felipe nga katijna'ta‑la̱.
44008032	Ya̱ ñánda̱ nga tíkotá'yá jè xa̱jo̱n‑la̱ Isaías, ya̱á‑ní ñánda̱ nga tsò: 'Koa̱á 'sín kiìko̱ koni tsa jngo forrè nga kiì sí'ken; 'koa̱á jngoya‑la̱ koni jngo ndí forrè i'ndí ra mì kì kjindáya 'kia̱ nga sijno‑la̱, 'koa̱á ti̱'sín mì kì iskindaya.
44008033	'Ñó kijtseton xi̱ta̱, ko̱ mì kì yá ra tsikíndajín‑la̱. Mì kì jcha̱‑la̱ tje̱‑la̱. Nga̱ ra jè, ini'ken‑ní i̱ a̱'ta nangi.
44008034	Jè xi̱ta̱ ra Etiopía i̱'nde‑la̱ kitsó‑la̱ Felipe: ―'Ti̱ìn kjo̱nda. 'Tèna̱jmíya‑ná, ¿yá‑ní ra ko̱'sín títsò‑la̱ jè Isaías? ¿A kj'ií xi̱ta̱‑ní, o̱ ra ti̱jé‑ni ijo‑la̱ ra ko̱'sín títsò‑la̱?
44008035	Jè Felipe tsikí'tsia̱ kjòn‑ni jè xa̱jo̱n ñánda̱ nga tíkotá'yá jè xi̱ta̱ etiope; tsi'kéna̱jmí ijye‑la̱ ra a̱'ta 'tse̱ 'én xi̱tse̱ ra nda tsò ra a̱'ta 'tse̱ Jesús.
44008036	'Kia̱ nga i̱nchifì ya̱ a̱ya ndi̱yá, ijchó jngo i̱'nde ya̱ ñánda̱ nga tjín nandá; kitsò jè xi̱ta̱ etiope: ―Ya̱ i̱jndíi̱ tjín nandá. ¿A mí nda 'se̱ tsa ko̱tíndá‑náa̱?
44008037	Jè Felipe kitsó‑la̱: ―Tsa ngi ko̱ó inìma̱‑li nga nda makjiín‑li, ko̱ma‑ní. Jè xi̱ta̱ ra̱kìi̱ kitsó‑ní: ―'Koa̱á 'sín makjiín‑na nga jè Jesús, jé ra Cristo ra I'ndí‑la̱ Nainá.
44008038	Kitsjá kjo̱hixi̱ nga katasasén jngohíjta jè ki̱cha̱ na̱xítji‑la̱, a̱kjòn itjojen ngajòo̱, 'jaha'sen‑jin ya̱ nandá; jè Felipe tsatíndá xi̱ta̱ ra̱kìi̱.
44008039	'Kia̱ nga ijye itjojin‑ni ngajòo̱ ya̱ a̱jin nandá, jè Felipe, ta ndi̱to̱ón ichijà; jé Inìma̱ Tsje‑la̱ Nainá kiìko̱; mì ti̱ kì kijtse‑ni xákjén; tanga jè xi̱ta̱ etiope, 'ñó tsja tjín‑la̱ nga kijì‑ni.
44008040	Jè Felipe 'kia̱ nga kijtse ijo‑la̱ ijyeé ya̱ tíjna ya̱ na̱xi̱ndá ra 'mì Azoto; ko̱ xki̱ na̱xi̱ndá kijì nga tsi'kéna̱jmíya 'én xi̱tse̱ ra nda tsò ra a̱'ta 'tse̱ Cristo skanda nga ijchò na̱xi̱ndá ra 'mì Cesarea.
44009001	Jè Saulo, kji'tá ni̱chjin mincháxkón‑la̱ jñà xi̱ta̱ ra kotá'yá'ta‑la̱ Cristo nga mejèn‑la̱ si̱ì'ken. 'Koa̱á ma‑ni nga kiìjkon jè na̱'mì ítjòn,
44009002	nga isíjé‑la̱ xa̱jo̱n ra tsjá‑la̱ nga'ñó nga kijì ya̱ nga'tsì ni'ya sinagoga ñánda̱ nga maxkóya xi̱ta̱ Judío ra tjín ján Damasco, mé‑ni nga ko̱ma jtsa̱ba̱'ñó‑ni jñà xi̱ta̱ ra fì'ta‑la̱ jè ndi̱yá xi̱tse̱‑la̱ Cristo, tsa íchjín ko̱ tsa íchjá, a̱kjòn kji̱nchrabàko̱ ya̱ Jerusalén nga si̱ìkítsa̱jna nda̱yá.
44009003	'Kia̱ nga i̱nchifì ya̱ a̱ya ndi̱yá nga ijye ijchò chraña ya̱ na̱xi̱ndá Damasco, ta ndi̱to̱ón 'ji jngo ni'í ra kjohisen jngo tjandi‑la̱ ra inchrabà‑ni ján ngajmi.
44009004	Jè Saulo iskàtje̱n'tá ya̱ nangi, a̱kjòn kií'nchréjta jngo‑la̱ 'én ra kiìchja̱jin i̱sén nga kitsò‑la̱: ―Ji̱ Saulo, ji̱ Saulo, ¿mé‑ni nga ko̱'sín kondra̱ 'mì‑ná nga mihìtji̱ngi‑ná?
44009005	Jè Saulo kitsó‑ní: ―¿Yá‑ní ngaji̱, Na̱'ìn? Jè ra tíchja̱ kitsó‑la̱: ―'A̱n‑ná Jesús ko̱ 'a̱n‑ná ra kondra̱ tji'mì‑la̱ ji̱ nga tjimihìtji̱ngi‑ná. [Ti̱ji̱í tjifatsji‑la̱ kjo̱hi'in ijo‑li, koni 'sín 'sín jñà nchra̱ja̱ 'kia̱ nga tsjòn‑la̱ íkjo̱n ra bíchjà‑ila̱ ni‑la̱.
44009006	Jè Saulo, sí jatsé‑ní; 'ñó itsakjòn; 'kia̱á kitsò: ―Na̱'ìn, ¿mé ra mejèn‑li nga 'siaa̱n? Jè Na̱'ín‑ná kitsó‑la̱:] ―Ti̱sítji̱in, 'tin ya̱ a̱jin na̱xi̱ndá ján; ko̱ ya̱á 'se̱na̱jmí‑li mé ra 'si̱in.
44009007	Jñà xi̱ta̱ ra tje̱n‑ko̱ Saulo, ta isinchajyó‑ní nga itsakjòn 'kia̱ nga kií'nchré‑la̱ jè ra tíchja̱; tanga mì kì kijtse yá‑ni ra tíchja̱.
44009008	Jè Saulo, tsasítje̱n'tá‑ni ya̱ nangi, tanga 'kia̱ nga iskí'xa̱ xko̱n, mì ti̱ kì tsatsíjen‑ila̱. Ta jñà xi̱ta̱ ra tje̱n‑ko̱ itsabà'ta, nga kiìko̱ ján Damasco.
44009009	Jàn ni̱chjin ta ko̱'sín tsikijna nga mì ti̱ kì tsatsíjen‑ila̱, ko̱ ni̱mé ra iskine ti̱'koa̱á ni̱mé ra ki'tsi.
44009010	Ya̱ na̱xi̱ndá Damasco tíjnaá jngo xi̱ta̱ ra kotá'yá'ta‑la̱ Jesús ra 'mì Ananías; tsatsíjen tsijeén‑la̱ nga kiìchja̱‑la̱ Nainá koni tsa tí'bì‑la̱ nijñá, nga kitsò‑la̱: ―¡Ananías! Ko̱ kiìchja̱á jè Ananías, kitsò: ―Ko̱'tín‑ná Na̱'ìn mé ra mejèn‑li.
44009011	Jè Na̱'ín‑ná kitsó‑la̱: ―Ti̱sítji̱in, 'tin jè ndi̱yá ra 'mì Ndi̱yá Kixi̱, ya̱ ni'ya‑la̱ Judas; tjatsji jngi xi̱ta̱ ra 'mì Saulo ra ya̱ i̱'nde‑la̱ ya̱ na̱xi̱ndá Tarso. Nga̱ 'ndi̱ 'ndi̱, tíbítsa'ba‑ní,
44009012	ko̱ ijyeé kàbatsíjen tsijen‑la̱ koni tsa tí'bì‑la̱ nijñá nga jngo xi̱ta̱ ra 'mì Ananías tí'faha'sen ni'ya‑la̱ nga tíbásòn‑la̱ tsja nga kamanda‑ni ko̱ kátjá'xá india‑ni xko̱n.
44009013	Jè Ananías, 'kia̱ nga kií'nchré, kitsó‑ní: ―Na̱'ìn, kjokjín xi̱ta̱ 'béna̱jmí‑na a̱'ta 'tse̱ xi̱ta̱ ra̱kìi̱, nga 'ñó tíbeton jñà xi̱ta̱ tsa̱ji ján Jerusalén.
44009014	Ko̱ kií xá 'ji‑ni skanda i̱jndíi̱, nga̱ ijyeé tsachrje jngo xa̱jo̱n a̱'ta 'tse̱ na̱'mì ítjòn nga jtsa̱ba̱'ñó nga'tsì xi̱ta̱ ra makjiín‑la̱ a̱'ta tsa̱ji.
44009015	Jè Nainá kitsó‑la̱ Ananías: ―'Tin; jè xi̱ta̱ ra̱kìi̱, kií xá jahájin‑na nga̱ 'koa̱á 'sín ko̱chjeén‑na nga jè ki̱chja̱ ngajo‑na nga tjíjtsa i̱sà'nde ya̱ ngixko̱n nga'tsì ra mì tsa xi̱ta̱ judío ko̱ ya̱ ngixko̱n ra xi̱ta̱xá ítjòn títsa̱hijyo; ti̱'koa̱ ki̱chja̱‑la̱ jñà xi̱ta̱ na̱xi̱ndá Israel.
44009016	'A̱án kokon ijye‑la̱ kjo̱hi'in ra 'ñó tse si̱ìkjiín ra ta nga̱tjì‑la̱ nga a̱'ta tsa̱'a̱n si̱íxá.
44009017	Jè Ananías kijí ñánda̱ nga tíjna Saulo; 'jaha'sen ni'ya. Tsakásòn‑la̱ tsja, kitsó‑la̱: ―Ji̱ 'ndsé Saulo, jè Na̱'ín‑ná Jesús ra kiìchja̱‑li ya̱ a̱ya ndi̱yá 'kia̱ nga tjinchrabí i̱jndíi̱, jè kàsíkasén‑na nga ko̱tsíjen india‑li ti̱'koa̱ mé‑ni nga si̱jin‑ni ya̱ inìma̱‑li jè Inìma̱ Tsje‑la̱ Nainá.
44009018	Jè Saulo, ndi̱to̱ón itjahíxìn‑ila̱ xko̱n ra koni kjòn xo̱sken kjòn. A̱kjòn tsatsíjen india‑ila̱. 'Kia̱á tsasítje̱n‑nì, ko̱ a̱kjòn isatíndá.
44009019	Jè Saulo, tsakjén‑ní; a̱kjòn ki'se india‑ila̱ nga'ñó ijo‑la̱. Kjín ni̱chjin tsikijna ya̱ Damasco. Ya̱á tsikijnako̱ jñà xi̱ta̱ ra kotá'yá'ta‑la̱ Jesús.
44009020	Jè Saulo tsikí'tsia̱‑ní nga tsi'kéna̱jmíya ra a̱'ta 'tse̱ Jesús ya̱ nga'tsì ni'ya sinagoga ñánda̱ nga maxkóya xi̱ta̱ Judío; 'koa̱á 'sín kitsò nga jè Jesús, jé ra I'ndí‑la̱ Nainá.
44009021	Nga'tsì xi̱ta̱ ra kií'nchré‑la̱ tà kjóxkón‑la̱; kitsó‑la̱ xákjién: ―¿A mí tsa jè xi̱ta̱ ra̱kìi̱ ra mahatji̱ngi‑la̱ jñà xi̱ta̱ ra makjiín‑la̱ a̱'ta 'tse̱ Jesús ya̱ ján Jerusalén? Ko̱, ¿a mí tsa ti̱'koa̱ ki xá 'ji‑ni i̱jndíi̱ nga nda̱yá i̱ko̱ ijye xi̱ta̱‑la̱ Jesús, a̱kjòn si̱ìnga̱tsja jè na̱'mì ítjòn?
44009022	Tanga jè Saulo, isa̱á 'ñó ki'se‑la̱ nga'ñó inìma̱‑la̱ nga tsi'kéna̱jmíya. Skanda jñà xi̱ta̱ judío ra títsa̱jna Damasco mì kì isakò‑la̱ kó ki̱tso̱ 'én ra koa̱ako̱ koni 'sín bakón‑ya nga ngi 'én kixi̱‑ní nga jè Jesús, jé‑ní ra Cristo [ra xá isìkasén‑ni Nainá].
44009023	'Kia̱ nga ijye kjìn ni̱chjin tsato, jñà xi̱ta̱ judío tsajo̱óya‑ni nga si̱ì'ken jè Saulo.
44009024	Tanga jè Saulo kií'nchré‑ní koni 'sín nga tsajo̱óya‑ni nga jñà xi̱ta̱ judío ko̱ ni̱chjin ko̱ ni̱tje̱n isikìnda̱ nga tsikitsa̱jnajto ya̱ xo̱tjo̱ba̱‑la̱ na̱xi̱ndá ñánda̱ bitjàha̱'se̱n‑jin‑ná nga mejèn‑la̱ si̱ì'ken.
44009025	Tanga jñà xi̱ta̱ ra kotá'yá'ta‑la̱ Saulo, 'kia̱á kiìko̱ 'kia̱ nga ni̱tje̱n; jngo ndi̱si̱yá ra je 'kioo̱ isíkíjnaya; a̱kjòn kiskanì'sen‑kjá ñánda̱ nga ti̱'xá chiba jè chrjó ra tjíchjàndi‑la̱ ya̱ na̱xi̱ndá ko̱ a̱kjòn ya̱á iskanijen‑jno‑ni, mé‑ni nga ma jahachinga.
44009026	Jè Saulo, 'kia̱ nga ijchò‑ni ján Jerusalén, mején‑la̱ nga ya̱ ko̱hijtako̱ jñà xi̱ta̱ ra kotá'yá'ta‑la̱ Jesús, tanga nga'tsiòo̱, ta itsakjón‑la̱; nga̱ mì kì kjokjiín‑la̱ tsa kixi̱í kjoa̱ nga ti̱'koa̱ ijye ya̱ kotá'yá'ta‑la̱ Jesús.
44009027	Tanga jè Bernabé kiìko̱ ñánda̱ nga títsa̱jna xi̱ta̱ ra tsikíxáya‑la̱ Jesús. Tsi'kéna̱jmí‑la̱ nga ijyeé jahatjìya‑la̱ 'kia̱ nga kijtse Na̱'ín‑ná Jesús, ti̱'koa̱á kiìchja̱ sabá‑la̱ ya̱ a̱ya ndi̱yá 'kia̱ nga tífì ján Damasco; ti̱'koa̱á tsi'kéna̱jmí‑la̱ nga ján Damasco 'ñó nda kiìchja̱ a̱'ta 'tse̱ Jesús, nga mì kì itsakjòn.
44009028	Saulo, ya̱á tsikijnako̱ jñà xi̱ta̱ ra tsikíxáya‑la̱ Jesús; ya̱á tsajmekó ya̱ Jerusalén. Mì kì itsakjòn nga kiìchja̱ya a̱'ta 'tse̱ Jesús.
44009029	'Ñó kiìchja̱ko̱ jñà xi̱ta̱ judío ra 'én griego chja̱ nga tsajo̱ókjo‑ko̱ xákjién; tanga jñà xi̱ta̱ kìi̱ mején‑la̱ nga si̱ì'ken jè Saulo.
44009030	Jñà xi̱ta̱ ra makjiín‑la̱ a̱'ta 'tse̱ Jesús, 'kia̱ nga kií'nchré 'én kìi̱, ya̱á kiìko̱ Saulo ján Cesarea, a̱kjòn isìkasén skanda ñánda̱ 'mì Tarso.
44009031	Nga'tsì xi̱ta̱ na̱xi̱ndá‑la̱ Cristo, 'nchán tsikìtsa̱hijyo ya̱ nga'tsì na̱xi̱ndá ra chja̱‑ni Judea, ya̱ Galilea ko̱ Samaria; mì ti̱ mé kjo̱si ki'se‑nì. Ko̱ isa̱á nda ki'se‑isa‑la̱ nga'ñó inìma̱‑la̱ ko̱ ndaá kijtsexkón Na̱'ín‑ná; jè Inìma̱ Tsje‑la̱ Nainá isa̱á nda tsasìko̱ nga kjokjìn‑ya‑isa xi̱ta̱‑la̱ Cristo.
44009032	Jè Pedro, 'kia̱ nga tsá'ba ya̱ i̱'nde ra̱kiòo̱, kiìjkoón‑te jñà xi̱ta̱‑la̱ Cristo ra títsa̱jna ya̱ na̱xi̱ndá Lida.
44009033	Ya̱á tíjna jngo xi̱ta̱ ra 'mì Eneas; ijyeé tjín‑la̱ jin nó nga kjijna kiya. Jè tjín‑la̱ 'chin ra mì kì ma síjtiya ijo‑la̱.
44009034	Pedro kitsò‑la̱: ―Eneas, jè Jesucristo tísínda‑ili. Ti̱sítji̱in, tíxkóyi jè nijña‑li. Jè Eneas, ndi̱to̱ón tsasítje̱n‑ni.
44009035	Nga'tsì xi̱ta̱ ra títsa̱jna ya̱ na̱xi̱ndá Lida ko̱ Sarón, kijtseé jè Eneas nga tsajme‑ni, ko̱ kjokjiín‑la̱ ra a̱'ta 'tse̱ Na̱'ín‑ná Jesús.
44009036	Ya̱ na̱xi̱ndá ra 'mì Jope tíjnaá jngo chjo̱ón ra ti̱'koa̱ tíkotá'yá'ta‑la̱ Jesús; jè chjo̱ón ra̱kìi̱, Tabita 'mì. 'Kia̱ nga 'én griego, Dorcas 'mì jè chjo̱ón ra̱kìi̱. 'Ñó nda xi̱ta̱ ti̱'koa̱á nda basìko̱ jñà ndí xi̱ta̱ i̱ma̱ ra mì mé tjín‑la̱.
44009037	Jñà ni̱chjin kìi̱ jè chjo̱ón ra̱kìi̱, kjokiya‑ní ko̱ a̱kjòn 'ken. 'Kia̱ nga ijye isiníjno ijo‑la̱, jñà xi̱ta̱ ya̱á kisíkájnaya ya̱ a̱ya ni'ya ra ma‑ni jò nga kjijnasòn'nga.
44009038	Jè na̱xi̱ndá Lida chraña'tá kjijna‑la̱ ya̱ na̱xi̱ndá Jope. Jñà xi̱ta̱ ra kotá'yá'ta‑la̱ Jesús kií'nchré‑ní nga ya̱ tíjna jè Pedro ya̱ Lida. Isìkasén jò xi̱ta̱ 'xi̱n ra kiì kítsa'ba‑la̱, nga kitsò‑la̱: ―Ndi̱to̱n nchrabí ñánda̱ nga titsa̱hijyo‑ji̱n. Kì tà chjàn 'ñó fichjin‑li.
44009039	'Kia̱ nga iska'ta‑la̱ kjo̱hixi̱ jè Pedro, ndi̱to̱ón kiìko̱ nga tsakáhijtako̱ jñà xi̱ta̱ kìi̱; 'kia̱ nga ijchò ya̱ Jope, ya̱á kiìko̱ jñà xi̱ta̱ ya̱ ni'ya ñánda̱ nga kjijna jè ndí mi'ken chjo̱ón. Nga'tsì ndí íchjín ra ijye 'ken 'xi̱n‑la̱, tsincha jngo tjandi‑la̱ Pedro nga i̱nchikjindáyake ko̱ tsakón‑la̱ jñà jch'ó ko̱ na̱chro̱ ra tsikínda Dorcas 'kia̱ nga tíjnakon‑isa.
44009040	Jè Pedro tsachrje ijyeé ni'ya jñà xi̱ta̱ ra ya̱ tjíhijyo; a̱kjòn tsasèn-xkó'nchi, kiìchja̱'ta‑la̱ Nainá; isko'án jè ndí mi'ken chjo̱ón, kitsò‑la̱: ―¡Tabita, ti̱sítji̱in! Jè ndí chjo̱ón ra kjijna mi'ken, iskí'xa̱ngií‑ni xko̱n. 'Kia̱ nga kijtse Pedro, tsikijna kixi̱‑ni.
44009041	A̱kjòn jè Pedro kitsabá'ñó tsja nga isìkasítje̱n; 'kia̱á kiìchja̱‑la̱ xi̱ta̱‑la̱ Cristo ko̱ jñà íchjín ra ijye 'ken 'xi̱n‑la̱; tsakón‑la̱ Dorcas nga ijyeé tíjnakon‑ni.
44009042	Jè kjo̱xkón ra̱kìi̱ ina'yá ijyeé‑la̱ kó tíjngo ya̱ Jope; kjín xi̱ta̱ kjokjiín‑la̱ a̱'ta 'tse̱ Na̱'ín‑ná Jesús.
44009043	Jè Pedro, kjín ni̱chjin tsikijna ya̱ na̱xi̱ndá Jope ya̱ ni'ya‑la̱ xi̱ta̱ ra 'mì Simón ra síxáko̱ chrja̱ba̱ cho̱.
44010001	Ya̱ na̱xi̱ndá Cesarea tíjnaá jngo xi̱ta̱ ra 'mì Cornelio, jè ra xi̱ta̱ ítjòn‑la̱ 'tse̱ chíchàn ra jngo sindo̱ ma‑ni, jè ra ya̱ chja̱‑ni ra 'mì Italiano.
44010002	Jè Cornelio, ko̱ nga'tsì xi̱ta̱ ra tjíhijyo ya̱ ni'ya‑la̱, ndaá bexkón ti̱'koa̱á tsakjón‑keé Nainá. 'Ñó nda basìko̱'ta jñà ndí xi̱ta̱ i̱ma̱ ra mì mé tjín‑la̱. Ko̱ kji'tá ni̱chjin bítsa'ba‑la̱ Nainá.
44010003	Jngo ni̱chjin, ijchó‑la tsa las tres nga ngixòn; ngi ndaá kijtse jngo kjoa̱ koni tsa nijñá tí'bì jngo‑la̱ nga 'jaha'sen jngo ìkja̱li̱‑la̱ Nainá ya̱ ni'ya‑la̱ ñánda̱ tíjna; nga kitsò‑la̱: ―¡Cornelio!
44010004	Jè Cornelio, 'kia̱ nga isko'án ìkja̱li̱, tà itsakjón‑la̱, kitsò‑la̱: ―¿Mé‑ni na̱'ìn? Jè ìkja̱li̱ kitsó‑la̱: ―Ijyeé ijchò ka'tá‑la̱ Nainá jè kjoa̱ bitsa'ba‑li ko̱ nga kó'sín nga bisìki̱i jñà xi̱ta̱ i̱ma̱ ra mì mé tjín‑la̱. Nda isasèn‑la̱ Nainá.
44010005	Ti̱kasín xi̱ta̱‑li ján na̱xi̱ndá Jope; nga katafí'ká jè xi̱ta̱ ra 'mì Simón ra ti̱'koa̱ Pedro 'mì‑te.
44010006	Ya̱á tíjna ya̱ ni'ya‑la̱ xi̱ta̱ ra ti̱'koa̱á Simón 'mì, jè ra chrja̱ba̱ cho̱ síxáko̱. Ya̱á kjijna ni'ya‑la̱ ya̱ a̱ndi ndáchikon.
44010007	'Kia̱ nga ijye kijì‑ni ìkja̱li̱‑la̱ Nainá ra tíbáko̱ Cornelio, kiìchja̱ jò‑la̱ chi̱'nda‑la̱ ko̱ jngo chíchàn ra nda bexkón Nainá ra ya̱ síxá'ta‑la̱.
44010008	'Kia̱ nga ijye tsi'kéna̱jmí ijye‑la̱ nga'tsì 'én ra ki'sena̱jmí‑la̱, ya̱á isìkasén ya̱ na̱xi̱ndá Jope.
44010009	'Kia̱ ma nchijòn, ijchó‑la tsa nchisen, jñà xi̱ta̱ kìi̱ ijye i̱nchibijchó chraña ya̱ na̱xi̱ndá Jope. Ti̱jé‑ni hora, jè Pedro, itsjìmíjín ya̱ a̱sòn'nga ni'ya nga kiì kítsa'ba‑la̱ Nainá.
44010010	Jè Pedro, ijyeé 'ñó kjòhojò‑la̱; ijyeé mejèn‑la̱ nga ko̱kje̱n; tanga 'kia̱ nga tísinda‑la̱ tsajmì ra ko̱kje̱n; tsatsíjeén jngo‑la̱ kjoa̱ koni tsa tí'bì jngo‑la̱ nijñá.
44010011	Kijtse‑ní nga ti̱'xájin ngajmi; ko̱ inchrabàjen‑jin jngo nikje ra 'ñó te 'ki ra tjí'ñó nga ijòn nga chrja̱ngi̱‑la̱; ya̱á inchrabàjen skanda ya̱ a̱'ta nangi.
44010012	Jè nikje ra̱kìi̱, ya̱á títsa̱jnaya ijye cho̱ ra tjín i̱ a̱'ta nangi ra ijòn ma ndsa̱ko̱, ko̱ cho̱ ra bífejno ijo‑la̱ ya̱ a̱'ta nangi, ko̱ nga'tsì cho̱ ra tjín‑la̱ na̱jngá ra bima ya̱ a̱jin i̱sén.
44010013	Jè Pedro kií'nchré jngo 'én ra kitsò‑la̱: ―Ji̱ Pedro, ti̱sítji̱in, chjíbí cho̱ kìi̱, ti̱'kin ko̱ chji̱ni̱i.
44010014	'Kia̱á kiìchja̱ jè Pedro kitsò: ―Majìn‑jìn Na̱'ìn; nga̱ ni̱kje sa india taxki̱ kjíne̱ tsajmì ra tjé ko̱ ra xkón tjín a̱'ta 'tse̱ kjo̱téxoma.
44010015	Pedro, india kií'nchré‑ni 'én ra kitsò‑la̱: ―Jè ra Nainá ijye kisìtsje nga ma chine, kì tà chjàn tsajmì tjé 'mì‑la̱.
44010016	Jàn 'ka̱ ko̱'sín kjomà. Ko̱ jè nikjee̱, a̱kjòn tsihijin india‑ni ján ngajmi.
44010017	Jè Pedro, tísíkítsjen‑ní kótsò‑ni jè kjoa̱ ra ko̱'sín kijtse. Ti̱'kia̱á‑ni nga tímakájno‑la̱, nga ijchò kinchajto ya̱ xo̱tjo̱ba̱ ni'ya jñà xi̱ta̱ ra isìkasén jè Cornelio, nga̱ ijyeé iskonangi ñánda̱‑ni ni'ya‑la̱ jè Simón.
44010018	Iskonangi‑ní, a ya̱á tíjna jngo xi̱ta̱ ra 'mì Simón, ra tjí'tasòn 'í‑la̱ nga Pedro 'mì.
44010019	'Kia̱ nga takó tísíkítsjen‑isa jè Pedro jñà kjoa̱ ra kijtse, jè Inìma̱ Tsje‑la̱ Nainá kitsó‑la̱: ―Jàn ma‑ni xi̱ta̱ 'xi̱n tíbátsji‑li.
44010020	Ti̱sítji̱in ko̱ títjo̱ji̱in, kì tà chjàn jò 'bé‑la̱ takìn nga tjahijtaki̱i xi̱ta̱ kìi̱ nga 'a̱án kasikáséen.
44010021	Jè Pedro inchrabàjen‑ní ñánda̱ nga títsa̱jna jñà xi̱ta̱ kìi̱ ra isìkasén Cornelio, kitsó‑la̱: ―'A̱án jnchro jè xi̱ta̱ ra i̱nchifatsji jiòn. ¿Mé xá ra kà'fìi̱‑no?
44010022	Jñà xi̱ta̱ kìi̱ kitsó‑ní: ―Jé isìkasén‑naji̱n jè xi̱ta̱ ra 'mì Cornelio ra xi̱ta̱ ítjòn‑la̱ chíchàn, jngo xi̱ta̱ kixi̱ ra nda bexkón Nainá, jè xi̱ta̱ ra nda 'yaxkón ya̱ nga tíjngo na̱xi̱ndá Israel. Jngo‑ró ìkja̱li̱‑la̱ Nainá ko̱'sín kitsò‑la̱ nga ngaji̱n‑ró ko̱híko̱‑laji̱n ya̱ ni'ya‑la̱ mé‑ni nga kji̱'nchré‑ni jñà 'én‑li.
44010023	Jè Pedro isìkjaha'sen ya̱ ni'ya‑la̱ jñà xi̱ta̱ kìi̱; ya̱á isíkjáyako̱ jngo ni̱tje̱n. Ra kjomà nchijòn kiìko̱‑ní; ti̱'koa̱á tsakáhijtako̱ i'ka xi̱ta̱ xákjién ra a̱'ta 'tse̱ Cristo makjiín‑te‑la̱ ra títsa̱jna ya̱ Jope.
44010024	Ra ma nchijòn, ijchó ya̱ na̱xi̱ndá Cesarea; ijyeé tíkoñá jè Cornelio; tsikíxkóya i'ka xi̱ta̱ xákjién ko̱ jñà xi̱ta̱ ra nda báko̱.
44010025	'Kia̱ nga ijye ijchò jè Pedro, itjoó ni'ya jè Cornelio nga isíkjáya‑la̱; tsasèn-xkó'nchi'ta‑la̱ nga kijtsexkón.
44010026	Tanga jè Pedro isìkasítje̱én‑ni, kitsò‑la̱: ―Ti̱sítji̱in, 'a̱n, ti̱'koa̱á ta xi̱ta̱á‑te koni ngaji̱.
44010027	'Kia̱ nga tíbáko̱ Cornelio jè Pedro 'jaha'sen ya̱ ni'ya, ko̱ kijtse‑ní nga 'ñó kjín ma‑ni xi̱ta̱ ra ya̱ kjóxkóya.
44010028	Pedro kitsó‑la̱: ―Jiòn, 'ya‑nó nga jñà xi̱ta̱ judío mì kì tjí'nde‑la̱ nga jñà xi̱ta̱ ra xìn i̱'nde‑la̱ si̱íngásòn‑ko̱, ko̱ mì kì ma ya̱ kjoa̱ha'sen ya̱ ni'ya‑la̱ ra mì tsa xi̱ta̱ judío. Tanga Nainá ijyeé ko̱'sín tsi'kéna̱jmíya‑na nga ni̱jngo xi̱ta̱ ma ko̱xín‑la̱ nga mì mé chjí‑la̱ ko̱ nga tjé kjòn ya̱ ngixko̱n Nainá.
44010029	'Koa̱á ma‑ni 'kia̱ nga ijchò nakjoá‑na, mì tsa isítája jiàa̱n; ta ndi̱to̱ón inchrabà. Ko̱ jè ra kjonangiaa̱ 'ndi̱ 'ndi̱, ¿mé xá ra inakjoá‑ná?
44010030	Jè Cornelio kitsó‑ní: ―Ijyeé fì ijòn ni̱chjin, ko̱ ti̱jéa‑ni koni jè hora ra̱kìi̱ nga ijchò‑la tsa las tres nga ngixòn, 'kia̱ nga tíchjà'ta‑la̱ Nainá i̱ ni'ya‑na̱, tà ndi̱to̱ón tsatsíjen jngo xi̱ta̱ ra tsasijna ya̱ ngixkoàa̱n ra 'ñó fate 'ki nikje‑la̱.
44010031	Kitsò‑na: “Cornelio, jè kjoa̱ bitsa'ba‑li ijyeé ina'yá‑la̱ ko̱ ijyeé ki'ya‑la̱ ya̱ ngixko̱n Nainá koni 'sín nga bisìki̱i jñà ndí xi̱ta̱ i̱ma̱ ra mì mé tjín‑la̱.
44010032	Kií ko̱'sín tíxin‑la nga ti̱kasín xi̱ta̱‑li ján na̱xi̱ndá Jope nga katafí'ká jè xi̱ta̱ ra 'mì Simón ra ti̱'koa̱ Pedro 'mì‑te. Ya̱á tíjna‑ni ya̱ ni'ya‑la̱ xi̱ta̱ ra tíjna ya̱ a̱ndi ndáchikon ra ti̱'koa̱á Simón 'mì, jè ra síxáko̱ chrja̱ba̱ cho̱.”
44010033	'Koa̱á 'sín kjomà‑ni nga ndi̱to̱ón ísikásén jñà xi̱ta̱‑na̱ nga í'ká‑li. Ko̱ 'ñó nda kà'nià‑ni nga kanchrabí. Nga'tsì‑naji̱n i̱í titsa̱jna‑ji̱n ya̱ ngixko̱n Nainá mé‑ni nga ki̱ná'ya ijye‑ji̱n mé kjo̱hixi̱ ra kitsjà‑li Nainá nga 'kéna̱jmí‑náji̱n.
44010034	Pedro tsikí'tsia̱ nga kiìchja̱, kitsò: ―Kixi̱í kjoa̱, 'ndi̱ 'ndi̱ tíbe‑ná nga jè Nainá, ta ngásòn ngáya tsjake nga'tsì xi̱ta̱.
44010035	Kjábétjó‑ní nga'tsì xi̱ta̱ ra bexkón Nainá ko̱ ra ngi kjo̱hixi̱ 'sín, ni̱'sín ta̱ ñánda̱ i̱'nde‑la̱.
44010036	Nainá kisìkasén 'én xi̱tse̱‑la̱ ya̱ na̱xi̱ndá Israel nga ki'sena̱jmí‑la̱ 'én nda‑la̱, nga a̱'ta 'tse̱ Cristo 'nchán ki̱tsa̱jneé ko̱ Nainá. Nga̱ jé Jesucristo ra batéxoma‑la̱ nga'tsì xi̱ta̱ ra tjín i̱ i̱sà'nde.
44010037	Jiòn, nda tjíjin‑no koni 'sín kjomà kóho'ki nangi‑la̱ xi̱ta̱ judío, kjo'tsia̱‑ni ya̱ i̱'nde Galilea 'kia̱ nga ijye tsi'kéna̱jmíya jè Juan a̱'ta 'tse̱ kjoa̱ ra satíndé.
44010038	Nga jè Jesús ra ya̱ Nazaret i̱'nde‑la̱, 'kia̱ nga jè Nainá jahájin nga kitsjà xá‑la̱ ngi nda kisijin ya̱ inìma̱‑la̱ jè nga'ñó‑la̱ Nainá ko̱ Inìma̱ Tsje‑la̱. 'Kia̱ nga tsajme Jesús ndaá tjín kjo̱nda ra ki'sìn; isindaá‑ni nga'tsì xi̱ta̱ ra kjo̱hi'in i̱nchisíkjiín a̱'ta 'tse̱ xi̱ta̱‑ni̱í. Kií ko̱'sín ki'sìn‑ni nga̱ jè Nainá ya̱á tíjnako̱.
44010039	Ji̱n, nda kjón kijcha‑ji̱n nga'tsì kjoa̱ ra ki'sìn Jesús ya̱ nangi‑la̱ xi̱ta̱ judío ko̱ ya̱ Jerusalén, ra kjomà a̱skan a̱kjòn isì'ken xi̱ta̱ nga tsikítja̱'bá'ta ya̱ krò
44010040	tanga Nainá isikjaáya‑ila̱ nga ijchò jàn ni̱chjin, ko̱ 'koa̱á 'sín ki'sìn nga ma kijcha india‑ila̱.
44010041	Mì tsa nga'tsì xi̱ta̱ na̱xi̱ndá kijtse; ta ji̱n‑náji̱n ra xá ko̱'sín ti̱ngi itjahájin‑naji̱n nga ma 'kéna̱jmí‑ji̱n ra a̱'ta 'tse̱, ji̱n ra tsichiko̱‑ji̱n ti̱'koa̱ ki'yòko̱‑ji̱n 'kia̱ nga ijye jaáya‑ila̱.
44010042	Ko̱ 'koa̱á 'sín tsikí'tin‑naji̱n nga 'kéna̱jmí kixi̱‑la̱ji̱n xi̱ta̱ na̱xi̱ndá ko̱ nga ko̱'kín‑la̱ji̱n nga jé Jesús isíkíjna Nainá koni xi̱ta̱xá ítjòn ra ki̱ìndajín kjoa̱‑la̱ xi̱ta̱ ra títsa̱jnakon ko̱ ra ijye 'ken.
44010043	Nga'tsì xi̱ta̱ ra kiìchja̱ ngajo‑la̱ Nainá kjotseé, 'koa̱á 'sín kitsjà 'én‑la̱ 'kia̱ nga kiìchja̱ ra a̱'ta 'tse̱ Jesús nga kitsò: “Nga'tsì xi̱ta̱ ra ko̱kjiín‑la̱ a̱'ta 'tse̱, si̱hijcha'tá‑la̱ jé‑la̱ ta nga̱tjì‑la̱ koni 'sín nga ko̱ma'tin ra jè.”
44010044	Takó ti̱'kia̱á‑ni nga tíchja̱‑isa Pedro jñà 'én kìi̱, nga'tsì xi̱ta̱ ra i̱nchi'nchré, ta ndi̱to̱ón itjojen‑nè jè Inìma̱ Tsje‑la̱ Nainá.
44010045	Jñà xi̱ta̱ judío ra tje̱n‑ko̱ Pedro [ra ti̱'koa̱ ijye makjiín‑la̱ a̱'ta 'tse̱ Cristo], tà 'koa̱á kjomà‑la̱ 'kia̱ nga kijtse nga jñà ra taxki̱ xi̱ta̱ ra mì tsa xi̱ta̱ judío, ti̱'koa̱á 'ñó nda itjojen‑nè‑te jè Inìma̱ Tsje‑la̱ Nainá.
44010046	Nga̱ kií'nchré‑la̱ nga kiìchja̱ ra kj'ií 'én, ti̱'koa̱ kiìchja̱'ta‑la̱ Nainá nga 'ñó jeya kisíkíjna.
44010047	'Kia̱á kitsò Pedro: ―Mí‑la kì ma yá ra ki̱tso̱: “Mì kì ma sa̱tíndá xi̱ta̱ kìi̱.” Nga̱ ijyeé itjábé‑la̱ Inìma̱ Tsje‑la̱ Nainá koni 'sín ijye itjábé‑ná ra jién.
44010048	Jè Pedro kitsjá kjo̱hixi̱ nga isatíndá a̱'ta 'tse̱ Jesús ra tíjna ítjòn‑ná. A̱kjòn jñà xi̱ta̱ kìi̱, tsikítsa'ba‑la̱ jè Pedro nga katijnako̱ chiba ni̱chjin‑isa.
44011001	Jñà xi̱ta̱ ra tsikíxáya‑la̱ Jesús ko̱ ra ijye 'ndse̱ jo̱ó ra a̱'ta 'tse̱ Cristo ra títsa̱jna nangi Judea kií'nchré‑ní nga jñà xi̱ta̱ ra mì tsa xi̱ta̱ judío ti̱'koa̱á ijyeé kjokjiín‑la̱ 'én‑la̱ Nainá.
44011002	Jñà xi̱ta̱ judío ra makjiín‑la̱ a̱'ta 'tse̱ Cristo tsakátiko̱ó Pedro, 'kia̱ nga ijchò‑ni ján Jerusalén.
44011003	Kitsò‑la̱: ―¿Mé‑ni ya̱ 'kiìn‑ni ya̱ ni'ya‑la̱ ra taxki̱ xi̱ta̱ ra mì tsa xi̱ta̱ judío, ko̱ mé‑ni ya̱ tsichiko̱‑ni?
44011004	Jè Pedro 'kia̱á tsikí'tsia̱ nga nda kjón tsi'kéna̱jmí ijye‑la̱ koni 'sín kjomà'tin; kitsò‑la̱:
44011005	―'Kia̱ nga tíjna̱ ján na̱xi̱ndá Jope, nga tíchjà'ta‑la̱ Nainá, tsatsíjeén jngo‑na kjoa̱ koni tsa nijñá ki'tsì‑na, kíjtseé jngo ra koni 'ki nikje ra 'ñó te 'ki ra tjí'ñó nga ijòn chrja̱ngi̱‑la̱ ra inchrabàjen‑ni ján ngajmi, 'ji skanda ñánda̱ tíjna̱.
44011006	'Kia̱ nga nda ískotsíjen‑la̱ kíjtse‑náa̱ nga títsa̱jnaya jñà cho̱ ra tjín i̱ a̱'ta nangi ra ijòn ma ndsa̱ko̱ ko̱ cho̱ 'tse̱n ra tjín ya̱ a̱jin ijñá, ko̱ cho̱ ra bífejno ijo‑la̱ ya̱ nangi ko̱ nga'tsì cho̱ ra tjín‑la̱ na̱jngá ra bima ya̱ a̱jin i̱sén.
44011007	Kí'nchré jngo 'én ra kitsò‑na: “Pedro, ti̱sítji̱in, chjíbí cho̱ kìi̱, ti̱'kin, ko̱ chji̱ni̱i.”
44011008	Ko̱ 'a̱n kíxin‑la̱: “Majìn‑jìn Na̱'ìn; nga̱ ni̱kje sa india taxki̱ kjíne̱ tsajmì ra tjé ko̱ ra xkón tjín a̱'ta 'tse̱ kjo̱téxoma.”
44011009	Ra ma‑ni jò 'ka̱, ìjngo 'ká kiìchja̱‑na ján ngajmi kitsò‑na: “Tsajmì ra ijye Nainá isìtsje nga ma chji̱ne̱, kì tà chjàn tsajmì tjé 'mì‑la̱.”
44011010	Jè kjoa̱ kìi̱, jàn 'ka̱ ko̱'sín kjomà. A̱kjòn tsihijin india‑ni ján ngajmi nga'tsì tsajmì kìi̱.
44011011	Ti̱jé‑ni hora, jàn xi̱ta̱ ijchò kátsji‑na ya̱ ni'ya ñánda̱ tíjna̱ ra ján Cesarea inchrabà‑ni ra xá isatéxá‑la̱.
44011012	Jè Inìma̱ Tsje‑la̱ Nainá kitsó‑na: “Tiki̱i jñà xi̱ta̱ kìi̱; kì tà chjàn jò 'bé‑la̱ takìn nga tjahijtaki̱i”; ko̱ ti̱'koa̱á tsakáhijtako̱ó‑na jñà 'ndsé kìi̱ ra jon ma‑ni; 'kia̱ nga ijchò‑ji̱n tsitjàha̱'se̱n‑náji̱n ya̱ ni'ya‑la̱ jngo xi̱ta̱,
44011013	ra tsi'kéna̱jmí‑naji̱n nga jngo‑ró ìkja̱li̱ kijtse ya̱ ni'ya‑la̱ ra kitsò‑la̱: “Ti̱kasín xi̱ta̱ ján na̱xi̱ndá Jope, katafí'ká xi̱ta̱ jè ra 'mì Simón ra ti̱'koa̱ Pedro 'mì.
44011014	Jè tsjá‑li 'én nga kó'sín kítjo̱kajion kjo̱hi'in kjoa̱ 'tse̱ jé‑no, ngaji̱ ko̱ nga'tsì xi̱ta̱ ra ya̱ títsa̱jna ni'ya‑li.”
44011015	'Kia̱ nga ítsiki'tsiáa̱ nga tsi'kènájmí‑la̱, jè Inìma̱ Tsje‑la̱ Nainá, ndi̱to̱ón 'jiìkájin‑la̱ jñà xi̱ta̱ kìi̱ koni 'sín kjoma'tieén ra jién nga ti̱'sa̱ ítjòn.
44011016	'Kia̱á ítsjen‑na koni 'sín kitsò Na̱'ín‑ná nga kitsò: “Jè Juan, ta nandá tsatíndá‑ni, tanga jiòn, ko̱ó Inìma̱ Tsje‑la̱ Nainá sa̱tíndá‑no.”
44011017	Tsa jè Nainá ko̱'sín sasén‑la̱ nga ti̱'koa̱á tsjá kjo̱tjò‑te‑la̱ Inìma̱ Tsje‑la̱ koni 'sín nga kitsjà kjo̱tjò‑te‑ná ra jién 'kia̱ nga kjokjiín‑ná a̱'ta 'tse̱ Jesucristo ra tíjna ítjòn‑ná, ¿yá‑na ra 'a̱n nga 'a̱n kotechjà‑la̱ Nainá?
44011018	'Kia̱ nga kií'nchré jñà 'én kìi̱, jyò tsikitsa̱jna. Jeyaá isíkíjna Nainá, kitsò: ―¡Kixi̱í‑la kjoa̱, jñà ra mì tsa xi̱ta̱ judío ti̱'koa̱á tsjá‑la̱ jñà kjo̱nda kìi̱ Nainá mé‑ni nga si̱íkájno‑ni jé‑la̱ ko̱ mì ti̱ kì jé koa̱àtsji‑ni mé‑ni nga ma 'se̱‑la̱ kjo̱binachon ni̱ta kjiá‑nioo̱!
44011019	'Kia̱ nga ijye 'ken Esteban, nga'tsì xi̱ta̱ ra makjiín‑la̱ a̱'ta 'tse̱ Jesús jndíi̱ ra ján kijì ta nga̱tjì‑la̱ nga tsahatji̱ngi‑la̱ xi̱ta̱. Tjín ra kijì ján nangi Fenicia ko̱ Chipre ko̱ na̱xi̱ndá Antioquía. Jñà xi̱ta̱ kìi̱, 'kia̱ nga ijchò jñà i̱'nde kìi̱ tsi'kéna̱jmíya 'én nda‑la̱ Cristo; tanga ta jñá ra xi̱ta̱ judío ra ya̱ títsa̱jna tsi'kéna̱jmíya‑la̱.
44011020	Jñà xi̱ta̱ ra jndíi̱ ra ján kijì, tjín i'ka ra ya̱ i̱'nde‑la̱ nangi Chipre ko̱ ya̱ na̱xi̱ndá Cirene. 'Kia̱ nga ijchò ya̱ na̱xi̱ndá Antioquía, ti̱'koa̱á tsi'kéna̱jmíya‑la̱ jñà ra mì tsa xi̱ta̱ judío 'én xi̱tse̱ ra nda tsò ra a̱'ta 'tse̱ Jesús ra tíjna ítjòn‑ná.
44011021	Nainá kitsjá‑la̱ nga'ñó; ko̱ kjín xi̱ta̱ kìi̱ kjokjiín‑la̱, ko̱ tsáfa'tá‑ila̱ Na̱'ín‑ná Jesús.
44011022	Jñà xi̱ta̱ na̱xi̱ndá‑la̱ Cristo ra títsa̱jna ya̱ Jerusalén kií'nchré‑ní koni 'sín tíma ján Antioquía. 'Kia̱á isìkasén jè Bernabé.
44011023	Bernabé, 'kia̱ nga ijchò ya̱ Antioquía, kijtse‑ní nga jè Nainá ndaá tísíchikon'tin jñà xi̱ta̱ kìi̱. 'Ñó tsja ki'se‑la̱. 'Kia̱á isa̱ nda tsikí'tin nga'tsì jñà xi̱ta̱ nga isa̱ kixi̱ katasíkítsa̱jna inìma̱‑la̱ nga katafì'ta‑la̱ Na̱'ín‑ná Jesús.
44011024	Jè Bernabé, 'ñó nda xi̱ta̱; ko̱ nda tjíjin ya̱ inìma̱‑la̱ jè Inìma̱ Tsje‑la̱ Nainá; ti̱'koa̱á ndaá makjiín‑la̱ a̱'ta 'tse̱ Nainá. 'Koa̱á 'sín kjomà‑ni nga 'ñó kjìn xi̱ta̱ kjokjiín‑la̱ nga 'jaha'sen'ta‑la̱ Na̱'ín‑ná Jesús.
44011025	Ra ijye kjomà a̱skan‑nioo̱, ya̱á kijì ján Tarso nga íkátsji jè Saulo,
44011026	'Kia̱ nga ijye isakò‑la̱, ya̱á kiìko̱ ján Antioquía. Jngó nó tsikitsa̱jnako̱ jñà xi̱ta̱ na̱xi̱ndá‑la̱ Cristo; kií xá ki'sìn nga 'ñó kjìn xi̱ta̱ tsakón‑ya‑la̱. Ya̱á Antioquía nga ko̱'sín isi'ta 'í ítjòn‑la̱ jñà xi̱ta̱ ra kotá'yá'ta‑la̱ Cristo nga xi̱ta̱‑la̱ Cristo ki'mì.
44011027	Jñà ni̱chjin kìi̱, ijchó i'ka xi̱ta̱ ra chja̱ ngajo‑la̱ Nainá ján Antioquía ra ya̱ inchrabà‑ni Jerusalén.
44011028	Jngo xi̱ta̱ ra 'mì Agabo, tsasijna kixi̱ nga kiìchja̱; ko̱ jé Inìma̱ Tsje‑la̱ Nainá isìchi̱ya‑la̱, kitsò: ―Nga tjíjtsa i̱sà'nde, jngo kjinchrá kj'i̱í ra 'ñó i'in ko̱ma. Jè 'én ra̱kìi̱, 'koa̱á 'sín itjasòn 'kia̱ nga tíbatéxoma xi̱ta̱xá ítjòn ra 'mì Claudio ya̱ ján Roma.
44011029	Jñà xi̱ta̱ ra kotá'yá'ta‑la̱ Cristo ra títsa̱jna ya̱ Antioquía, 'koa̱á 'sín iskosòn‑la̱ nga ko̱si̱ko̱ xi̱ta̱ xákjién ra títsa̱jna ya̱ nangi Judea koni 'ki ma ra 'sín nga jngó jngóo̱.
44011030	Koni 'sín nga ijye iskosòn‑la̱, 'koa̱á 'sín isìhitjasòn. Jè Bernabé ko̱ Saulo kiìko̱ jè kjo̱tjò ra̱kìi̱ ya̱ ján nangi Judea nga kisìnga̱tsja jñà xi̱ta̱ jchínga ra tjín‑la̱ xá a̱'ta 'tse̱ na̱xi̱ndá‑la̱ Cristo.
44012001	Ti̱jñá‑ni jñà ni̱chjin kìi̱, jè Herodes ra xi̱ta̱xá ítjòn tíjna, kitsjà kjo̱hixi̱ nga indabá'ñó i'ka xi̱ta̱ na̱xi̱ndá‑la̱ Cristo mé‑ni nga ko̱ma ske̱ton‑ni.
44012002	Ko̱ kitsjá‑te kjo̱hixi̱ nga ki̱cha̱ ndajò ini'ken‑ni jè Jacobo, ra 'ndse̱ ma Juan.
44012003	Jè Herodes, 'kia̱ nga kijtse nga ndaá ki'se‑la̱ jñà xi̱ta̱ judío nga 'ken Jacobo, ti̱'koa̱á itsabá'ñó‑te jè Pedro jè ni̱chjin 'kia̱ nga bitjo 'sí nga bakjèn jñà xi̱ta̱ ni̱ño̱ nchra̱jín ra tsìn‑la̱ na̱'yo̱ san.
44012004	Nda̱yá isìkjaha'sen. Chrjo'òn jngo ma‑ni chíchàn ra isikìnda̱ ko̱ ijòn‑ijòn isikìnda̱‑ni nga india‑india ya̱ a̱ya nda̱yá. Jè kjo̱bítsjen‑la̱ Herodes, jè‑ní, nga 'kia̱á ko̱chrje‑ni nda̱yá 'kia̱ nga ijye kje̱he'tà 'sí paxko̱ mé‑ni nga jñà xi̱ta̱ na̱xi̱ndá si̱ìnga̱tsja nga katatsjá 'én nga si̱ì'ken.
44012005	Jè Pedro, 'ñó nda tímakinda̱ ya̱ a̱ya nda̱yá, tanga jñà xi̱ta̱ na̱xi̱ndá‑la̱ Cristo mì kì jyò títsa̱jna; 'ñó nda i̱nchisíjé'ta‑la̱ Nainá ra a̱'ta 'tse̱ Pedro.
44012006	Jè ni̱chjin 'kia̱ nga mejèn‑la̱ Herodes si̱ìnga̱tsja xi̱ta̱ na̱xi̱ndá Pedro, jè ni̱tje̱n ra̱kiòo̱, Pedro kjijnafé‑ní, ya̱á kjijna'nchò masen‑la̱ jò chíchàn, ko̱ jò na'ñó ki̱cha̱ cadena tjíté'ñó‑ni; jñà chíchàn ra i'ka ya̱á i̱nchisíkinda̱ ya̱ xo̱tjo̱ba̱‑la̱ nda̱yá.
44012007	Ta ndi̱to̱ón 'ji kásen jngo ìkja̱li̱‑la̱ Nainá; ko̱ ya̱ a̱ya nda̱yá 'ñó kjohisen ijye kóho'kioo̱; jè ìkja̱li̱ isìjtiyaá‑la̱ Pedro nga isí'ká‑la̱; kitsò‑la̱: ―¡Ndi̱to̱n ti̱sítji̱in! Ko̱ jñà na'ñó ki̱cha̱ cadena ra tjíté'ñó‑ni ya̱ tsja Pedro sasa iskatsajo'tá ya̱ nangi.
44012008	Jè ìkja̱li̱ kitsó‑la̱: ―Tsjàna̱yì jè nikje‑li, ko̱ tjayi jñà xa̱jté‑li. Jè Pedro, 'koa̱á 'sín ki'sìn. A̱kjòn kitsò jè ìkja̱li̱: ―Tsjàna̱yì jè katò‑li, ko̱ nchrabátji̱ngi‑ná.
44012009	Pedro itjotji̱ngií‑la̱ jè ìkja̱li̱; ko̱ mì kì machi̱ya‑la̱ a kixi̱í kjoa̱ ra tí'sín jè ìkja̱li̱; jè Pedro, 'koa̱á kjomà‑la̱ koni tsa ta nijñá tí'bì‑la̱.
44012010	'Jaha'tá‑la̱ jè chíchàn ra síjna ítjòn, ti̱'koa̱á 'jaha'tá‑la̱ jè ra ijchò jò‑ni; 'kia̱ nga ijchò ya̱ xo̱tjo̱ba̱‑la̱ nda̱yá ra ngi ki̱cha̱ ra ijye ma bítjo̱‑ná ya̱ ndi̱tsiaán, tà itjá'xa̱ ta̱jngo‑ní; itjoó jè Pedro; tsato'nchò jngo calle, ko̱ tà ndi̱to̱ón ichijà jè ìkja̱li̱; ta jé isasíjna ta̱jngo.
44012011	Jè Pedro, 'kia̱á nda kjòchi̱ya‑la̱, kitsò: ―Ngi kixi̱ kitií kjoa̱, makjiín‑na nga jè Nainá kàsíkasén jè ìkja̱li̱‑la̱ nga kásíkíjnandi̱í‑na ra a̱'ta 'tse̱ Herodes ko̱ a̱'ta 'tse̱ nga'tsì kjoa̱'cho ra i̱nchikoñá‑la̱ jñà xi̱ta̱ judío nga si̱ìko̱‑na jè Herodes.
44012012	Jè Pedro, 'kia̱ nga ijye nda kjòchi̱ya‑ila̱ kjoa̱ kìi̱, ya̱á kijì ya̱ ni'ya‑la̱ María, ra na̱‑la̱ ma Juan ra ti̱'koa̱ Marcos 'mì, ya̱ ñánda̱ nga kjìn xi̱ta̱ títsa̱hijyo nga i̱nchibítsa'ba‑la̱ Nainá.
44012013	'Kia̱ nga kiìchja̱ jè Pedro ya̱ xo̱tjo̱ba̱ ni'ya, itjo katsíjen jngo tsati ra 'mì Rode nga mejèn‑la̱ ske̱ yá‑ní ra tíchja̱.
44012014	'Kia̱ nga kií'nchré‑la̱ nga jè Pedro ra tíchja̱, nda mí kì iskí'xa̱‑la̱ jè xo̱tjo̱ba̱ ni'ya nga batoó tsja ki'se‑la̱; ta isa̱á ya̱ tsahachikon'sen india‑ni ya̱ a̱ya ni'ya, nga isíkjí'nchré jñà xi̱ta̱ xákjién nga jè Pedro ya̱á síjnajto ya̱ xo̱tjo̱ba̱ ni'ya.
44012015	Jñà xi̱ta̱ xákjién kitsó‑la̱: ―¡Ta 'koa̱à‑la sii̱! Tanga jè tsati kiìchja̱ kixi̱‑ní nga ngi kixi̱í kjoa̱ nga jè Pedro ra tíchja̱. Tanga jñà xi̱ta̱ kìi̱ kitsó‑la̱: ―¡Ta jé‑la se̱n‑la̱!
44012016	Jè Pedro 'ñó tíchja̱‑isa nga tísíkjane jè xo̱tjo̱ba̱‑la̱ ni'ya. 'Kia̱ nga iskí'xa̱‑la̱, kijtse‑ní nga jé Pedro; jñà xi̱ta̱ xákjién, tà kjóxkón‑la̱.
44012017	Jè Pedro iskimítje̱én tsja nga kitsò‑la̱: ―Jyò ti̱tsa̱jna. A̱kjòn tsi'kéna̱jmí‑la̱ kó'sín kjomà'tin nga tsachrje‑ni nda̱yá Nainá. Kitsò‑la̱: ―Ko̱'sín 'tèna̱jmí‑la jè Jacobo ra ìjngo ko̱ jñà 'ndsé ra i'ka. A̱kjòn itjo ni'ya; xìn i̱'nde kijì.
44012018	'Kia̱ nga ki'se i̱sén nga'tsì chíchàn ra i̱nchisíkinda̱ nda̱yá taxki̱ kjo̱sií ra ki'se‑la̱ nga mì kì machi̱ya‑la̱ kó'sín kjomà nga itjo‑ni nda̱yá jè Pedro.
44012019	Jè Herodes kitsjá kjo̱hixi̱ nga isitsji jè Pedro, tanga mì kì isakò‑la̱. 'Kia̱ nga ijye iskonangi‑la̱ jñà chíchàn ra isikìnda̱, jñá chíchàn iskanè-jé‑la̱ ko̱ a̱kjòn kitsjá kjo̱hixi̱ nga ini'ken. Jè Herodes a̱kjòn itjokàjin ya̱ Judea ko̱ ya̱á kijì kijna ya̱ na̱xi̱ndá Cesarea.
44012020	Jè Herodes jtií tjín‑la̱ a̱'ta 'tse̱ jñà xi̱ta̱ na̱xi̱ndá Tiro ko̱ na̱xi̱ndá Sidón. Kií ko̱'sín tsajo̱óya‑ni jñà xi̱ta̱ kìi̱ nga inchrabàjkon jè Herodes. Ndaá tsakáko̱na̱jmí jè xi̱ta̱ ra 'mì Blasto ra xá ítjòn tjín‑la̱ ya̱ ni'ya‑la̱ xi̱ta̱xá ítjòn ra 'mì Herodes, ko̱ jé Blasto kiìchja̱tjì xi̱ta̱ kìi̱ nga ma ki'se‑la̱ kjo̱'nchán ko̱ Herodes. Kií ko̱'sín ki'sìn‑ni jñà xi̱ta̱ kìi̱ nga ya̱á nangi‑la̱ Herodes batse tsajmì ra kjine.
44012021	Herodes, jngo ni̱chjin tsikíjna‑la̱ nga ma tsakáko̱ jñà xi̱ta̱ kìi̱. Jè ni̱chjin 'kia̱ nga tsakáko̱, jè Herodes, jé tsakjaya nikje‑la̱ ra 'tse̱ xi̱ta̱xá ítjòn; tsikijnasòn íxile̱‑la̱, a̱kjòn kiìchja̱jin‑la̱ xi̱ta̱ na̱xi̱ndá.
44012022	Jñà xi̱ta̱ na̱xi̱ndá, 'kia̱ nga kií'nchré‑la̱, tsikí'tsia̱‑ni nga 'ñó kiìchja̱, kitsò: ―¡Jè xi̱ta̱ ra tíchja̱, jngoó nainá, mì tsa taxki̱ xi̱ta̱‑jìn!
44012023	Ti̱'kia̱á‑ni 'ji jngo ìkja̱li̱‑la̱ Nainá ra kitsjà‑la̱ 'chin, nga kjokiya; chi̱ndoó iskinejno ijo‑la̱; ko̱ a̱kjòn 'ken, ta nga̱tjì‑la̱ nga̱ mì kì tsa jè Nainá jeya isíkíjna.
44012024	Ko̱ jè 'én‑la̱ Nainá isa̱á nda tsabísòn‑isa ko̱ isa̱á nda kjokjìn‑isa xi̱ta̱ ra kjokjiín‑la̱.
44012025	Jè Bernabé ko̱ Saulo, 'kia̱ nga ijye itjasòn xá‑la̱ ya̱ Jerusalén, kijì india‑ni ya̱ ján Antioquía. Tje̱n‑ko̱ Juan ra ti̱'koa̱ Marcos 'mì.
44013001	Ya̱ a̱jin na̱xi̱ndá‑la̱ Cristo ra tíjna ya̱ na̱xi̱ndá Antioquía tjín xi̱ta̱ ra chja̱ ngajo‑la̱ Nainá, ko̱ ra ti̱'koa̱á bakón‑ya kjoa̱ 'tse̱ Nainá: Jè Bernabé, Simón (ra ti̱'koa̱ Niger 'mì), ko̱ Lucio (ra ya̱ Cirene i̱'nde‑la̱), ko̱ jè Manaén, (jè ra ta̱ña kjójchákjoko̱ Herodes, jè ra tsatéxoma Galilea), ko̱ Saulo.
44013002	Jngo ni̱chjin 'kia̱ nga i̱nchibexkón Nainá ko̱ ti̱'koa̱ nga tjítsa̱jnachjan ra a̱'ta 'tse̱ Nainá, jè Inìma̱ Tsje‑la̱ Nainá kitsó‑la̱: ―Ti̱kítsa̱jnanda‑ná jè Bernabé ko̱ jè Saulo a̱'ta 'tse̱ xá ra xá kíchjà‑la̱.
44013003	'Kia̱ nga ijye tsikítsa'ba‑la̱ Nainá ko̱ nga ijye tsikìtsa̱jnachjan, jñà xi̱ta̱‑la̱ Cristo tsakásòn‑la̱ tsja Bernabé ko̱ Saulo, a̱kjòn isìkasén [ra a̱'ta 'tse̱ xá‑la̱ Nainá].
44013004	Jè Inìma̱ Tsje‑la̱ Nainá isìkasén Bernabé ko̱ Saulo nga kijì ya̱ Seleucia; ya̱á 'jaha'sen chitso nga kijì nangi ra kjijnajin‑ndá ra 'mì Chipre.
44013005	'Kia̱ nga ijchò ya̱ na̱xi̱ndá Salamina, tsikí'tsia̱‑ní nga tsi'kéna̱jmí‑ya 'én‑la̱ Nainá ya̱ ni'ya sinagoga ñánda̱ nga maxkóya xi̱ta̱ Judío. Tje̱n‑ko̱ jè Juan Marcos ra ya̱ basìko̱'ta.
44013006	'Kia̱ nga ijye tsatojin jè nangi Chipre ra kjijnajin‑ndá, ya̱á ijchò skanda jè na̱xi̱ndá ra 'mì Pafos. Ya̱á iskajin jngo xi̱ta̱ judío ra 'mì Barjesús, jngo xi̱ta̱ chji̱ne̱ ra ma‑la̱ bínda, ra ti̱'koa̱á xi̱ta̱ ndiso, nga 'koa̱á 'sín tsò nga jè Nainá chja̱ ngajo‑la̱.
44013007	Jè xi̱ta̱ chji̱ne̱ ra̱kìi̱, ya̱á nda báko̱ jè Sergio Paulo ra xá ítjòn tjín‑la̱ ra a̱'ta 'tse̱ nangi Chipre, jngo xi̱ta̱ ra 'ñó nda fìya‑la̱. Kiìchja̱á‑la̱ jè Bernabé ko̱ Saulo nga̱ mejèn‑la̱ kji̱'nchré 'én‑la̱ Nainá.
44013008	Tanga jè xi̱ta̱ chji̱ne̱ ra 'mì Barjesús ra Elimas tsò‑ni 'í‑la̱ 'kia̱ nga 'én griego, kondra̱á kijì‑la̱ Bernabé ko̱ Saulo. Mején tsatéchjà‑la̱ jè xi̱ta̱xá ítjòn ra̱kìi̱ nga ko̱'sín ko̱kjiín‑la̱ ra a̱'ta 'tse̱ Jesús.
44013009	Tanga jè Saulo, ti̱jè‑ni ra 'mì Pablo, nda kjón tjíjin ya̱ inìma̱‑la̱, jè Inìma̱ Tsje‑la̱ Nainá; 'ñó isko'án,
44013010	kitsò‑la̱: ―¡Xi̱ta̱ ndiso ra 'cho tíjna kjo̱bítsjen‑li, ra i'ndí‑la̱ xi̱ta̱‑ni̱í 'mì‑li! Ngaji̱, kondra̱á 'mì ijye‑la̱ ra kjoa̱kixi̱. ¡Kì ko̱'sín nikitsín jè ndi̱yá kixi̱‑la̱ Nainá!
44013011	'Ndi̱ 'ndi̱ jé Nainá tsjá‑li kjo̱hi'in; ko̱xka̱‑ní. Kjín ni̱chjin mì kì ti̱ jcha̱a‑ni jè ndabá‑la̱ tsá'bí. Ti̱jé‑ni hora mì ti̱ kì ma tsatsíjen‑ila̱. Kj'ií xi̱ta̱á tsakátsji ra itsabà'ta.
44013012	Jè xi̱ta̱xá ítjòn, 'kia̱ nga kijtse kjoa̱ kìi̱, kjokjiín‑la̱. Ko̱ ta kjóxkón‑la̱ koni 'sín tsakón‑ya‑la̱ Pablo ko̱ Bernabé a̱'ta 'tse̱ Na̱'ín‑ná.
44013013	Pablo ko̱ xi̱ta̱ xákjién ra ta̱ña kjihijtako̱ 'jaha'sen jngo chitso ya̱ Pafos, kijì ján Perge i̱'nde ra chja̱‑ni Panfilia. Tanga 'kia̱ nga ijchò ya̱ Perge, jè Juan Marcos tsasèn'taxín‑ní, tsáfaá‑ni ya̱ Jerusalén.
44013014	Jè Bernabé ko̱ Pablo 'jahato Perge, kijì ján Antioquía, na̱xi̱ndá ra chja̱‑ni Pisidia. Jè ni̱chjin níkjáya, 'jaha'sen ya̱ ni'ya sinagoga ñánda̱ nga maxkóya xi̱ta̱ Judío; ya̱á tsikitsa̱jna.
44013015	'Kia̱ nga ijye iskotá'yá jñà xi̱ta̱ kjo̱téxoma‑la̱ Moisés ko̱ xa̱jo̱n ra tsikínda xi̱ta̱ ra kiìchja̱ ngajo‑la̱ Nainá, jñà xi̱ta̱ ítjòn‑la̱ ni'ya sinagoga kiìchja̱á‑la̱ Pablo ko̱ Bernabé, nga kitsò‑la̱: ―'Ndsé, tsa tjín‑no mé 'én ra 'kéna̱jmí‑la̱ xi̱ta̱ na̱xi̱ndá mé‑ni nga kata'se‑la̱ nga'ñó inìma̱‑la̱, maá ti̱nákjoa̱a.
44013016	'Kia̱á tsasítje̱n Pablo; iskiítje̱n tsja nga isíjé‑la̱ nga jyò katitsa̱jna; kitsò‑la̱: ―Jiòn ra xi̱ta̱ Israel 'mì‑no, ko̱ ra mì tsa xi̱ta̱ Israel tanga tjín‑te‑no kjo̱skon ra a̱'ta 'tse̱ Nainá, nda ti̱ná'ya.
44013017	Jè Nainá ra 'tse̱ na̱xi̱ndá Israel 'jahajin xi̱ta̱ jchínga‑ná; ko̱ 'koa̱á 'sín ki'sìn Nainá nga jngo na̱xi̱ndá ra 'ñó je 'kioo̱ kjomà 'kia̱ nga ti̱'sa̱ ya̱ títsa̱jna‑isa ya̱ Egipto, nga̱ mì tsa ya̱ i̱'nde‑la̱. Ra kjomà a̱skan‑nioo̱, Nainá, ngi ko̱ó nga'ñó‑la̱ nga tsachrjekàjin ya̱ Egipto.
44013018	Ki'seé‑la̱ kjoa̱jetakòn Nainá nga ichán nó kisìkònda̱ jñà xi̱ta̱ Israel ya̱ i̱'nde'taxìn ñánda̱ nga i̱'nde kixì.
44013019	Nainá, itoó na̱xi̱ndá isikjehesòn ya̱ nangi Canaán. A̱kjòn kitsjá kjo̱tjó‑la̱ jñà xi̱ta̱ Israel jñà nangi kìi̱.
44013020	Nga'tsì kjoa̱ kìi̱, kja̱meé‑la ijòn sindo̱ masen nó nga ko̱'sín kjomà. ’Ra kjomà a̱skan‑nioo̱, Nainá kitsjá‑la̱ xi̱ta̱ ra tsikíndajín‑la̱ jñà xi̱ta̱ Israel skanda 'kia̱ nga 'ji jè Samuel, xi̱ta̱ ra kiìchja̱ya ngajo‑la̱ Nainá.
44013021	Xi̱ta̱ na̱xi̱ndá Israel, isíjé‑la̱ Nainá jngo xi̱ta̱xá ítjòn ra mejèn‑la̱ ko̱tèxoma‑la̱. Ko̱ jè Nainá kitsjá‑la̱ jè Saúl, i'ndí‑la̱ xi̱ta̱ ra 'mì Cis ra tje̱‑la̱ Benjamín ma. Ichán nó tsatéxoma Saúl.
44013022	Ra kjomà a̱skan‑nioo̱, Nainá tsjahíxìn jè Saúl; jè David kitsjá‑la̱ xá nga tsikijna xi̱ta̱xá ítjòn. Nainá kitsò a̱'ta 'tse̱ David: “Ijyeé ndaá bexkoo̱n jè David jè i'ndí‑la̱ xi̱ta̱ ra 'mì Isaí; xi̱ta̱ ra̱kìi̱, sasén‑la̱ inìma̱‑na̱; nga̱ ra jè, síhitjasòn ijye‑ní ra 'a̱n mejèn‑na.”
44013023	Nainá isìkasén‑la̱ xi̱ta̱ Israel jngo xi̱ta̱ ra tje̱‑la̱ David ra 'mì Jesús nga jè ko̱chrjekàjin kjo̱hi'in koni 'sín nga ijye kitsjà 'én‑la̱ nga ti̱'sa̱‑ni.
44013024	'Kia̱ nga ti̱kje 'fiì Jesús, Juan kiìchja̱yajin‑la̱ xi̱ta̱ na̱xi̱ndá Israel nga katasíkájno‑ni jé‑la̱ nga kì ti̱ tsja jé bátsji‑ni ko̱ katasatíndá.
44013025	'Kia̱ nga ijye tífehe'ta ni̱chjin‑la̱ Juan a̱'ta 'tse̱ jè xá ra 'ji‑ni, kitsó‑ní: “¿Jiòn, kó'sín níkítsjen ra a̱'ta tsa̱'a̱n? ¿A bixó‑nó: Jé‑la Cristo (ra xá Nainá isìkasén‑ni)? Majìn‑jìn. Tanga 'sa̱á nchrabá tje̱n‑ngi jngo‑na jè ra isa̱ 'ñó xkón tíjna; ra 'a̱n, skanda mí bakèn‑na nga 'a̱n skíjnda̱'ñóo̱ jè xo̱xía̱n xa̱jté‑la̱ koni jngo chi̱'nda”, kitsò Juan.
44013026	’Nga'tsì‑no jiòn 'ndsé ra tje̱‑la̱ Abraham nchrabá'ta‑no, ko̱ jiòn ra mì tsa ya̱ nchrabá'ta‑no tanga 'yaxkón‑no Nainá: jién 'ji‑ná 'én ra̱kìi̱ a̱'ta 'tse̱ Cristo (ra xá Nainá isìkasén‑ni) nga jè ko̱chrjekàjin‑ná kjo̱hi'in.
44013027	Jñà xi̱ta̱ na̱xi̱ndá Jerusalén ko̱ xi̱ta̱ ra tjíhijyo ítjòn‑la̱, mì kì kijtsexkon tsa jè Jesús ra Cristo, ti̱'koa̱á mì kì kjòchi̱ya‑la̱ jñà 'én ra chitá'yá 'kia̱ nga xki̱ ni̱chjin níkjáya ya̱ ni'ya sinagoga ñánda̱ nga maxkóya xi̱ta̱ Judío koni 'sín tjí'ta xa̱jo̱n 'tse̱ xi̱ta̱ ra kiìchja̱ ngajo‑la̱ Nainá. Jñà xi̱ta̱ kìi̱ kitsjá kjo̱hixi̱ nga ini'ken Jesús; 'koa̱á 'sín itjasòn koni 'sín tsò 'én kìi̱.
44013028	Ni̱'sín mì kì mé jé isakò ra a̱'ta 'tse̱ Jesús nga bakèn‑la̱ nga ki̱yá, jñà xi̱ta̱ kìi̱, ta isa̱á ko̱'sín isíjé‑la̱ Pilato nga katasí'ken.
44013029	'Kia̱ nga ijye itjasòn ijye koni 'sín tíchja̱ xa̱jo̱n ra tjí'ta 'én‑la̱ Nainá a̱'ta 'tse̱ Jesús, itjajén'ta‑ni krò, a̱kjòn kisihijin.
44013030	Tanga Nainá isikjaáya‑ila̱ a̱'ta 'tse̱ kjo̱biya.
44013031	Jesús, 'kia̱ nga ijye jaáya‑ila̱, kjín 'ka̱ tsakón‑la̱ ijo‑la̱ jñà xi̱ta̱ ra ta̱ña tsikimako̱ 'kia̱ nga inchrabà‑ni Galilea skanda Jerusalén; ni̱chjin 'ndi̱ 'ndi̱, jñá xi̱ta̱ kìi̱ ra 'béna̱jmí kixi̱‑la̱ xi̱ta̱ na̱xi̱ndá ra a̱'ta 'tse̱ Jesús.
44013032	’Ti̱'koa̱á ngaji̱n, kií xá tima‑naji̱n nga i̱nchi'bèna̱jmí‑laji̱n 'én xi̱tse̱ ra nda tsò a̱'ta 'tse̱ Cristo koni 'sín Nainá kitsjà‑la̱ tsa'ba jñà xi̱ta̱ jchínga‑na̱ji̱n.
44013033	Ko̱ 'ndi̱‑ni̱, nga isikjaáya‑ila̱ Jesús, 'koa̱á 'sín ijye isìhitjasòn ra a̱'ta tsa̱ji̱n, ji̱n ra i̱xti‑la̱ xi̱ta̱ jchínga‑na̱ji̱n ma‑ji̱n. 'Koa̱á 'sín tjí'ta xa̱jo̱n 'tse̱ Salmo ra ma‑ni jò nga tsò: “'Ndi̱ 'ndi̱, ji̱‑ní ra I'ndí‑na̱; ko̱ 'a̱án‑ná ra Na̱'ìn‑li ma.”
44013034	Koni 'sín ki'sìn Nainá nga kisikjaáya‑ila̱ Jesús a̱'ta 'tse̱ kjo̱biya nga mì ti̱ kì ki̱yá‑ni, 'koa̱á 'sín itjasòn 'én ra tjí'ta xa̱jo̱n‑la̱ Nainá nga tsò: “'A̱án sichíkon'tin‑najiòn koni 'sín tsò 'én tsje‑na̱ ko̱ 'én kixi̱‑na̱ ra kítsja‑la̱ David.”
44013035	'Koa̱á ti̱'sín tjí'ta xa̱jo̱n 'tse̱ Salmo ñánda̱ nga xìn‑isa nga tsò: “Mì kì ki̱'ndi nga kji̱'ndo ijo‑la̱ Xi̱ta̱ tsje‑li.”
44013036	Tanga jè David, 'kia̱ nga tsikijna i̱ i̱sà'nde, 'kia̱ nga ijye itjasòn ijye‑la̱ koni 'sín mejèn‑la̱ Nainá, a̱kjòn 'ken; 'koa̱á ti̱'sín kisihijin koni 'sín kjomà jñà xi̱ta̱ jchínga‑la̱; ko̱ jè ijo‑la̱ i'ndo‑ní.
44013037	Tanga jè Xi̱ta̱ Tsje ra Nainá isikjaáya‑la̱ mì kì tsa i'ndo ijo‑la̱.
44013038	'Koa̱á 'sín ma‑ni, jiòn 'ndsé, ko̱'sín nda katasijin‑no, jñà 'én ra nakjoáya‑ji̱n: jé‑ní nga a̱'ta 'tse̱é Jesús nga sa̱kò kjoa̱nìhijcha'ta a̱'ta 'tse̱ jé ra tjín‑no.
44013039	Nga'tsì jé, ra mì ma jahíxìn‑no kjo̱téxoma‑la̱ Moisés nga xi̱ta̱ kixi̱ ki'sìn‑no, a̱'ta 'tse̱é Jesús tjáhixìn‑no nga xi̱ta̱ kixi̱ ko̱ma 'kia̱ nga ko̱kjiín‑no a̱'ta 'tse̱.
44013040	Ti̱kinda̱a ijo‑no mé‑ni mì ko̱'sín ko̱ma'tin‑no koni 'sín tíchja̱ xa̱jo̱n‑la̱ jñà xi̱ta̱ ra kiìchja̱ ngajo‑la̱ Nainá nga tsò:
44013041	Chítsijen, jiòn ra nachrjengio ra kjo̱hixi̱, kataxkón‑no, ko̱ ti̱jchija ijo‑no; jngo xá 'siaa̱n jè ni̱chjin tsa̱jiòn, 'kia̱ nga ti̱'sa̱ titsa̱jnakon‑isa. Skanda mì kì ko̱kjiín‑no tsa yá ra 'ke̱èna̱jmí‑no.
44013042	Jè Pablo ko̱ Bernabé 'kia̱ nga ijye itjo‑ni ya̱ ni'ya sinagoga, jñà xi̱ta̱, 'koa̱á 'sín isíjé‑la̱ nga takó ká'téna̱jmíya‑la̱ a̱'ta 'tse̱ jñà kjoa̱ kìi̱ jè ni̱chjin níkjáya ra 'sa̱ nchrabá ra ma‑ni jin ni̱chjin.
44013043	'Kia̱ nga ijye kijì‑ni jñà xi̱ta̱ ra ya̱ kjóxkóya, kjín ma‑ni xi̱ta̱ ra kijì tje̱n‑ngi‑la̱ Pablo ko̱ Bernabé. Tjín ra ngi xi̱ta̱ judío ko̱ tjín ra ta jahatjìya‑la̱ nga xi̱ta̱ judío kjomà ko̱ ti̱'koa̱á bexkón Nainá. A̱kjòn kiìchja̱‑la̱ nga 'ñó tsikínè‑la̱ nga nda kátíjin ikon ya̱ inìma̱‑la̱ jñà 'én ra ijye kií'nchré ra kjo̱nda 'tse̱ Nainá.
44013044	Jè ni̱chjin níkjáya ra ìjngo ra ma‑ni jin ni̱chjin, kja̱meé kjóxkó ijye xi̱ta̱ na̱xi̱ndá ra ijchó 'nchré 'én‑la̱ Nainá.
44013045	Tanga jñà xi̱ta̱ judío kjòchi̱ni̱keé Pablo 'kia̱ nga kijtse nga 'ñó kjìn ma‑ni xi̱ta̱. A̱kjòn tsikí'tsia̱ nga kondra̱ kijì‑la̱ koni 'sín kiìchja̱, ti̱'koa̱á kiìchja̱jno‑la̱.
44013046	Pablo ko̱ Bernabé, 'ñó tsi'ké‑la̱ ikon; kitsò‑la̱: ―'Koa̱á 'sín tjínè‑naji̱n nga jiòn tsi'kèna̱jmí ítjòn‑laji̱n jè 'én‑la̱ Nainá jiòn ra xi̱ta̱ judío 'mì‑no; tanga inachrjengi‑nájiòn; ko̱ ti̱jión ko̱'sín i̱nchibinè‑la ijo‑no nga mì kì bakèn‑no nga kítsa̱jnakon inìma̱‑no skanda ta mé ni̱chjin‑nioo̱. 'Koa̱á ma‑ni nga ya̱á jnchro kongí 'kéna̱jmíya‑la̱ji̱n jñà ra mì tsa xi̱ta̱ judío.
44013047	Nga̱ 'koa̱á 'sín kitsjà‑naji̱n kjo̱hixi̱ Nainá nga kitsò: Ji̱í tsja xá‑la nga si̱hisen‑la̱ jñà ra mì tsa xi̱ta̱ judío, kóho'ki nga tjíjtsa i̱sà'nde mé‑ni ma ki̱tjokajin‑ni kjo̱hi'in ra a̱'ta 'tse̱ jé‑la̱.
44013048	'Kia̱ nga kií'nchré nga'tsì ra mì tsa xi̱ta̱ judío, kjotsjaá‑la̱; a̱kjòn tsikí'tsia̱ nga kitsò: Ndaá tjín 'én‑la̱ Nainá. Ko̱ kjokjiín‑la̱ nga'tsì xi̱ta̱ ra xá ijye ko̱'sín itjahájin‑ni nga 'se̱‑la̱ kjo̱binachon ni̱ ta̱ mé ni̱chjin‑nioo̱.
44013049	'Koa̱á 'sín kjomà‑ni nga tsangasòn 'én‑la̱ Nainá kóho'ki ya̱ i̱'nde ra̱kìi̱.
44013050	Tanga jñà xi̱ta̱ judío tsikí'tsia̱‑ní nga tsinchá'a jñà íchjín ra i̱jncha ítjòn ra bexkón Nainá ko̱ xi̱ta̱ ítjòn‑la̱ na̱xi̱ndá. Ko̱ jñá tsikí'tsia̱ nga kisìkjàn‑la̱ kjoa̱ nga kondra̱ kijì‑la̱ jè Pablo ko̱ Bernabé nga tsahatji̱ngi‑la̱. Ko̱ tsachrjekàjin ya̱ i̱'nde‑la̱ xi̱ta̱ kìi̱.
44013051	Jè Pablo ko̱ Bernabé tsikítsajneé chijo ndsa̱ko̱ ra kondra̱ 'tse̱ xi̱ta̱ kìi̱ [jè ra bakón nga kjo̱hi'in 'se̱‑la̱ ra a̱'ta 'tse̱ Nainá]; a̱kjòn kijì ján na̱xi̱ndá Iconio.
44013052	Tanga jñà xi̱ta̱ ra ya̱ kotá'yá'ta‑la̱ Cristo, 'ñó nda tjíjin inìma̱‑la̱ kjo̱tsjacha ko̱ Inìma̱ Tsje‑la̱ Nainá.
44014001	Ya̱ na̱xi̱ndá Iconio, jè Pablo ko̱ Bernabé, 'koa̱á ti̱'sín 'jaha'sen ya̱ ni'ya sinagoga ñánda̱ nga maxkóya xi̱ta̱ Judío; 'ñó nda kiìchja̱ya, skanda batoó kjìn xi̱ta̱ judío kjokjiín‑la̱ ko̱ ra kj'ií xi̱ta̱ ra mì tsa xi̱ta̱ judío.
44014002	Tanga jñà xi̱ta̱ judío ra mì kì makjiín‑la̱, tsinchá'a jñà ra mì tsa xi̱ta̱ judío mé‑ni nga 'cho tsò kjo̱bítsjen katasíchjeén ra kondra̱ 'tse̱ xi̱ta̱‑la̱ Cristo.
44014003	Pablo ko̱ Bernabé, tseé tsikitsa̱jna ya̱ Iconio. Kiìchja̱ táhijín 'én‑la̱ Nainá, nga̱ jé ma'ñó'ta takòn. Ko̱ jè Nainá isìkixi̱ya‑ní nga ngi kixi̱í kjoa̱ jñà 'én ra tsi'kéna̱jmí a̱'ta 'tse̱ kjo̱nda‑la̱, nga kitsjà‑la̱ nga'ñó nga ma ki'sìn kjo̱xkón ra bakón kjoa̱jeya‑la̱ Nainá.
44014004	Jñà xi̱ta̱ na̱xi̱ndá Iconio, jòya kjomà; masen kijì'ta‑la̱ jñà xi̱ta̱ judío ko̱ masen kijì'ta‑la̱ jñà Pablo ko̱ Bernabé, xi̱ta̱ ra tsikíxáya‑la̱ Jesús.
44014005	Jñà xi̱ta̱ judío ko̱ ra mì tsa xi̱ta̱ judío tsajo̱óya‑ni ko̱ xi̱ta̱xá ítjòn‑la̱ nga mejèn‑la̱ ska̱jàn‑ko̱, ko̱ ki̱ìnè na̱jo̱.
44014006	Pablo ko̱ Bernabé, 'kia̱ nga ijye kií'nchré, tsanga‑ní; ya̱á kijì ya̱ ján Listra ko̱ Derbe, na̱xi̱ndá ra chja̱‑ni Licaonia, ko̱ kóhotjín i̱'nde ra chja̱‑ni ya̱ jngo tjandi‑la̱.
44014007	Ya̱ i̱'nde kìi̱, ti̱'koa̱á tsi'kéna̱jmíya 'én xi̱tse̱‑la̱ Cristo ra nda tsò.
44014008	Ya̱ Listra tíjna jngo xi̱ta̱ 'xi̱n ra mì kì ma fì skanda ti̱'sa̱‑ni nga kitsin; ni̱ kjè sa jngo ni̱chjin ndsa̱ko̱ bajme‑ni. Ya̱á tíjna xi̱ta̱ ra̱kìi̱
44014009	nga tí'nchré‑la̱ Pablo nga tí'béna̱jmíya. Jè Pablo, 'kia̱ nga isko'án kijtse‑ní nga makjiín‑la̱ nga ma ko̱nda‑ni.
44014010	Pablo, 'ñó kiìchja̱ kitsò‑la̱: ―¡Ti̱sítji̱in, ti̱si̱jna kixi̱‑ni ndsa̱kì! Xi̱ta̱ ra̱kìi̱, ta jngo iskì'nga nga tsasèn kixi̱‑ni; tsikí'tsia̱ nga ma tsajme‑ni.
44014011	Jñà xi̱ta̱, 'kia̱ nga kijtse kjo̱xkón nda ra ki'sìn Pablo, 'ñó kiìchja̱, kitsò nga 'én Licaonia: ―¡Jñà nainá, xi̱ta̱á ká'sín ijo‑la̱ nga ka'fií'tsé‑ná!
44014012	Bernabé, Zeus kitsò‑la̱; ko̱ jè Pablo, Hermes kitsò‑la̱, nga̱ jè‑ní ra isa̱ 'ñó chja̱.
44014013	Jè i̱ngo̱‑la̱ nainá xkósòn Zeus, ya̱á kjijna a̱ndi na̱xi̱ndá. Jè na̱'mì‑la̱ 'jiìkó nchra̱ja̱ ko̱ 'jiìkó koròna̱; jè na̱'mì ra̱kìi̱ ko̱ nga'tsì xi̱ta̱ na̱xi̱ndá mején‑la̱ si̱ì'ken‑la̱ jñà nchra̱ja̱ ko̱ tsjá‑la̱ kjo̱tjò mé‑ni nga ske̱xkón‑ni.
44014014	Jè Pablo ko̱ Bernabé ra jè Jesús tsikíxáya‑la̱, 'choó kjomà‑la̱ 'kia̱ nga kijtse kjoa̱ ra i̱nchi'sín xi̱ta̱; iskíchrja̱yajno ijo‑la̱ jè nikje‑la̱, a̱kjòn 'jaha'sen‑jin‑la̱ xi̱ta̱. 'Ñó kiìchja̱, kitsò:
44014015	―Nda ti̱ná'ya, ¿mé‑ni ko̱'sín i̱nchi'nià‑no? Ngaji̱n, ti̱'koa̱á taxki̱ xi̱ta̱‑náji̱n koni jiòn. Kií xá kà'fìi̱ jnchro‑naji̱n nga 'kéna̱jmí‑laji̱n 'én xi̱tse̱‑la̱ Cristo ra nda tsò, mé‑ni mì kì ti̱ ko̱'sín 'sia̱n‑no kjoa̱ kìi̱ ra ni̱mé chjí‑la̱; jè tangí'ta‑la Nainá ra tíjnakoo̱n, jè ra tsikínda ngajmi ko̱ nangi; ti̱'koa̱ tsikínda ndáchikon, ko̱ nga'tsì tsajmì ra tjín.
44014016	Jñà ni̱chjin ra ijye tsato, Nainá kitsjá'nde‑la̱ nga'tsì na̱xi̱ndá ra tjín i̱ i̱sà'nde nga tsinchimaya ndi̱yá ra isasèn‑la̱.
44014017	Tanga Nainá, kji'tá ni̱chjin nda tí'ya tsijen‑la̱ yá‑ní ra jè, nga tí'ya‑la̱ nga'tsì kjo̱nda ra tí'sín; jè‑ní ra tísíkasén‑no jtsí ra ngajmi nchrabá‑ni; ko̱ títsjá‑no tsajmì ra tímajchá‑no ko̱ títsjá‑no nga'tsì tsajmì ra machjeén‑no ra ma chine mé‑ni nga 'se̱ ki'ta‑no kjo̱tsja ya̱ a̱jin inìma̱‑no.
44014018	Pablo ko̱ Bernabé, ni̱'sín ko̱'sín kitsò‑la̱ nga'tsì kjoa̱ kìi̱, 'ñó chjá kjomà‑la̱ nga tsatékjáya‑la̱ xi̱ta̱ na̱xi̱ndá nga kì tà chjà cho̱ sí'ken‑la̱ koni jngo kjo̱tjò ra tsjá‑la̱.
44014019	Ti̱'kia̱á‑ni, 'jií i'ka xi̱ta̱ judío ra inchrabà‑ni Antioquía ko̱ Iconio nga tsinchá'a jñà xi̱ta̱ na̱xi̱ndá nga tsikínè na̱jo̱ jè Pablo. 'Kia̱ nga ijye ko̱'sín isìko̱, 'koa̱á kjomà‑la̱ koni tsa ijyeé 'ken; a̱kjòn tsikí'ndo̱fe'ta ya̱ nangi, kiì síkàtje̱n ya̱ a̱ndi na̱xi̱ndá ján.
44014020	'Kia̱ nga jñà xi̱ta̱ ra kotá'yá'ta‑la̱ Cristo kjóxkó'ta‑la̱ Pablo ñánda̱ nga kjijna, Tsasítje̱én india‑ni; 'jaha'sen‑jin india‑ni ya̱ na̱xi̱ndá; ko̱ ra kjomà nchijòn kijì ko̱ Bernabé ján Derbe.
44014021	'Kia̱ nga ijye tsi'kéna̱jmíya 'én xi̱tse̱‑la̱ Cristo ra nda tsò ya̱ na̱xi̱ndá Derbe, ñánda̱ nga 'ñó kjìn xi̱ta̱ kjokjiín‑la̱ nga kijì'ta‑la̱ Jesús, kijì india‑ni ya̱ Listra, Iconio ko̱ ya̱ Antioquía.
44014022	Pablo ko̱ Bernabé kitsjá‑la̱ 'én nga 'ñó kata'bé‑la̱ ikon jñà xi̱ta̱ ra kotá'yá'ta‑la̱ Cristo ra títsa̱jna ya̱ na̱xi̱ndá kìi̱; tsi'kéna̱jmí‑la̱ nga kixi̱ katitsa̱jnako̱ 'én ra makjiín‑la̱; kitsò‑la̱: ―'Koa̱á 'sín tjínè‑la̱ nga tse kjo̱hi'in ko̱tojieén 'kia̱ nga ti̱'sa̱ i̱nchimangié i̱'nde ñánda̱ nga ki̱tjáha̱'se̱n‑jieén ñánda̱ nga tíbatéxoma Nainá.
44014023	Nga jngó jngó i̱'nde ñánda̱ nga tjín na̱xi̱ndá‑la̱ Cristo, Pablo ko̱ Bernabé tsjahíjin xi̱ta̱ jchínga ra tsikí'ta xá nga si̱ìkinda̱ na̱xi̱ndá‑la̱ Cristo; 'kia̱ nga ijye kiìchja̱'ta‑la̱ Nainá, ko̱ ijye tsikìtsa̱jnachjan, ya̱á isìnga̱tsja xi̱ta̱ kìi̱ ya̱ a̱ya tsja Nainá ra ijye ya̱ a̱'ta 'tse̱ kjokjiín‑la̱.
44014024	'Koa̱á 'sín 'jahato ya̱ i̱'nde Pisidia, nga ijchò‑ni nangi Panfilia.
44014025	Tsi'kéna̱jmí 'én‑la̱ Cristo ya̱ na̱xi̱ndá Perge, a̱kjòn kijì ya̱ Atalia.
44014026	Ya̱á 'jaha'sen chitso nga kijì india‑ni ya̱ Antioquía, ya̱ i̱'nde ñánda̱ nga isatéxá‑la̱ a̱'ta 'tse̱ kjo̱nda‑la̱ Nainá jè xá ra ijye itjasòn‑la̱.
44014027	'Kia̱ nga ijye ijchò‑ni ya̱ Antioquía, tsikíxkóya xi̱ta̱ na̱xi̱ndá‑la̱ Cristo; tsi'kéna̱jmí‑la̱ nga'tsì kjoa̱ ra isìko̱ Nainá, kó'sín kjomà'tin nga jè Nainá kitsjá'nde‑ní nga ti̱'koa̱ kjokjiín‑la̱ jñà ra mì tsa xi̱ta̱ judío.
44014028	Pablo ko̱ Bernabé, tseé tsikitsa̱jnako̱ xi̱ta̱ ra kotá'yá'ta‑la̱ Cristo ya̱ Antioquía.
44015001	Jñà ni̱chjin kìi̱, 'jií i'ka xi̱ta̱ ra inchrabà‑ni Judea nga ijchò ya̱ Antioquía nga tsi'kéna̱jmíya‑la̱ xi̱ta̱‑la̱ Cristo, kitsò‑la̱: “Mì kì ma kítjo̱kajion kjo̱hi'in 'tse̱ jé‑no tsa mì kì si̱'tà chi̱ba̱ ijo‑no kjoa̱ 'tse̱ circuncisión koni 'sín tíchja̱ kjo̱téxoma‑la̱ Moisés.”
44015002	Pablo ko̱ Bernabé 'ñó tsajo̱ókjo ko̱ jñà xi̱ta̱ kìi̱ nga tsakátiya‑ni jñà kjoa̱ kìi̱; a̱kjòn, 'koa̱á 'sín iskosòn‑la̱ nga jè Pablo ko̱ Bernabé ki̱ji̱ ján Jerusalén. Ko̱ ti̱'koa̱á tsakáhijtako̱ó‑te i'ka xi̱ta̱ ra ti̱'koa̱ xi̱ta̱‑la̱ Cristo nga kijì, mé‑ni nga si̱ndajín‑ni kjoa̱ ko̱ jñà xi̱ta̱ ra tsikíxáya‑la̱ Jesús ko̱ xi̱ta̱ jchínga 'tse̱ na̱xi̱ndá‑la̱ Cristo ra títsa̱jna ya̱.
44015003	Jè na̱xi̱ndá‑la̱ Cristo ra tíjna ya̱ Antioquía tsasìko̱'tá jñà xi̱ta̱ kìi̱ mé‑ni nga ko̱ma ki̱ji̱‑ni. 'Koa̱á 'sín 'jahato ya̱ nangi Fenicia ko̱ Samaria. Tsi'kéna̱jmí nga jñà ra mì tsa xi̱ta̱ judío ti̱'koa̱á ijyeé i̱nchifahatjìya‑la̱ nga ya̱á i̱nchifì'ta‑la̱ Cristo. Nga'tsì xi̱ta̱ ra makjiín‑la̱ a̱'ta 'tse̱ Cristo, 'ñó kjotsja‑la̱.
44015004	'Kia̱ nga ijchò ján Jerusalén Pablo ko̱ Bernabé, nda kinisin‑la̱ a̱'ta 'tse̱ jñà xi̱ta̱ na̱xi̱ndá‑la̱ Cristo, ko̱ xi̱ta̱ jchínga ra ya̱ batéxoma, ko̱ xi̱ta̱ ra tsikíxáya‑la̱ Cristo; a̱kjòn tsi'kéna̱jmí ijye‑la̱ nga'tsì kjoa̱ ra ki'sìn Nainá ra a̱'ta 'tse̱.
44015005	Ya̱á títsa̱jnajin i'ka xi̱ta̱ fariseo ra ijye kjokjiín‑te‑la̱ 'én nda‑la̱ Cristo; tsincha kixi̱‑ní nga kitsò: ―Jñà ra mì tsa xi̱ta̱ judío ra ijye makjiín‑la̱, machjeén‑ní nga si̱'ta chi̱ba̱ ijo‑la̱ ra kjoa̱ 'tse̱ circuncisión; ti̱'koa̱ si̱nè‑la̱ nga katasíhitjasòn kjo̱téxoma ra kitsjà Moisés.
44015006	Kjóxkóya‑ní jñà xi̱ta̱ ra tsikíxáya‑la̱ Jesús ko̱ xi̱ta̱ jchínga ra 'tse̱ na̱xi̱ndá‑la̱ Cristo nga tsajo̱óya‑ni jñà kjoa̱ kìi̱.
44015007	'Ñó tse tsajo̱óya‑ni kjoa̱ kìi̱; chaán tsasijna kixi̱ Pedro, kiìchja̱, kitsò: ―Jiòn 'ndsé, ijyeé tjíjin‑no nga 'a̱n ijyeé kjotseé jahájin‑na Nainá nga 'a̱n 'kenájmí‑la̱ 'én xi̱tse̱ ra nda tsò a̱'ta 'tse̱ Cristo jñà ra mì tsa xi̱ta̱ judío mé‑ni nga ti̱'koa̱ ko̱kjiín‑la̱.
44015008	Jè Nainá ra be jè inìma̱‑ná, 'koa̱á 'sín tsakón kixi̱ nga ti̱'koa̱á tsjakeé‑te jñà xi̱ta̱ kìi̱, nga̱ 'koa̱á ti̱'sín kitsjà‑la̱ jè Inìma̱ Tsje‑la̱ koni 'sín kitsjá‑ná ra jién.
44015009	Nainá kisìtsjeé inìma̱‑la̱ xi̱ta̱ kìi̱ 'kia̱ nga kjokjiín‑la̱ a̱'ta 'tse̱, nga ta ngásòn ngáya tsjake‑ná nga'tsí‑ná, jién ra xi̱ta̱ judío 'mì‑ná, ko̱ ra taxki̱ xi̱ta̱.
44015010	'Ndi̱ 'ndi̱, ¿mé‑ni nga kondra̱ mangí‑la jiòn jè kjo̱bítsjen‑la̱ Nainá? ¿Mé‑ni ko̱'sín binè‑la jiòn jñà xi̱ta̱ ra kotá'yá'ta‑la̱ Cristo nga katasíhitjasòn kjo̱téxoma, kjoa̱ ra 'ñó i'in tjín? Ra skanda ni̱jñà xi̱ta̱ jchínga‑ná ko̱ ni̱jién, mì kì chíkjoa̱‑ná nga nihitjasén.
44015011	Tanga 'koa̱á 'sín makjiín‑ná jién ra xi̱ta̱ judío 'mì‑ná ko̱ ra taxki̱ xi̱ta̱, nga ngásòn ta kjo̱nda 'tse̱ Jesús ra tíjna ítjòn‑ná nga kítjo̱kajieén kjo̱hi'in ra a̱'ta 'tse̱ jé‑ná.
44015012	Jyó tsikitsa̱jna nga'tsì xi̱ta̱ ra ya̱ títsa̱jna. Kií'nchré‑la̱ Bernabé ko̱ Pablo nga tsi'kéna̱jmí‑la̱ kó'sín kjomà nga 'ñó tse kjoa̱xkón ra ki'sìn Nainá ra a̱'ta 'tse̱ ya̱ ngixko̱n xi̱ta̱ ra mì tsa xi̱ta̱ judío.
44015013	'Kia̱ nga ijye kiìchja̱ Bernabé ko̱ Pablo, 'kia̱á kiìchja̱ Jacobo, kitsò: ―'Ndsé ra i̱ titsa̱jna, ti̱ná'yá‑ná.
44015014	Jè Simón Pedro, ijyeé tsi'kéna̱jmí‑ná kó'sín kjomà 'kia̱ nga ti̱'sa̱ ijchò‑tjòn‑la̱ jè kjo̱nda‑la̱ Nainá jñà ra mì tsa xi̱ta̱ judío nga tsjahíjin nga xi̱ta̱ na̱xi̱ndá‑la̱ kjomà.
44015015	'Koa̱á 'sín mangásòn 'én kìi̱ koni 'sín tsikínda xa̱jo̱n jñà xi̱ta̱ ra isìchjeén Nainá nga kiìchja̱ ngajo‑la̱ nga kitsò:
44015016	'Kia̱ nga ko̱ma a̱skan‑nioo̱, kjí'i̱i india‑na nga kindáyá xi̱tse̱ india‑na koni 'sín nga tsatéxoma jè David. Nda kjón síkíjnanda india‑na nga ìjngo xi̱ta̱ sìkasítje̱n ra ya̱ kji̱nchrabà‑ni tje̱‑la̱ David nga jè síkíjnaya ngajo‑na i̱'nde‑la̱,
44015017	mé‑ni jñà xi̱ta̱ ra i'ka koa̱àtsji‑ni Nainá, nga'tsì ra mì tsa xi̱ta̱ judío, jñà ra a̱'ta tsa̱'a̱n chja̱‑ni.
44015018	'Koa̱á 'sín tsò Nainá ra ijye kjotseé tsi'kéna̱jmí kjo̱bítsjen ra tjín‑la̱.
44015019	’'A̱n, 'koa̱á 'sín xiaa̱n nga mì kì ma si̱nè‑la̱ kjoa̱ ra i'in tjín jñà ra mì tsa xi̱ta̱ judío, jñà ra i̱nchifahatjìya‑la̱ nga i̱nchifì'ta‑la̱ Nainá.
44015020	Ta jé‑la ra machjeén nga ma si̱kasén‑lá xa̱jo̱n nga mì kì ma ski̱ne̱ nga'tsì tsajmì ra ya̱ sinchá ya̱ ngixko̱n xkósòn ra nainá tsò‑la̱ xi̱ta̱; ti̱'koa̱á mì kì ma kjoa̱chijngi 'si̱in, ko̱ mì kì ti̱ ko̱ma ski̱ne̱‑ni jní‑la̱ nga'tsì cho̱ ko̱ mì kì ko̱ma ski̱ne̱ ijo‑la̱ cho̱ ra mì kì xaájten jní‑la̱.
44015021	Skanda ti̱'sa̱‑ni kjotseé, nga jngó jngó na̱xi̱ndá tjín xi̱ta̱ ra 'béna̱jmíya jè kjo̱téxoma‑la̱ Moisés; nga xki̱ ni̱chjin níkjáya kotá'yájin xi̱ta̱, ya̱ ni'ya sinagoga ñánda̱ nga maxkóya xi̱ta̱ Judío.
44015022	Jñà xi̱ta̱ ra tsikíxáya‑la̱ Jesús ko̱ nga'tsì xi̱ta̱ na̱xi̱ndá‑la̱ Cristo ko̱ xi̱ta̱ jchínga ra ya̱ batéxoma, tsajo̱óya‑ni nga tsjahíjin i'ka xi̱ta̱ xákjién ra isìkasén ya̱ Antioquía nga tsakáhijtako̱ Pablo ko̱ Bernabé. Jñà itjahájin Judas ra ti̱'koa̱ Barsabás 'mì ko̱ Silas. Xi̱ta̱ kìi̱, jñá‑ní ra isa̱ 'ñó xkón títsa̱jna ya̱ a̱jin‑la̱ xi̱ta̱ xákjién.
44015023	Isi'ka jngo xa̱jo̱n ra tsò: “Ngaji̱n, xi̱ta̱ ra tsikíxáya‑naji̱n Jesús ko̱ xi̱ta̱ jchínga ra 'ndsé chibé a̱'ta 'tse̱ Cristo, nikasén‑laji̱n 'én nga ko̱'sín nìhixo'ta‑laji̱n jiòn 'ndsé ra mì tsa xi̱ta̱ judío 'mì‑no ra titsa̱jna ya̱ na̱xi̱ndá Antioquía, ko̱ i̱'nde Siria ko̱ Cilicia.
44015024	Ijyeé iska'tá‑naji̱n 'én nga ti̱ i̱í itjokàjin i'ka‑ni xi̱ta̱ ra ijchòjkon‑najiòn ra mì tsa ji̱n ki'tsì'nde‑la̱ji̱n; nga sií síko̱‑no nga báko̱‑no 'én ra síkitsón‑jin kjo̱bítsjen‑no.
44015025	Nga'tsì‑naji̱n, 'koa̱á 'sín kichibaya‑naji̱n nga i̱nchinìkasén i'ka‑ji̱n xi̱ta̱ tsa̱ji̱n ra ki̱katsíjen‑no. Kjihijtako̱ jñà 'ndsé Pablo ko̱ Bernabé, xi̱ta̱ ra 'ñó tsjacha‑ji̱n,
44015026	jñà ra ijye ko̱'sín tsikínè‑la̱ ijo‑la̱ ni̱'sín ta mé kjo̱hi'in ra tsatojin a̱'ta 'tse̱ Jesucristo ra tíjna ítjòn‑ná.
44015027	I̱nchinìkasén‑laji̱n Judas ko̱ Silas, jñà ra 'koa̱ ti̱'sín koa̱àko̱na̱jmí‑no jñà 'én kìi̱.
44015028	Ngaji̱n ko̱ jè Inìma̱ Tsje‑la̱ Nainá, 'koa̱á 'sín nda isasèn‑naji̱n nga mì tsa kjo̱'ñó si̱nè‑no nga si̱itjasòn kjoa̱ 'tse̱ kjo̱téxoma ra i'in tjín. Tà kií‑ní ra machjeén nga nda si̱hitjasòn jiòn jñà kjoa̱ kìi̱:
44015029	nga mì kì ma chji̱ne̱e ijo‑la̱ cho̱ ra sí'ken xi̱ta̱ a̱'ta 'tse̱ xkósòn ra nainá tsò‑la̱, ko̱ mì kì ma chji̱ne̱e jní‑la̱ nga'tsì cho̱ ko̱ ijo‑la̱ cho̱ ra mì kì xaájten jní‑la̱; ti̱'koa̱á mì kì ma nga kjoa̱chijngi 'sia̱an; tsa chjáaxìn‑la ijo‑no nga'tsì kjoa̱ kìi̱, ndaá tjín kjoa̱ ra 'sia̱an. Ko̱'sín nda ti̱tsa̱hijyo nga'tsì‑no.”
44015030	Jñà xi̱ta̱ kìi̱ ra ko̱'sín inikasén, 'kia̱ nga ijye kisíkjáya‑la̱ xákjién, 'kia̱á kijì skanda ján Antioquía; 'kia̱ nga ijchò tsikíxkóya nga'tsì xi̱ta̱ xákjién ra ti̱'koa̱ xi̱ta̱‑la̱ Cristo; isìnga̱tsja jè xa̱jo̱n ra inikasén ra jñà 'ya.
44015031	Jñà 'ndsé kìi̱, 'kia̱ nga ijye tsikíxki̱yajin jè xa̱jo̱n ra̱kìi̱, tsjaá ki'se‑la̱ nga ko̱tsò 'én ra ijchò síje ikon.
44015032	Jè Judas ko̱ Silas ti̱'koa̱á Nainá chja̱ ngajo‑la̱; kjìn 'én tsakáko̱na̱jmí jñà 'ndsé kìi̱ ra nda kitsjà nga'ñó‑la̱ ko̱ nga isìje ikon.
44015033	Kjín ni̱chjin tsikitsa̱jna ya̱ Antioquía. Ra kjomà a̱skan‑nioo̱ isíkjáya‑la̱ xákjién, nga kijì‑ni ya̱ Jerusalén; nga kiìjkon india‑ni jñà xi̱ta̱ ra isìkasén.
44015034	[Tanga jè Silas, 'koa̱á 'sín isasèn‑la̱ nga ya̱á tsikíjna ya̱ Antioquía.]
44015035	Pablo ko̱ Bernabé, ya̱á tsikitsa̱jna‑te ya̱ Antioquía. Tsakón‑ya ko̱ tsi'kéna̱jmíya‑isa 'én xi̱tse̱‑la̱ Cristo ra nda tsò. Ko̱ kjín ma‑isa xi̱ta̱ ra ta̱ña isíxákjoko̱ nga isìka'bí 'én‑la̱ Na̱'ín‑ná.
44015036	'Kia̱ nga kjomà a̱skan‑ni, jè Pablo kitsò‑la̱ Bernabé: ―Tjian india‑ná kóho'ki na̱xi̱ndá ñánda̱ tsi'kéna̱jmié 'én‑la̱ Nainá mé‑ni nga jcha̱‑ná kó'sín títsa̱jna jñà xi̱ta̱ xàngie̱é.
44015037	Jè Bernabé, jé mejèn‑la̱ i̱ko̱ Juan ra ti̱'koa̱ Marcos 'mì nga ko̱hijtako̱‑te;
44015038	tanga jè Pablo mì kì isasèn‑la̱, ta nga̱tjì‑la̱ nga̱ kitsjin-tákon ján Panfilia nga mì ti̱ kì tsakáhijtako̱‑ni nga isíxá jè xá ra tjíma‑ni.
44015039	'Kia̱ nga mì ti̱ kjóngásòn‑ni 'én‑la̱, ya̱á inchrabà‑ni nga isakò‑la̱ kjoa̱; tsincha'taxìn‑la̱ xákjién; jè Bernabé jè kiìko̱ Marcos, 'jaha'sen jngo chitso nga kijì skanda Chipre.
44015040	Pablo, jè tsjahíjin Silas nga tsakáhijtako̱. Jñà xi̱ta̱‑la̱ Cristo ya̱á isìnga̱tsja ya̱ a̱ya tsja Nainá, a̱kjòn kijì.
44015041	Kijì ya̱ nangi Siria ko̱ Cilicia; ya̱á tsinchima nga isí'ñó ikon nga'tsì xi̱ta̱ na̱xi̱ndá‑la̱ Cristo nga kixi̱ katincha ra a̱'ta 'tse̱ Nainá.
44016001	Pablo, 'kia̱ nga ijchò ya̱ na̱xi̱ndá Derbe ko̱ Listra, ya̱á iskajin jngo xi̱ta̱ ra kotá'yá'ta‑la̱ Cristo ra 'mì Timoteo; jè na̱‑la̱ xi̱ta̱ judío‑ní, ti̱'koa̱á makjiín‑te‑la̱ a̱'ta 'tse̱ Cristo. Tanga jè na̱'ìn‑la̱ xi̱ta̱ griego‑ní.
44016002	Jñà xi̱ta̱ xàngie̱é ra makjiín‑la̱ a̱'ta 'tse̱ Cristo ra títsa̱jna Listra ko̱ Iconio 'ñó nda kiìchja̱ ra a̱'ta 'tse̱ Timoteo.
44016003	Pablo, mején‑la̱ nga jè ko̱hijtako̱; kií ko̱'sín kisi'ta chi̱ba̱‑ni jè kjoa̱ 'tse̱ circuncisión mé‑ni nga nda kíjna‑ni Timoteo a̱'ta 'tse̱ xi̱ta̱ Judío, ta nga̱tjì‑la̱ kóhotjín xi̱ta̱ ra ya̱ títsa̱jna, nda tjíjin‑la̱ nga jè na̱'ìn‑la̱ xi̱ta̱ griego‑ní.
44016004	Nga'tsì na̱xi̱ndá ra 'jahato, 'koa̱á 'sín kitsò‑la̱ nga katasíhitjasòn kjo̱hixi̱ ra tsajo̱óya‑ni jñà xi̱ta̱ ra tsikíxáya‑la̱ Jesús ko̱ xi̱ta̱ jchínga ra títsa̱jna ján Jerusalén ra ya̱ síkinda̱ na̱xi̱ndá‑la̱ Cristo.
44016005	'Koa̱á 'sín kjomà‑ni nga jñà xi̱ta̱ na̱xi̱ndá‑la̱ Cristo, isa̱á 'ñó nda kjokjiín‑isa‑la̱; ko̱ ni̱chjin nchijón kjokjìn‑ya‑isa xi̱ta̱ ra makjiín‑la̱.
44016006	Jè Inìma̱ Tsje‑la̱ Nainá mì kì kitsjá'nde‑la̱ Pablo ko̱ xi̱ta̱ xákjién ra kjihijtako̱ nga ya̱ i̱'kéna̱jmíya 'én‑la̱ Cristo ya̱ nangi Asia; 'koa̱á ma‑ni nga ya̱ tsatojin ya̱ nangi ñánda̱ 'mì Frigia ko̱ Galacia.
44016007	'Kia̱ nga ijchò ya̱ nangi Misia, kjomejèn‑la̱ nga ki̱ji̱ nangi Bitinia, tanga jè Inìma̱ Tsje‑la̱ Jesús mì kì kitsjá'nde‑la̱.
44016008	'Kia̱ nga 'jahato Misia, ya̱á ijchò skanda na̱xi̱ndá Troas.
44016009	'Kia̱ nga ijye títsa̱jna Troas, 'kia̱ nga ni̱tje̱n, jè Pablo tsatsíjen tsijeén jngo‑la̱ xi̱ta̱, koni tsa nijñá tí'bì‑la̱ ra ya̱ nangi Macedonia i̱'nde‑la̱ ra tsasijna kixi̱ ya̱ ngixko̱n Pablo. Tsikítsa'ba‑la̱, kitsò‑la̱: “Nchrabí i̱ nangi Macedonia. Ti̱si̱ko̱‑náji̱n.”
44016010	'Kia̱ nga ijye kijtse kjoa̱ kìi̱ jè Pablo, ndi̱to̱ón tsikitsa̱jnanda‑ji̱n nga tsangì‑ji̱n ya̱ ján nangi Macedonia, 'koa̱á 'sín tjíjngo takòn‑ji̱n nga jè Nainá tíchja̱‑naji̱n mé‑ni nga si̱ka'bí‑ji̱n 'én xi̱tse̱‑la̱ Cristo ra nda tsò ya̱ i̱'nde ra̱kìi̱.
44016011	'Kia̱ nga ítjo̱‑naji̱n ya̱ na̱xi̱ndá Troas, ichjíbé jngo‑ji̱n chitso, tsangì kixi̱‑ji̱n ya̱ nangi ra kjijna a̱jin nandá ra 'mì Samotracia; ra kjomà nchijòn ya̱á tsangì‑ji̱n na̱xi̱ndá ra 'mì Neápolis.
44016012	'Kia̱ nga ítjo̱‑naji̱n Neápolis, a̱kjòn tsangì‑ji̱n Filipos, jngo na̱xi̱ndá ítjòn 'tse̱ nangi Macedonia ra nda tjábé‑la̱ nga'ñó a̱'ta 'tse̱ Roma. Kjín ni̱chjin tsikitsa̱jna‑ji̱n ya̱ i̱'nde ra̱kiòo̱.
44016013	Jngo ni̱chjin níkjáya tsangì‑ji̱n jngo i̱'nde ya̱ a̱ndi na̱xi̱ndá ñánda̱ tí'fa jngo xa̱ngá nandá, nga̱ 'koa̱á 'sín iníkítsjen‑ji̱n nga tjín jngo i̱'nde ñánda̱ chja̱'ta‑la̱ Nainá jñà xi̱ta̱ judío. Tsikitsa̱jna‑náji̱n nga kinakjoáko̱‑ji̱n a̱'ta 'tse̱ 'én nda‑la̱ Cristo jñà íchjín ra maxkóya ya̱ i̱'nde ra̱kiòo̱.
44016014	Ya̱á tíjnajin jngo chjo̱ón ra 'mì Lidia ra batína nikje chjí ra chji̱'ndi̱ nájtsé kjòn i̱sén‑la̱; ya̱á i̱'nde‑la̱ ñánda̱ 'mì Tiatira; jè chjo̱ón ra̱kìi̱ ndaá bexkón Nainá; ko̱ jè Nainá isìchi̱ya‑la̱ nga nda kií'nchré koni 'sín tíchja̱ Pablo.
44016015	Jè Lidia isatíndá‑ní; ko̱ nga'tsì xi̱ta̱ ra títsa̱jna ya̱ ni'ya‑la̱. Ra kjomà a̱skan‑ni tsikítsa'ba‑naji̱n nga kitsò‑naji̱n: ―Tsa kixi̱ kjoa̱ nga makjiín‑no nga 'a̱n, ndaá makjiín‑na a̱'ta 'tse̱ Nainá, tjiaán ya̱ ni'ya‑na̱, ya̱ si̱kjáya‑no. Kjo̱'ñó ki'sìn‑naji̱n nga tsikìtsa̱hijyo‑ji̱n.
44016016	Jngo ni̱chjin 'kia̱ nga i̱nchimangí‑ji̱n ya̱ i̱'nde ñánda̱ nakjoá'ta‑la̱ji̱n Nainá, kiskàjiín jngo‑ji̱n tsati ra inìma̱ 'cho‑la̱ ni̱í tjíjin ya̱ inìma̱‑la̱; maá‑la̱ bínda nga kjó'tasòn jñà xi̱ta̱. Jñà ni‑la̱ tsati chi̱'nda ra̱kìi̱ 'ñó nda síkijne to̱n 'kia̱ nga ko̱tjín xá ra 'sín.
44016017	Tsati ra̱kìi̱, tje̱n‑ngi‑la̱ Pablo ko̱ nga'tsì‑naji̱n; 'ñó chja̱ nga tsò: ―Jñà xi̱ta̱ kìi̱, jñà chi̱'nda‑la̱ Nainá ra 'ñó 'nga tíjna; ko̱ jè 'béna̱jmí‑najiòn ndi̱yá ra ma kítjo̱kajin‑no kjo̱hi'in 'tse̱ jé‑no.
44016018	Kjín ni̱chjin ko̱'sín kitsò‑naji̱n jè tsati ra̱kìi̱. Jè Pablo, ta̱ chaán kjojti‑la̱; isíkáfa'tá‑la̱; kitsò‑la̱ jè inìma̱ 'cho‑la̱ ni̱í ra tjíjin ya̱ inìma̱‑la̱ tsati: ―'Koa̱á 'sín xin‑la ra a̱'ta 'tse̱ Jesucristo, nga títjo̱jin ya̱ inìma̱‑la̱ jè tsati ra̱kìi̱. Ti̱'kia̱á‑ni, jè inìma̱ 'cho‑la̱ ni̱í, ndi̱to̱ón itjo.
44016019	Jñà ni‑la̱ tsati, 'kia̱ nga kijtse nga itjahíxìn‑la̱ jè kjoa̱ ra ma‑la̱, nga mì ti̱ kì kisikijne‑ni to̱n, itsabá'ñó jè Pablo ko̱ Silas, nga kiìko̱ ya̱ ngixko̱n xi̱ta̱xá.
44016020	Tsinchá masen ñánda̱ nga títsa̱jna jñà xi̱ta̱xá, kitsò: ―Jñà xi̱ta̱ kìi̱ ra xi̱ta̱ judío, kjo̱sií i̱nchibátsji i̱ na̱xi̱ndá‑ná.
44016021	Kií bakón‑ya kjo̱téxoma ra mì kì tjí'nde‑ná nga si̱hitjasén ko̱ nga ko̱'sín 'sie̱én, ta nga̱tjì‑la̱ nga xi̱ta̱ romano‑ná ra jién.
44016022	Nga'tsì xi̱ta̱ na̱xi̱ndá saba kondra̱á kijì‑la̱ jè Pablo ko̱ Silas; jñà xi̱ta̱xá, 'koa̱á 'sín kitsjà kjo̱hixi̱ nga katachrjayájno nikje‑la̱, a̱kjòn kata'se‑la̱ yá.
44016023	'Kia̱ nga ijye 'ñó tsajá‑la̱, nda̱yá isìkjaha'sen; a̱kjòn kitsjá‑la̱ kjo̱hixi̱ jè ra síkinda̱ nda̱yá nga nda katasíkinda̱ jñà xi̱ta̱ kìi̱.
44016024	Jè xi̱ta̱ ra síkinda̱ nda̱yá 'kia̱ nga ki'tsì‑la̱ kjo̱hixi̱, ya̱á isíkítsa̱jna ñánda̱ isa̱ 'ñó na̱nga̱. Tsakánè'ñó ndsa̱ko̱ yá ra 'ñó iyí ra xá isinda‑ni nga ko̱'sín machjeén.
44016025	'Kia̱ nga ijye ijchò masen ni̱tje̱n, jè Pablo ko̱ Silas, i̱nchichja̱'ta‑la̱ Nainá, ti̱'koa̱á i̱nchise‑la̱ Nainá, so ra jè Nainá jeya síkíjna; ko̱ jñà xi̱ta̱ ra i'ka ra ti̱'koa̱ kjo̱hi'in títsa̱jna, i̱nchi'nchré‑la̱.
44016026	Ta ndi̱to̱ón 'ji jngo chón ra 'ñó jchán 'tsa; jñà chrjó tjà'tsin nda̱yá, ngi kjojtiyaá‑la̱. Jñà xo̱tjo̱ba̱‑la̱ nda̱yá ngi itjá'xa̱‑ní, ti̱'koa̱á jñà na'ñó ki̱cha̱ kadena̱ ra tjí'tá'ñó‑ni xi̱ta̱ ra ya̱ títsa̱jna nda̱yá, ngi jngo kjá tsájnda̱kjo.
44016027	Jè xi̱ta̱ ra síkinda̱ nda̱yá, 'kia̱ nga itja'fá‑la̱, kijtse‑ní nga ti̱'xá ijye jñà xo̱tjo̱ba̱‑la̱ nda̱yá. 'Koa̱á 'sín isíkítsjen tsa ijyeé tsanga ijye xi̱ta̱ ra títsa̱'ya nda̱yá. Iskábé jngo ki̱cha̱ ndajò nga mejèn‑la̱ si̱ì'ken ijo‑la̱.
44016028	Jè Pablo, 'kia̱ nga kijtse, 'ñó kiìchja̱ nga kitsò‑la̱: ―Kì tà chjàn ko̱'sín nìki̱ì ijo‑li; titsa̱jna ijyeé‑náji̱n i̱jndíi̱.
44016029	Jè xi̱ta̱ ra síkinda̱ nda̱yá, 'kia̱á isíjé jngo ni'í; ndi̱to̱ón 'jaha'sen, ngi tífatsé‑ní nga itsakjòn, isìkàtje̱n ijo‑la̱ ya̱ a̱ngi ndsa̱ko̱ Pablo ko̱ Silas.
44016030	A̱kjòn tsachrje‑ni nda̱yá Pablo ko̱ Silas; iskonangi‑la̱ nga kitsò‑la̱: ―Jiòn nàmi̱, ¿mé ra 'siaa̱n nga ma kítjo̱kàjiaa̱n kjo̱hi'in?
44016031	Pablo ko̱ Silas kitsó‑la̱: ―Katakjiín‑li a̱'ta 'tse̱ Jesucristo ra tíjna ítjòn‑ná mé‑ni nga ma kítjo̱kajin‑ni kjo̱hi'in ngaji̱ ko̱ nga'tsì xi̱ta̱ ra títsa̱jna ya̱ ni'ya‑li.
44016032	Tsi'kéna̱jmí‑la̱ 'én‑la̱ Na̱'ín‑ná ko̱ nga'tsì xi̱ta̱ ra títsa̱jna ya̱ ni'ya‑la̱.
44016033	Ti̱jé‑ni ni̱tje̱n, jè xi̱ta̱ ra síkinda̱ nda̱yá, tsiníjno ñánda̱ nga kiti‑la̱ Pablo ko̱ Silas; ra ijye kjomà isatíndá‑ní ko̱ nga'tsì xi̱ta̱ ra títsa̱jna ya̱ ni'ya‑la̱.
44016034	'Kia̱á kiìko̱ ya̱ ni'ya‑la̱ nga ta̱ña tsakjèn‑kjo; ko̱ kóhotjín xi̱ta̱ ni'ya‑la̱, 'ñó tsja ki'se‑la̱ nga ijye kjokjiín‑la̱ a̱'ta 'tse̱ Nainá.
44016035	'Kia̱ nga ijye ki'se i̱sén, jñà xi̱ta̱xá isìkasén polsìya̱‑la̱ nga kitsjà kjo̱hixi̱ nga katitjo‑ni nda̱yá Pablo ko̱ Silas.
44016036	Jè xi̱ta̱ ra síkinda̱ nda̱yá isíkjí'nchré Pablo kitsò‑la̱: ―Ijyeé kàsíkasén‑na kjo̱hixi̱ jè xi̱ta̱xá nga ijyeé ma ki̱tsa̱hijyondi̱í‑no. Tangí‑la nda‑no.
44016037	Tanga jè Pablo kitsó‑ní: ―Ngaji̱n, xi̱ta̱ Roma‑náji̱n. [Mì kì tjí'nde nga taxki̱ si̱ìko̱‑naji̱n.] Ki'seé‑naji̱n yá ya̱ ngixko̱n na̱xi̱ndá, 'kia̱ nga nda kjeé 'ya‑la̱ tsa mé jé ra tjín‑naji̱n, ko̱ ra kjomà, tsangì‑ji̱n nda̱yá; ko̱ 'ndi̱ 'ndi̱ mején‑la̱ nga tà kjo̱'ma si̱ìkítsa̱jnandi̱í‑naji̱n; isa̱á nda‑ni nga jñà kjòn katanchrabá kachrje‑naji̱n.
44016038	Jñà polsìya̱, 'koa̱á 'sín tsi'kéna̱jmí‑la̱ jñà xi̱ta̱xá. Ko̱ 'kia̱ nga kií'nchré jñà xi̱ta̱xá nga jè Pablo ko̱ Silas nga xi̱ta̱ Roma‑ní, 'ñó itsakjòn.
44016039	Ndi̱to̱ón kijì nga tsachrje‑ni nda̱yá Pablo ko̱ Silas; a̱kjòn isíjé‑la̱ kjoa̱nìhijcha'ta jè kjoa̱ ra isìko̱, ko̱ tsikítsa'ba‑la̱ nga katabitjojin ya̱ na̱xi̱ndá.
44016040	Pablo ko̱ Silas, 'kia̱ nga ijye itjo‑ni nda̱yá, ya̱á kijì ya̱ ni'ya‑la̱ chjo̱ón ra 'mì Lidia. Ko̱ 'kia̱ nga kijtse india‑ni xákjién, tsakáko̱na̱jmí‑ní nga 'ñó kata'bé‑la̱ ikon jñà xi̱ta̱ kìi̱, a̱kjòn kijì.
44017001	'Koa̱á 'sín 'jahato Anfípolis ko̱ Apolonia, ijchó Tesalónica ya̱ na̱xi̱ndá ñánda̱ nga tjín jngo ni'ya sinagoga ñánda̱ nga maxkóya xi̱ta̱ Judío.
44017002	Jè Pablo, koni 'sín nga ijye nga‑la̱ 'jaha'sen ya̱ ni'ya sinagoga; jàn ni̱chjin níkjáya tsajo̱óya‑ni nga iskotá'yájin Xa̱jo̱n Tsje‑la̱ Nainá.
44017003	'Koa̱á 'sín tsi'kéna̱jmí‑la̱ nga jè Cristo [ra xá inikasén‑ni] nga tjínè‑la̱ nga ki̱yá; ko̱ 'kia̱ nga ijye ki̱yá tjíné‑la̱ nga kjoa̱áya‑ila̱; ko̱ kitsó‑la̱: ―Jè Jesús ra ko̱'sín tí'bènájmí‑no, jè‑ní Cristo [ra xá inikasén‑ni].
44017004	Tjín i'ka xi̱ta̱ judío ra kjokjiín‑la̱ 'én‑la̱ Nainá; ko̱ ya̱á tsakáhijtako̱ Pablo ko̱ Silas. Ti̱'koa̱á kjín xi̱ta̱ griego ra bexkón Nainá kjokjiín‑la̱ ko̱ kjín íchjín ra i̱jncha ítjòn kjokjiín‑te‑la̱.
44017005	Tanga jñà xi̱ta̱ judío ra mì kì makjiín‑la̱, kjòchi̱ni̱keé jè Pablo ko̱ Silas. Tsikíxkóya xi̱ta̱ ra ta ya̱ tjíma'tsè ra xi̱ta̱ 'cho; tsikí'tsia̱ nga tsi'ké kjo̱si ya̱ a̱jin na̱xi̱ndá; kiskajàn'ta ni'ya‑la̱ xi̱ta̱ ra 'mì Jasón, tsakátsji Pablo ko̱ Silas nga mejèn‑la̱ ko̱chrje nga si̱ìnga̱tsja xi̱ta̱ na̱xi̱ndá.
44017006	Tanga mì kì kjomà isakò‑la̱; kjo̱jchán inachrje‑ni Jasón ko̱ xi̱ta̱‑la̱ Cristo ra ya̱ títsa̱jna i'ka nga kiìko̱ ya̱ ngixko̱n xi̱ta̱xá; 'ñó kiìchja̱ kitsò: ―Jñá xi̱ta̱ kìi̱ ra i̱nchisíkitsón xi̱ta̱ i̱sà'nde ijyeé 'ji‑te i̱ i̱'nde tsa̱jién.
44017007	Nga'tsì jñà xi̱ta̱ kìi̱, kitsjá'nde‑la̱ jè Jasón nga tsikitsa̱jna ya̱ ni'ya‑la̱. Sabà kondra̱á fì‑la̱ kjo̱téxoma‑la̱ César ra xi̱ta̱xá ítjòn tíjna; ko̱ 'koa̱á 'sín tsò nga tíjna‑ró ìjngo‑isa xi̱ta̱xá ítjòn ra 'mì Jesús.
44017008	Jñà xi̱ta̱xá ko̱ xi̱ta̱ na̱xi̱ndá, 'kia̱ nga kií'nchré jñà 'én kìi̱ kjojtií‑la̱.
44017009	'Kia̱ nga ijye isinè‑la̱ to̱n jè Jasón ko̱ xi̱ta̱ ra i'ka, isíkítsa̱hijyondi̱í‑ni.
44017010	'Kia̱ nga ijye kjòjñò, jñà 'ndsé ndi̱to̱ón isìkasén jè Pablo ko̱ Silas skanda ján na̱xi̱ndá Berea. 'Kia̱ nga ijchò ya̱ i̱'nde ra̱kìi̱, ya̱á 'jaha'sen ya̱ ni'ya sinagoga ñánda̱ nga maxkóya xi̱ta̱ Judío.
44017011	Jñà xi̱ta̱ ra títsa̱jna ya̱ Berea, isa̱á nda tjín kjo̱bítsjen‑la̱ mì 'koa̱‑ni koni jñà ra títsa̱jna ya̱ Tesalónica; isa̱á ndi̱to̱n kjokjiín‑la̱ 'én‑la̱ Nainá. Ni̱chjin nchijòn nda iskotá'yájin jè xa̱jo̱n ra tjí'ta 'én‑la̱ Nainá nga mejèn‑la̱ ske̱ a kixi̱í kjoa̱ nga ko̱'sín tjín kiti koni 'sín nga tí'sena̱jmí‑la̱.
44017012	'Ñó kjìn xi̱ta̱ judío kjokjiín‑la̱, ti̱'koa̱ kjín íchjín ra i̱jncha ítjòn ko̱ xi̱ta̱ 'xi̱n kjokjiín‑te‑la̱ ra xi̱ta̱ griego.
44017013	Jñà xi̱ta̱ judío ra títsa̱jna ya̱ Tesalónica, 'kia̱ nga kií'nchré nga jè Pablo ko̱ Silas ya̱á títsa̱jna ján Berea, nga ya̱á i̱nchi'béna̱jmí 'én‑la̱ Nainá, kijì ya̱ na̱xi̱ndá ra̱kìi̱ nga kiì kinchá'a xi̱ta̱ nga katasakó kjo̱si.
44017014	Jñà 'ndsé, ndi̱to̱ón isìkasén Pablo ya̱ a̱ndi ndáchikon ján; tanga Silas ko̱ Timoteo ya̱á tsikitsa̱jna Berea.
44017015	Jñà xi̱ta̱ ra tsakáhijtako̱ Pablo nga kiìko̱ índia, skanda ya̱á kiìko̱ Atenas. 'Kia̱ nga ijye tsáfa‑ni, ya̱á 'ya kjo̱hixi̱ nga jè Silas ko̱ Timoteo ndi̱to̱ón katafìtji̱ngi‑la̱.
44017016	Pablo, 'kia̱ nga tíjna ya̱ na̱xi̱ndá Atenas nga tíkoñá‑la̱ jè Silas ko̱ Timoteo, taxki̱ baá kjomà‑la̱ 'kia̱ nga kijtse nga ya̱ na̱xi̱ndá ra̱kìi̱, taxki̱ kjín xkósòn bexkón ra mì tsa Nainá.
44017017	'Koa̱á ma‑ni nga ya̱ ni'ya sinagoga tsajo̱óya‑ni ko̱ xi̱ta̱ judío, ko̱ ra taxki̱ xi̱ta̱ ra ti̱'koa̱ bexkón Nainá; ko̱ ni̱chjin nchijón tsakáko̱na̱jmí nga'tsì xi̱ta̱ ra maxkóya ya̱ ndi̱tsi̱n.
44017018	Ti̱'koa̱á tjín i'ka xi̱ta̱ ra kjo̱bítsjen 'tse̱ xi̱ta̱ epicúreo ko̱ 'tse̱ xi̱ta̱ estoico bakón‑ya. Ti̱'koa̱á tsajo̱óya‑ni ko̱ Pablo. Tjín i'ka ra kitsò: ―¿Kó tsò‑ni 'én ra chja̱ya jè xi̱ta̱ xi̱'a ra̱kìi̱? Ti̱'koa̱ tjín i'ka ra kitsò: ―A̱'ta 'tse̱ nainá xi̱tse̱é‑la ra 'béna̱jmíya. Kií ko̱'sín kitsò‑ni nga jè Pablo, jè tsi'kéna̱jmí‑la̱ 'én ra nda tsò a̱'ta 'tse̱ Jesús, ko̱ ti̱'koa̱á tsi'kéna̱jmí‑la̱ nga jè Jesús jaáya‑ila̱ ra a̱'ta 'tse̱ kjo̱biya.
44017019	'Kia̱á kiìko̱ jngo i̱'nde ñánda̱ 'mì Areópago. Iskonangi‑la̱ kitsò‑la̱: ―¿A ko̱maá nda ki̱ná'ya‑laji̱n jè kjo̱téxoma xi̱tse̱ ra ji̱ 'bèna̱jmíyi?
44017020	Jè 'én ra bakon‑yi, 'ñó xi̱tse̱ ko̱ 'ñó kj'ií tsò. Mején‑naji̱n nga ko̱'kín‑náji̱n kó'sín tsò‑ni.
44017021	Kií ko̱'sín kitsò‑ni nga nga'tsì jñà xi̱ta̱ ra ya̱ Atenas i̱'nde‑la̱ ko̱ xi̱ta̱ ra xìn nangi‑la̱, tà 'koa̱á 'sín i̱nchisíka'ya ki'ta ni̱chjin‑la̱ nga ta jé ra 'ñó mejèn‑la̱ nga kji̱'nchré ko̱ nga ki̱chja̱‑te kótsò kjo̱bítsjen xi̱tse̱ ra tíbatsíjen.
44017022	Pablo, 'kia̱á tsasijna kixi̱ ya̱ masen‑la̱ i̱'nde Areópago, kitsò: ―Nga'tsì‑no ra i̱ i̱'nde‑no Atenas, 'koa̱á 'sín tsijen‑na nga 'ñó nda 'yaxkón jiòn ko̱ 'ñó nda makjiín‑no a̱'ta 'tse̱ ra nainá 'mì‑la̱.
44017023	'Kia̱ nga 'jáhato ya̱ jngó jngó i̱ngo̱ ñánda̱ maxkóya jiòn, kíjtse‑náa̱ nga tjí'ta jngo 'én ra tsò: “Jè Nainá ra mì kì 'yaxkon‑la̱.” Ko̱ jè Nainá ra ko̱'sín 'yaxkón jiòn ni̱'sín mì kì 'yaxkon, jè‑ní ra 'a̱n ko̱'sín 'benájmíya‑no.
44017024	’Jè Nainá, mì tsa ya̱ bijnaya i̱ngo̱ ra tsja xi̱ta̱ kisinda‑ni; nga̱ jè tsikínda i̱sà'nde ko̱ ngajmi ko̱ nangi ko̱ nga'tsì tsajmì ra tjín, ko̱ jè ma ni‑la̱.
44017025	Ko̱ mì kì machjeén‑la̱ tsa jñà xi̱ta̱ i̱sà'nde ko̱si̱ko̱'ta, nga̱ ni̱mé ra chija'ta‑la̱ ra jè. Nga̱ jé‑ní ra tsjá‑ná kjo̱binachon, ko̱ tsjá‑ná tjo̱ ra chjeén, ko̱ tsjá‑ná ta mé tsajmì ra machjeén‑ná.
44017026	’Ta jngoó xi̱ta̱ kisìchjeén nga tsikínda nga'tsì xi̱ta̱ ra tjín nga tjíjtsa i̱sà'nde; kiskosòn‑la̱ kó 'ki tse ko̱ma‑la̱ ko̱ ñánda̱ nga kítsa̱jna,
44017027	mé‑ni nga katabátsji‑ni Nainá; katabátsjijno katabátsji'ta, tsa kií ni̱chjin sa̱kò‑la̱. Ni̱'sín, kixi̱í kjoa̱, jè Nainá mì tsa kjin tíjna; ya̱á tíjna'ta chraña‑ná nga jngó jngó‑ná.
44017028	Nga̱ jè Nainá ra tísíkíjnakon‑ná, jé ra tsjá‑ná nga'ñó nga ma nikí'bie̱é, nga ti̱'koa̱ ma titsa̱jnasén i̱ i̱sà'nde. Koni 'sín kitsò jngo ra ti̱ xi̱ta̱ tsa̱jiòn‑no ra xi̱ta̱ chji̱ne̱ xa̱jo̱n nga kitsò: “Jién, xi̱ta̱ tje̱‑la̱ Nainá 'mì‑ná ra jién.”
44017029	Tsa kixi̱ kjoa̱ nga tje̱‑la̱ Nainá 'mì‑ná, mì kì ma ko̱'sín si̱kítsjeén nga ko̱'ki Nainá koni jñà xkósòn ra ki̱cha̱ sinè ko̱ ra ki̱cha̱ chroba ko̱ tsa na̱jo̱ ra tsja xi̱ta̱ bínda‑ni koni 'sín nga jñà síkítsjen.
44017030	Nga 'sa̱ ítjòn, Nainá mì kì ki'sìn kinda̱ kjoa̱jñò‑la̱ xi̱ta̱. Tanga 'ndi̱ 'ndi̱, 'koa̱á 'sín tsjá kjo̱hixi̱ nga nga'tsì xi̱ta̱ nga tjíjtsa i̱sà'nde, katasíkájno‑ni jé‑la̱, ko̱, kì ti̱ jé bátsji‑ni, ko̱ ya̱ kátáfa'ta‑la̱ ra jè.
44017031	Nga̱ jè Nainá ijyeé tsikíjna jngo ni̱chjin 'kia̱ nga ngi kixi̱í ki̱ìndajín‑la̱ nga'tsì xi̱ta̱ i̱sà'nde. Nga̱ ijyeé jahájin jngo xi̱ta̱ ra kitsjà‑la̱ kjo̱hixi̱ nga jè ko̱ma xi̱ta̱xá ra ki̱ìndajín‑la̱ nga'tsiòo̱. Ko̱ ya̱á tsakón nga kixi̱í kjoa̱, 'kia̱ nga isikjaáya‑ila̱ a̱'ta 'tse̱ kjo̱biya.
44017032	'Kia̱ nga kií'nchré‑la̱ kjoa̱ 'tse̱ ra faháya‑ila̱ mi'ken a̱'ta 'tse̱ kjo̱biya, tjín ra tà isìsobá‑la̱ ko̱ tjín i'ka ra kitsò: ―Kj'ií ni̱chjin‑la ki̱ná'ya india‑laji̱n jñà 'én ra nakjí.
44017033	Jè Pablo, 'kia̱á itjojin‑la̱.
44017034	Tanga tjín i'ka ra kjokjiín‑la̱ ra ya̱ kjóxkóya: jngo xi̱ta̱ ra 'mì Dionisio ra ya̱ chja̱‑ni 'tse̱ xi̱ta̱ ra títsa̱jtín ra 'mì Areópago, ti̱'koa̱á jngo chjo̱ón ra 'mì Dámaris, ko̱ tjín i'ka xi̱ta̱ ra kj'ií.
44018001	'Kia̱ nga ijye kjomà a̱skan‑nioo̱, Pablo itjokàjiín ya̱ Atenas, a̱kjòn kijì ya̱ Corinto.
44018002	Ya̱á iskajin jngo xi̱ta̱ judío ra 'mì Aquila ko̱ chjo̱ón‑la̱ ra 'mì Priscila. Ya̱á nangi‑la̱ ñánda̱ 'mì Ponto. Sa ta 'kia̱á 'ji‑ni ya̱ nangi Italia, ta nga̱tjì‑la̱ nga̱ jè Claudio ra xi̱ta̱xá ítjòn tíjna tsachrjeé jngo kjo̱téxoma nga nga'tsì xi̱ta̱ judío katitjokàjin ya̱ na̱xi̱ndá Roma. Pablo kiì'tsé jñà xi̱ta̱ kìi̱.
44018003	Jñà xi̱ta̱ kìi̱, ti̱'koa̱á kií xá 'sín jè xá ra 'sín Pablo nga ni'ya nikje bínda. Ya̱á tsikijnako̱ nga̱ ta̱ña isíxákjo.
44018004	Xki̱ jin ni̱chjin fì Pablo, 'kia̱ nga ni̱chjin níkjáya, ya̱ ni'ya sinagoga nga fíkáko̱ jñà xi̱ta̱ judío ko̱ ra mì tsa xi̱ta̱ judío, jè ra mejèn‑la̱ nga katakjiín‑la̱.
44018005	'Kia̱ nga 'ji‑ni ya̱ Macedonia jè Silas ko̱ Timoteo; jè Pablo ngi ta jè xá ki'sìn nga tsi'kéna̱jmíya‑la̱ 'én‑la̱ Nainá jñà xi̱ta̱ judío. Ko̱kitsò‑la̱ nga jé Jesús, jè Cristo [ra xá inikasén‑ni].
44018006	Tanga jñà xi̱ta̱ judío, tsatéchjà‑la̱ jè Pablo ko̱ kiìchja̱jno‑la̱; 'koa̱á 'sín kjomà‑ni nga jè Pablo tsikítsajne nikje‑la̱ [jè ra bakón nga mì tsa jè Pablo tjín‑la̱ jé nga mì kjokjiín‑la̱ xi̱ta̱ kìi̱]; ko̱ 'kia̱á kitsò‑la̱: ―Tsa̱jión‑nó jé tsa mì kì makjiín‑no; ti̱jiòn i̱nchinìjchìjà‑no ijo‑no. Mì tsa mé jé tjín‑na ra 'a̱n. 'Ndi̱ 'ndi̱, ya̱á jnchro kjín-tji̱ngi‑la̱ jñà ra mì tsa xi̱ta̱ judío nga kokon‑yá‑la̱ jñà 'én kìi̱.
44018007	Pablo, itjo‑ní ya̱ ni'ya sinagoga; ya̱á kijì jngo ni'ya ra ya̱ kjijna'ta chraña‑la̱ 'tse̱ xi̱ta̱ ra Ticio Justo 'mì ra nda bexkón Nainá.
44018008	Jè xi̱ta̱ ra 'mì Crispo, jè ra tíjna ítjòn ya̱ ni'ya sinagoga, kjokjiín‑la̱ a̱'ta 'tse̱ Na̱'ín‑ná ko̱ nga'tsì xi̱ta̱ ra títsa̱jna ya̱ ni'ya‑la̱; ti̱'koa̱á kjín xi̱ta̱ Corinto ra kií'nchré 'én ra tsakón‑ya Pablo kjokjiín‑la̱, a̱kjòn isatíndá.
44018009	India, 'kia̱ nga ni̱tje̱n, jè Na̱'ín‑ná kiìchja̱‑la̱ Pablo nga tsatsíjen‑la̱ koni tsa nijñá tí'bì‑la̱. Kitsò‑la̱: ―Kì tà chjàn skon‑jìn, ti̱nákjoa̱‑ní, ko̱ kì jyò bijni
44018010	Mì kì ma yá ra kó si̱ìko̱‑li, 'a̱án tíjna̱ko̱‑la; ya̱ na̱xi̱ndá ra̱kìi̱, kjín ma‑ni jñà ra ijye xi̱ta̱ tsa̱'a̱n ma.
44018011	Jè Pablo, inó masen tsikijna ya̱ Corinto nga tsakón‑ya 'én‑la̱ Nainá.
44018012	Tanga 'kia̱ kjomà xi̱ta̱xá ítjòn jè ra 'mì Galión, jè ra batéxoma‑la̱ nga'tsì na̱xi̱ndá ya̱ i̱'nde ra 'mì Acaya, jñà xi̱ta̱ judío tsajo̱óya‑ni nga itsabá'ñó Pablo, nga kiìko̱ ya̱ ni'ya masen.
44018013	Kitsò‑la̱ jè xi̱ta̱xá: ―Xi̱ta̱ ra̱kìi̱, 'koa̱á 'sín tíminchá'a xi̱ta̱ na̱xi̱ndá nga kj'ií‑ró 'sín jcha̱xkén Nainá koni 'sín tjín kjo̱téxoma 'tse̱ Roma.
44018014	'Kia̱ nga mejèn kiìchja̱ Pablo, jè Galión kitsó‑la̱ xi̱ta̱ judío: ―Tsa jngoó kjoa̱ ra tse tjín ko̱ ra i'in tjín, tjínè‑la̱ nga 'a̱n kìndájián;
44018015	tanga tsa tà 'én‑ní, tsa tà kjo̱téxoma tsa̱jión‑nó; tà jiòn tindajión; 'a̱n mì kì ko̱tjín kjoa̱ ra skaájiaa̱n.
44018016	A̱kjòn tsachrje ya̱ ni'ya masen.
44018017	Nga'tsì jñà xi̱ta̱ griego itsabá'ñó jè xi̱ta̱ ítjòn ra 'mì Sóstenes ra ya̱ chja̱‑ni ya̱ ni'ya sinagoga ñánda̱ nga maxkóya xi̱ta̱ Judío. Iskajàn‑ko̱ ya̱ a̱ya ni'ya masen ya̱ ngixko̱n xi̱ta̱xá ítjòn ra 'mì Galión, tanga ra jè, mì kì isìsin‑la̱.
44018018	Pablo, kjín ni̱chjin tsikijna‑isa ya̱ Corinto. Ra kjomà a̱skan isíkjáya‑la̱ xákjién nga kijì ya̱ Siria. Tsakáhijtako̱ Priscila ko̱ Aquila. Ya̱ Cencrea tsikíjno‑la̱ tsja̱‑sko̱ koni jngo chi̱ba̱ ra bakón nga ijyeé itjasòn‑la̱ koni 'sín kitsjà‑la̱ tsa'ba jè Nainá.
44018019	'Kia̱ nga ijchò ya̱ Éfeso, ya̱á isíkítsa̱jna Priscila ko̱ Aquila. Jè Pablo, ya̱á kijì ya̱ ni'ya sinagoga nga tsakáko̱na̱jmí jñà xi̱ta̱ judío ra ya̱ maxkóya.
44018020	Jñà xi̱ta̱ kìi̱ tsikítsa'ba‑la̱ Pablo nga isa̱ kjìn ni̱chjin katijnako̱, tanga jè Pablo, mì kì kjokjiín‑la̱.
44018021	Isíkjáyaá‑la̱ jñà xi̱ta̱ xákjién nga kijì‑ni, kitsò‑la̱: ―Tsa Nainá mejèn‑la̱, a̱skan kjíhi̱'tse india‑no. A̱kjòn kijì nga itjojin ya̱ Éfeso, iskábé jngo chitso.
44018022	'Kia̱ nga ijchò Cesarea, kijì ján Jerusalén nga 'jaha katsíjen‑la̱ xi̱ta̱ na̱xi̱ndá‑la̱ Cristo. A̱kjòn kijì skanda Antioquía.
44018023	Kjín ni̱chjin tsikijna ya̱ Antioquía; ra kjomà a̱skan, jngó jngó na̱xi̱ndá kijì ra chja̱‑ni kóho'ki ya̱ i̱'nde Galacia ko̱ Frigia. Kitsjá‑la̱ 'én nga'tsì xi̱ta̱ ra kotá'yá'ta‑la̱ Cristo nga isa̱ nda kata'ñó ikon nga kixi̱ katincha a̱'ta 'tse̱ Nainá.
44018024	Ya̱ Éfeso, ijchó jngo xi̱ta̱ judío ra 'mì Apolos ra ya̱ i̱'nde‑la̱ Alejandría. Xi̱ta̱ ra̱kìi̱, 'ñó nda ma‑la̱ 'béna̱jmíya. 'Ñó nda tjíjin‑la̱ a̱'ta 'tse̱ Xa̱jo̱n ra tjí'ta 'Én‑la̱ Nainá.
44018025	Jè Apolos, xá iskotá'yá‑ni ndi̱yá‑la̱ Nainá; 'ñó tsja tjín‑la̱ a̱jin inìma̱‑la̱ nga ngi kixi̱í 'béna̱jmíya ti̱'koa̱á 'ñó kixi̱ tsakón‑ya a̱'ta 'tse̱ Jesús; ni̱'sín jè kjoa̱ 'tse̱ satíndá, tà jé tjíjin‑la̱ kó'sín nga tsakón‑ya Juan.
44018026	Jè Apolos, 'ñó tjín ikon nga kiìchja̱ ya̱ a̱ya ni'ya sinagoga ñánda̱ nga maxkóya xi̱ta̱ Judío. 'Kia̱ nga kií'nchré jè Priscila ko̱ Aquila, kiìchja̱'tàxín‑la̱ nga isa̱ kixi̱ tsakón‑ya‑la̱ jè ndi̱yá‑la̱ Nainá.
44018027	Jè Apolos, 'kia̱ nga kjomejèn‑la̱ kijì ya̱ i̱'nde Acaya, nga'tsì 'ndsé, kisí'ñó ikon nga kjomà kijì. A̱kjòn tsikínda jngo xa̱jo̱n ra isìkasén‑la̱ jñà xi̱ta̱ ra kotá'yá'ta‑la̱ Cristo ra tjítsa̱jna ya̱ i̱'nde Acaya nga katasísin‑la̱ jè Apolos 'kia̱ nga ki̱jchò. Ko̱ 'kia̱ nga ijchò, jè Apolos, 'ñó nda kjochjeén‑la̱ jñà xi̱ta̱ ra ta kjo̱nda 'tse̱ Nainá nga kjokjiín‑la̱ a̱'ta Jesús.
44018028	Apolos, 'ñó nda tsajo̱ókjo‑ko̱ xi̱ta̱ Judío ya̱ ngixko̱n na̱xi̱ndá. Ko̱ isikijneé‑la̱ nga ma isíkítsa̱jnajyò, nga̱ jé Xa̱jo̱n‑la̱ Nainá isìchjeén nga tsakón‑la̱ nga jè Jesús, jè‑ní ra Cristo [ra xá inikasén‑ni].
44019001	'Kia̱ nga takó tíjna‑isa Apolos ya̱ na̱xi̱ndá Corinto, jè Pablo kjín i̱'nde tsatojin ñánda̱ nga nindo chon. Ya̱á ijchò na̱xi̱ndá Éfeso. Ko̱ ya̱á iskajin i'ka xi̱ta̱ ra kotá'yá'ta‑la̱ Cristo.
44019002	Iskonangií‑la̱, kitsò‑la̱: ―¿A 'jaha'sen‑jiín‑no jè Inìma̱ Tsje‑la̱ Nainá 'kia̱ nga kjokjiín‑no ra a̱'ta 'tse̱ Cristo? Jñà xi̱ta̱ kìi̱ kitsó‑nì: ―Ngaji̱n skanda kjeé na'yá‑ji̱n tsa tjín ra Inìma̱ Tsje‑la̱ Nainá.
44019003	Jè Pablo 'kia̱á kitsò‑la̱: ―¿Kó'sín isatíndá jiòn? Jñà xi̱ta̱ kìi̱ kitsó‑nì: ―A̱'ta 'tse̱é Juan isatíndá‑ji̱n.
44019004	Jè Pablo kitsó‑la̱: ―Kixi̱í kjoa̱. Juan, tsatíndá‑ní xi̱ta̱ ra isíkájno‑ni jé‑la̱ nga mì ti̱ jé koa̱àtsji‑nì, tanga 'koa̱á 'sín kitsò‑la̱ xi̱ta̱ nga katakjiín‑te‑la̱ ra a̱'ta 'tse̱ Jesús, jè ra a̱skan kj'i̱í.
44019005	'Kia̱ nga ijye kií'nchré jñà 'én kìi̱, isatíndá‑ní ra a̱'ta 'tse̱ Na̱'ín‑ná Jesús.
44019006	Pablo, 'kia̱ nga ijye tsakásòn‑la̱ tsja, jñà xi̱ta̱ kìi̱ 'jaha'sen‑jin ya̱ inìma̱‑la̱ jè Inìma̱ Tsje‑la̱ Nainá, a̱kjòn kiìchja̱ 'én ra kj'ií tsò, ti̱'koa̱ kiìchja̱ ngajo‑la̱ Nainá.
44019007	Ta nga'tsì jñà xi̱ta̱ 'xi̱n kìi̱, tejò ma‑ni.
44019008	Jè Pablo, ján sá tsikijna ya̱ Éfeso nga xki̱ xòhoto̱ kijì ya̱ ni'ya sinagoga ñánda̱ nga maxkóya xi̱ta̱ Judío; mì kì itsakjòn nga 'béna̱jmíya, 'ñó tsakáko̱ jñà xi̱ta̱ nga katakjiín‑la̱ a̱'ta 'tse̱ kó'sín batéxoma Nainá.
44019009	Tanga tjín i'ka xi̱ta̱ ra bato xíjin ki'sìn; mì kì kjokjiín‑la̱ koni 'sín tsakón‑ya Pablo. 'Choó kiìchja̱ ya̱ ngixko̱n xi̱ta̱ a̱'ta 'tse̱ ndi̱yá xi̱tse̱‑la̱ Cristo. 'Kia̱á tsasì'taxìn Pablo; kiìko̱ ijye xi̱ta̱ ra kotá'yá'ta‑la̱ Cristo. Ya̱á kiìko̱ ya̱ jngo ni'ya ñánda̱ bakón‑ya xi̱ta̱ ra 'mì Tirano. Ya̱á tsajo̱óya‑ni nga ni̱chjin nchijòn.
44019010	Jó nó tsikijna Pablo nga tsakón‑ya‑la̱ xi̱ta̱. 'Koa̱á 'sín kjomà‑ni nga kií'nchré 'én‑la̱ Na̱'ín‑ná Jesús nga'tsì xi̱ta̱ judío ko̱ ra mì tsa xi̱ta̱ judío ra títsa̱jna ya̱ nangi Asia.
44019011	'Ñó tse kjo̱xkón ki'sìn Nainá ra a̱'ta 'tse̱ Pablo nga kisìchjeén.
44019012	Skanda jñà pahìto̱‑la̱ ko̱ nikje ra síchjeén Pablo fí'ká jñà xi̱ta̱ nga fìko̱‑la̱ xi̱ta̱ ra kiya. 'Kia̱ nga ijye ka'ta‑la̱ jñà nikje kìi̱, mandaá‑ni jñà xi̱ta̱ jè 'chin ra tjín‑la̱ ko̱ bitjojiín jñà inìma̱ 'cho‑la̱ ni̱í ra ya̱ títsa̱jin inìma̱‑la̱.
44019013	Tjín i'ka xi̱ta̱ judío ra jndíi̱ ra ján tsikima nga bachrjekàjin ya̱ inìma̱‑la̱ xi̱ta̱ jñà inìma̱ 'cho‑la̱ ni̱í ra tjítsa̱jin‑la̱. Ko̱ mejèn‑la̱ nga 'koa̱á ti̱'sín 'í‑la̱ Jesús si̱ìchjeén nga ko̱chrjekàjin inìma̱ 'cho‑la̱ ni̱í ra tjítsa̱jin ya̱ ijo‑la̱ xi̱ta̱. A̱kjòn kitsò‑la̱: ―¡'A̱n, 'koa̱á 'sín xin‑no nga a̱'ta 'tse̱ Jesús ra jè Pablo bakón‑ya, títjo̱kajion ya̱ inìma̱‑la̱ xi̱ta̱ kìi̱!
44019014	Jñà i̱xti‑la̱ jngo xi̱ta̱ judío ra 'mì Esceva ra xi̱ta̱ ítjòn‑la̱ na̱'mì tíjna, ra ko̱'sín ki'sìn, jñà ra ito ma‑ni.
44019015	Tanga jè inìma̱ 'cho‑la̱ ni̱í, kiìchja̱á‑la̱ nga kitsò‑la̱: ―'A̱n bexkon‑ná Jesús, ko̱ ti̱'koa̱á bexkon‑ná jè Pablo; tanga, ¿yá xi̱ta̱‑no ra jiòn?
44019016	Ti̱'kia̱á‑ni jè xi̱ta̱ ra inìma̱ 'cho‑la̱ ni̱í tjíjin ya̱ inìma̱‑la̱ kiìkanè nga iskajàn‑ko̱ jñà i̱xti kìi̱; ngi ko̱ó nga'ñó‑la̱ nga isikijne‑la̱ nga'tsiòo̱; ngi isíkíhijyo líka̱‑ní ko̱ ta 'koa̱á 'sín itjochinga ya̱ ni'ya, nga̱ batoó 'ñó isiki'on.
44019017	Nga'tsì xi̱ta̱ judío ko̱ ra mì tsa xi̱ta̱ judío ra tjítsa̱jna ya̱ na̱xi̱ndá Éfeso, kií'nchré‑ní koni 'sín kjomà; batoó 'ñó itsakjòn. Ko̱ isa̱á 'ñó jeya isíkíjna Jesús ra tíjna ítjòn‑ná.
44019018	Kjín xi̱ta̱ ra ijye makjiín‑la̱ 'én‑la̱ Cristo 'ji nga tsi'kéna̱jmí ya̱ ngixko̱n xi̱ta̱ kjoa̱'cho ra ki'sìn nga ti̱'sa̱ ítjòn.
44019019	Ti̱'koa̱á kjín ma‑ni xi̱ta̱ tj'ee̱ ra ma‑la̱ bínda nga ti̱'sa̱ ítjòn 'jiìkó ijye jñà xa̱jo̱n‑la̱ ra isìchjeén. Tsinchájin ya̱ ni'í nga kitì ya̱ ngixko̱n nga'tsì xi̱ta̱. 'Kia̱ nga ki'sìn kinda̱ jè chjí‑la̱ xa̱jo̱n, icháte jmi ni̱chjin chjí‑la̱ xi̱ta̱ tjín‑ni.
44019020	'Koa̱á 'sín kjomà‑ni nga 'ñó tsangasòn 'én‑la̱ Cristo; tseé nga'ñó ki'se‑la̱.
44019021	'Kia̱ nga ijye ijyehe'tà kjoa̱ kìi̱, Pablo, 'koa̱á 'sín tjíjngo ikon nga ya̱ ki̱ji̱ na̱xi̱ndá Jerusalén 'kia̱ nga ijye ko̱tojin nangi Macedonia ko̱ Acaya. Ti̱'koa̱á kitsó‑ní: “'Kia̱ nga ijye ya̱ tíjna̱ Jerusalén, ti̱'koa̱á machjeén‑ní nga kjín‑te ya̱ ján Roma.”
44019022	'Kia̱á isìkasén ján Macedonia jñà xi̱ta̱ ra jò ma‑ni ra basìko̱'ta, jngo ra 'mì Timoteo ko̱ jè ra ìjngo‑isa, Erasto 'mì; jè Pablo, ya̱á tsikijna chiba ni̱chjin‑isa ya̱ nangi Asia.
44019023	Jñà ni̱chjin kìi̱, 'ñó tse kjo̱si ki'se ya̱ Éfeso, ta nga̱tjì‑la̱ jè Ndi̱yá xi̱tse̱‑la̱ Cristo.
44019024	Jngo xi̱ta̱ ra 'mì Demetrio ra síxáko̱ ki̱cha̱ chroba nga bínda i̱ngo̱ i̱tsíñá ra xkósòn‑la̱ jè i̱ngo̱‑la̱ Diana; ko̱ nga'tsì xi̱ta̱ ra síxáko̱ 'ñó nda síkijne to̱n.
44019025	Tsikíxkóya nga'tsì xi̱ta̱‑la̱ ra síxáko̱ ko̱ xi̱ta̱ ra kj'ií ra ti̱'koa̱ ki xá 'sín, kitsò‑la̱: ―Nga'tsì‑najiòn, ndaá 'ya jiòn, nga jè xá ra̱kìi̱ ra ma nikijne‑iná to̱n.
44019026	Tanga ti̱'koa̱á i̱nchi'ya‑nájiòn ko̱ i̱nchina'yá‑no nga jè xi̱ta̱ ra 'mì Pablo, 'koa̱á 'sín minchá'a ijye xi̱ta̱ nga mì‑ró tsa nainá jñà ra ta tsja xi̱ta̱ sinda‑ni; ko̱ kjín ma‑ni ra ijye itjo'taxìn, ko̱ mì tsa tà i̱ Éfeso ko̱'sín tíma, kja̱meé tà kó tíjngo nangi Asia nga ko̱tíma.
44019027	Jè kjoa̱ ra̱kìi̱, mì kì nda tjín. Mì tsa tà jé‑jìn kjoa̱ nga jchi̱ja xá‑ná ra 'nié. Ti̱'koa̱á tjín kjo̱xkón tsa mì ti̱ kì yá xi̱ta̱ ra ske̱xkón‑ni jè i̱ngo̱‑la̱ nainá‑ná Diana ra 'ñó xkón tíjna; ko̱ ya̱á jchi̱ja kjoa̱jeya‑la̱ jè nainá‑ná. Mì tsa tà i̱ Asia nga 'yaxkón, 'yaxkón‑ni nga tíjngo i̱sà'nde.
44019028	Jñà xi̱ta̱ kìi̱, 'kia̱ nga kií'nchré jñà 'én kìi̱, 'ñó kjojti‑la̱, a̱kjòn 'ñó kiìchja̱ nga kitsò: ―¡'Ñó jeya katijna jè nainá Diana ra 'ñó xkón tíjna ra ya̱ chja̱‑ni na̱xi̱ndá Éfeso!
44019029	Mì ti̱ be‑ni jñà xi̱ta̱ mé ra 'si̱in; itsabá'ñó jè xi̱ta̱ ra 'mì Gayo ko̱ ra 'mì Aristarco. Ngajò xi̱ta̱ kìi̱, ya̱á kjihijtako̱ jè Pablo; ya̱á i̱'nde‑la̱ ya̱ nangi Macedonia. Kjo̱'ñó tsikínga nga kiìko̱ ya̱ ni'ya ra 'ñó teyá ñánda̱ nga maxkóya xi̱ta̱ na̱xi̱ndá.
44019030	Jè Pablo, mején‑la̱ 'jaha'sen‑jin‑la̱ na̱xi̱ndá nga koa̱ako̱, tanga jñà xi̱ta̱ ra kotá'yá'ta‑la̱ Cristo mì kì kitsjá'nde‑la̱.
44019031	Ti̱'koa̱á ya̱á títsa̱jna i'ka xi̱ta̱ ra nda báko̱ Pablo ra xá tjín‑la̱ 'tse̱ nangi Asia. Isìkasén 'én‑la̱ nga, kì tà chjàn ya̱ 'faha'sen‑jin‑la̱.
44019032	Ya̱ ñánda̱ nga kjóxkóya xi̱ta̱, mì kì 'ya‑la̱ mé kjoa̱‑ni ra tjín. Jndíi̱ ra ján chja̱ xi̱ta̱, kja̱‑tsò kja̱‑tsò nga jngó jngó. Skanda kjín ma‑ni ra mì kì be mé‑ni ko̱'sín kjóxkóya‑ni xi̱ta̱.
44019033	Jñà xi̱ta̱ judío tsasíjna masen jè Alejandro nga isìkìchja̱. Jè Alejandro, 'kia̱á iskimítje̱n tsja nga isíkítsa̱jnajyò xi̱ta̱. Mején‑la̱ nga ki̱chja̱tji jñà xi̱ta̱ judío ya̱ a̱jin‑la̱ xi̱ta̱ na̱xi̱ndá.
44019034	Jñà xi̱ta̱, 'kia̱ nga kijtsexkon Alejandro nga xi̱ta̱ judío‑te, jngoó jta̱ kijì nga'tsiòo̱, 'ñó kiìchja̱ nga kitsò: ―¡Jeya katijna jè Diana ra 'ñó xkón tíjna ra nainá 'tse̱ na̱xi̱ndá Éfeso! 'Koa̱à‑la 'sín kitsò tsa jò hora.
44019035	Jè xi̱ta̱ ra bínda xa̱jo̱n 'tse̱ na̱xi̱ndá, 'kia̱ nga ijye isíkítsa̱jnajyò‑ni xi̱ta̱ na̱xi̱ndá kitsó‑la̱: ―Nga'tsì‑no ra xi̱ta̱ Éfeso 'mì‑no, 'ya‑nájiòn nga nga'tsì xi̱ta̱ ra tjín nga tjíjtsa i̱sà'nde be‑ní nga jè na̱xi̱ndá Éfeso tjíkinda̱á‑la̱ i̱ngo̱‑la̱ ko̱ xkósòn‑la̱ nainá Diana ra 'ñó jeya tíjna, ra ngajmi 'ji‑ni.
44019036	Ni̱jngo ra ko̱ma kjó'ma ra a̱'ta 'tse̱ kjoa̱ kìi̱. Machjeén‑ní nga jyò ti̱tsa̱jna; kì taxki̱ 'nià kjoa̱ ra kjè nda níkítsjen.
44019037	Jñà xi̱ta̱ ra káfíi̱ko̱o jiòn i̱jndíi̱, mì tsa mé kjoa̱ ra 'cho tjín ki'sìn ra a̱'ta 'tse̱ i̱ngo̱‑ná, ti̱'koa̱á mì tsa jè nainá‑ná Diana ra 'ñó xkón tíjna i̱nchichja̱jno‑la̱.
44019038	Jè Demetrio ko̱ xi̱ta̱ ra síxáko̱, tsa mé kjoa̱ ra tjín‑la̱ ko̱ xi̱ta̱ ra kj'ií, kií xá tjín‑ni xi̱ta̱xá ra ma‑la̱ bíndajín, ko̱ tjín ni'ya masen ñánda̱ nga ma si̱ndajín‑la̱ mé kjoa̱ ra tjín‑la̱ nga jngó jngó.
44019039	Jiòn, tsa mé kjoa̱ ra mejèn‑isa‑najiòn, ya̱á katasindajín 'kia̱ nga ma jngo junta ra ngi kixi̱ tjín koni 'sín tíchja̱ kjo̱téxoma.
44019040	Jè kjoa̱ ra kàma 'ndi̱‑ni̱, tjín‑la̱ kjo̱skòo̱n tsa ko̱'sín 'kín‑ná nga kjo̱sií i̱nchibì'tsie̱é, nga̱ mì kì ma kó'sín kixé tsa chji̱nangi‑ná a̱'ta 'tse̱ kjo̱si ra ka'se 'ndi̱‑ni̱.
44019041	'Kia̱ nga ijye kiìchja̱, kitsò‑la̱ nga'tsì xi̱ta̱: “Maá tangí‑no.”
44020001	'Kia̱ nga ijye isikjòn‑la̱ kjo̱si, jè Pablo tsikíxkóya ijyeé jñà xi̱ta̱ ra kotá'yá'ta‑la̱ Cristo nga kitsjà‑la̱ 'én ra nda tsò nga isí'ñó ikon. A̱kjòn isíkjáya‑la̱ nga'tsiòo̱ nga kijì ján nangi Macedonia.
44020002	'Jahato ijyeé nga'tsì na̱xi̱ndá koni 'sín nga tífì; 'jaha katsíjen‑la̱ jñà xi̱ta̱ ra 'ndse̱ ma ra a̱'ta 'tse̱ Cristo; kitsjá‑la̱ 'én ra nda tsò nga isí'ñó ikon; skanda nga ijchò ya̱ Grecia.
44020003	Ján sá tsikijna Pablo ya̱ Grecia. 'Kia̱ nga ijye mejèn tíkjábé jngo chitso nga tífì ján Siria, kií'nchré‑ní nga jñà xi̱ta̱ Judío títsa̱chjà ikon‑la̱ nga mejèn‑la̱ si̱ì'ken; ko̱ mì tsa ko̱'sín kijì‑ni, ti̱'koa̱á ti̱'sín tsáfa india‑ni ya̱ ndi̱yá Macedonia.
44020004	Tsakáhijtako̱ jè xi̱ta̱ ra 'mì Sópater ra ya̱ Berea i̱'nde‑la̱, (ti‑la̱ Pirro); ti̱'koa̱á tje̱n‑ko̱ jè Aristarco ko̱ jè xi̱ta̱ ra 'mì Segundo ra Tesalónica i̱'nde‑la̱; ko̱ jè xi̱ta̱ ra 'mì Gayo ra ya̱ Derbe i̱'nde‑la̱; ko̱ Timoteo; ti̱'koa̱á tje̱n‑ko̱ xi̱ta̱ ra 'mì Tíquico ko̱ Trófimo ra ya̱ nangi Asia i̱'nde‑la̱.
44020005	Jñà xi̱ta̱ xàngie̱é kìi̱, tje̱n kijì ítjòn‑ní skanda ján Troas. Ya̱á iskoñá‑naji̱n.
44020006	'Kia̱ nga ijye ijyehe'tà jñà ni̱chjin‑la̱ 'sí nga bichi ni̱ño̱ nchra̱jín ra tsìn‑la̱ na̱'yo̱ san, ichjíbé jngo‑ji̱n chitso ya̱ Filipos; a̱kjòn tsangì‑ji̱n; ra kjomà 'òn ni̱chjin, ya̱á ijchòtji̱ngi‑la̱ji̱n ján Troas; ya̱á tsikìtsa̱hijyo jngo xomàna̱‑ji̱n.
44020007	'Kia̱ nga tahingo̱ nga tjà'tsin‑la̱ xomàna̱ kjóxkóya ijye‑náji̱n nga inìjòya‑ji̱n ni̱ño̱ nchra̱jín; jè Pablo 'ñó tse kiìchja̱ nga tsi'kéna̱jmíya‑la̱ 'én‑la̱ Cristo jñà xi̱ta̱ ra makjiín‑la̱ ta nga̱tjì‑la̱ nga̱ tífì ra ma nchijòn. Kiìchja̱‑ní skanda nga ijchò masen ni̱tje̱n.
44020008	Ya̱á titsa̱jna‑ji̱n ya̱ ni'ya ra kjijnasòn'nga, ko̱ 'ñó kjìn ma‑ni ni'í isen ra i̱nchitì.
44020009	Jngo ndí ti ra 'mì Eutico, ya̱á tíjnajto ya̱ ñánda̱ ti̱'xákji a̱'ta xi̱'nde̱‑la̱ ni'ya ra jàn piso tjín‑la̱. Ko̱ jè Pablo 'ñó tse kiìchja̱ nga tí'béna̱jmí; jè ndí ti ra̱kìi̱ isijnafé‑ní, nga̱ 'ñó nijñá‑la̱. 'Kia̱ nga ijye 'ñó isìfè iskàtje̱n‑ngi‑ní skanda ya̱ a̱'ta nangi. 'Kia̱ nga iskiítje̱n‑ní xi̱ta̱, ijyeé mi'ken‑ní.
44020010	'Kia̱á inchrabàjen jè Pablo; itsabákjá jè ijo‑la̱ ndí ti, kitsò: ―Kì tà chjàn skon‑jiòn, tíjnakon‑ní.
44020011	'Kia̱ nga ijye kjomà, kijìmijín india‑ni; a̱kjòn isìjòya ni̱ño̱ nchra̱jín, ko̱ tsakjèn‑ko̱ xákjién. Ìjngo 'ká tsikí'tsia̱ india‑ni nga tsi'kéna̱jmíya skanda nga ki'se i̱sén. A̱kjòn kijì‑ni.
44020012	Jñà xi̱ta̱ kiìko̱ó ya̱ ni'ya‑la̱ jè ti ra iskàtje̱n‑ngi; ko̱ ijyeé nda jaáya‑ila̱; ko̱ 'koa̱á 'sín kjomà‑ni nga tse kjo̱'nchán-takòn ki'se‑la̱.
44020013	Ngaji̱n, tsangì ítjòn‑náji̱n, ichjíbé jngo‑ji̱n chitso nga tsatojin‑ndá‑ji̱n skanda ñánda̱ 'mì Asón; ya̱á itjáhajcható‑ji̱n jè Pablo; nga̱ 'koa̱á 'sín kitsò‑naji̱n, nga̱ ndi̱yá ndsa̱ko̱ó ki̱ji̱‑ni ra jè.
44020014	'Kia̱ nga ijye ijchò‑ji̱n ján Asón nga iskàkjo‑naji̱n ko̱ jè Pablo, tsikijnaya ko̱ò‑te‑naji̱n chitso nga tsangì‑ji̱n skanda ján Mitilene.
44020015	Ítjo̱‑náji̱n ya̱ Mitilene. Ra kjomà nchijòn, ya̱á tsi'tàa̱ chraña‑ji̱n ya̱ Quío. Ra ma‑ni jò ni̱chjin, ijchó‑ji̱n Samos. Ya̱á iníkjáya‑ji̱n Trogilio. A̱kjòn, ra kjomà jàn ni̱chjin, ijchò‑ji̱n ya̱ Mileto.
44020016	Jè Pablo, 'koa̱á 'sín isíkítsjen nga tà 'jahato kixi̱í ya̱ Éfeso; isíxátíya‑ni nga mì kì ya̱ ki̱chjin‑ila̱ ya̱ nangi Asia; nga̱ jé ra mejèn‑la̱ tsa isa̱ ndi̱to̱n ki̱jchò Jerusalén tsa kií ni̱chjin‑la̱ ya̱ tíjna 'kia̱ nga ki̱tjo 'sí 'tse̱ Pentecostés.
44020017	Pablo, 'kia̱ nga tíjna ya̱ Mileto, kisìkasén kjoa̱á‑la̱ jñà xi̱ta̱ jchínga ra síkinda̱ na̱xi̱ndá‑la̱ Cristo ra títsa̱jna ya̱ Éfeso nga katanchrabá.
44020018	'Kia̱ nga 'ji jñà xi̱ta̱ jchínga, kitsó‑la̱: ―Jiòn, ndaá tjíjin‑no kó'sín tíjna̱ko̱‑no skanda 'kia̱ nga ti̱'sa̱ 'jía̱ i̱ nangi Asia.
44020019	Nga kji'tá ni̱chjin, 'ñó indakjoa̱ tísíxá‑la̱ Nainá; ko̱ mì 'koa̱ 'ki ndáxkoaa̱n tíbìxtén, kjín kjoa̱ tíbatojiàa̱n koni 'sín isìko̱‑na jñà xi̱ta̱ judío.
44020020	Tanga 'a̱n, ni̱ india ítsikikjón‑la̱ nga tsi'kènájmíya‑najiòn nga'tsì 'én ra machjeén‑no ra kjo̱nda tsa̱jiòn. Ítsi'kenájmíya‑ná ya̱ ñánda̱ maxkóya xi̱ta̱ ko̱ ti̱'koa̱á ya̱ ni'ya‑no.
44020021	'Koa̱á 'sín tsi'kènájmíya ijye‑la̱, nga'tsì ra xi̱ta̱ judío ko̱ ra mì tsa xi̱ta̱ judío nga katasíkájno‑ni jé‑la̱ ko̱ kì ti̱ jé bátsji‑ni, ya̱ kátáfa'ta‑la̱ Nainá ko̱ katakjiín‑la̱ a̱'ta 'tse̱ Jesucristo ra tíjna ítjòn‑ná.
44020022	'Ndi̱ 'ndi̱, ya̱á tífia ján Jerusalén; nga̱ jè Inìma̱ Tsje‑la̱ Nainá kjo̱'ñó tífìko̱‑na. Nda mí kì be mé kjoa̱ ra ko̱ma'tian;
44020023	ta jé‑ní ra be nga jngó jngó na̱xi̱ndá ya̱ ñánda̱ nga bijchoo̱, jè Inìma̱ Tsje‑la̱ Nainá, 'koa̱á 'sín 'béna̱jmíya‑na, nga nda̱yá‑ró kóti̱jna, ko̱ nga tseé kjo̱hi'in sikjiáa̱n.
44020024	Ra kjoa̱ 'tse̱ kjo̱hi'in, mì kì makájno‑na ni̱'sín si̱ì'ken‑na jñà xi̱ta̱. Nga̱ jé ra mejèn‑na nga nda sikjéhe'ta jè xá ra kitsjà‑na Jesús ra tíjna ítjòn‑ná nga sìká'bía̱ 'én xi̱tse̱ ra nda tsò a̱'ta 'tse̱ kjo̱nda‑la̱ Nainá ra tsjá kjo̱tjò‑ná.
44020025	’'Ndi̱ 'ndi̱, 'koa̱á 'sín xín kixi̱‑no nga'tsì‑najiòn ra ya̱ tsajmejín‑no nga tsi'kènájmíya‑no koni 'sín batéxoma Nainá, mì kì ti̱ jcha̱‑nájiòn.
44020026	'Koa̱á xín‑no 'ndi̱ 'ndi̱, mì tsa 'a̱n tjín‑na jé tsa mì kì makjiín‑no ra a̱'ta 'tse̱ Jesús ko̱ tsa si̱jchija i'ka ijo‑no.
44020027	Ra 'a̱n, ijyeé tsi'kènájmí ijye‑no kó'sín nga ijye tjínda‑la̱ Nainá; mì tsa mé ra tsiki'má‑najiòn.
44020028	Jiòn jiòn, nda ti̱kinda̱a ijo‑no, ti̱'koa̱ nda ti̱kinda̱‑te nga'tsì xi̱ta̱ na̱xi̱ndá‑la̱ Cristo ñánda̱ nga jè Inìma̱ Tsje‑la̱ Nainá xá ko̱'sín kitsjà‑no xá nga jiòn si̱kinda̱a koni chji̱ngo̱ cho̱, jè na̱xi̱ndá‑la̱ Cristo ra jní‑la̱ tsikíxten nga ma isikijne.
44020029	'A̱n, be‑ná, 'kia̱ nga ijye kjiáa̱n, kjoa̱ha'sen‑jiín‑no ra kj'ií xi̱ta̱, ra ko̱'sín 'si̱in koni tsi̱jén ra 'ñó 'tse̱n, nga ko̱mejèn‑la̱ si̱ikjehesòn xi̱ta̱ na̱xi̱ndá‑la̱ Cristo.
44020030	Skanda ti̱'koa̱á ki̱tjokajiín i'ka ra ti̱ xi̱ta̱ tsa̱jiòn‑no nga ko̱kòn‑ya 'én ra mì tsa kixi̱ kjoa̱; i̱ko̱ó xi̱ta̱ ra kotá'yá'ta‑la̱ Cristo nga ya̱ ki̱ji̱'ta‑la̱ nga sko̱ónda̱cha̱‑la̱.
44020031	Ti̱tsa̱jnakon; ti̱kítsjen, 'a̱n, jàn nó tsakáti̱jnako̱‑no ko̱ ni̱chjin ko̱ ni̱tje̱n bixtée̱n ndáxkoaa̱n nga tsi'kènájmíya‑no
44020032	’'Ndi̱ 'ndi̱ nga'tsì‑no 'ndsé, ya̱á síkítsa̱jnaya‑no tsja Nainá ko̱ ti̱'koa̱á síkítsa̱jnajin‑no 'én‑la̱, jè 'én ra tjín‑la̱ kjo̱nda, jè 'én ra ko̱ma tsjá‑la̱ nga'ñó inìma̱‑no, ko̱ tsjá‑no kjo̱tjò‑la̱ ra ijye ko̱'sín kitsjà tsa'ba Nainá nga tjábé ijye‑la̱ xi̱ta̱ ra jè sabà ko̱'sín ijye tsijen tsjahíjin nga tsje tsikítsa̱jna.
44020033	'A̱n, ni̱mé to̱n ko̱ ni̱jngo nikje‑la̱ xi̱ta̱ kjotsjàke̱.
44020034	Tà isa̱á nda tjíjin‑no ra jiòn, nga ndsa̱á isíxá‑na nga isakò‑na nga'tsì tsajmì ra 'a̱n ísichjée̱n ko̱ ra kjochjeén‑la̱ xi̱ta̱ ra tsikitsa̱jnako̱‑na.
44020035	'Koa̱á 'sín ítsakon‑yá‑no, nga machjeén‑ní nga si̱xé mé‑ni nga ma ki̱si̱ko̱‑ná jñà xi̱ta̱ ra i'in tjítsa̱jna; ti̱kítsjen koni tsò 'én‑la̱ Jesús ra tíjna ítjòn‑ná nga tsò: “Isa̱á nda ko̱chikon'tieén tsa jién 'kie̱é nda mí 'koa̱‑ni tsa jién tjábé‑ná.”
44020036	'Kia̱ nga ijye ko̱'sín kitsò, a̱kjòn tsasèn-xkó'nchi'ta nangi jè Pablo; kiìchja̱'ta‑la̱ Nainá ko̱ kóhotjín xi̱ta̱.
44020037	Nga'tsì xi̱ta̱ 'ñó itsabákjá ko̱ kitsobà ngisin Pablo, 'ñó iskindaya nga'tsiòo̱.
44020038	'Ñó ba tjín‑la̱ jñà xi̱ta̱ koni 'sín ijye kitsò‑la̱ jè Pablo nga mì ti̱ kì ya̱ ske̱‑ni xákjién. A̱kjòn iko̱ índia skanda ñánda̱ kjijna chitso.
44021001	'Kia̱ nga ijye iníkítsa̱jna‑ji̱n jñà xi̱ta̱ xàngi̱‑ji̱n, 'kia̱á tsihijin jngo‑ji̱n chitso nga tsangì kixi̱‑ji̱n ya̱ ñánda̱ 'mì Cos; ra kjomà nchijòn ijchò‑ji̱n ñánda̱ 'mì Rodas, a̱kjòn tsangì‑ji̱n skanda ján Pátara.
44021002	Ya̱ Pátara kisakò jngo‑naji̱n chitso ra tífì ya̱ Fenicia, jè tsikitsa̱jnaya‑ji̱n a̱kjòn tsangì‑ji̱n.
44021003	'Kia̱ nga i̱nchimangí‑ji̱n ya̱ a̱jin nandá, kijcha‑náji̱n jè nangi ra kjijnajin‑ndá ra 'mì Chipre; ya̱á kjijna ya̱ ngaskoán‑na̱ji̱n; 'koa̱á 'sín tsangì kixi̱‑ji̱n skanda Siria. Ya̱á 'jaha'sen chitso ya̱ na̱xi̱ndá Tiro nga̱ ya̱á itjajén 'chá ra 'ya.
44021004	Ya̱ Tiro, iskajin‑náji̱n xi̱ta̱ ra kotá'yá'ta‑la̱ Cristo. Ito ni̱chjin tsikitsa̱jnako̱‑ji̱n. Jñà xi̱ta̱ kìi̱, 'koa̱á 'sín isìchi̱ya‑la̱ jè Inìma̱ Tsje‑la̱ Nainá nga jè Pablo mì kì ma ki̱ji̱ ján Jerusalén ko̱ 'koa̱á 'sín kitsò‑la̱.
44021005	'Kia̱ nga ijye tsato jngo xomàna̱ nga titsa̱jna‑ji̱n, a̱kjòn tsangì india‑naji̱n. Tsakáhijtako̱ ijye‑naji̱n jñà xi̱ta̱‑la̱ Cristo ko̱ íchjín‑la̱ ko̱ i̱xti‑la̱ skanda ya̱ a̱ndi na̱xi̱ndá. Ya̱ a̱ndi ndáchikon tsincha-xkó'nchi‑náji̱n nga tsikitsa'ba‑la̱ji̱n Nainá.
44021006	A̱kjòn tsi'kì‑la̱ji̱n ndsa̱‑ji̱n xàngi̱‑ji̱n nga tsangì‑naji̱n; ra ji̱n itjàha'sen‑náji̱n chitso, ko̱ jñà xi̱ta̱ kìi̱, kijí‑ni ni'ya‑la̱.
44021007	Tsangìjin‑ndá-isa‑ji̱n nga titsa̱ya‑ji̱n chitso; ítjo̱‑ji̱n ya̱ na̱xi̱ndá Tiro skanda nga ijchò‑ji̱n ya̱ na̱xi̱ndá Tolemaida. Ya̱á itjahatsíjen‑la̱ji̱n jñà ra 'ndsé ma ra a̱'ta 'tse̱ Cristo; jngo ni̱chjin tsikitsa̱jnako̱‑ji̱n.
44021008	'Kia̱ ra ma nchijòn, tsangì‑náji̱n ján Cesarea. Ijchò‑ji̱n ya̱ ni'ya‑la̱ Felipe ra chja̱ya 'én nda‑la̱ Cristo. Ya̱á iníkjáya‑naji̱n ni'ya‑la̱. Jè xi̱ta̱ ra̱kìi̱, jè‑ni jngo xi̱ta̱ ra ito itjahájin nga ma ko̱si̱ko̱'ta xi̱ta̱ na̱xi̱ndá‑la̱ Cristo.
44021009	Jè Felipe, ijòn ma‑nì i̱xti íchjín xa̱ngó‑la̱ ra síchjeén Nainá nga chja̱ ngajo‑la̱.
44021010	Kjín ni̱chjin tsikitsa̱jnako̱‑ji̱n jè Felipe; ya̱á 'ji jngo xi̱ta̱ ra 'mì Agabo ra síchjeén Nainá nga chja̱ ngajo‑la̱ ra inchrabà‑ni ya̱ Judea.
44021011	'Kia̱ nga ijchòjkon‑naji̱n, iskábé xìncho̱ ra bíkjá Pablo; tsikí'ñó tsja ko̱ ndsa̱ko̱, a̱kjòn kitsò: ―'Koa̱á 'sín tsò jè Inìma̱ Tsje‑la̱ Nainá. Ki̱í 'sín ki̱íté'ñó jñà xi̱ta̱ judío ján Jerusalén jè xi̱ta̱ ra bíkjá jè xìncho̱ ra̱kìi̱, a̱kjòn ya̱ si̱ìnga̱tsja ra mì tsa xi̱ta̱ judío.
44021012	Ngaji̱n ko̱ xi̱ta̱ ra ya̱ Cesarea i̱'nde‑la̱, 'kia̱ nga ina'yá‑ji̱n 'én kìi̱, tsikitsa'ba‑la̱ji̱n jè Pablo nga kì tà chjàn fì jnchro ya̱ Jerusalén.
44021013	Tanga jè Pablo kitsó‑ní: ―¿Mé‑nì nga chindáya‑najiòn ko̱ mé‑ni nga ko̱'sín mejèn‑najiòn nga ti̱'koa̱ katamaba‑te‑na? 'A̱n ijyeé tíjna̱nda‑ná, mì tsa tà jè nga katasité'ñóo̱, ti̱'koa̱á tíjna̱nda‑ná nga ni̱'sín katasí'ken‑na xi̱ta̱ ján Jerusalén ra ta nga̱tjì 'tse̱ Jesús ra tíjna ítjòn‑ná.
44021014	Mì kì kjomà tsichàkjáya‑la̱ji̱n; tà 'koa̱á 'sín ki'mì‑la̱ji̱n: ―Ko̱'sín katama koni 'sín mejèn‑la̱ Nainá.
44021015	Ra ijye kjomà, tsikitsa̱jnanda‑náji̱n, a̱kjòn tsangì‑ji̱n ján Jerusalén.
44021016	Tsakáhijtako̱ i'ka‑naji̱n jñà xi̱ta̱ ra kotá'yá'ta‑la̱ Cristo ra ya̱ Cesarea i̱'nde‑la̱. Kiìko̱‑naji̱n ya̱ ni'ya‑la̱ jngo xi̱ta̱ ra 'mì Mnasón ra ya̱ Chipre i̱'nde‑la̱. Xi̱ta̱ ra̱kìi̱ ijyeé kjotseé kotá'yá'ta‑la̱ Cristo. Ya̱á iníkjáyako̱‑ji̱n.
44021017	'Kia̱ nga ijchò‑ji̱n ya̱ Jerusalén, jñà ra 'ndsé ma ra a̱'ta 'tse̱ Cristo ra ya̱ títsa̱jna, 'ñó tsja ki'se‑la̱ nga ijchò‑ji̱n.
44021018	Ra ma nchijòn, ya̱á tsangì‑ji̱n ko̱ Pablo ya̱ ni'ya‑la̱ Jacobo; ko̱ ya̱á títsa̱jna‑te nga'tsì jñà xi̱ta̱ jchínga ra síkinda̱ na̱xi̱ndá‑la̱ Nainá.
44021019	Pablo isíkjáyaá‑la̱ jñà xi̱ta̱ kìi̱, a̱kjòn nda kjón tsi'kéna̱jmí ijye‑la̱ kjoa̱ ra tí'sín Nainá a̱'ta 'tse̱ xá ra tí'sín ra jè, ya̱ a̱jin‑la̱ ra mì tsa xi̱ta̱ judío.
44021020	'Kia̱ nga kií'nchré jñà 'én kìi̱, jeyaá isíkíjna Nainá ko̱ kitsó‑la̱ jè Pablo: ―Ji̱ 'ndsé, tji'ya‑ní nga ijyeé kjín jmi ma‑ni jñà xi̱ta̱ judío ra makjiín‑la̱ a̱'ta 'tse̱ Jesús. Nga'tsì xi̱ta̱ kìi̱, 'ñó mejèn‑la̱ nga ki̱tjasòn kjo̱téxoma ra Nainá kitsjà‑la̱ Moisés.
44021021	Tanga 'koa̱á‑ró 'sín ijye kií'nchré ra a̱'ta tsa̱ji nga 'koa̱á‑ró 'sín bakon‑ya‑la̱ ji̱ nga'tsì xi̱ta̱ judío ra títsa̱jnajin ya̱ na̱xi̱ndá‑la̱ ra mì tsa xi̱ta̱ judío, nga mí‑ró ti̱ kì si̱hitjasòn‑ni kjo̱téxoma‑la̱ Moisés, nga katasíjchija‑ró koni 'sín 'nga‑ná ra jién, ti̱'koa̱á mì‑ró ti̱ kì kátí'ta chi̱ba̱‑ni jñà ndí i̱xti‑la̱ ra kjoa̱ 'tse̱ circuncisión.
44021022	¿Kó'sín ko̱ma‑ni? Nga̱ xá kji̱'nchré‑ni xi̱ta̱ nga i̱ tijni.
44021023	Ko̱'sín 'ti̱ìn koni 'sín 'kín‑laji̱n; títsa̱jnajin ijòn‑naji̱n i̱jndíi̱ xi̱ta̱ ra ijyeé ko̱'sín kitsjà tsa'ba nga si̱hitjasón‑la̱ Nainá.
44021024	Ta̱ña tiki̱i jñà xi̱ta̱ kìi̱. Ti̱tsje‑ti ijo‑li. Tíchjí ijyi kótjín kjeheya mé‑ni nga katasijno‑la̱ tsja̱‑sko̱, ko̱ mé‑ni nga ske̱‑ni xi̱ta̱ nga mì tsa kixi̱ kjoa̱ koni 'sín tsò ra a̱'ta tsa̱ji. Ya̱á ske̱‑ni nga ti̱'koa̱á nihitjasón‑ti jè kjo̱téxoma‑la̱ Moisés.
44021025	A̱'ta 'tse̱ xi̱ta̱ ra mì tsa xi̱ta̱ judío ra ijye makjiín‑la̱ 'én nda‑la̱ Cristo, ijyeé inikasén‑la̱ji̱n xa̱jo̱n koni 'sín nga ijye ichosòn‑la̱ji̱n nga mì kì ma ski̱ne̱ tsajmì ra ya̱ sinchá ya̱ ngixko̱n xkósòn ra nainá tsò‑la̱ xi̱ta̱; ko̱ mì ti̱ kì ko̱ma ski̱ne̱‑ni jní ko̱ jñà cho̱ ra mì kì xaájten jní‑la̱; nga ti̱'koa̱á, kì ti̱ kjoa̱chijngi sísin‑la̱.
44021026	Ra ma nchijòn, Pablo kiìko̱ó nga ijòn xi̱ta̱ kìi̱. Ta̱ñaá kiì sítsje ijo‑la̱ a̱'ta 'tse̱ jé‑la̱ [koni 'sín tjín kjo̱téxoma 'tse̱ xi̱ta̱ judío]; a̱kjòn kiì ya̱ ñánda̱ tíjna i̱ngo̱ ítjòn mé‑ni nga isíkjí'nchré‑ni xi̱ta̱ mé ni̱chjin‑ni nga kje̱he'tà ni̱chjin‑la̱ nga ko̱'sín i̱nchisítsje ijo‑la̱; a̱kjòn 'kia̱á ko̱ma i̱ko̱ cho̱ jngó jngó xi̱ta̱ kìi̱ ra tsjá‑la̱ Nainá koni jngo kjo̱tjò.
44021027	'Kia̱ nga ijye kja̱me bijchó ito ni̱chjin, jñà xi̱ta̱ judío ra inchrabà‑ni ya̱ nangi Asia, kijtseé jè Pablo nga ya̱ tíjna ndi̱tsin i̱ngo̱ ítjòn; tsinchá'a nga'tsì xi̱ta̱, a̱kjòn itsabá'ñó jè Pablo,
44021028	'Ñó kiìchja̱, kitsò: ―¡Nga'tsì ra xi̱ta̱ Israel 'mì‑no, ti̱si̱ko̱‑náji̱n! Jé xi̱ta̱ ra̱kìi̱ ra 'ñó tsá'ba ya̱ nga'tsì na̱xi̱ndá nga bakón‑ya kjo̱téxoma ra kondra̱ 'tse̱ na̱xi̱ndá, ra kondra̱ fì‑te‑la̱ kjo̱téxoma 'tse̱ Moisés, ko̱ ra kondra̱ fì‑la̱ i̱ngo̱ ítjòn. Skanda ti̱'koa̱á kà'fiìkó i'ka ra mì tsa xi̱ta̱ Judío nga tísíkjaha'sen ya̱ ndi̱tsin i̱ngo̱ nga tísítjé jè i̱'nde tsje‑la̱ Nainá.
44021029	Jñà xi̱ta̱ kìi̱, kií ko̱'sín kitsò‑ni, 'kia̱ nga 'sa̱ ítjòn, kijtseé jè Pablo ya̱ a̱jin na̱xi̱ndá nga ta̱ña tje̱n‑ko̱ jngo xi̱ta̱ ra mì tsa xi̱ta̱ judío ra 'mì Trófimo ra Éfeso i̱'nde‑la̱; 'koa̱á 'sín isíkítsjen tsa ti̱'koa̱á ya̱á kiìko̱ ya̱ ndi̱tsin i̱ngo̱.
44021030	Nga'tsì xi̱ta̱ na̱xi̱ndá kií'nchré‑ní nga kjo̱si isakò. Ndi̱to̱ón kjóxkóya jñà xi̱ta̱. Itsabá'ñó jè Pablo; kjo̱'ñó tsikínga nga tsachrje ya̱ ndi̱tsin i̱ngo̱; a̱kjòn tsikíchjàjto jè xo̱tjo̱ba̱ i̱ngo̱.
44021031	Ijyeé mejèn i̱nchisí'ken. 'Koa̱á ma‑ni nga ndi̱to̱ón kií'nchré jè xi̱ta̱ ítjòn‑la̱ chíchàn 'tse̱ Roma nga kjo̱si isakò ya̱ na̱xi̱ndá Jerusalén.
44021032	Jè xi̱ta̱ ítjòn‑la̱ chíchàn, ndi̱to̱ón tsikíxkóya jñà chíchàn‑la̱ ko̱ xi̱ta̱ ra tjíhijyo ítjòn‑la̱ chíchàn; ndi̱to̱ón tsahachikon nga kijì ya̱ ñánda̱ nga tjín kjo̱si. Jñà xi̱ta̱, 'kia̱ nga kijtse jñà chíchàn, 'kia̱á kitsjin‑nì jè Pablo; mì ti̱ kì iskajàn‑ko̱‑ni.
44021033	'Kia̱ nga ijchò jè xi̱ta̱ ítjòn‑la̱ chíchàn, itsabá'ñó jè Pablo ko̱ tsikí'tin jñà chíchàn‑la̱ nga jò na'ñó ki̱cha̱ kadena̱ kátí'tá'ñó‑ni. A̱kjòn iskonangi‑la̱ jñà xi̱ta̱, yá xi̱ta̱‑ni ra 'mì Pablo ko̱ mé ra ki'sìn.
44021034	Nga'tsì jñà xi̱ta̱ kìi̱, jndíi̱ ra ján chja̱; kja̱‑tsò kja̱‑tsò nga jngó jngó xi̱ta̱. Jè xi̱ta̱ ítjòn‑la̱ chíchàn, mì kì kjomà kijtse ñánda̱ tsikí'tsia̱ kjòn‑ni kjoa̱ ta nga̱tjì‑la̱ 'ñó si ki'sìn jñà xi̱ta̱. Kitsjá‑la̱ kjo̱hixi̱ jñà chíchàn‑la̱ nga katafìko̱ jè Pablo ya̱ ni'ya 'tse̱ chíchàn.
44021035	'Kia̱ nga i̱nchifìmijno ya̱ ñánda̱ ma 'faha'sen‑ni chíchàn, jñà chíchàn, chaán tsa'nga jè Pablo, ta nga̱tjì‑la̱ 'ñó i̱nchima'tse̱n jñà xi̱ta̱,
44021036	nga tsò: ―¡Katabiya‑róoi̱!
44021037	'Kia̱ nga ijye i̱nchi'faha'sen‑ko̱ ya̱ ni'ya 'tse̱ chíchàn, jè Pablo kiìchja̱‑la̱ jè xi̱ta̱ ítjòn‑la̱ chíchàn, kitsò‑la̱: ―¿A ko̱maá kokó jngohíjta‑la? Jè xi̱ta̱ ítjòn‑la̱ chíchàn kitsó‑la̱: ―¿A maá‑li nakjí 'én griego?
44021038	¿A mí tsa ji̱ ra Egipto i̱'nde‑li, ra tsikí'tsia̱ jngo kjo̱jchán jñà ni̱chjin ra ijye tsato nga ijòn jmi xi̱ta̱ kiìko̱ kjo̱jchán ya̱ i̱'nde a̱'ta xìn ñánda̱ nga nangi kixì?
44021039	Pablo kitsó‑la̱: ―'A̱n, xi̱ta̱ judío‑ná, ya̱á i̱'nde‑na̱ ya̱ Tarso, jngo na̱xi̱ndá ra 'ñó nda na'yá‑la̱ ya̱ nangi Cilicia; 'ti̱ìn kjo̱nda, ti̱'nde‑ná nga kokó na̱jmiá jñà xi̱ta̱ na̱xi̱ndá.
44021040	Jè xi̱ta̱ ítjòn‑la̱ chíchàn, kitsjá'nde‑la̱; a̱kjòn tsasijna kixi̱ jè Pablo ya̱ a̱sòn‑la̱ ñánda̱ nga ki̱jo̱n chon; iskiítje̱n tsja nga jyò katitsa̱jna jñà xi̱ta̱ na̱xi̱ndá. 'Kia̱ nga ijye tsikìtsa̱jnajyò, 'én Hebreo kiìchja̱ nga kitsò‑la̱:
44022001	―Nga'tsiò ra xi̱ta̱ Israel 'mì‑no, ko̱ ra xi̱ta̱ jchínga 'mì‑no, nda ti̱ná'yá‑ná koni 'sín xin‑no nga kósi̱ko̱tjià ijo‑na̱.
44022002	Jñà xi̱ta̱, 'kia̱ nga kií'nchré nga 'én hebreo kiìchja̱‑la̱, isa̱á ta jyò tsikitsa̱jna. 'Kia̱á kitsò‑isa Pablo:
44022003	―'A̱n, xi̱ta̱ judío‑ná. Ya̱á kitsian ya̱ Tarso, na̱xi̱ndá ra chja̱‑ni ya̱ Cilicia. Tanga i̱í kjójcháa̱ Jerusalén. Jé ískotá'yá'ta‑la̱ jè maestro Gamaliel. 'Ñó nda tsakón‑ya‑na koni 'sín tjín kjo̱téxoma 'tse̱ xi̱ta̱ jchínga‑ná. Ngi tjíjngoó takoàa̱n nga tísìhitjásòn‑la̱ Nainá koni 'sín 'nià jiòn skanda ni̱chjin 'ndi̱ 'ndi̱.
44022004	Nga 'sa̱ kjotseé, kítsahatji̱ngi‑la̱ ko̱ skanda kjomején‑na nga kísì'kéen jñà xi̱ta̱ ra fìtji̱ngi‑la̱ jè ndi̱yá xi̱tse̱ ra̱kìi̱. Ítsabá'ñó‑ná nga ísikjáha'sen nda̱yá ra ko̱ íchjín ko̱ íchjá.
44022005	Jñà xi̱ta̱ ítjòn‑la̱ na̱'mì, ko̱ nga'tsì xi̱ta̱ jchínga ra títsa̱jna ítjòn, ndaá kijtse jñà kjoa̱ kìi̱. Jñá kitsjà‑na xa̱jo̱n ra 'ya‑la̱ xi̱ta̱ xàngie̱é ra títsa̱jna ya̱ Damasco, ko̱ kijí‑ná ya̱ Damasco mé‑ni nga ko̱ma kji̱nchrabàko̱‑na i̱ Jerusalén nga'tsì xi̱ta̱ ra makjiín‑la̱ a̱'ta 'tse̱ Cristo mé‑ni nga kata'bì‑la̱ kjo̱hi'in.
44022006	’'Kia̱ nga ijye ijchò chraña ya̱ Damasco, ijchó‑la tsa nchisen 'kia̱. Tà ndi̱to̱ón tsatsíjen jngo‑na ni'í ra ngajmi inchrabà‑ni ra isìhisen kóho'ki jngo tjindi ñánda̱ nga tísi̱jnaa̱.
44022007	Iskajndo'táa̱ ya̱ nangi. Ko̱ a̱kjòn kí'nchre jngoo̱ 'én ra a̱jin i̱sén kiìchja̱, kitsò: “Saulo, Saulo, ¿mé‑ni kondra̱ tji'mi‑ná, nga 'a̱án ra tjimihìtji̱ngi‑ná?”
44022008	'Kia̱á ískonangi‑la̱, kíxin‑la̱: “¿Yá‑ni ngaji̱ Na̱'ìn?” Kitsó‑na: “'A̱n‑ná ra 'mì‑na Jesús ra Nazaret tsa̱'a̱n, 'a̱n‑ná ra kondra̱ tji'mi‑la̱ ji̱ nga tjimihìtji̱ngi‑la̱.”
44022009	Jñà xi̱ta̱ ra tje̱n‑ko̱‑na, kijtseé ni'í ra kjohisen, tanga mì kì kjòchi̱ya‑la̱ 'én‑la̱ jè ra 'a̱n kiìchja̱‑na.
44022010	'Kia̱á ískonangi‑la̱ nga kíxin‑la̱: “¿Mé ra 'siaa̱n, Na̱'ìn?” Kitsó‑na: “Ti̱sítji̱in, 'tin ya̱ Damasco. Ya̱á 'se̱na̱jmí ijye‑li kó'sín nga ijye tjínda nga 'si̱in.”
44022011	'A̱n mì kì ti̱ tsatsíjen‑na, ta nga̱tjì‑la̱ jè ni'í ra 'ñó jate isìxka̱‑na. Jñà xi̱ta̱ ra tje̱n‑ko̱‑na itsabá'ñó ndsa̱ nga kiìko̱‑na skanda ya̱ ján Damasco.
44022012	’Ya̱á tíjna jngo xi̱ta̱ ra 'mì Ananías ra nda bexkón Nainá koni 'sín tíchja̱ kjo̱téxoma‑la̱ Moisés; nga'tsì xi̱ta̱ judío ra títsa̱jna ya̱ Damasco, saba 'koa̱á 'sín tsò nga ndaá xi̱ta̱ jè Ananías.
44022013	'Kia̱ nga 'ji katsíjen‑na jè Ananías, kitsó‑na: “'Ndsé Saulo, katatjá'xa̱ india‑ni jñà xkìn.” Ti̱'kia̱á itjá'xa̱‑ni jñà xkoàa̱n, a̱kjòn ma kíjtsee̱ jè Ananías.
44022014	'Kia̱á kitsò-isa‑na: “Jé Nainá ra 'tse̱ xi̱ta̱ jchínga‑ná tsjahíjin‑li mé‑ni nga jcha̱xkin mé ra mejèn‑la̱, ti̱'koa̱á jcha̱xkin jè ra Ngi Xi̱ta̱ Kixi̱; ko̱ ki̱ná'yi 'én‑la̱ ra tsa'ba ki̱tjo‑ni.
44022015	Nga̱, ji̱í 'ki̱‑la̱ 'én‑li nga'tsì xi̱ta̱ nga 'kéna̱jmí‑la̱ nga'tsì kjoa̱ ra tjì'yi ko̱ ra tjina'yí.
44022016	¡Kì ta̱ tsja chiñá‑ni! Ti̱sítji̱in nga katasatíndí. Ti̱jé‑la̱ kjoa̱nìhijcha'ta jè Jesús mé‑ni nga katatsje‑ni jé‑li.”
44022017	’'Kia̱ nga 'jíi̱‑na i̱ Jerusalén, ya̱á kijiàa̱ ñánda̱ tíjna i̱ngo̱ ítjòn nga kíchjà'ta‑la̱ Nainá. Ya̱á tsatsíjen jngo‑na ra koni tsa tí'bì‑na nijñá.
44022018	Kíjtse‑náa̱ jè Na̱'ín‑ná nga kitsò‑na: “Ti̱xátíyi, ndi̱to̱n títjo̱kàjin i̱ na̱xi̱ndá Jerusalén; nga̱ mì kì yá ra kji̱'nchré 'én ra ki̱nákjoa̱yi ra a̱'ta tsa̱'a̱n.”
44022019	'A̱n kíxin‑la̱: “Na̱'ìn, ijyeé tjíjiín‑la̱, nga 'a̱án‑ná ra ítsabá'ñó nga ísikjáha'sen nda̱yá ko̱ nga ískajàn‑ko̱ jñà xi̱ta̱ ra makjiín‑la̱ ra a̱'ta tsa̱ji ñánda̱ nga jngó jngó ni'ya sinagoga kijiàa̱ ya̱ ñánda̱ nga maxkóya xi̱ta̱ Judío.
44022020	Ko̱ ti̱'koa̱á ya̱á tíjna̱ 'kia̱ nga isì'ken xi̱ta̱ jè chi̱'nda‑li Esteban, jè ra kitsjà 'én ra a̱'ta tsa̱ji; ti̱'koa̱á isìjngoó takoàa̱n 'kia̱ nga ini'ken; skanda 'a̱án ísikínda̱ jñà nikje‑la̱ xi̱ta̱ ra isì'ken.”
44022021	Tanga jè Na̱'ín‑ná kitsó‑na: “'Tin, ya̱á sikásén‑la na̱xi̱ndá ra kjin kjihijyo ya̱ ñánda̱ títsa̱jna ra mì tsa xi̱ta̱ judío.”
44022022	Jñà xi̱ta̱ na̱xi̱ndá, skanda ta ya̱á kií'nchré-isa‑la̱; a̱kjòn 'kia̱á 'ñó kiìchja̱, kitsò: ―¡Xi̱ta̱ ra̱kìi̱, katabiya! ¡Mì ti̱ kì machjeén‑ni nga kíjnakon‑isa i̱ i̱sà'nde!
44022023	Jñà xi̱ta̱ kìi̱, isa̱á 'ñó kiìchja̱‑isa; tsikítsajne nikje‑la̱ ko̱ tsikíxten‑jín chijo ya̱ a̱jin i̱sén.
44022024	Jè xi̱ta̱ ítjòn‑la̱ chíchàn, kitsjá kjo̱hixi̱ nga ya̱ katasijna'ya Pablo ya̱ ni'ya 'tse̱ chíchàn; ti̱'koa̱á kitsjá kjo̱hixi̱ nga katajá‑la̱ mé‑ni nga kata'béna̱jmí‑ni mé ra ki'sìn, mé‑ni ko̱'sín ta̱ si síko̱‑ni jñà xi̱ta̱.
44022025	'Kia̱ nga ijye tsikí'tá'ñó nga ko̱jà‑la̱, jè Pablo kitsò‑la̱ jè chíchàn ra ya̱ síjna, jè ra bí'tin jñà chíchàn ra i'ka: ―¿A tjí'nde‑najiòn nga ko̱'sín si̱ko̱o jngo xi̱ta̱ romano ra kjè 'ya‑la̱ mé jé ra tjín‑la̱?
44022026	Jè chíchàn ra̱kìi̱, 'kia̱ nga kií'nchré nga xi̱ta̱ romano‑ní, kiìjkoón jè xi̱ta̱ ítjòn‑la̱, kitsò‑la̱: ―¿Mé ra 'si̱in? Nga̱ jè xi̱ta̱ ra̱kìi̱, xi̱ta̱ romano‑ró.
44022027	Jè xi̱ta̱ ítjòn‑la̱ chíchàn kijì‑ní nga ikjonangi‑la̱ Pablo, kitsò‑la̱: ―Ngaji̱, ¿a kixi̱í kjoa̱ nga xi̱ta̱ romano‑ní? Jè Pablo kitsó‑la̱: ―Jon, 'én kixi̱‑ní.
44022028	Jè xi̱ta̱ ítjòn‑la̱ chíchàn kitsó‑la̱ Pablo: ―Tse jchán to̱n isingi‑na nga ma xi̱ta̱ romano kjomà. Ko̱ jè Pablo kitsó‑la̱: ―Tanga ra 'a̱n, xá 'koa̱á 'sín kitsin‑na nga xi̱ta̱ romano.
44022029	Jñà chíchàn ra tjín‑ni nga ko̱jà‑la̱ tsincha'taxìn‑ní; ti̱'koa̱á jè xi̱ta̱ ítjòn‑la̱ chíchàn skanda itsakjón‑ní ta nga̱tjì‑la̱ nga jè kitsjà kjo̱hixi̱ nga kisi'tá'ñó.
44022030	'Kia̱ nga ma nchijòn, jè xi̱ta̱ ítjòn‑la̱ chíchàn mejèn‑la̱ nga ske̱ mé kjoa̱ kjòn‑ni ra tjín‑la̱ jè Pablo mé‑ni nga ko̱'sín bángi‑ni jñà xi̱ta̱ judío. Iskíjnda̱'ñó‑ni; a̱kjòn tsikíxkóya xi̱ta̱ ítjòn‑la̱ na̱'mì ko̱ xi̱ta̱xá ítjòn‑la̱ xi̱ta̱ judío; kiìko̱ Pablo, tsasíjna masen ya̱ ngixko̱n xi̱ta̱ kìi̱.
44023001	Jè Pablo isko'án jñà xi̱ta̱xá ítjòn kitsò‑la̱: ―Jiòn 'ndsé, ra xi̱ta̱ judío 'mì‑ná, 'koa̱á xín‑no, ngi tsjeé tíjna kjo̱bítsjen‑na̱ nga nda tísitjásòn koni 'sín mejèn‑la̱ Nainá skanda ni̱chjin 'ndi̱‑ni̱.
44023002	Jè na̱'mì ítjòn ra 'mì Ananías, 'koa̱á 'sín kitsò‑la̱ jñà xi̱ta̱ ra i̱jncha'ta chraña‑la̱ Pablo nga katasíjtsin'á jngo ya̱ tsa'ba.
44023003	Pablo kitsó‑la̱: ―¡Nainá si̱ìjtsin'á‑te ya̱ ndsa̱'bì, ji̱ ra jò i̱sén tjín‑li! Nga̱ ngaji̱, kií xá tijna‑ni nga kíndajín‑ná koni 'sín nga tíchja̱ kjo̱téxoma ko̱ ti̱ji̱í tjibatonè‑la̱ jè kjo̱téxoma nga tji'bi kjo̱hixi̱ nga katanijtsin'á‑na.
44023004	Jñà xi̱ta̱ ra i̱ncha'ta chraña‑la̱ Pablo kitsó‑la̱: ―¿Mé‑ni ko̱'sín nakjoájno‑ila̱ jè ra na̱'mì ítjòn‑la̱ Nainá tíjna?
44023005	Jè Pablo kitsó‑la̱: ―'Ndsé, mì kì be tsa jè ra na̱'mì ítjòn tíjna. Nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “Jè ra xi̱ta̱xá ítjòn‑la̱ na̱xi̱ndá, mì kì ko̱ma ki̱nákjoa̱jno‑la̱.”
44023006	Pablo, 'kia̱ nga kijtse jñà xi̱ta̱ ra títsa̱jna nga jò‑ya tjín, nga tjín xi̱ta̱ fariseo ko̱ tjín xi̱ta̱ saduceo, 'ñó kiìchja̱, kitsò: ―'Ndsé, 'a̱n, xi̱ta̱ fariseo‑náa̱; i'ndí‑la̱ xi̱ta̱ fariseo‑náa̱; kií ko̱'sín tísingi‑na ta nga̱tjì‑la̱ nga 'koa̱á 'sín makjiín‑na nga faháya‑ila̱ jñà xi̱ta̱ ra biya.
44023007	'Kia̱ nga ijye ko̱'sín kitsò Pablo, tsikí'tsia̱á nga tsakátikjo jñà xi̱ta̱ fariseo ko̱ xi̱ta̱ saduceo nga kjojòya kjo̱bítsjen‑la̱,
44023008	ta nga̱tjì‑la̱, nga̱ jñà xi̱ta̱ saduceo mì kì makjiín‑la̱ tsa kixi̱ kjoa̱ nga faháya‑ila̱ xi̱ta̱ ra biya, ti̱'koa̱á mì kì makjiín‑la̱ tsa tjín ra 'mì ìkja̱li̱ ko̱ tsa tjín ra i̱sén ni̱chjin 'mì; tanga jñà xi̱ta̱ fariseo makjiín ijyeé‑la̱ a̱'ta 'tse̱ nga'tsì kjoa̱ kìi̱.
44023009	'Ñó jchán kiìchja̱ nga'tsiòo̱ ko̱ 'kia̱á tsasítje̱n i'ka xi̱ta̱ ra bakón‑ya kjo̱téxoma‑la̱ Nainá ra ya̱ chja̱‑ni xi̱ta̱ fariseo nga 'ñó tsakátikjo nga kitsò: ―Jè xi̱ta̱ ra̱kìi̱, ni̱mé ra sakó‑naji̱n ra 'cho tí'sín; tsa kì ni̱chjin, tsa jngo i̱sén ni̱chjin kiìchja̱‑la̱ ko̱ tsa jngo ìkja̱li̱ tsakáko̱, tanga mì kì ma jién sa̱téchjá‑ná ra a̱'ta 'tse̱ Nainá.
44023010	'Kia̱ nga kijtse jè xi̱ta̱ ítjòn‑la̱ chíchàn nga sa 'ñó sa 'ñó makjan‑isa‑la̱ xi̱ta̱, itsakjón‑ní nga 'koa̱á 'sín kjomà‑la̱ tsa ya̱ si̱ì'ken jè Pablo. 'Kia̱á kiìchja̱ i'ka‑la̱ jñà chíchàn; kitsjá‑la̱ kjo̱hixi̱ nga katafìko̱ india‑ni ya̱ ni'ya 'tse̱ chíchàn.
44023011	Ra ma nchijòn nga ni̱tje̱n, jè Na̱'ín‑ná ijchò kasi'ta‑la̱ Pablo nga kitsò‑la̱: ―Kì tà chjàn skon‑jìn, koni 'sín inakjí i̱ Jerusalén ra a̱'ta tsa̱'a̱n, 'koa̱á ti̱'sín machjeén nga ki̱nákji̱i ján Roma.
44023012	'Kia̱ nga ijye ki'se i̱sén, jñà xi̱ta̱ judío tsajo̱óya‑ni nga si̱ì'ken jè Pablo, 'koa̱á 'sín kitsjà kixi̱ 'én‑la̱ nga mì ti̱ kì ko̱kje̱n‑ni ko̱ mì ti̱ kì nandá sk'í‑ni skanda 'kia̱ nga si̱ì'ken jè Pablo ko̱ nga jé Nainá katatsjá‑la̱ kjo̱hi'in tsa mì kì ki̱tjasòn‑la̱.
44023013	Tsatoó ichán ma‑ni jñà xi̱ta̱ judío ra ko̱'sín tsajo̱óya‑ni.
44023014	Jñà xi̱ta̱ kìi̱, kiìjkón jñà xi̱ta̱ ítjòn‑la̱ na̱'mì ko̱ xi̱ta̱ jchínga 'tse̱ xi̱ta̱ judío, kitsò‑la̱: ―'Koa̱á 'sín ijye tsi'kì kixi̱‑ji̱n 'én‑na̱ji̱n nga mì kì mé ra chji̱ne̱‑ji̱n skanda 'kia̱ nga ki̱jchò ni̱chjin nga si̱'ken‑ji̱n jè Pablo, ko̱ nga Nainá katatsjá‑naji̱n kjo̱hi'in tsa mì kì ki̱tjasòn‑naji̱n.
44023015	Nga'tsì‑no ra tjín‑no xá ítjòn koni 'sín nga titsa̱jnajtién, ko̱'tìn‑la jè xi̱ta̱ ítjòn‑la̱ chíchàn nga katanchrabáko̱‑no i̱jndíi̱ nchijòn. Ta 'koa̱á 'sín 'tin‑la nga jè mejèn‑najiòn nga isa̱ nda jcha̱a jè kjoa̱ ra tjín‑la̱. Ngaji̱n, ki̱tsa̱jnanda‑náji̱n ya̱ a̱ya ndi̱yá nga si̱'ken‑ji̱n 'kia̱ nga ti̱kje 'fiì i̱jndíi̱.
44023016	Tanga jè ti‑la̱ ndichja Pablo, kií'nchré‑ní kjoa̱ ra tsajo̱óya‑ni jñà xi̱ta̱ judío; 'kia̱á kisíkjí'nchré jè Pablo ya̱ ni'ya 'tse̱ chíchàn.
44023017	Jè Pablo kiìchja̱ jngo‑la̱ chíchàn, kitsò‑la̱: ―Tiki̱i jè ti ra̱kìi̱ ya̱ ñánda̱ tíjna xi̱ta̱ ítjòn‑la̱ chíchàn. Tjín 'én ra 'ke̱èna̱jmí‑la̱.
44023018	Jè chíchàn kiìko̱ó jè ti ra̱kìi̱ ya̱ ñánda̱ tíjna xi̱ta̱ ítjòn‑la̱ chíchàn, kitsò‑la̱: ―Jè Pablo ra tíjnaya nda̱yá kàchja̱‑na nga kàtsò‑na: “Tiki̱i jè ti ra̱kìi̱. Tjín‑ró jngo 'én ra 'ke̱èna̱jmí‑la̱.”
44023019	Jè xi̱ta̱ ítjòn‑la̱ chíchàn, itsabá'ñó tsja jè ti, kiìko̱'tàxìn nga iskonangi‑la̱ mé 'én ra 'ke̱èna̱jmí‑la̱.
44023020	Jè ti ra̱kìi̱ kitsó‑ní: ―Jñà xi̱ta̱ judío, ijyeé tsajo̱óya‑ni [nga mején‑la̱ sko̱ónda̱cha̱‑li] nga 'koa̱‑ró 'sín ki̱ìtsa'ba‑li nga íki̱i nchijòn jè Pablo ya̱ ngixko̱n xi̱ta̱xá judío nga mejèn‑ró‑la̱ isa̱ nda sko̱nangi‑la̱ mé kjoa̱ ra tjín‑la̱.
44023021	Ngaji̱, kì tà chjàn makjiín‑li. Nga̱ tsatoó‑la tsa ichán ma‑ni jñà xi̱ta̱ kìi̱ ra títsa̱jnanda nga kítsa̱jnachjà‑la̱ Pablo ya̱ a̱ya ndi̱yá nga mejèn‑la̱ si̱ì'ken. Ijyeé ko̱'sín kitsjà kixi̱ 'én‑la̱ nga mì‑ró ti̱ kì ko̱kje̱n‑ni, nga mì‑ró ti̱ kì nandá sk'í‑ni skanda 'kia̱ nga si̱ì'ken jè Pablo ko̱ nga Nainá‑ró katatsjá‑la̱ kjo̱hi'in tsa mì kì ki̱tjasòn‑la̱. Ko̱ 'ndi̱ 'ndi̱, tà jé i̱nchikoñá‑la̱ nga kó'sín síi̱ ra ji̱.
44023022	Jè xi̱ta̱ ítjòn‑la̱ chíchàn, 'koa̱á 'sín kitsò‑la̱ jè ti nga katafì‑ni, 'koa̱á 'sín tsikí'tin, kì tà chjàn yá ra ko̱tsò‑la̱ koni 'sín nga ijye jè tsi'kéna̱jmí‑la̱ jñà 'én kìi̱.
44023023	Jè xi̱ta̱ ítjòn‑la̱ chíchàn, jò chíchàn‑la̱ kiìchja̱‑la̱ ra bí'tin xákjién. Kitsjá‑la̱ kjo̱hixi̱ nga katasíkítsa̱jnanda jò sindo̱ chíchàn ra ndsa̱ko̱ ki̱ji̱‑ni, ko̱ jàn‑kan ko̱ te ra kabàyo̱ kítsa̱sòn‑la̱, ko̱ jò sindo̱ ra ki̱cha̱ lanza 'koa̱ nga ki̱ji̱ skanda ya̱ Cesarea 'kia̱ nga ki̱jchò las nueve nga ijye ko̱jñò.
44023024	Ti̱'koa̱ kitsjá kjo̱hixi̱ nga kátíjnanda jngo kabàyo̱ ra kíjnakjá‑la̱ jè Pablo mé‑ni nga nda kjòn katafìko̱ skanda ñánda̱ tíjna jè xi̱ta̱xá ítjòn ra 'mì Félix.
44023025	Jngo xa̱jo̱n tsikínda ra ma nikasén ra tsò:
44023026	“Tjín‑li kjo̱nda ngaji̱ Félix ra xi̱ta̱xá ítjòn tijni; 'a̱n, Claudio Lisias, 'koa̱á 'sín tísixó'tá‑la.
44023027	Jè xi̱ta̱ ra tísikásén‑la, jñà xi̱ta̱ judío kitsabá'ñó. Kja̱meé kisì'ken, tanga 'kia̱ nga kí'nchrè nga xi̱ta̱ romano‑ní, 'a̱án kiìko̱ jñà chíchàn‑na̱ nga ìtsjà'án.
44023028	Ko̱ ya̱á kiìko̱ ya̱ ñánda̱‑nioo̱ títsa̱jna jñà xi̱ta̱xá‑la̱ xi̱ta̱ judío nga mejèn‑na skee̱ mé kjoa̱ ra tjín‑la̱.
44023029	'Kia̱ nga ijchòko̱, kíjtse‑náa̱ nga ta kií nga̱tjì‑la̱ kjoa̱ 'tse̱ kjo̱téxoma ra tjín‑la̱. Ko̱ jè xi̱ta̱ ra̱kìi̱, nì mé jé tjín‑la̱ ra bakèn‑la̱ nga ki̱yá, skanda mí kì bakèn‑la̱ nga nda̱yá ki̱ji̱.
44023030	'A̱n, 'koa̱á 'sín ki'sena̱jmí‑na nga jñà xi̱ta̱ judío 'koa̱á 'sín ijye tsajo̱óya‑ni nga mejèn‑la̱ ta si̱ì'ken chijé. 'Koa̱á ma‑ni nga ji̱ tísikásén‑la. Ko̱ 'koa̱á ti̱'sín kíxin‑la̱ jñà xi̱ta̱ ra bángi nga ya̱ ngixkìi̱n katasindajín‑la̱ tsa mé kjoa̱ ra tjín‑la̱ ra kondra̱ 'tse̱.”
44023031	'Kia̱ nga ijye kjòjñò, jñà chíchàn kiìko̱ó jè Pablo skanda ján Antípatris koni 'sín nga ijye kisi'tin.
44023032	Ra ma nchijòn jñà chíchàn ra ndsa̱ko̱ kijì‑ni, tsáfaá‑ni; 'ji‑ni skanda ya̱ ni'ya 'tse̱ chíchàn. Tà jñá kiìko̱ Pablo jñà chíchàn ra kabàyo̱ títsa̱jnasòn.
44023033	Jñà chíchàn kìi̱, 'kia̱ nga ijchò ya̱ Cesarea, isìnga̱tsjaá jè xi̱ta̱xá ítjòn xa̱jo̱n ra 'ya ra inikasén‑la̱; ti̱'koa̱ isìnga̱tsja jè Pablo.
44023034	Jè xi̱ta̱xá ítjòn, 'kia̱ nga ijye tsikíxki̱yajin jè xa̱jo̱n ra inikasén‑la̱, iskonangi‑ní ñánda̱‑ni i̱'nde‑la̱ Pablo. 'Kia̱ nga ijye kijtse nga ya̱á nangi Cilicia i̱'nde‑la̱,
44023035	kitsó‑la̱: ―'Kia̱á kji'nchrè‑la 'kia̱ nga kj'i̱í jñà xi̱ta̱ ra bángi‑li. A̱kjòn kitsjá kjo̱hixi̱ nga katamakìnda̱, ko̱ ya̱ katijna ya̱ ni'ya masen ra tsikínda Herodes.
44024001	Ra kjomà 'òn ni̱chjin, ijchó ya̱ Cesarea jè xi̱ta̱ ítjòn‑la̱ na̱'mì ra 'mì Ananías. Tje̱n‑ko̱ i'ka xi̱ta̱ jchínga ra tjíhijyo ítjòn‑la̱ xi̱ta̱ judío; ti̱'koa̱ tje̱n‑ko̱ jngo xi̱ta̱ ra ma‑la̱ chja̱tjì jngo kjoa̱ jè ra 'mì Tértulo. Jñà xi̱ta̱ kìi̱, kijì ñánda̱ nga tíjna jè Félix ra xi̱ta̱xá ítjòn tíjna nga tsakángi jè Pablo.
44024002	'Kia̱ nga 'jiìkásen masen Pablo, tsikí'tsia̱á jè Tértulo nga kitsjà'tin 'én ra kondra̱ 'tse̱; kitsò‑la̱ jè Félix: ―Ngaji̱ ra xi̱ta̱xá ítjòn tijni, kjo̱nda tsa̱ji‑ní nga 'nchán titsa̱hijyo‑ji̱n. Kjín kjoa̱ ra nda tíbitjasòn ya̱ na̱xi̱ndá‑na̱ji̱n ra kjoa̱chji̱ne̱ tsa̱ji.
44024003	Kji'tá ni̱chjin tjín kjo̱nda tsa̱ji nga tíjngo. Ko̱'sín Nainá ra kátíchjí‑li nga ko̱'sín ta̱ nda tjibisiko̱‑náji̱n.
44024004	Majìn‑naji̱n nga tse chjinìchjin‑laji̱n; tjín‑li kjo̱nda nga ko̱'sín ti̱ná'ya jngohíjta‑náji̱n.
44024005	'Koa̱á 'sín ijye kijcha‑la̱ nga jè xi̱ta̱ ra̱kìi̱, 'ñó 'cho tí'sín nga tjíjtsa i̱sà'nde síjòyaá xi̱ta̱ na̱xi̱ndá judío; jé tíjna ítjòn‑la̱ jñà xi̱ta̱ nazareno ra síkaatjìya‑la̱ ndi̱yá‑la̱ Nainá.
44024006	Ti̱'koa̱á kjomejèn‑la̱ isìkitsón ya̱ I̱ngo̱ Tsje‑la̱ Nainá nga mejèn‑la̱ isìkjaha'sen jngo kjoa̱ ra mì tsa ya̱ bako̱‑la̱; 'koa̱á ma‑ni nga indabá'ñó‑ji̱n. [Mején‑naji̱n ko̱'sín si̱ko̱‑ji̱n koni 'sín tjín kjo̱téxoma tsa̱ji̱n,
44024007	tanga jé xi̱ta̱ ítjòn‑la̱ chíchàn ra 'mì Lisias tsasìko̱, ngi ko̱ó kjo̱'tse̱n nga tsja'án‑naji̱n 'kia̱ nga ijye nda indabá'ñó‑ji̱n tsiki,
44024008	ko̱ 'koa̱á 'sín kitsò nga jñà xi̱ta̱ ra bángi, tjíné‑la̱ nga i̱ ngixkìi̱n kátíndajín.] Ko̱maá ngaji̱ sabà chji̱nangi‑la̱ nga'tsì kjoa̱ kìi̱, mé‑ni nga jcha̱‑ni kó'sín tjín kjòn‑ni nga ko̱'sín fangi‑ji̱n.
44024009	Jñà xi̱ta̱ judío ra ya̱ títsa̱jna, ti̱'koa̱á 'koa̱á 'sín kitsò nga 'koa̱á 'sín tjín kiti.
44024010	Jè xi̱ta̱xá ítjòn iskimítje̱én tsja nga kitsjá'nde‑la̱ Pablo nga kiìchja̱. Jè Pablo kitsó‑ní: ―Ngaji̱ ra xi̱ta̱xá ítjòn tijni, ijyeé be‑náa̱ nga kjokjín nó tijnajin kjo̱téxoma ya̱ i̱'nde ra̱kìi̱; 'koa̱á ma‑ni nga ngi ko̱ó kjo̱tsja‑na̱ nga kichjàa̱, nga kósi̱ko̱ ijo‑na̱.
44024011	Ngaji̱, ko̱maá kjótsjiyi, ya̱á jcha̱a‑ni nga 'én kixi̱‑ní koni 'sín nga xiáa̱n; 'sa̱á tjín‑ni tejò ni̱chjin 'kia̱ nga 'jía̱ ya̱ Jerusalén nga 'jáha̱'se̱n ya̱ i̱ngo̱ ítjòn nga kíjtsexkón Nainá.
44024012	Mì kì tsijen kijcha‑na tsa xi̱ta̱ tíbatíko̱, ko̱ ni̱ mì tsa xi̱ta̱ na̱xi̱ndá ítsincha'á ya̱ ndi̱tsin i̱ngo̱ ítjòn, ko̱ ya̱ ni'ya sinagoga ñánda̱ maxkóya xi̱ta̱ Judío, ko̱ ya̱ a̱jin na̱xi̱ndá.
44024013	Jñà xi̱ta̱ ra bángi‑na mì kì ñánda̱ i̱'ká‑ni nga ko̱ki̱tso̱ nga 'én kixi̱‑ní jñà kjoa̱ ra bánè‑na.
44024014	Tanga 'koa̱á xián kixi̱‑la ra ngi kjo̱hixi̱, 'a̱n, jè sìhitjásòn‑la̱ jè Nainá ra Nainá tsò‑la̱ xi̱ta̱ jchínga‑na̱ji̱n; 'koa̱á 'sín sìhitjásòo̱n koni 'sín tjín jè ndi̱yá xi̱tse̱‑la̱ Cristo, jè ra tsò‑la̱ jñà xi̱ta̱ kìi̱ nga kj'ií ndi̱yá‑ní a̱'ta 'tse̱ Nainá. 'A̱n makjiín ijyeé‑na koni 'sín tíchja̱ xa̱jo̱n ra tjí'ta kjo̱téxoma‑la̱ Nainá ra tsikínda Moisés ko̱ 'tse̱ jñà xi̱ta̱ ra kiìchja̱ ngajo‑la̱ Nainá kjotseé.
44024015	'Koa̱á 'sín tjíjngo takoàa̱n ra a̱'ta 'tse̱ Nainá nga tíkoñá‑la̱ koni 'sín i̱nchikoñá‑la̱ jñà xi̱ta̱ kìi̱, nga kjoa̱áyaá‑la̱ jñà xi̱ta̱ ra ijye 'ken, jñà ra xi̱ta̱ kixi̱ ko̱ ra mì tsa xi̱ta̱ kixi̱ kjomà.
44024016	'Koa̱á ma‑ni nga 'koa̱á 'sín binè‑la̱ ijo‑na̱ nga tsjeé síkíjna kjo̱bítsjen‑na̱ ya̱ ngixko̱n Nainá ko̱ ya̱ ngixko̱n xi̱ta̱.
44024017	’'Kia̱ nga ijye kjokjín nó xìn na̱xi̱ndá tsá'ba̱, 'jíhi̱í india‑na ya̱ na̱xi̱ndá‑na̱ nga 'jíi̱ko̱‑la̱ to̱n jñà ndí xi̱ta̱ i̱ma̱ ko̱ 'jíi̱ tsja‑la̱ kjo̱tjò jè Nainá ya̱ Jerusalén.
44024018	'Koa̱á 'sín tjín kjoa̱ ra tí'siaa̱n ya̱ ndi̱tsin i̱ngo̱ 'kia̱ nga ijye ísitsjée̱ ijo‑na̱ [koni 'sín tjín kjo̱téxoma‑la̱ xi̱ta̱ judío]. 'Kia̱ nga kijtse‑na jñà xi̱ta̱ judío ra ya̱ Asia i̱'nde‑la̱, mì tsa kjìn ma‑ni xi̱ta̱ ra títsa̱jnako̱‑na, ti̱'koa̱á mì tsa kjo̱si tíbì'tsiáa̱.
44024019	Jñá‑la xi̱ta̱ kìi̱ ra kixi̱ kjoa̱ ra ma kji̱nchrabà mé‑ni nga tsjá‑ni 'én‑la̱ tsa mé kjoa̱ ra tjín‑la̱ ra kondra̱ tsa̱'a̱n.
44024020	Ko̱ tsa majìn, jñà xi̱ta̱ ra i̱ títsa̱jna ká'téna̱jmí tsa mé jé ra isakò‑la̱ ra a̱'ta tsa̱'a̱n 'kia̱ nga tsakáti̱jnaa̱ ya̱ ngixko̱n xi̱ta̱xá judío.
44024021	O̱ ra kií jé ra tíma‑na nga 'ñó kíchjà 'kia̱ nga tíjna̱jin‑la̱ xi̱ta̱xá judío nga kíxin‑la̱: “Ni̱chjin ra̱kìi̱, ta kií kjoa̱ nga tísinéjé‑na ta nga̱tjì‑la̱ nga ko̱'sín makjiín‑na nga faháya‑ila̱ jñà xi̱ta̱ ra biya.”
44024022	Jè Félix, ndaá tjíjin‑la̱ koni 'sín tjín jè ndi̱yá xi̱tse̱‑la̱ Jesucristo. Tsikíjna chrá'bá jè kjoa̱ ra̱kìi̱. Kitsò: ―'Kia̱ nga kj'i̱í sabà jè Lisias jè xi̱ta̱ ítjòn‑la̱ chíchàn, 'kia̱á ko̱xín‑no kó'sín si̱ndajín jè kjoa̱ ra tjín‑no.
44024023	Jè Félix kitsjá‑la̱ kjo̱hixi̱ jñà chíchàn nga takó kátíjna'ya nda̱yá jè Pablo, tanga ti̱'koa̱á maá katatsjá'nde‑la̱ tsa mé ra mejèn‑la̱ nga 'si̱in ko̱ ti̱'koa̱á katatsjá'nde‑te‑la̱ nga katasísin‑la̱ jñà xi̱ta̱ xákjién ra ki̱jchò'tsè ra nda báko̱.
44024024	'Kia̱ nga ijye tsato chiba ni̱chjin, ijchó india‑ni Félix; tje̱n‑ko̱ jè chjo̱ón‑la̱ ra 'mì Drusila ra ti̱'koa̱ xi̱ta̱ judío. Kitsjá kjo̱hixi̱ nga kiìjch'à jè Pablo nga ma kií'nchré‑la̱ kó'sín makjiín‑la̱ ra a̱'ta 'tse̱ Cristo Jesús.
44024025	Jè Pablo, tsi'kéna̱jmí‑la̱ kó'sín tjín ra kjoa̱kixi̱, ko̱ kó'sín nga maá si̱kijne‑lá ijo‑ná nga mì ti̱ kì 'cho 'sia̱n‑ná; ti̱'koa̱á tsi'kéna̱jmí‑la̱ nga 'sa̱á nchrabá jè ni̱chjin nga si̱ndajín ijye‑la̱ jé‑la̱ xi̱ta̱. Jè Félix tà itsakjón‑ní; 'kia̱á kitsò‑la̱: ―'Tin‑nì 'ndi̱‑ni̱. 'Kia̱ kichjà india‑la 'kia̱ nga ko̱'a‑na.
44024026	Jè Félix, 'koa̱á 'sín koñá‑la̱, tsa kií ni̱chjin, to̱n tsjá‑la̱ jè Pablo mé‑ni nga ma si̱ìkíjnandi̱í‑ni; 'koa̱á ma‑ni nga kjín 'ka̱ kiìchja̱‑la̱ nga tsakáko̱na̱jmí.
44024027	'Kia̱ nga ijye tsato jò nó, jahatjìyaá xá‑la̱ Félix. Jè 'jaha'sen ngajo‑la̱ xi̱ta̱ ra 'mì Porcio Festo. Jè Félix, mején‑la̱ nga mì 'cho kíjna‑la̱ jñà xi̱ta̱ judío; 'koa̱á ma‑ni nga takó isíkíjna‑isa nda̱yá jè Pablo.
44025001	Jè Festo ijchó ya̱ Cesarea nga 'jaha'sen xá ítjòn ra itjábé‑la̱; ra kjomà jàn ni̱chjin itjo ya̱ Cesarea, nga kijì ján Jerusalén.
44025002	'Kia̱ nga ijye tíjna ya̱ Jerusalén ijchòjkoón jñà na̱'mì ítjòn ko̱ xi̱ta̱ ítjòn‑la̱ xi̱ta̱ judío nga tsakángi jè Pablo.
44025003	Isíjé‑la̱ kjo̱nda jè Festo nga katasíkjinchrobá‑nì jè Pablo ya̱ Jerusalén. Ta nga̱tjì‑la̱ jñà xi̱ta̱ kìi̱, ijye tjínda‑la̱ nga ya̱ kítsa̱chjà ikon‑la̱ ya̱ a̱ya ndi̱yá mé‑ni nga si̱ì'ken‑ni.
44025004	Tanga jè Festo, kitsó‑ní: ―Mì kì ko̱ma‑jìn. Nga̱ jè Pablo nda̱yá tíjna'ya ya̱ Cesarea, ko̱ 'a̱n, ti̱'koa̱á koa̱áfa ndi̱to̱ón‑te‑na.
44025005	Katabáhijtako̱ i'ka‑na jñà xi̱ta̱xá‑no ya̱ ján Cesarea mé‑ni ma katabángi‑ni jè xi̱ta̱ ra̱kìi̱, tsa mé jé ra tjín‑la̱ ra kondra̱ tsa̱jiòn.
44025006	Jè Festo tsikijnaá‑la tsa jin ni̱chjin ko̱ tsa te ni̱chjin ján Jerusalén; a̱kjòn tsáfa‑ni ya̱ Cesarea; ra kjomà nchijòn, 'kia̱ nga ijchò‑ni ya̱ Cesarea, tsikijnané jè íxile̱ 'tse̱ kjo̱téxoma‑la̱, a̱kjòn kitsjá kjo̱hixi̱ nga kiìjch'à jè Pablo.
44025007	'Kia̱ nga 'jaha'sen ya̱ ni'ya masen jè Pablo, jñà xi̱ta̱ judío ra 'ji‑ni Jerusalén, kiì kincha'ta chraña‑la̱, ko̱ kjín sko̱ya 'én ndiso ra 'ñó 'cho tsò tsakánè‑la̱, tanga ni̱jngo ra kjomà kisìkìxi̱ya jñà 'én ra kitsjà.
44025008	Jè Pablo tsasìko̱ó ijo‑la̱ kitsò: ―Ni̱mé jé ra tsakatsjía̱ ra kondra̱ tífì‑la̱ kjo̱téxoma‑la̱ xi̱ta̱ judío, ko̱ ni̱ mì tsa kondra̱ tífì‑la̱ jè i̱ngo̱ ítjòn‑la̱ Nainá, ko̱ ni̱ mì tsa kondra̱ tíjna̱‑la̱ xi̱ta̱xá ítjòn 'tse̱ Roma.
44025009	Tanga jè Festo mején‑la̱ nga mì 'cho kíjna‑la̱ jñà xi̱ta̱ judío; iskonangií‑la̱ jè Pablo, kitsò‑la̱: ―¿A mején‑li 'kín ya̱ Jerusalén mé‑ni nga ya̱ kíndajién jè kjoa̱ ra tjín‑li?
44025010	Pablo kiìchja̱‑ní kitsò: ―Ijyeé jnchro i̱ tíjna̱ ñánda̱ nga tjín kjo̱téxoma‑la̱ xi̱ta̱xá ítjòn 'tse̱ Roma. Machjeén‑ní nga i̱ katasindajín‑na. Ngaji̱ ndaá tjíjin‑li, mì tsa mé kjoa̱ ra tsakatsjía̱ ra a̱'ta 'tse̱ xi̱ta̱ judío.
44025011	Tsa tjín‑na jé ra bakèn‑la̱ nga ki̱yáa̱, tjíjngoó takoàa̱n nga katasí'ken‑na xi̱ta̱; tanga tsa mì tsa kixi̱ tjín‑ni 'én ra títjahínè‑na, ni̱yá ra tjí'nde‑la̱ nga ya̱ si̱ìnga̱tsja‑na jñà xi̱ta̱ kìi̱. Isa̱á nda, jè kátíndajín‑na jè César [ra xi̱ta̱xá ítjòn tíjna ya̱ Roma ra batéxoma‑la̱ nga'tsì xi̱ta̱xá ítjòn ra i'ka].
44025012	Jè Festo, 'kia̱á tsajo̱óya‑ni ko̱ xi̱ta̱‑la̱ ra títsa̱jnako̱, a̱kjòn kitsò: ―Tsa 'koa̱á 'sín níjí nga jè xi̱ta̱xá ítjòn‑la̱ Roma ki̱ìndajín‑li, ya̱á sikásén‑la̱.
44025013	'Kia̱ nga ijye tsato chiba ni̱chjin, jè xi̱ta̱xá ítjòn ra 'mì Agripa ko̱ chjo̱ón ra 'mì Berenice ijchó ya̱ Cesarea nga ijchò síhixo'ta‑la̱ jè Festo.
44025014	Kjín ni̱chjin tsikitsa̱jna ya̱ Cesarea; 'koa̱á ma‑ni nga jè Festo tsi'kéna̱jmí‑la̱ Agripa kjoa̱ 'tse̱ Pablo, kitsò‑la̱: ―Jngo xi̱ta̱ tíjna'ya ya̱ nda̱yá ra jè Félix isíkíjna.
44025015	'Kia̱ nga kijiàa̱ ján Jerusalén, jñà xi̱ta̱ ítjòn‑la̱ na̱'mì ko̱ xi̱ta̱ jchínga‑la̱ xi̱ta̱ judío kitsjá‑na 'én nga bángi. Isíjé‑na nga ko̱'sín katasinè‑la̱ nga katiya.
44025016	Tanga 'a̱n, 'koa̱á 'sín kíxin‑la̱ nga jñà xi̱ta̱xá 'tse̱ Roma, mì tsa ko̱'sín 'sín nga taxki̱ sí'ken xi̱ta̱ 'kia̱ nga ti̱kje 'ya‑la̱ mé jé ra tjín‑la̱. Ítjòn kjón katajo̱ó'a ko̱ jñà xi̱ta̱ ra bángi mé‑ni nga ko̱ma ko̱si̱ko̱‑ni ijo‑la̱.
44025017	'Koa̱á ma‑ni, 'kia̱ nga 'ji i̱jndíi̱ jñà xi̱ta̱ kìi̱, mì kì tsa ìskanichjín‑la̱; ra kjomà ma nchijòn, 'kia̱ nga ijye tsakáti̱jnasòn íxile̱‑na̱ ñánda̱ nga batexóma ya̱ ni'ya masen, ndi̱to̱ón kiìjch'à jè xi̱ta̱ ra̱kìi̱.
44025018	'Kia̱ nga ijye títsa̱jna masen jñà xi̱ta̱ ra bángi, ni̱mé 'én ra ko̱'sín tsakánè‑la̱ koni 'sín ísikítsjee̱n ra 'a̱n.
44025019	Tà kií 'én ra tsakánè‑la̱ ra kondra̱ 'tse̱ Pablo koni 'sín nga makjiín‑la̱ ra a̱'ta 'tse̱ Nainá, ko̱ a̱'ta 'tse̱ jngo xi̱ta̱ ra 'mì Jesús ra ijye 'ken; tanga, tsò ra jè Pablo nga tíjnakon‑ní.
44025020	Koni 'a̱n, mì kì be mé ra 'siaa̱n a̱'ta 'tse̱ kjoa̱ kìi̱, 'koa̱á ma‑ni nga ískonangi‑la̱ jè Pablo, a mején‑la̱ nga ki̱ji̱ ján Jerusalén mé‑ni nga ya̱ katasindajín‑la̱ jè kjoa̱ ra tísingi.
44025021	Tanga 'koa̱á 'sín isíjé‑na jè Pablo nga jè xi̱ta̱xá ítjòn‑la̱ Roma kátíndajín‑la̱. Kií ko̱'sín kítsja‑na kjo̱hixi̱ nga katìjnaya‑isa nda̱yá skanda 'kia̱ nga ko̱ma sikásén‑la̱ César ra xi̱ta̱xá ítjòn tíjna 'tse̱ Roma.
44025022	Jè Agripa kitsó‑la̱ jè Festo: ―Ti̱'koa̱á 'a̱n, mején‑na nga kji'nchrè‑la̱ xi̱ta̱ ra̱kìi̱. Jè Festo kitsó‑la̱: ―Nchijòn‑la ki̱ná'ya‑la̱.
44025023	Ra ma nchijòn, 'kia̱ nga jè Agripa ko̱ Berenice 'jaha'sen ya̱ ni'ya masen, 'ñó nda kinisin‑la̱. Tje̱n‑ko̱ jñà xi̱ta̱ ítjòn‑la̱ chíchàn ko̱ jñà xi̱ta̱ ítjòn‑la̱ na̱xi̱ndá; jè Festo kitsjá kjo̱hixi̱ nga katijch'a jè Pablo.
44025024	Ko̱ a̱kjòn kitsò: ―Ngaji̱ Agripa ra xi̱ta̱xá ítjòn tijni, ko̱ nga'tsì‑no ra i̱ titsa̱jnako̱‑náji̱n: Chítsijen‑la xi̱ta̱ ra̱kìi̱. Nga'tsì jñà xi̱ta̱ judío ra ya̱ Jerusalén i̱'nde‑la̱ ko̱ ra i̱ Cesarea i̱'nde‑la̱ 'ñó jchán i̱nchisíjé'ta‑na nga mejèn‑la̱ nga katabiya.
44025025	Tanga 'a̱n, nì mé kjoa̱ matsji‑na ra a̱'ta 'tse̱ ra bakèn‑la̱ nga ki̱yá. Tanga tsa'baá isíjé‑ni nga jè xi̱ta̱xá ítjòn ra tíjna ya̱ Roma katabíndajín‑la̱. 'A̱n, 'koa̱á 'sín ijye ískosòn‑la̱ nga ya̱ sikásén‑la̱.
44025026	Tanga 'a̱n, ni̱mé jé ra sakó‑na ra a̱'ta 'tse̱ xi̱ta̱ ra̱kìi̱ kó'sín ko̱ma‑ni nga sikásén‑la̱ xa̱jo̱n jè xi̱ta̱ ítjòn‑na̱ 'tse̱ Roma. 'Koa̱á ma‑ni nga síjé‑najiòn ra i̱ titsa̱jna ko̱ ngaji̱ nàmi̱ Agripa ra xi̱ta̱xá ítjòn 'mì‑li, mé‑ni 'kia̱ nga ijye ko̱jtsò, sa̱kò‑na kjo̱hixi̱ kó'sín nga ma sikásén‑la̱ xa̱jo̱n jè xi̱ta̱xá ítjòn 'tse̱ Roma.
44025027	'A̱n, 'koa̱á ma‑na, nga nì mé chjí‑la̱ tsa taxki̱ sikásén jngo xi̱ta̱ preso tsa mì kì sikásén‑te jngo xa̱jo̱n a̱'ta 'tse̱ mé jé ra tjín‑la̱.
44026001	Jè Agripa kitsó‑la̱ Pablo: ―Tjí'ndeé‑li nga ki̱nákji̱i nga ti̱si̱ki̱i ijo‑li. Pablo iskimítje̱én tsja; tsikí'tsia̱ nga kiìchja̱tjì ijo‑la̱; kitsò:
44026002	―Ngaji̱ Agripa, matsjaá‑na nga ma ji̱ kichjàko̱‑la mé‑ni nga ma kósi̱ko̱o ijo‑na̱ a̱'ta 'tse̱ nga'tsì kjoa̱ ra bánè‑na jñà xi̱ta̱ judío nga bángi‑na.
44026003	Be‑náa̱ ngaji̱ Agripa, nga ndaá tjíjin ijye‑li nga'tsì kjoa̱, kó'sín nga‑la̱ jñà xi̱ta̱ judío ko̱ kjoa̱ ra jñà jo̱óya‑ni. 'Koa̱á ma‑ni nga síjé‑la, 'ti̱ìn kjo̱nda, ti̱ná'ya‑la nda nda‑ná.
44026004	’Nga'tsì jñà xi̱ta̱ judío ndaá tjíjin‑la̱ kó'sín tísíjchá ijo‑na̱ ya̱ nangi‑na̱ ko̱ ya̱ Jerusalén skanda 'kia̱ nga ti̱'sa̱ ti 'kiaa̱.
44026005	Jñà xi̱ta̱ kìi̱, ko̱maá ká'téna̱jmí‑li tsa mejèn‑la̱. Nga̱ ndaá tjíjin‑la̱ ra jñà; skanda ti̱'sa̱‑ni, ya̱á iskotá'yájin‑la̱ 'a̱n jñà xi̱ta̱ fariseo. Jñà xi̱ta̱ fariseo taxki̱ i'iín tjín koni 'sín nga bínè‑la̱ ijo‑la̱ nga bexkón kjo̱téxoma‑la̱ Nainá koni ra jñà xi̱ta̱ judío ra i'ka.
44026006	Ta 'koa̱á tjín jnchro‑ni kjoa̱ ra i̱ tíjna̱‑na, ta nga̱tjì‑la̱ ra 'a̱n, 'koa̱á 'sín tjíjngo takoàa̱n nga ki̱tjasón kjoa̱ ra 'a̱n tíkoñá‑la̱ koni 'sín nga Nainá ijye kitsjà‑la̱ 'én jñà xi̱ta̱ jchínga‑na̱ji̱n.
44026007	Jñà tje̱‑la̱ na̱xi̱ndá Israel ra tejò ma‑ni, ko̱ ni̱chjin ko̱ ni̱tje̱n, jeya i̱nchisíkíjna Nainá nga i̱nchikoñá‑la̱ nga ki̱tjasòn jñà kjoa̱ kìi̱. 'Koa̱á 'sín xin‑la nga ji̱ Agripa, ra 'a̱n, ti̱jñá‑ni kjo̱nda kìi̱ ra tíkoñá‑la̱; 'koa̱á ma‑ni nga bángi‑na jñà xi̱ta̱ judío.
44026008	Jiòn, ¿mé‑ni nga mì kì makjiín‑no nga maá‑la̱ Nainá síkjaáya‑la̱ jñà xi̱ta̱ ra ijye 'ken?
44026009	’Nga ti̱'sa̱ kjotseé, skanda 'a̱n, 'koa̱á ti̱'sín isíkítsjen tsa machjeén‑ní nga 'ñó kondra̱ kjín‑la̱ 'a̱n jè Jesús ra Nazaret i̱'nde‑la̱.
44026010	'Koa̱á 'sín kí'siaa̱n ya̱ ján Jerusalén. Jñà xi̱ta̱ ítjòn‑la̱ na̱'mì kitsjá‑na kjo̱hixi̱ nga 'ñó kjìn xi̱ta̱ tsje‑la̱ Nainá ítsincha'yá nda̱yá. Ko̱ 'kia̱ nga ini'ken jñà xi̱ta̱ kìi̱, 'a̱n, ti̱'koa̱á ya̱á isíngásòn‑ko̱ xi̱ta̱ ra ko̱ki'siòo̱n.
44026011	Nga̱ jndíi̱ ra ján kijiàa̱ ya̱ ni'ya sinagoga ñánda̱ nga maxkóya xi̱ta̱ Judío; kjín 'ka̱ kítsja‑la̱ kjo̱hi'in nga mejèn‑na nga katachja̱jno‑la̱ jè Cristo. 'Ñó ísijtíkee̱, skanda kiìtji̱ngi‑la̱ ra kondra̱ 'tse̱ ya̱ ñánda̱ na̱xi̱ndá kjin.
44026012	’Kií xá kijì‑na ya̱ na̱xi̱ndá Damasco 'kia̱ nga ijye tsatéxá‑na ko̱ ti̱'koa̱ kitsjá‑na kjo̱hixi̱ jñà xi̱ta̱ ítjòn‑la̱ na̱'mì.
44026013	Ijchó‑la tsa masen ni̱chjin, ji̱ nàmi̱ Agripa, 'kia̱ nga tífia ya̱ a̱ya ndi̱yáa̱, kíjtseé jngo ni'í ra ngajmi inchrabà‑ni ra 'ñó fate tsatsíjen nda mí 'koa̱‑ni koni jè ndabá‑la̱ tsá'bí. Ngi isìhiseén ya̱ jngo tjindi‑la̱ ñánda̱ nga tífia ko̱ kóho'ki ñánda̱ nga i̱jncha xi̱ta̱ ra tje̱n‑ko̱‑na.
44026014	Nga'tsì‑naji̱n ngi iskatsajo'tá‑náji̱n ya̱ nangi, ko̱ a̱kjòn kí'nchrè jngo 'én ya̱ a̱jin i̱sén ra 'én hebreo kiìchja̱‑na nga kitsò: “Saulo, Saulo, ¿mé‑ni 'a̱n mihìtji̱ngi‑ná nga kondra̱ 'mì‑ná? Ti̱ji̱í tjifatsji‑la̱ kjo̱hi'in ijo‑li, koni 'sín 'sín nchra̱ja̱ 'kia̱ nga tsjòn‑la̱ yákjo̱n ra bíchjà‑ila̱ ni‑la̱.”
44026015	'A̱n, kíxiín‑la̱: “¿Yá‑ni ngaji̱ Na̱'ìn?” 'Kia̱á kitsò‑na: “'A̱n‑ná ra 'mì‑na Jesús ra kondra̱ tji'mi‑la̱ ji̱ nga mihìtji̱ngi‑la̱.
44026016	Ti̱sítji̱in; ti̱si̱jna kixi̱í; kií xá kasìkatsíjen‑la ijo‑na̱ mé‑ni nga 'a̱n si̱xáko̱‑ná ko̱ ji̱í íki̱i 'én a̱'ta 'tse̱ kjoa̱ ra ijye kà'yi ko̱ ra 'sa̱ jcha̱ isi, jñà ra 'sa̱ kokon-isa‑la.
44026017	'A̱án sikónda̱‑la nga mì mé si̱ìko̱‑li jñà xi̱ta̱ na̱xi̱ndá‑li ra xi̱ta̱ judío ko̱ ra mì tsa xi̱ta̱ judío. Nga̱ ya̱á sikásén‑la 'ndi̱ ya̱ ñánda̱ nga tjíhijyo jñà xi̱ta̱ kìi̱,
44026018	mé‑ni nga chjí'xa̱ngi xko̱n nga mì ti̱ ya̱ katimaya‑ni ya̱ ndi̱yá ra jñò chon; ndi̱yá iseén katimaya. Katitjokàjin ñánda̱ nga jè xi̱ta̱‑ni̱í itsabá'ñó, jè Nainá katafì'ta‑la̱. Katakjiín‑la̱ ra a̱'ta tsa̱'a̱n, mé‑ni nga ma sijchá'ta‑la̱ jé‑la̱ ti̱'koa̱á tjábé‑te‑la̱ kjo̱tjò ra tjábé‑la̱ xi̱ta̱ na̱xi̱ndá‑la̱ Nainá ra xá tsjahíjin‑ni.”
44026019	’Ngaji̱ Agripa ra xi̱ta̱xá ítjòn tijni, 'a̱n mì kì tsa isítája jiàa̱n jè inìma̱‑na̱ 'kia̱ nga kíjtsee̱ jè kjoa̱ ra̱kìi̱ nga kí'nchrè ra ngajmi inchrabà‑ni.
44026020	Ta isa̱á ya̱ kjón tsi'kènájmí ítjòn‑la̱ jñà xi̱ta̱ Damasco, a̱kjòn tsi'kènájmí‑la̱ xi̱ta̱ Jerusalén, ko̱ kóho'ki nangi Judea, ko̱ nga'tsì jñà ra mì tsa xi̱ta̱ judío. 'Koa̱á 'sín ítsi'kena̱jmí‑la̱ nga katasíkájno‑ni jé‑la̱, ko̱ kì ti̱ tsja jé bátsji‑ni; Nainá katafì'ta‑la̱; ko̱'sín kata'sín jè kjo̱nda ra 'ya‑la̱ nga ijye jahatjìya‑la̱ kjo̱bítsjen‑la̱.
44026021	'Koa̱á ma‑ni nga kitsabá'ñó‑na jñà xi̱ta̱ judío ya̱ ndi̱tsin i̱ngo̱, nga mejèn‑la̱ nga si̱ì'ken‑na.
44026022	Tanga jé Nainá tíbasìko̱‑ná; 'koa̱á ma‑ni nga takó ko̱'sín tí'siaa̱n skanda 'ndi̱ 'ndi̱; 'koa̱á 'sín tí'bènájmí ijye‑la̱ nga'tsì ra i̱xti ko̱ nga'tsì jñà ra xi̱ta̱ jchínga. Mì tsa kj'ií 'sín tíbakon‑yá‑la̱; kií 'én ra tí'bènájmí‑la̱ jè ra tsakón‑ya‑te jè Moisés ko̱ xi̱ta̱ ra isìchjeén Nainá nga kiìchja̱ ngajo‑la̱, jñà kjoa̱ ra tjínè‑la̱ ra ko̱ka̱ma ni̱chjin ra fì‑isa
44026023	nga jè Cristo [xi̱ta̱ ra xá isìkasén‑ni Nainá], tjínè‑la̱ nga ko̱'sín 'ken, tanga 'kia̱ nga ijye 'ken, jè‑ní ra jaáya ítjòn‑la̱, mé‑ni nga ko̱ma 'ke̱èna̱jmíya‑ni kó'sín nga ko̱hisen‑jín ya̱ inìma̱‑la̱ nga'tsì xi̱ta̱ judío ko̱ ra mì tsa xi̱ta̱ judío.
44026024	Jè Festo, 'kia̱ nga kií'nchré 'én‑la̱ Pablo nga tíbasìko̱ ijo‑la̱, 'ñó kiìchja̱ kitsò: ―¡Ngaji̱ Pablo, ijyeé‑la tímaská‑li; jé‑la xa̱jo̱n ra ta̱ nda chitá'yí tísíská‑li!
44026025	Tanga jè Pablo kitsó‑la̱: ―Ngaji̱ Nàmi̱ Festo ra xi̱ta̱xá tijni, mì tsa ská‑na; 'koa̱á 'sín tjín; 'én kixi̱í ra tíchjàa̱.
44026026	Jè Agripa ra xi̱ta̱xá ítjòn tíjna, tjíjin ijyeé‑la̱ jñà kjoa̱ kìi̱; 'koa̱á ma‑ni nga ma'ñótakoàa̱n nga ko̱'sín tíchjàa̱ ya̱ ngixko̱n ra jè; 'a̱n, 'koa̱á 'sín makjiín kixi̱‑na nga ra jè, ti̱'koa̱á 'ñó nda tjíjin‑la̱ jñà kjoa̱ kìi̱; nga mì tsa tjí'ma‑jìn koni 'sín kjomà.
44026027	Ngaji̱ Agripa ra xi̱ta̱xá ítjòn tijni, ¿a makjiín‑li koni 'sín kitsò jñà xi̱ta̱ ra Nainá kisìchjeén nga kiìchja̱ ngajo‑la̱? 'Koa̱á ma‑na nga makjiín‑li.
44026028	Jè Agripa kitsó‑la̱ Pablo: ―¿A 'koa̱á ma‑li nga tà ndi̱to̱ón ko̱kjiín‑na nga xi̱ta̱‑la̱ Cristo ko̱maa̱?
44026029	Jè Pablo kitsó‑ní: ―A ndi̱to̱ón ko̱kjiín‑li o̱ ra mí tsa ndi̱to̱n ko̱kjiín‑li, 'a̱n, 'koa̱á 'sín síjé‑la̱ Nainá nga mì tsa tà ji̱ katakjiín‑li ra xi̱ta̱xá ítjòn 'mì‑li, ti̱'koa̱á katakjiín‑te‑la̱ nga'tsì xi̱ta̱ ra i̱nchi'nchré‑na nga ko̱'sín katama koni 'a̱n, tanga kì chjàn na'ñó ki̱cha̱ si'ta.
44026030	'Kia̱á tsasítje̱n Agripa ko̱ Festo ko̱ Berenice, ko̱ nga'tsì xi̱ta̱ ra ya̱ títsa̱jna.
44026031	Xìn'tá kijì nga tsajo̱óya‑ni kjoa̱ kìi̱. Kitsò‑la̱ xákjién: ―Jè xi̱ta̱ ra̱kìi̱, ni̱mé kjoa̱ tjín‑la̱ ra bakèn‑la̱ nga ki̱yá, skanda ti̱'koa̱á mì kì bakèn‑la̱ nga nda̱yá kíjna'ya.
44026032	Agripa kitsó‑la̱ jè Festo: ―Jè xi̱ta̱ ra̱kìi̱, nda ko̱maá‑la kíjnandi̱í‑ni tsa mì‑la ko̱'sín isíjé nga jè xi̱ta̱xá ítjòn‑la̱ Roma kátíndajín saba‑la̱.
44027001	'Kia̱ nga ijye ko̱'sín iskosòn‑la̱ nga ya̱á si̱ìkasén‑naji̱n Italia, jè Pablo ko̱ xi̱ta̱ preso ra i'ka, ya̱á kjonga̱tsja xi̱ta̱ ítjòn‑la̱ chíchàn ra 'mì Julio ra ya̱ chja̱‑ni jngó jtín chíchàn ra 'mì Emperador (ra síkinda̱ jè xi̱ta̱xá ítjòn 'tse̱ Roma).
44027002	Ya̱á tsitjàha̱'se̱n‑ji̱n jngo chitso ra ya̱ 'tse̱ Adramitio ra ijye mejèn tíbitjo ra ya̱ tífì jngó jngó na̱xi̱ndá a̱ndi ndáchikon 'tse̱ nangi Asia. Ti̱'koa̱ ya̱á tsakáhijtako̱‑naji̱n xi̱ta̱ ra 'mì Aristarco ra ya̱ i̱'nde‑la̱ Tesalónica, na̱xi̱ndá ra chja̱‑ni Macedonia.
44027003	Ra kjomà ma nchijòn, ya̱á ijchò‑ji̱n na̱xi̱ndá ra kjijna a̱ndi nandá ra 'mì Sidón. Jè Julio ndaá isìko̱ jè Pablo, kitsjá'ndeé‑ní nga kiì katsíjen‑la̱ jñà xi̱ta̱ ra nda báko̱, mé‑ni nga jñà xi̱ta̱ kìi̱ isìsin‑la̱ Pablo.
44027004	'Kia̱ nga ítjo̱‑ji̱n ya̱ Sidón, 'koa̱á 'sín tsangìkjájton‑ji̱n ya̱ ra ijngoa‑la̱ nangi ra kjijnajin nandá ra 'mì Chipre, nga̱ jè tjo̱, 'koa̱á 'sín tí'bé koni 'sín i̱nchimangí‑ji̱n tsiki.
44027005	'Koa̱á 'sín tsatojin‑ji̱n ndáchikon nga tsitjàha̱ndi‑laji̱n i̱'nde 'tse̱ Cilicia ko̱ Panfilia, a̱kjòn ijchò‑ji̱n ñánda̱ 'mì Mira, na̱xi̱ndá ra chja̱‑ni i̱'nde Licia.
44027006	Jè xi̱ta̱ ítjòn‑la̱ chíchàn isakò jngo‑la̱ chitso ra ya̱ 'tse̱ Alejandría ra ya̱ tífì Italia; ya̱á isìkjaha'sen‑naji̱n mé‑ni nga kjomà tsangì-isa‑naji̱n.
44027007	Kjín ni̱chjin tsinchimajin‑ji̱n ya̱ ndáchikon nga̱ xa̱án kijì jè chitso; 'ñó chjá ijchò‑naji̱n ya̱ kixi̱‑la̱ Gnido. Jè tjo̱ mì kì kitsjá'nde‑la̱ jè chitso nga tsangì kixi̱‑ji̱n; 'koa̱á 'sín tsangìkjájton‑ji̱n ya̱ nangi Creta, ya̱ kixi̱‑la̱ na̱xi̱ndá Salmón.
44027008	Tseé kjo̱hi'in ki'nià‑ji̱n nga tsatojin‑ndá jè chitso nga tíjngo a̱ndi ndáchikon 'tse̱ Creta. 'Ñó chjá ijchò‑naji̱n ya̱ i̱'nde ñánda̱ 'mì Buenos Puertos ya̱ chraña'tá‑la̱ na̱xi̱ndá Lasea.
44027009	Ijyeé kjìn ni̱chjin tsato; ijyeé 'ñó xkón tjín‑la̱ ya̱ a̱jin ndáchikon nga̱ tímachrañaá ni̱chjin cho̱ 'nchán ñánda̱ nga 'ñó 'fiì tjo̱. 'Koa̱á ma‑ni nga jè Pablo kitsjá‑la̱ 'én jñà xi̱ta̱,
44027010	kitsò‑la̱: ―'A̱n, 'koa̱á 'sín machi̱ya‑na, nga koni 'sín i̱nchimangié, 'ñó tse kjo̱skon tjín‑la̱; si̱jchijaá‑leé jè chitso ko̱ jñà 'chá ra i̱jncha; skanda tjín‑te‑la̱ kjo̱skon tsa ki̱yé ra jién.
44027011	Jè xi̱ta̱ ítjòn‑la̱ chíchàn, jé isa̱ nda kií'nchréhijon‑la̱ jè ni‑la̱ chitso ko̱ jè xi̱ta̱ ítjòn ra batéxoma‑la̱ jñà xi̱ta̱ ra síxáko̱ chitso. Mì kì jè isìsin koni 'sín kitsò jè Pablo.
44027012	Ya̱ i̱'nde ra̱kìi̱, mì kì ma ya̱ sinchá chitso 'kia̱ nga ni̱chjin cho̱ 'nchán. Jñà xi̱ta̱ ra ya̱ títsa̱jnaya chitso, kjín ma‑ni ra ngásòn kitsò: “Isa̱á nda‑ni tsa kítjo̱kajieén i̱'nde ra̱kìi̱; ko̱ 'ki̱ nga'ñó‑lá ijo‑ná nga kijcheé ya̱ Fenice, jngo i̱'nde ra ti̱ i̱ chja̱‑ni nangi Creta ñánda̱ nga nda chon, nga ti̱'xá jngo i̱'nde ya̱ a̱ndi ndáchikon nga ma 'faha'sen chitso ya̱ nga kixi̱‑la̱ ñánda̱ kàtjì‑ni tsá'bí ko̱ ya̱ ngaskoán‑la̱; ko̱ ya̱á ma ki̱tsa̱jneé nga katato‑la̱ jè ni̱chjin 'tse̱ cho̱ 'nchán.”
44027013	Jñà xi̱ta̱ ra síxáko̱ chitso, 'kia̱ nga kijtse nga indaá tí'ba tjo̱ ra ya̱ tínchrabá‑ni ya̱ nga kixi̱‑la̱ ñánda̱ bitjokátji‑ni tsá'bí, 'koa̱á 'sín isíkítsjen tsa ijyeé ko̱ma kongí‑ji̱n; 'kia̱á ítjo jè chitso, tsangì‑ji̱n ya̱ a̱jin ndáchikon ya̱ a̱ndi‑la̱ nangi Creta.
44027014	Tanga 'kia̱ nga ijye timajin‑ji̱n ya̱ ndáchikon, 'jií jngo tjo̱xkón ra ya̱ inchrabà‑ni ya̱ ngaskoán‑la̱ ñánda̱ bitjokátji‑ni tsá'bí ra 'ñó 'tsa ko̱ ra 'ñó isìjtiya‑la̱ jè chitso,
44027015	a̱kjòn 'ñó tsjahítsjá jè chitso. Ngaji̱n, mì ti̱ kì ma iníkáfaya‑naji̱n jè chitso, nga̱ jè tjo̱, mì ti̱ kì kitsjá'nde‑ni; ta ki'tsì'nde jnchro‑ji̱n koni 'sín jè tjo̱ ìko̱‑naji̱n.
44027016	'Koa̱á 'sín tsi'tà‑ji̱n ya̱ a̱jto̱n í'tsi̱n i̱'nde ra 'mì Cauda; ya̱ i̱'nde ra̱kìi̱ mì tsa ko̱'sín ta̱ 'ñó tí'ba tjo̱; ta kjo̱hi̱ma̱á ma itjábé‑naji̱n jè chitso jtobá ra tjí'ndo̱fe a̱jto̱n í'tsi̱n ra ìjngo.
44027017	'Kia̱ nga ijye itjábé‑naji̱n jè chitso jtobá, na'ñó tsikí'ñókjá‑naji̱n jè chitso mé‑ni nga mì ko̱xa̱n‑la̱. Jñà ra síxáko̱ chitso itsakjón‑la̱ tsa ya̱ ska̱jin'ñó ya̱ i̱'nde ñánda̱ 'ñó i̱jncha chrjo̱ ya̱ i̱'nde ra 'mì Sirte. 'Koa̱á ma‑ni nga tsaje̱n‑ngi jè nikje 'tse̱ chitso ra 'mì bela̱; tà 'koa̱á 'sín kiìko̱ tjo̱ jè chitso.
44027018	'Kia̱ ma nchijòn, jè tjo̱xkón takó 'ñó jchán tí'ba. 'Kia̱á tsachrje jñà 'chá ra i̱jncha ya̱ chitso; tsikíxten‑jín ya̱ ndáchikon [mé‑ni nga katamajna̱-isa‑ni chitso].
44027019	Ra kjomà jàn ni̱chjin, jñà sabá xi̱ta̱ ra síxáko̱ chitso tsachrje ijye tsajmì ra machjeén nga maxáko̱ chitso nga tsikíxten‑jín ya̱ ndáchikon.
44027020	Kjín ni̱chjin mì kì ti̱ kijcha‑naji̱n tsá'bí ko̱ nitse, nga̱ kjìn ni̱chjin isincha ifi. Koni 'sín nga 'ñó tí'banè‑naji̱n jè jtsí xkón, 'koa̱á 'sín iníkítsjen‑ji̱n, tsa mì ti̱ kì ma kítjo̱kajin‑naji̱n ya̱ a̱jin ndáchikon.
44027021	Nga̱ ijyeé kjokjín ni̱chjin mì ti̱ kì i̱nchibichi‑naji̱n, jè Pablo tsasijna kixi̱‑ní, kitsò‑la̱ jñà xi̱ta̱: ―Ndaá‑la kjomà tsa ta inisin‑ná koni 'sín nga kíxian‑no; tsa ta mì ítjo̱kajieén ya̱ nangi Creta, mí‑la kì ko̱'sín tíma'tieén nga i̱nchinikjieén kjo̱hi'in ko̱ inchinìjchìjeé jñà tsajmì‑ná.
44027022	Tanga 'ndi̱ 'ndi̱, kì tà chjàn makájno‑no; nga̱ nga'tsì‑ná ni̱jngo ra ki̱yé; tà jé chitso ra jchi̱ja.
44027023	Na̱ti ni̱tje̱n, jngo nijñá ka'bì‑na; jngo ìkja̱li̱ ka'fiíjkón‑na ra jè Nainá kàsíkasén, jè Nainá ra ya̱ fì'ta‑la̱ 'a̱n ko̱ ra ya̱ síxá'ta‑la̱,
44027024	nga kàtsò‑na: “Ji̱ Pablo, kì tà chjàn skon‑jìn; kjo̱'ñó tjín‑ni nga kijchi ya̱ ngixko̱n César, xi̱ta̱xá ítjòn‑la̱ Roma; ta nga̱tjì‑la̱ kjoa̱nda ra títsjá‑li Nainá, ni̱jngo ki̱yá xi̱ta̱ ra ya̱ títsa̱jnayako̱‑li chitso.”
44027025	'Ñó 'tè‑la takòn. 'A̱n mì kì síkájno jiàa̱n. Beé‑la̱ takoàa̱n, 'koa̱á 'sín ki̱tjasòn koni 'sín ijye kàtsò‑na jè ìkja̱li̱.
44027026	Tanga tjínè‑la̱ nga ya̱ ki̱jchò sasíjna jè chitso ñánda̱ tíjna jngo nangi ra kjijnajin‑ndá.
44027027	'Kia̱ nga ijye tsato jò xomàna̱ nga timajin‑ji̱n ya̱ ndáchikon ra 'mì Adriático, jè chitso, fìko̱jen fìko̱kjá jè tjo̱. Jngo ni̱tje̱n, ijchó‑la tsa masen ni̱tje̱n, jñà xi̱ta̱ ra i̱nchisíxáko̱ jè chitso, 'koa̱á kjomà‑la̱ koni tsa ijyeé i̱nchibijchó chraña‑ji̱n ñánda̱ nangi.
44027028	Isìchi̱ba̱‑ní kó'ki na̱nga̱ jè nandá skanda ya̱ a̱'ta nangi; kijtse‑ní nga kan nanga na̱nga̱ kjijna‑isa nandá. 'Kia̱ nga kijì‑isa jè chitso; isìchi̱ba̱á india‑ni; ta chrjo'òn nanga na̱nga̱‑isa.
44027029	Itsakjón‑la̱ tsa jñà na̱jo̱ ra tjín ya̱ a̱jin nandá ska̱kjo‑ko̱ jè chitso. 'Koa̱á ma‑ni nga ijòn ki̱cha̱ ra ka̱nchó kjòn isìkatsajongi‑ndá ya̱ a̱jto̱n í'tsi̱n chitso ra tsasìko̱ nga mì kì ki̱ji̱‑isa, ko̱ chja̱'ta ko̱ 'sa̱‑ila̱ Nainá mé‑ni nga ndi̱to̱n kata'se i̱sén.
44027030	Nga'tsì jñà xi̱ta̱ ra síxáko̱ chitso mején‑la̱ nga ko̱nga chijé; 'koa̱á 'sín ki'sìn koni tsa jñà ki̱cha̱ ra ka̱nchó kjòn si̱ìkatsajongi‑ndá ya̱ sko̱ chitso; tsikí'tsia̱ nga iskanijen ya̱ a̱jin nandá jè chitso ra jtobá 'kioo̱.
44027031	Tanga jè Pablo, kitsó‑la̱ jè xi̱ta̱ ítjòn‑la̱ chíchàn ko̱ jñà chíchàn ra i'ka: ―Tsa ko̱nga jñà xi̱ta̱ kìi̱, jién, mì kì ko̱ma kítjo̱kajieén ya̱ ndáchikon.
44027032	Jñà chíchàn 'kia̱á tsate'ñó jè chitso jtobá nga katakàtje̱n‑jin ya̱ a̱jin ndáchikon.
44027033	'Kia̱ nga tínchrabá 'se i̱sén, jè Pablo kitsó‑la̱ nga'tsì jñà xi̱ta̱: ―Ijyeé tjín‑la̱ jò xomàna̱ nga titsa̱jnachjeén nga ta jè i̱nchichiñá‑lá mé ra ko̱ma'tieén.
44027034	'Koa̱á 'sín síjé‑no, nga machjeén‑ní nga ti̱chioò mé‑ni nga 'se̱‑no nga'ñó. Nga̱ nga'tsì‑no ra titsa̱hijyo i̱jndíi̱, kì tà chjàn níkájno, nga̱ ni̱mé ra ko̱ma‑no, skanda mí kì jchi̱ja jngo tsja̱‑skò.
44027035	'Kia̱ nga ijye ko̱kitsò jè Pablo, iskábé ni̱ño̱ nchra̱jín, kitsjà‑la̱ kjo̱nda Nainá. A̱kjòn isìjòya jè ni̱ño̱ nchra̱jín ko̱ tsakjèn.
44027036	Nga'tsì xi̱ta̱, 'kia̱ nga ijye 'ñó tsi'ké‑la̱ ikon, ti̱'koa̱á tsakjén‑te.
44027037	Ta nga'tsì‑naji̱n jò sindo̱ ko̱ jàn‑kan ko̱ chrjo'òn jngo ma‑naji̱n ra ya̱ titsa̱jnaya‑ji̱n chitso.
44027038	'Kia̱ nga ijye nda tsakjèn ijye xi̱ta̱, jñà 'chá trigo ra i̱jncha ya̱ chitso, ya̱á tsikíxten‑jín ya̱ ndáchikon mé‑ni nga katamajna̱-isa‑ni jè chitso.
44027039	'Kia̱ nga ijye nda ki'se i̱sén, jñà xi̱ta̱ ra síxáko̱ chitso, mì kì bexkon ñánda̱‑ni i̱'nde ra ijchò‑ji̱n; tanga kijtse‑ní nga kjijnaá jngo i̱'nde ñánda̱ nga 'faha'sen‑kjá chrja‑la̱ ndáchikon ñánda̱ nga i̱jncha chrjo̱; ko̱ 'koa̱á 'sín kjomejèn‑la̱ tsiki nga ki̱jchòko̱ jè chitso skanda ján ñánda̱ i̱jncha chrjo̱.
44027040	Tsate'ñó jñà na'ñó ra tjíté'ñó‑ni chitso. Jñà ki̱cha̱ ra ka̱nchó kjòn, ta ya̱á isìhijyongí ya̱ ndáchikon. Ko̱ iskíjnda̱'ñó jñà yá ra síxáko̱ nga fìko̱ kixi̱‑ni chitso. A̱kjòn iskimítje̱n jè nikje ra bítse‑la̱ tjo̱ nga mahítsjá. A̱kjòn tsikí'tsia̱ nga kijì kixi̱ ñánda̱ nga kjijna jè i̱'nde ñánda̱ nga i̱jncha chrjo̱.
44027041	Tanga ya̱á iskajin'ñó ñánda̱ i̱jncha chrjo̱ ya̱ a̱jin ndáchikon. Jè sko̱ chitso ya̱á iskajin'ñó; mì kì ti̱ kjomà kjojtiya‑ni. A̱kjòn kjo'tsia̱ nga kjòxi̱ jè tjà'tsin chitso, nga̱ jé nga'ñó‑la̱ nandá isìxi̱.
44027042	Jñà chíchàn mején‑la̱ nga isì'ken jñà xi̱ta̱ ra i̱nchifì kjo̱hi'in, nga̱ majìn‑la̱ nga kjoa̱achinga ya̱ a̱jin ndáchikon.
44027043	Tanga jè xi̱ta̱ ítjòn‑la̱ chíchàn, mì kì kitsjá'nde. Nga̱ jé ra mejèn‑la̱ nga mì kì ki̱yá jè Pablo. Ta isa̱á jnchro kitsjà kjo̱hixi̱, kitsò: ―Tsa yá ra ma‑la̱ nandá, katafì ítjòn mé‑ni nga ko̱ma ki̱jchò‑ni ñánda̱ nga nangi;
44027044	ko̱ jñà xi̱ta̱ ra i'ka ra mì kì ma‑la̱ nandá, íte katjasòn nga katafìsòn nandá ko̱ tsa majìn, jñà íte xkoa̱‑la̱ chitso katasíchjeén ―kitsò jè xi̱ta̱ ítjòn‑la̱ chíchàn. Ko̱ 'koa̱á 'sín kjomà‑ni nga nda ijchò ijye‑ji̱n ñánda̱ nga nangi.
44028001	'Kia̱ nga ijye nda ítjo̱jin tsje‑ji̱n ya̱ ndáchikon, ya̱á ki'sena̱jmí‑naji̱n nga ya̱ i̱'nde ra̱kìi̱, Malta 'mì.
44028002	Jñà xi̱ta̱ ra ya̱ i̱'nde‑la̱, ndaá isìko̱‑naji̱n; tsikítseé‑naji̱n ni'í nga ma tsikìtsa̱'ngì‑ji̱n, ta nga̱tjì‑la̱ nga jtsí tí'ba ko̱ 'nchán tíma.
44028003	Jè Pablo tsikíxkó chiba chikín kixì. 'Kia̱ nga tsinchájin ya̱ ni'í, jngo ye̱ itjokàjin ya̱ ni'í nga tsjè kjomà‑la̱; tsi'ké‑la̱ ya̱ tsja Pablo.
44028004	Jñà xi̱ta̱ ra ya̱ i̱'nde‑la̱ 'kia̱ nga kijtse nga jè ye̱ tjo̱'bángi ya̱ tsja Pablo, kitsó‑la̱ xákjién: ―Jè xi̱ta̱ ra̱kìi̱, xi̱ta̱á‑la kisi'ken; nga̱ ni̱'sín nda kabitjokàjin‑ni ya̱ ndáchikon, jé‑la nga'ñó‑la̱ i̱sà'nde nga tjín‑la̱ kjo̱hixi̱, majìn‑la̱ nga kíjnakon.
44028005	Tanga jè Pablo, tsikítsajneé tsja nga isìkàtje̱n‑jin ni'í jè ye̱; ko̱ ni̱mé ra kjomà‑la̱.
44028006	Nga'tsì xi̱ta̱, 'koa̱á 'sín i̱nchikoñá tsa ki̱tjoyaá tsja ko̱ tsa ki̱yá‑ní; 'kia̱ nga kijtse nga ijyeé kjìn hora tsato nga ni̱mé ra kjomà‑la̱, jahatjìyaá‑la̱ kjo̱bítsjen‑la̱, kitsò‑la̱ xákjín: ―Nainá‑la.
44028007	Ya̱ chraña'tá‑la̱ i̱'ndee̱ ñánda̱ nga ijchò‑ji̱n, kjín'nde nangi kjihijyo ra chja̱'nda jè xi̱ta̱ ra tíjna ítjòn ya̱ i̱'nde ra̱kìi̱, jè ra 'mì Publio. Jàn ni̱chjin kitsjá'nde‑naji̱n nga ya̱ itsjahijyo‑naji̱n; ko̱ 'ñó nda isìsin‑naji̱n.
44028008	Jñà ni̱chjin kìi̱, jè na̱'ìn‑la̱ Publio, kiya‑ní; títìjnga‑ní ko̱ xo̱jmá jní tí'fa‑la̱. Pablo kiìkatsíjeén‑la̱, a̱kjòn 'kia̱á kiìchja̱'ta‑la̱ Nainá, ko̱ tsakásòn‑la̱ tsja; ko̱ kjondaá‑ni.
44028009	'Kia̱ nga kií'nchré jñà xi̱ta̱ ra kiya ya̱ i̱'nde ra̱kìi̱, ti̱'koa̱á inchrabà‑te ya̱ ñánda̱ tíjna Pablo. Ko̱ kjonda ijyeé‑ni jñà ra 'jìoo̱.
44028010	Jñà xi̱ta̱, 'ñó nda isìsin‑naji̱n; ko̱ 'kia̱ nga tsangì‑naji̱n nga ichjíbé ìjngo‑isa‑ji̱n chitso, isi'ka ijyeé‑naji̱n nga'tsì tsajmì ra ko̱chjeén‑naji̱n ya̱ ndi̱yá.
44028011	'Kia̱ nga ijye ijye jàn sá nga titsa̱jna‑ji̱n ya̱ i̱'nde ra̱kìi̱, tsangì-isa‑ji̱n. Tsitjàha̱'se̱n jngo‑ji̱n chitso ra 'tse̱ na̱xi̱ndá Alejandría ra ti̱'koa̱ ya̱ kisijnajin‑te nandá ya̱ i̱'nde ra̱kìi̱ nga isìkato jè ni̱chjin‑la̱ 'nchán; jñá i̱sén‑la̱ nainá xkósòn Cástor ko̱ Pólux tjí'ta‑la̱.
44028012	'Kia̱ nga ijchò‑ji̱n ya̱ na̱xi̱ndá Siracusa, jàn ni̱chjin ya̱ tsikitsa̱jna‑ji̱n.
44028013	Ko̱ tsangì-isa‑ji̱n skanda ijchò‑ji̱n ya̱ na̱xi̱ndá Regio. Ra kjomà ma nchijòn 'tsaá jngo tjo̱ ra inchrabà‑ni ya̱ nga kixi̱‑la̱ ñánda̱ bitjokátji‑ni tsá'bí. 'Koa̱á 'sín kjomà‑ni ra ma jò ni̱chjin ijchò‑ji̱n ya̱ Puteoli.
44028014	Ya̱á iskajin i'ka‑ji̱n xi̱ta̱ ra 'ndsé ma ra a̱'ta 'tse̱ Cristo ra ko̱kitsò‑naji̱n nga ki̱tsa̱jnako̱ jngo xomàna̱‑ji̱n. A̱kjòn 'kia̱á tsangì‑ji̱n ya̱ Roma.
44028015	Jñà xi̱ta̱ 'ndsé ko̱ tichjeé ra títsa̱jna ya̱ Roma, ijyeé tjíjin‑la̱ nga ya̱ i̱nchimangí‑ji̱n; tjín ra ijchò koñá‑naji̱n ya̱ ndi̱tsi̱n ra 'mì Apio, ti̱'koa̱ tjín ra ijchò koñá‑naji̱n ya̱ ñánda̱ nga jàn ni'ya kjihijyo ñánda̱ nga satína tsajmì. Jè Pablo, 'kia̱ nga kijtse, tsjaá ki'se‑la̱ inìma̱‑la̱; ko̱ kitsjá‑la̱ kjo̱nda Nainá.
44028016	'Kia̱ nga ijye titsa̱jna‑ji̱n ya̱ Roma, jè Pablo itjo'ndeé‑la̱ nga xìn tsikijna ta̱jngo ya̱ jngo ni'ya, ko̱ ta jngoó chíchàn isikìnda̱.
44028017	Ra kjomà jàn ni̱chjin 'kia̱ nga ijye ijchò‑ji̱n ya̱ Roma, jè Pablo, tsikíxkóyaá jñà xi̱ta̱ ítjòn‑la̱ xi̱ta̱ judío ra ya̱ títsa̱jna. 'Kia̱ nga ijye 'ji ijye, kitsó‑la̱: ―Jiòn ra xi̱ta̱ xàngie̱é judío xìn‑no ra i̱ titsa̱jna Roma, ya̱ Jerusalén itsabá'ñó‑na jñà xi̱ta̱, a̱kjòn isìnga̱tsja‑na a̱'ta 'tse̱ xi̱ta̱xá Roma nga jñà tsikíndajín‑na. Tanga 'a̱n, ni̱mé jé ra tíbatsjía̱ a̱'ta 'tse̱ na̱xi̱ndá‑ná ko̱ a̱'ta 'tse̱ kjo̱téxoma‑la̱ xi̱ta̱ jchínga‑ná.
44028018	Jñà xi̱ta̱xá 'tse̱ Roma 'kia̱ nga ijye tsikíndajín‑na, kjomején‑la̱ nga isíkíjnandi̱í‑na ta nga̱tjì‑la̱ ni̱mé jé ra isakò‑la̱ ra a̱'ta tsa̱'a̱n, jè ra bakèn‑na nga ki̱yáa̱.
44028019	Tanga jñà xi̱ta̱ judío, mì kì kjokjiín‑la̱; 'koa̱á kjomà‑ni nga ko̱'sín isíjée̱ ra 'a̱n nga jè César ra jè xi̱ta̱xá ítjòn 'tse̱ Roma kátíndajín‑na. Tanga 'a̱n, mì tsa tsò‑ni kjoa̱ nga tjín mé ra ma konèjé‑la̱ na̱xi̱ndá‑ná.
44028020	'Koa̱á ma‑ni nga kábíxkóya‑najiòn mé‑ni nga kokóna̱jmí‑no; ta kií‑ní nga ko̱'sín makjiín‑na a̱'ta 'tse̱ kjoa̱ ra i̱nchichiñá‑lá ra xi̱ta̱ Israel 'mì‑ná, 'koa̱á ma‑ni nga ko̱'sín na'ñó ki̱cha̱ tjíté'ñó‑na.
44028021	Jñà xi̱ta̱ judío kitsó‑ní: ―Ngaji̱n, ni̱mé xa̱jo̱n tíka'tà‑naji̱n ra kjoa̱ tsa̱ji ra ya̱ nchrabá‑ni Judea. Nga'tsì xi̱ta̱ judío xàngie̱é ra ya̱ i̱nchi'fi‑ni, ni̱mé 'én ra 'cho tsò i̱nchitsjá‑naji̱n ra a̱'ta tsa̱ji.
44028022	Mején‑naji̱n nga ki̱ná'ya‑ji̱n kó'sín níkítsjin ra ji̱; ngaji̱n, 'ya‑náji̱n nga jndíi̱ ra ján chja̱jno‑la̱ xi̱ta̱ ko̱ kondra̱ fì‑la̱ jè ndi̱yá xi̱tse̱ ra ya̱ nakjoá‑te‑ni.
44028023	Tsikíjnaá jngo‑la̱ ni̱chjin xákjién, mé ni̱chjin‑ni nga ko̱xkóya. 'Kia̱ nga kjóxkóya, kjín xi̱ta̱ ijchò ya̱ ni'ya ñánda̱ nga tíjna jè Pablo. Jè Pablo tsi'kéna̱jmí‑la̱ kó'sín nga batéxoma Nainá, tsikí'tsia̱ kjòn‑ni nga ta̱jñò skanda 'kia̱ nga kjòhixòn. Jè isìchjeén xa̱jo̱n 'tse̱ Moisés ko̱ 'tse̱ jñà xi̱ta̱ ra kiìchja̱ ngajo‑la̱ Nainá nga kiìchja̱‑la̱ ra a̱'ta 'tse̱ Jesús mé‑ni nga katamakjiín‑la̱ nga jé Jesús ra xá inikasén‑ni.
44028024	Tjín xi̱ta̱ ra kjokjiín‑la̱, tanga ti̱'koa̱á tjín ra mì kì kjokjiín‑la̱.
44028025	'Kia̱ nga mì kì nda kjóngásòn 'én‑la̱ koni 'sín nga tsajo̱óya‑ni, tsikí'tsia̱‑ní nga kijì‑ni. Tanga 'kia̱ nga ti̱kjè fì‑ni, kitsò‑la̱ Pablo: ―Ndaá kiìchja̱ jè Inìma̱ Tsje‑la̱ Nainá a̱'ta 'tse̱ xi̱ta̱ jchínga‑no kjotseé 'kia̱ nga kisìchjeén jè Isaías, xi̱ta̱ ra kiìchja̱ya ngájo‑la̱ Nainá, nga kitsò‑la̱:
44028026	'Tin, ko̱ ko̱'tìn‑la̱ jñà xi̱ta̱ na̱xi̱ndá kìi̱: Jiòn, ki̱ná'ya‑no tanga mì kì kjoa̱à'sen‑jin‑no; jchítsijen‑no tanga mì kì ko̱tsíjen‑no.
44028027	Nga̱ 'ñó kisítájajín inìma̱‑la̱ ko̱ kjo̱bítsjen‑la̱ jè na̱xi̱ndá ra̱kìi̱, tsikíchjàjtoó chíká‑la̱, tsikíchjàjtoó xko̱n, mé‑ni nga mì kì sko̱òtsíjen‑ni, ko̱ mì kì kji̱'nchré, ti̱'koa̱ mì kì kjoa̱ha'sen‑jin‑la̱; nga majìn‑la̱ nga 'a̱n koa̱áfa'ta‑na mé‑ni nga 'a̱n ma sindá‑na.
44028028	Jiòn ndaá katasijin‑no, 'ndi̱ 'ndi̱, ya̱á tífì kjo̱nda‑la̱ Nainá ya̱ 'tse̱ jñà ra mì tsa xi̱ta̱ judío mé‑ni nga katabitjojin‑ni kjo̱hi'in. Ko̱ jñà xi̱ta̱ kìi̱, si̱hitjasón‑ní nga kji̱'nchré ra jñà.
44028029	'Kia̱ nga ijye ko̱'sín kitsò jè Pablo, jñà xi̱ta̱ judío, a̱kjòn kijí‑ni ko̱ 'ñó tsakátiya‑ni ra a̱'ta 'tse̱ kjoa̱ kìi̱.
44028030	Jè Pablo, jó nó tsikijnaya ya̱ ni'ya ra iskiña. Ko̱ ya̱á tsakáko̱na̱jmí nga'tsì jñà xi̱ta̱ ra ijchòjkon.
44028031	Ya̱á tsi'kéna̱jmí‑la̱ kó'sín batéxoma Nainá ti̱'koa̱á tsakón‑ya a̱'ta 'tse̱ Jesucristo ra tíjna ítjòn‑ná, ko̱ mì kì itsakjòn koni 'sín nga kiìchja̱ ko̱ ni̱yá ra ma tsatéchjà‑la̱.
45001001	'A̱án tíbindá‑no jè xa̱jo̱n ra̱kìi̱, 'a̱n Pablo ra chi̱'nda‑la̱ Jesucristo ma, ra xá ko̱'sín inakjoá‑na nga 'a̱n tsikíxáya‑na jè Nainá, ti̱'koa̱á xá jahájin‑na mé‑ni nga 'a̱n siká'bísòo̱n jè 'én xi̱tse̱ ra nda tsò ra a̱'ta 'tse̱ Nainá.
45001002	A̱'ta 'tse̱ 'én kìi̱, Nainá ijyeé ko̱'sín kitsjà tsa'ba nga ti̱'sa̱ kjotseé, koni 'sín tíchja̱ Xa̱jo̱n‑la̱ Nainá ra tsikínda xi̱ta̱ ra kiìchja̱ ngajo‑la̱.
45001003	Nga tíchja̱ ra a̱'ta 'tse̱ I'ndí‑la̱, jè Na̱'ín‑ná Jesucristo ra batéxoma‑ná. Ya̱á inchrabà'ta‑ni tje̱‑la̱ 'tse̱ xi̱ta̱ ra tsi'kìn David nga xi̱ta̱ i̱sà'nde kjomà.
45001004	'Kia̱ nga jaáya‑ila̱ ya̱ a̱jin‑la̱ mi'ken, jè Jesucristo, 'koa̱á 'sín nda kijcha‑la̱ nga jè‑ní ra I'ndí‑la̱ Nainá 'mì ra 'ñó tjín‑la̱ nga'ñó nga ngi Inìma̱ Tsje‑la̱ Nainá tíjnajin‑la̱ ra jè.
45001005	Nga̱ a̱'ta 'tse̱ Cristo‑ní nga itjábé‑na kjo̱nda nga 'a̱n tsatéxáya‑na nga 'kenájmíya‑la̱ ra a̱'ta 'tse̱ Cristo jñà xi̱ta̱ na̱xi̱ndá ra tjín nga tjíjtsa i̱sà'nde, mé‑ni nga katasíhitjasòn nga katakjiín‑la̱ ra a̱'ta 'tse̱ Cristo, mé‑ni nga jeya katasíkíjna‑ni ra jè.
45001006	Ti̱'koa̱á ra jiòn‑jiòn, xá 'koa̱á 'sín inakjoá‑no nga xi̱ta̱‑la̱ Jesucristo 'kín‑no,
45001007	nga'tsì‑no ra titsa̱jna ya̱ na̱xi̱ndá Roma, ra 'ñó tsjake‑no Nainá ra xá ko̱'sín inakjoá‑no nga xi̱ta̱ tsje‑la̱ ko̱ma jiòn. Nainá ra Na̱'ìn 'mí‑lá ko̱ Jesucristo ra batéxoma‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
45001008	Ra ma'tsia̱‑nì, ra a̱'ta 'tse̱ Jesucristo 'ñó chjà'tà‑la̱ Nainá ra a̱'ta tsa̱jiòn nga Nainá ra katíchjí‑la̱, nga̱ 'ñó nda na'yá‑la̱ nga tíjngo na̱xi̱ndá ra tjín, kó'sín nga nda makjiín‑no ra a̱'ta 'tse̱ Cristo.
45001009	Ni̱chjin nchijón‑ní nga síkítsjen‑najiòn 'kia̱ nga bitsá'ba. Ndaá tíbe jè Nainá ra ngi tjíjngoó takoàn nga tísíxá'ta‑la̱ nga tísiká'bísòo̱n jè 'én xi̱tse̱ ra nda tsò ra a̱'ta 'tse̱ Jesucristo, jè ra I'ndí‑la̱ ma.
45001010	'Koa̱á 'sín bitsá'ba‑la̱ Nainá, tsa jè ra ko̱'sín mejèn‑la̱, tsa chan katijchó jngo ni̱chjin nga katatjò'nde‑na nga íjkon‑najiòn.
45001011	Nga̱ mejèn‑na nga ske‑najiòn, mé‑ni nga tsja‑no kjo̱bítsjen kó'sín nga ma tjábé‑no kjo̱nda ra 'tse̱ Inìma̱ Tsje‑la̱ Nainá, mé‑ni nga isa̱ kixi̱ kitsa̱jna‑no ra a̱'ta 'tse̱ Nainá.
45001012	Koni 'sín kjòn tíxin‑no, jè‑ní nga 'ki̱ nga'ñó koñá‑lá xàngie̱é a̱'ta 'tse̱ kjoa̱ ra ngásòn makjiín‑ná.
45001013	Mejèn‑na nga nda katasijin‑najiòn ra 'ndsé chibé, nga 'ñó kjokjìn 'ka̱ mejèn‑na fì'tsè‑najiòn tanga skanda 'ndi̱ 'ndi̱ kjín kjoa̱ tjín‑ni ra tíbatéchjà‑na. Jè ra mejèn‑na nga ti̱'koa̱ ko̱'sín kjísíxá‑jin‑te‑najiòn a̱'ta 'tse̱ 'én‑la̱ Nainá koni 'sín ijye ísíxáa̱ ya̱ a̱jin na̱xi̱ndá ra kj'ií, mé‑ni nga ti̱'koa̱ ske‑na jngo kjo̱tjò ra 'tse̱ xá‑na̱ ra a̱'ta tsa̱jiòn.
45001014	Tjínè‑na nga kokon‑yá‑la̱ ta yá xi̱ta̱‑ni, a xi̱ta̱ chikon‑ní o̱ ra mí tsa xi̱ta̱ chikon, a xi̱ta̱ chji̱ne̱‑ní o̱ ra mí tsa xi̱ta̱ chji̱ne̱.
45001015	'Koa̱á ma‑ni nga ijyeé tíjna̱nda nga 'ñó mejèn‑na nga ti̱'koa̱ 'kenájmí‑najiòn jè 'én xi̱tse̱ ra nda tsò ra a̱'ta 'tse̱ Cristo, jiòn ra ya̱ titsa̱jna‑tse ya̱ na̱xi̱ndá Roma.
45001016	Mì kì masobà‑na a̱'ta 'tse̱ 'én xi̱tse̱ ra nda tsò ra a̱'ta 'tse̱ Cristo, nga̱ jè‑ní ra nga'ñó‑la̱ Nainá ra ma‑la̱ síkítsa̱jnandi̱í‑ni xi̱ta̱ ra kjoa̱ 'tse̱ jé‑la̱, nga'tsì ra makjiín‑la̱ a̱'ta 'tse̱, ma'tsia̱ kjòn‑ni jñà xi̱ta̱ judío, ko̱ ti̱'koa̱ jñà ra mì tsa xi̱ta̱ judío.
45001017	A̱'ta 'tse̱ 'én xi̱tse̱ ra nda tsò, ya̱á nchrabá‑ni nga síkatsíjen‑ná Nainá kó'sín 'sín nga xi̱ta̱ kixi̱ 'sín‑ná 'kia̱ nga makjiín‑ná ra a̱'ta 'tse̱ Cristo, mé‑ni nga isa̱ 'ñó katakjiín-isa‑ná. Nga̱ 'koa̱á 'sín tíchja̱ Xa̱jo̱n ra tjí'ta 'én‑la̱ Nainá nga tsò: “Jè ra xi̱ta̱ kixi̱, jè kíjnakon‑ni nga makjiín‑la̱ a̱'ta 'tse̱ Nainá.”
45001018	Nga̱ jè Nainá bakón tsijeén‑ní jè kjo̱jti‑la̱ ra nchrabá‑ni ján ngajmi nga nchrabánè jñà xi̱ta̱ ra 'cho 'sín, jñà ra mì kì bexkón, nga̱ jñá kjoa̱'cho ra tjín‑la̱ mì kì tsjá'nde nga makjiín‑la̱ ra a̱'ta 'tse̱ kjoa̱kixi̱.
45001019	Kjoa̱ ra ma 'yaxkeén a̱'ta 'tse̱ Nainá, ndaá tíjna tsijen‑la̱ jñà xi̱ta̱ kìi̱, nga̱ ndaá tíbakón tsijen‑la̱ Nainá.
45001020	Nga̱ jñà kjoa̱ ra mì kì tsijen‑ni a̱'ta 'tse̱ Nainá, ndaá tí'ya‑la̱ skanda ti̱'sa̱‑ni nga isinda i̱sà'nde, nga síchi̱ya‑ná 'kia̱ nga chitsíjen‑lá nga'tsì tsajmì ra jè tsikínda. Ya̱á 'ya‑la̱ nga tjín‑la̱ nga'ñó ra mì kì fehe'ta skanda ta mé ni̱chjin‑nioo̱, ko̱ nga ta jè ta̱jngoó‑ní ra Nainá. 'Koa̱á ma‑ni nga jñà xi̱ta̱ mì kì ma kjó'ma nga ki̱tso̱: “Mì kì mé 'ya‑ji̱n.”
45001021	Jñà xi̱ta̱, ni̱'sín takó ijye kijtse yá‑ni ra Nainá, tanga mì tsa jè Nainá jeya isíkíjna ko̱ nda isíkíjna; ta isa̱á jñà 'ñó isìsin‑la̱ kjo̱bítsjen ra ni̱mé chjí‑la̱, ra isa̱ 'ñó tsikíchjàjin‑isa jè inìma̱ tájajín‑la̱.
45001022	'Koa̱á 'sín kitsò‑la̱ ijo‑la̱ nga 'ñó xi̱ta̱ chji̱ne̱, tanga ta isa̱á 'ñó xi̱ta̱ tájajín kjomà.
45001023	Xìn isíkíjna kjoa̱jeya ra bakèn‑la̱ Nainá ra mì kì fehe'ta ni̱chjin‑la̱; ta isa̱á jñà jeya isíkítsa̱jna ra ta i̱sén‑la̱ xi̱ta̱ ra fehe'ta ni̱chjin‑la̱, ko̱ jñà i̱sén‑la̱ cho̱ ra tjotjén, ko̱ i̱sén‑la̱ nga'tsì cho̱ ra ijòn tjín ndsa̱ko̱, ko̱ nga'tsì i̱sén‑la̱ cho̱ ra bí'ndo̱fe'ta nangi ijo‑la̱.
45001024	'Koa̱á ma‑ni nga jè Nainá kitsjin-tákon nga taxki̱ kata'sín kjoa̱tjé ra sasén‑la̱ ijo‑la̱ nga ko̱'sín kata'sín koni 'sín tjín kjoa̱ chi̱nga̱ ra tjíjin ya̱ inìma̱‑la̱. 'Koa̱á ma‑ni nga a̱'ta 'tse̱ kjoa̱ ra isìko̱ xákjién, tseé kjo̱sabà tsakátsji‑la̱ ijo‑la̱.
45001025	Ta isa̱á, jñà kjoa̱ndiso kijìtji̱ngi‑la̱ ko̱ mì tsa jè kjoa̱kixi̱‑la̱ Nainá kijìtji̱ngi‑la̱. Ta isa̱á jñà kijtsexkón ko̱ isitsjako̱ nga 'nga isíkítsa̱jna jñà tsajmì ra jè Nainá tsikínda. Mì kì tsa jè kijtsexkón ko̱ kisitsjako̱ Nainá ra tsikínda nga'tsì tsajmì ra tjín, jè Nainá ra machjeén‑la̱ nga jè nda si̱kíjneé ta mé ni̱chjin‑nioo̱. Ko̱'sín katama.
45001026	'Koa̱á ma‑ni nga jè Nainá kitsjin-tákon nga taxki̱ kata'sín jè kjoa̱'cho ra sasén‑la̱ ijo‑la̱ jè ra 'ñó tse kjo̱sabà tji̱ko̱. Nga̱ skanda jñà íchjín‑la̱, mì kì ti̱ ko̱'sín isìchjeén‑ni ijo‑la̱ koni 'sín nga ki'tsì‑la̱ nga íchjín 'mì.
45001027	'Koa̱á ti̱'sín ki'sìn jñà ra xi̱ta̱ 'xi̱n. Kitsjin-takón kjoa̱ ra xá ko̱'sín tjín‑ni nga 'si̱in ko̱ íchjín‑la̱. Tjín xi̱ta̱ 'xi̱n ra 'ñó tse kjoa̱ chi̱nga̱ jahajin‑la̱ ijo‑la̱ nga ti̱jñá xi̱ta̱ 'xi̱n xákjén tsakjahijyoko̱‑ni. 'Ñó tse kjo̱sabà tsakátsji‑la̱ ijo‑la̱. 'Koa̱á ma‑ni nga tseé kjo̱hi'in isakò‑la̱ ijo‑la̱ ra ti̱jñà tsakátsji‑ni ra bakèn‑la̱ jñà kjoa̱'cho ra ki'sìn.
45001028	Ta nga̱tjì‑la̱ nga jñà xi̱ta̱ kìi̱, mì kì isíkítsjen tsa machjeén‑ní nga ske̱xkon Nainá; 'koa̱á ma‑ni nga kitsjin-tákon Nainá nga taxki̱ kata'sín; katasíchjeén kjo̱bítsjen ra 'ñó 'cho tjín, mé‑ni nga kata'sín kjoa̱ ra ni̱mé chjí‑la̱.
45001029	Jñà xi̱ta̱ kìi̱, ya̱ inìma̱‑la̱, ngi ta kií kitsejín nga'tsì kjoa̱'cho ra mì kixi̱ tjín, koni ra kjoa̱chijngi; 'cho kjo̱bítsjen tjín‑la̱; ta kií mejèn ijye‑la̱ mé ra tjín‑la̱ xákjién; ta kjoa̱toón 'sín, kjoa̱xìtakòn, kjoa̱ ra ma‑la̱ sí'ken xi̱ta̱, kjoa̱ nga kjaán‑ko̱ xákjín, kjoa̱ chìndo̱cha̱, kjoa̱ ra xá 'cho 'sín‑ni, ko̱ kjoa̱ ndiso.
45001030	Chja̱jno‑la̱ xi̱ta̱ xákjín; síjtike Nainá; bachrjengi xi̱ta̱ xákjín; 'nga ikon; ndaá síkítsa̱jna ijo‑la̱; tà jñá i̱nchisíkítsjen kó'sín isa̱ 'choó 'si̱in‑isa; mì kì ma‑la̱ síhitjasòn‑la̱ xi̱ta̱ jchínga‑la̱;
45001031	mì kì machi̱ya‑la̱; mì kì síhitjasòn 'én ra chja̱; mì kì ma‑la̱ betjò xi̱ta̱ xákjín; tsìn‑la̱ kjoa̱nìhijcha'ta a̱'ta 'tse̱ xi̱ta̱ xákjín; ti̱'koa̱á tsìn‑la̱ kjo̱hi̱ma̱takòn.
45001032	Jñà xi̱ta̱ kìi̱, ni̱'sín ijye nda tjíjin‑la̱ nga ijyeé ko̱'sín kitsjà kjo̱hixi̱ Nainá nga nga'tsì ra ko̱'sín tjín kjoa̱ ra 'sín, bakèn‑la̱ nga ki̱yá; tanga mì tsa ta ya̱ majngo ikon nga ko̱'sín 'sín, skanda ti̱'koa̱á matsjaá‑la̱ 'kia̱ nga 'koa̱ ti̱'sín 'sín jñà xi̱ta̱ ra kj'ií.
45002001	'Koa̱á ma‑ni, tsa títsa̱jin i'ka‑no ra ma‑la̱ bíndajín‑la̱ xi̱ta̱ xákjién, nga síkinda̱ jé‑la̱, mì kì ko̱ma kó'sín ko̱si̱ko̱ ijo‑la̱, ni̱'sín ta yá xi̱ta̱‑ni ra jè. 'Kia̱ nga bánè jé‑la̱ xi̱ta̱ xákjién, ti̱jé tíbánè jé‑la̱ ijo‑la̱, nga̱ 'koa̱á ti̱'sín tí'sín ra jè koni 'sín 'sín jñà xi̱ta̱ ra i'ka.
45002002	Tanga 'ya‑ná nga kjoa̱ kixi̱í ra 'sín Nainá 'kia̱ nga tsjá‑la̱ kjo̱hi'in jñà xi̱ta̱ ra ko̱tjín kjoa̱ ra 'sín.
45002003	Ngajiòn ra nìkinda̱a xi̱ta̱ xàngio̱o nga fanè jé‑la, ¿mé‑ni nga ko̱'sín níkítsjen‑no nga ko̱to‑nájiòn jè kjo̱hi'in ra tsjá Nainá? Nga̱ ti̱'koa̱á ra jiòn, 'koa̱á ti̱'sín i̱nchi'nià koni 'sín 'sín jñà xi̱ta̱ ra i'ka.
45002004	¿A mí 'ya nga jè i̱nchinachrjengio jè kjo̱nda‑la̱ Nainá ra 'ñó nda tjín, ko̱ kjoa̱jetakòn‑la̱ nga tíkoñá kjoa̱? ¿A mí machi̱ya‑no nga jè kjo̱nda ra tjín‑la̱ Nainá, jé ra títsjá‑no ni̱chjin nga ma si̱kájno jé‑no nga mì ti̱ jé kjótsji‑no mé‑ni nga ya̱ kongítji̱ngi‑la ra jè?
45002005	Tanga ta nga̱tjì‑la̱ nga tájajín tjín jè kjo̱bítsjen‑no nga mì kì níkájno jé ra tjíjin inìma̱‑no, isa̱á tse kjo̱hi'in i̱nchinitse'tion ijo‑no jè ra tsjá‑no Nainá 'kia̱ nga kji̱íko̱ kjo̱jti‑la̱, jè ni̱chjin 'kia̱ nga kj'i̱í nga ko̱'sín kixi̱ kjòn ki̱ìndajín, nga jcha̱‑la̱ yá‑ní ra ko̱ko̱‑la̱ kjo̱hi'in.
45002006	Jè Nainá, 'koa̱á 'sín tsjá‑la̱ chjí‑la̱ jñà xi̱ta̱, koni 'sín tjín mé ta̱ kjoa̱ ra ki'sìn nga jngó jngó.
45002007	Ko̱ tsjá‑la̱ kjo̱binachon ra mì fehe'ta ni̱ ta mé ni̱chjin‑nioo̱, jñà xi̱ta̱ ra i̱nchibátsji nga jeya kítsa̱jna ñánda̱ tíjna Nainá nga jcha̱xkón ko̱ nga mì kì jchi̱ja ta mé ni̱chjin‑nioo̱, ta nga̱tjì‑la̱ nga̱ ndaá tjín kjoa̱ ra i̱nchi'sín nga ni̱chjin nchijòn.
45002008	Tanga ngi ko̱ó kjo̱jti‑la̱ Nainá nga tsjá‑la̱ kjo̱hi'in jñà xi̱ta̱ ra táhijín 'sín nga kondra̱ fì‑la̱ Nainá, jñà ra mì kì ma‑la̱ 'nchréhijon‑la̱ ra kjoa̱kixi̱. Tà isa̱á jñà kjoa̱ ra 'cho tjín fìtji̱ngi‑la̱.
45002009	Tseé kjo̱hi'in ko̱ tseé kjoa̱ 'se̱‑la̱ ya̱ inìma̱‑la̱ nga'tsì xi̱ta̱ ra 'cho 'sín, ma'tsia̱ kjòn ítjòn‑ni jñà ra xi̱ta̱ judío, ko̱ ti̱'koa̱á jñà ra taxki̱ xi̱ta̱ ra mì tsa xi̱ta̱ judío.
45002010	Tanga jñà xi̱ta̱ ra nda 'sín, tjábé‑la̱ ra kjoa̱jeya, ti̱'koa̱ jcha̱xkón‑ní, ko̱ 'se̱é‑la̱ kjo̱'nchán, ma'tsia̱ kjòn‑ni jñà ra xi̱ta̱ judío, ko̱ ti̱'koa̱á ra taxki̱ xi̱ta̱ ra mì tsa xi̱ta̱ judío.
45002011	Nga̱ jè Nainá mì tsa ta i'ka‑ni xi̱ta̱ fahájin nga nda síko̱.
45002012	Nga'tsì jñà xi̱ta̱ ra bátsji‑jé ra mì kì tjíjin‑la̱ kó'sín tjín kjo̱téxoma ra itjábé‑la̱ jè Moisés, takó 'seé‑la̱ kjo̱hi'in ra mì kì fehe'ta ni̱'sín mì kì kií'nchré jè kjo̱téxoma‑la̱ Moisés. Ko̱ jñà xi̱ta̱ ra bátsji‑jé ra nda kijtse kó'sín tjín kjo̱téxoma‑la̱ Moisés, ngásòn 'se̱‑la̱ kjo̱hi'in nga a̱'ta 'tse̱é kjo̱téxoma si̱ndajín‑la̱.
45002013	Nga̱ tà jñá xi̱ta̱ ra ma‑la̱ síhitjasòn kjo̱téxoma‑la̱ Moisés, ra xi̱ta̱ kixi̱ ya̱ ngixko̱n Nainá, mì tsa jñà‑jìn ra ta 'nchré ra xi̱ta̱ kixi̱ ya̱ ngixko̱n Nainá.
45002014	Nga̱ 'kia̱, jñà ra taxki̱ xi̱ta̱ ra mì kì tjíjin‑la̱ kó'sín tíchja̱ kjo̱téxoma‑la̱ Moisés, tanga ta ya̱á nchrabájin‑ni ya̱ inìma̱‑la̱ nga ko̱'sín 'sín kjoa̱ ra nda tjín koni 'sín tsò kjo̱téxoma, jñà xi̱ta̱ kìi̱, ni̱'sín tsìn‑la̱ kjo̱téxoma, 'yaá‑la̱ nga ya̱á tjíjin ya̱ inìma̱‑la̱ kjo̱téxoma 'tse̱.
45002015	'Kia̱ nga ko̱'sín nda 'sín, 'yaá‑la̱ nga ya̱á tjíjin ya̱ inìma̱‑la̱ kjoa̱ ra síjé kjo̱téxoma 'tse̱ Moisés; jè inìma̱‑la̱ ko̱'sín tsò‑la̱ mé kjoa̱ ra nda tjín ko̱ mé kjoa̱ ra 'cho tjín; ko̱ ti̱jé‑ni kjo̱bítsjen‑la̱ sa 'koa̱ bánè jé‑la̱, ko̱ sa 'koa̱á basìko̱tjì.
45002016	'Koa̱á 'sín ko̱ma jè ni̱chjin 'kia̱ nga jè Nainá kj'i̱í, nga ki̱ìndajín nga'tsì jé ra tjí'ma‑la̱ ya̱ a̱jin inìma̱‑la̱ xi̱ta̱; nga̱ jè Jesucristo ki̱ìndajín nga'tsì kjoa̱ kìi̱, koni 'sín tsò 'én xi̱tse̱ 'tse̱ Cristo ra 'a̱n tí'bènájmíya.
45002017	Tanga jiòn ra xi̱ta̱ judío 'mì‑la ijo‑no; ya̱á 'ñó ma'ñó'ta takòn kjo̱téxoma 'tse̱ Moisés ko̱ 'ñó 'nga ma takòn ra a̱'ta 'tse̱ Nainá.
45002018	Ndaá 'ya ra jiòn mé ra mejèn‑la̱ Nainá; ko̱ ndaá 'ya mé kjoa̱ ra isa̱ nda tjín ra a̱'ta 'tse̱ koni 'sín bakón‑ya‑no jè kjo̱téxoma.
45002019	'Koa̱á 'sín 'ñó ma takòn nga jiòn ra ma‑no bakon‑ya‑la ndi̱yá kixi̱, jñà xi̱ta̱ ra mì kì machi̱ya‑la̱ ra tjíchjàjin kjo̱bítsjen‑la̱; ko̱ nga ma‑no nìhisen‑la jñà ra kjoa̱jñò tjítsa̱jin.
45002020	Nga 'koa̱á 'sín níkítsjen nga maá‑no jiòn nda ko̱kón‑ya‑la kjo̱téxoma ra taxki̱ xi̱ta̱ ra tsìn‑la̱ kjo̱bítsjen; ko̱ nga jiòn ma‑no ko̱kón‑ya‑la jñà xi̱ta̱ ra ni̱mé ma‑la̱; ngajiòn ra tjín‑no kjoa̱chji̱ne̱ ko̱ kjoa̱kixi̱ ra bakón‑ya‑no a̱'ta 'tse̱ kjo̱téxoma.
45002021	Jiòn ra ko̱'sín ma‑no bakon‑ya‑la xi̱ta̱ ra kj'ií, ¿mé‑ni mì tsa ti̱ jiòn bakon‑ya‑la ijo‑no? Jiòn ra ko̱'sín bakon‑ya nga mì kì ma nichijé, ¿a mí nichijé ra jiòn?
45002022	Jiòn ra ko̱'sín bakon‑ya nga xkón‑ni nga jò jàn 'sie̱én íchjín‑ná, ¿a mí ko̱'sín 'nià ra jiòn? Ko̱ 'koa̱á ti̱'sín bixó nga nachrjengi‑no jñà xkósòn ra nainá tsò‑la̱ xi̱ta̱, tanga, ¿mé‑ni nga ya̱ bitjàha̱'se̱n‑no ya̱ i̱ngo̱‑la̱ nga nichijé tsajmì ra ya̱ tjín?
45002023	Jiòn, 'ñó 'nga ma takòn nga ndaá 'ya jè kjo̱téxoma, tanga 'kia̱ nga mì nda nihitjasòn‑la koni 'sín tíchja̱ kjo̱téxoma, ¿a mí tsa jè Nainá mì nda i̱nchi'yaxkón jiòn?
45002024	Nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “Ta nga̱tjì tsa̱jiòn‑no nga chja̱jno‑la̱ Nainá jñà ra taxki̱ xi̱ta̱.”
45002025	Jè kjoa̱ 'tse̱ circuncisión nga tjí'ta chi̱ba̱ ijo‑no, chjí‑la̱ tsa nda si̱itjasòn kjo̱téxoma 'tse̱ Moisés. Tanga tsa mì kì si̱itjasòn kjo̱téxoma, 'koa̱á jngoya‑ila̱ koni tsa mì tsa tjí'ta chi̱ba̱‑ni ijo‑no.
45002026	Jè ra taxki̱ xi̱ta̱, ni̱'sín mì kì tjí'ta chi̱ba̱ ijo‑la̱ koni xi̱ta̱ judío, tanga tsa nda síhitjasòn kjo̱téxoma 'tse̱ Moisés, Nainá, 'koa̱á 'sín ki̱tso̱‑la̱ koni tsa tjí'ta chi̱ba̱ kjòn‑ni ijo‑la̱.
45002027	Jè xi̱ta̱ ra si̱hitjasòn kjo̱téxoma 'tse̱ Moisés, ni̱'sín mì kì tjí'ta chi̱ba̱ ijo‑la̱, jè ko̱ko̱‑la̱ nga ki̱ìndajín‑no, jiòn ra mì kì nihitjasòn ni̱'sín tjí'ta chi̱ba̱ ijo‑no, ti̱'koa̱ ni̱'sín tjín‑no xa̱jo̱n 'tse̱ kjo̱téxoma‑la̱ Nainá.
45002028	Jngo ra xi̱ta̱ judío 'mì, mì tsa tà a̱sòn'nga‑jìn nga ko̱'sín 'mì; ko̱ jè ra tjí'ta chi̱ba̱ ijo‑la̱, mì tsa jè‑ni ra nda bijna‑ni ya̱ ngixko̱n Nainá nga tjí'ta chi̱ba̱ ijo‑la̱ ya̱ a̱sòn'nga‑la̱.
45002029	Jè ra ngi xi̱ta̱ judío jè‑ní ra ngi ya̱ inìma̱‑la̱ jahatjìya‑la̱; ko̱ jé ra chjí‑la̱ nga ya̱ tjí'ta chi̱ba̱ ya̱ inìma̱‑la̱, ko̱ mì tsa jè kjo̱téxoma ra ta xa̱jo̱n tjí'ta, jé‑ní ra Inìma̱ Tsje‑la̱ Nainá isìkaatjìya‑la̱ inìma̱‑la̱. Jè ra ko̱'sín síhitjasòn, mì tsa ta xi̱ta̱‑jìn ra nda xi̱ta̱ ko̱chrjengi, ngi jè sabá kjón Nainá ra nda ko̱chrjengi.
45003001	Tsa 'koa̱á 'sín tjín, ¿mé kjo̱nda ra isa̱ tse tjín‑la̱ jñà ra xi̱ta̱ judío 'mì? Ko̱ ¿mé chjí‑la̱ kjoa̱ 'tse̱ circuncisión nga si'ta chi̱ba̱ ijo‑la̱?
45003002	'Ñó kjìn sko̱ya tjín‑ni kó'sín chjí‑la̱, tsa jién ra nda si̱kítsjeén. Jè ra tíjna ítjòn, jè‑ní nga jñà xi̱ta̱ judío kjonga̱tsja jè 'én‑la̱ Nainá.
45003003	Tanga, tsa tjín i'ka jñà xi̱ta̱ judío ra mì kì kixi̱ i̱nchifìko̱ jè kjo̱hixi̱ ra kjonga̱tsja, ¿a jñà kjoa̱‑la̱ xi̱ta̱ kìi̱ ko̱techjà nga jè Nainá mì ti̱ kì kixi̱ i̱ko̱‑ni xi̱ta̱?
45003004	Majìn, mì tsa ko̱'sín ko̱ma‑jìn. Ra jè Nainá, síhitjasòn ki'ta‑ní koni 'sín tjín kjo̱hixi̱‑la̱, ni̱'sín takó xi̱ta̱ ndiso jñà xi̱ta̱ i̱sà'nde; koni 'sín tíchja̱ xa̱jo̱n ra tjí'ta 'én‑la̱ Nainá nga tsò: Jñá 'én ra ji̱ ki̱nákji̱i, xi̱ta̱ kixi̱ kata'sín‑li, mé‑ni nga ji̱ si̱kijni tsa 'kia̱ nga yá ra koa̱àngi‑li.
45003005	Jñà kjoa̱ ra mì kì nda tjín ra 'nié ra jién, tsa nda síkatsíjen jè kjoa̱‑la̱ Nainá ra kixi̱ tjín, ¿kó'sín kixé? ¿A kixó‑ná nga mì kixi̱ tí'sín Nainá nga ko̱'sín ta̱ tse kjo̱hi'in títsjá‑ná? (Tsa ko̱'sín kixé, jngo kjo̱bítsjen‑la̱ ra taxki̱ xi̱ta̱ i̱nchinìchjeén.)
45003006	Tanga majìn‑jìn, mì tsa ko̱'sín tjín‑jìn. Tsa kixi̱ kjoa̱ nga jè Nainá mì tsa kixi̱ 'sín nga kjo̱hi'in tsjá‑ná, ¿kó'sín ko̱ma‑ni nga ki̱ìndajín‑la̱ nga'tsì xi̱ta̱ i̱sà'nde?
45003007	Tjín‑la i'ka ra ma ki̱tso̱: “Tsa jñà 'én ndiso ra 'a̱n chjàa̱, jeya síkíjna‑ni Nainá nga bakón jè kjoa̱kixi̱ ra 'sín, ¿mé‑ni nga takó ko̱'sín tísinè‑na kjo̱hi'in koni tsa xi̱ta̱ jée̱ ra 'a̱n?”
45003008	¿A maá ko̱'sín kixé koni 'sín tsò 'én ra tsò?: “Isa̱á‑la nda‑ni nga 'cho 'sia̱n iseé mé‑ni nga katasakó-isa‑ná ra kjo̱nda.” Koni 'sín tsò i'ka ra xi̱ta̱ ndiso, nga 'koa̱á‑ró 'sín tsò 'én ra 'a̱n tíbakon‑yá. Xi̱ta̱ ra ko̱'sín tsò, 'ñó nda bakèn‑la̱ nga 'ki̱‑la̱ kjo̱hi'in.
45003009	¿Kó'sín si̱kítsjeén? ¿Jién ra xi̱ta̱ judío 'mì‑ná, a isa̱á nda i̱nchi'nié koni jñà xi̱ta̱ ra i'ka? Majìn, ijyeé ko̱'sín kíxin‑no, nga ta ngásòn ngáyaá ya̱ kitsabá'ñó‑ná ra kjoa̱ 'tse̱ jé, jién ra xi̱ta̱ judío 'mì‑ná, ko̱ jñà ra taxki̱ xi̱ta̱.
45003010	Koni 'sín tíchja̱ xa̱jo̱n ra tjí'ta 'én‑la̱ Nainá nga tsò: Tsìn jngo ra xi̱ta̱ kixi̱, ni̱jngo tíjna.
45003011	Ni̱yá tjín xi̱ta̱ ra machi̱ya‑la̱, ni̱yá tjín ra ma‑la̱ bátsji Nainá.
45003012	Nga'tsì xi̱ta̱ sabà kj'ií ndi̱yá iskábé; ta jngoó ndi̱yá kijì, nga ni̱mé chjí‑la̱ kjoa̱ ra 'sín; ni̱yá tjín ra ma‑la̱ nda 'sín, ni̱jngo tíjna.
45003013	Na̱xíjta̱‑la̱ xi̱ta̱ kìi̱, 'koa̱á 'sín 'cho kjòn koni 'sín kjòn jngo nga̱jo̱‑la̱ mi'ken 'kia̱ nga tjá'xa̱jto; ngi ta 'én ndisoó chja̱ ni̱je̱n‑la̱; jñà 'én ra tjí'a tsa'ba, 'koa̱á jngoya‑la̱ koni tsa xán‑la̱ ye̱.
45003014	Ngi ta 'én 'choó kitse'á tsa'ba nga chja̱jno‑la̱ xi̱ta̱, ko̱ 'én ra ajò ma‑la̱ inìma̱‑ná.
45003015	Mahachikon kjòn nga sí'ken xi̱ta̱ xákjín nga bíxten jní‑la̱.
45003016	Ta ñánda̱ nga bima, ngi nga síton‑ní, nga síkjehesko mé ra tjín.
45003017	Mì kì be jè ndi̱yá ra ya̱ fìko̱‑ná ñánda̱ tjín kjo̱'nchán.
45003018	Tsìn‑la̱ kjo̱skon‑la̱ Nainá a̱'ta 'tse̱ kjoa̱ ra 'sín.
45003019	Ijyeé 'ya‑ná koni 'sín tsò ijye jè kjo̱téxoma ra 'tse̱ Moisés, jñá‑ní ra ko̱'sín títsò‑la̱ jñà xi̱ta̱ ra ya̱ fì'ta‑la̱, mé‑ni nga nga'tsì xi̱ta̱, mì kì ma ki̱chja̱‑ni ya̱ ngixko̱n Nainá; ko̱ mé‑ni jè Nainá ki̱ìndajín‑la̱ jè ra kjoa̱ 'tse̱ jé‑la̱, nga'tsì xi̱ta̱ ra tjín i̱ i̱sà'nde.
45003020	Ni̱jngo xi̱ta̱ ra xi̱ta̱ kixi̱ ko̱ma‑ni ya̱ ngixko̱n Nainá, ra ta nga̱tjì‑la̱ nga nda si̱hitjasòn kjoa̱ ra síjé kjo̱téxoma 'tse̱ Moisés. Ta nga̱tjì‑la̱ jè kjo̱téxoma, ta kií xá tíjna‑ni nga isa̱ nda 'ya‑la̱ jè jé ra tjín‑ná.
45003021	Tanga 'ndi̱ 'ndi̱, tí'yaá‑la̱ kó'sín 'sín Nainá nga xi̱ta̱ kixi̱ 'sín‑ná, ko̱ mì tsa ki‑ni nga nihitjasén kjo̱téxoma. Ta kií‑ní nga makjiín‑ná a̱'ta 'tse̱ Cristo. Nga̱ ti̱jé‑ni Kjo̱téxoma, 'koa̱á 'sín tsjá 'én, ko̱ 'koa̱á ti̱'sín kitsò xi̱ta̱ ra kiìchja̱ ngajo‑la̱ Nainá kjotseé
45003022	nga ya̱á nchrabá‑ni nga xi̱ta̱ kixi̱ 'sín‑ná Nainá 'kia̱ nga makjiín‑ná ra a̱'ta 'tse̱ Cristo. Ko̱ 'koa̱á 'sín si̱ìko̱ ijye nga'tsì ra ko̱kjiín‑la̱. Nga̱ ngásòn ngáya kjòn nga'tsiòo̱,
45003023	ta nga̱tjì‑la̱ nga̱ nga'tsí xi̱ta̱ nga tsakátsji‑jé; kjiín tjítsa̱jna‑la̱ ya̱ ñánda̱ nga tíjna jè kjoa̱jeya‑la̱ Nainá.
45003024	'Koa̱á ma‑ni nga jè Nainá ta ko̱ó kjo̱nda‑la̱ ko̱ ngi ta kjo̱tjó‑ní nga xi̱ta̱ kixi̱ 'sín‑ná. Ta kií‑ní nga̱ jè Jesucristo tsikíchjítjì‑ná, 'koa̱á ma‑ni nga ma tsikìtsa̱jnandi̱í‑ná ra kjoa̱ 'tse̱ jé‑ná.
45003025	Nainá kitsjá I'ndí‑la̱ koni jngo kjo̱tjò ra faháxìn jé‑ná ya̱ ngixko̱n Nainá, 'kia̱ nga makjiín‑ná a̱'ta 'tse̱ Jesucristo, nga jè tsikíxten jní‑la̱ 'kia̱ nga 'ken. Nainá, 'koa̱á 'sín bakón tsijen kó'sín nga kixi̱ 'sín ra jè; ta nga̱tjì‑la̱ nga ti̱'sa̱ kjotseé, Nainá maá‑la̱ nga iskoñákjoa̱, mì tsa ta ndi̱to̱n kitsjà‑la̱ kjo̱hi'in xi̱ta̱ koni 'sín bakèn‑la̱ ta nga̱tjì‑la̱ jñà jé ra tsakátsji.
45003026	Ko̱ jè ni̱chjin ra titsa̱jneé 'ndi̱, 'koa̱á 'sín isìkasén jè Jesucristo mé‑ni nga ki̱ìndajín‑ni kjoa̱ ra tsikíjna chró'bá. 'Koa̱á ma‑ni nga xi̱ta̱ kixi̱í ra jè, ko̱ nga ta jé‑ní ra ma‑la̱ xi̱ta̱ kixi̱ 'sín jñà xi̱ta̱ ra bá'ta ikon jè Jesús.
45003027	¿Ñánda̱ sijna‑ni jè kjoa̱ ra jè xi̱ta̱ nda bachrjengi ijo‑la̱? Ta ya̱á chija, mì kì ti̱ mé chjí‑la̱. ¿Tanga mé‑ni? ¿Ñánda̱ nchrabá‑ni kjo̱hixi̱? ¿A kií‑ní nga i̱nchiniìtjasén jè Kjo̱téxoma? Majìn, ta kií‑ní nga tjín jngo kjo̱hixi̱ nga makjiín‑ná ra a̱'ta 'tse̱ Jesús.
45003028	'Koa̱á 'sín machi̱ya‑ná ra fehe'ta‑ni, nga jè Nainá, ta kií xi̱ta̱ kixi̱ 'sín‑ná, ta nga̱tjì‑la̱ nga makjiín‑ná a̱'ta 'tse̱ Jesús; mì tsa ki‑ni nga Kjo̱téxoma 'tse̱ Moisés nda si̱hitjasén.
45003029	Jè Nainá, ¿a tà Nainá‑la̱ xi̱ta̱ judío‑ní? ¿A mí tsa 'tse̱‑te ra taxki̱ xi̱ta̱? Ngi kixi̱í kjoa̱ nga 'tse̱é‑te ni̱'sín ta yá xi̱ta̱‑ni.
45003030	Nga̱ jngoó‑ni jè Nainá. Jè‑ní ra ma‑la̱ nga xi̱ta̱ kixi̱ 'sín jñà ra xi̱ta̱ judío ra tjí'ta chi̱ba̱ ijo‑la̱, 'kia̱ nga ko̱kjiín‑la̱ a̱'ta 'tse̱ Jesús; ti̱'koa̱á xi̱ta̱ kixi̱í 'si̱in‑te jñà ra taxki̱ xi̱ta̱ ra mì kì tjí'ta chi̱ba̱ ijo‑la̱, 'kia̱ nga ko̱kjiín‑te‑la̱ ra a̱'ta 'tse̱ Jesús.
45003031	'Kia̱ nga makjiín‑ná a̱'ta 'tse̱ Jesucristo, ¿a i̱nchinachrje‑ngi‑ná jè kjoa̱ 'tse̱ kjo̱téxoma? Majìn, mì tsa i̱nchinachrjengieé; ya̱á jnchro nda i̱nchinikatsíjeén nga kií xá tjín‑la̱ jè kjo̱téxoma.
45004001	¿Tanga kó kixé ra a̱'ta 'tse̱ xi̱ta̱ jchínga‑ná Abraham? ¿Mé kjo̱nda ra isakò‑la̱?
45004002	¿A kií nga̱tjì‑la̱ nga nda ki'sìn nga xi̱ta̱ kixi̱ kitsò‑la̱ Nainá? Majìn. Nga̱ tsa 'koa̱à‑la 'sín ki'sìn, kjomaá‑la ti̱jè nda isíkíjna‑ni ijo‑la̱. Tanga, mí‑la tsa ya̱ ngixko̱n Nainá.
45004003	Tanga, ¿kó tsò jè xa̱jo̱n ra tjí'ta 'én‑la̱ Nainá? Ki̱í 'sín tsò: “Jè Abraham, ndaá kjokjiín‑la̱ a̱'ta 'tse̱ Nainá; 'koa̱á ma‑ni nga ko̱'sín kitsò‑la̱ Nainá nga xi̱ta̱ kixi̱‑ní.”
45004004	Jè to̱n ra tjábé‑la̱ xi̱ta̱ ra síxá, mì tsa ta 'bì kjo̱tjò‑la̱. Jé‑ní chjí‑la̱ nga síxá.
45004005	Jngo xi̱ta̱ ra mì tsa jè bá'ta ikon jñà kjoa̱nda ra 'sín, tanga makjiín‑la̱ ra a̱'ta 'tse̱ Nainá, jè‑ní ra xi̱ta̱ kixi̱ ma ya̱ ngixko̱n Nainá. Nga̱ ta jè‑ni Nainá ra ma‑la̱ nga xi̱ta̱ kixi̱ 'sín jñà xi̱ta̱ ra 'cho tjín kjoa̱ ra 'sín, tà nga̱tjì‑la̱ nga makjiín‑la̱ ra a̱'ta 'tse̱.
45004006	Jè xi̱ta̱ jchínga‑ná ra tsi'kìn David, 'koa̱á 'sín kitsò ra a̱'ta 'tse̱ kjo̱nda ra 'se̱‑la̱ xi̱ta̱, ra mì tsa jñà nga̱tjì‑la̱ kjoa̱ ra 'si̱in nga jè Nainá xi̱ta̱ kixi̱ ki̱tso̱‑la̱.
45004007	Nga kitsò: Mé ta̱ tsja‑la̱ jñà xi̱ta̱ ra ijye inìhijcha'ta‑la̱ jñà kjoa̱'cho ra ki'sìn, ko̱ ra ijye kjóchjítjì jñà jé ra tjín‑la̱.
45004008	Mé ta̱ tsja‑la̱ jñà xi̱ta̱ ra mì ti̱ kì kinda̱ 'sín‑ni Nainá jñà jé ra tjín‑la̱.
45004009	Jñà kjo̱nda kìi̱ ra tsjá Nainá, ¿a tà 'tse̱é jñà xi̱ta̱ judío ra tjí'ta chi̱ba̱ ijo‑la̱? ¿A mí tsa ti̱'koa̱ 'tse̱‑te ra taxki̱ xi̱ta̱ ra mì tsa tjí'ta chi̱ba̱ ijo‑la̱? Ijyeé ko̱'sín kíxin‑no nga jè xi̱ta̱ jchínga‑ná Abraham, 'kia̱ nga kjokjiín‑la̱ a̱'ta 'tse̱ Nainá, 'koa̱á 'sín kitsò Nainá nga jè Abraham, xi̱ta̱ kixi̱‑ní.
45004010	Tanga Abraham, 'kia̱ nga xi̱ta̱ kixi̱ kitsò‑la̱ jè Nainá, ¿a ta̱ 'koa̱ tjí'ta chi̱ba̱á ijo‑la̱? Majìn; 'kia̱á‑ní 'kia̱ nga ti̱kjè tjí'ta chi̱ba̱ ijo‑la̱.
45004011	Abraham, 'kia̱ nga ijye ko̱'sín xi̱ta̱ kixi̱ kitsò‑la̱ Nainá, a̱kjòn 'kia̱á isi'ta chi̱ba̱ ijo‑la̱ koni jngo sello nga ya̱á 'ya‑la̱ nga ijyeé xi̱ta̱ kixi̱‑ní, ta nga̱tjì‑la̱ nga kjokjiín‑la̱ ra a̱'ta 'tse̱ Nainá 'kia̱ nga ti̱kjè tjí'ta chi̱ba̱ ijo‑la̱. 'Koa̱á ma‑ni nga jè ma xi̱ta̱ jchínga‑la̱ nga'tsì xi̱ta̱ ra makjiín‑la̱ ni̱'sín mì kì tjí'ta chi̱ba̱ ijo‑la̱. Ko̱ 'kia̱ nga makjiín‑la̱ xi̱ta̱ kìi̱, xi̱ta̱ kixi̱í tsò‑la̱ Nainá.
45004012	Abraham jè ma xi̱ta̱ jchínga‑la̱ jñà ra xi̱ta̱ judío ra tjí'ta chi̱ba̱ ijo‑la̱; tanga mì tsa ta ki‑ni nga tjí'ta chi̱ba̱ ijo‑la̱; jñá‑ní ra 'koa̱ ti̱'sín i̱nchikjábé xkósòn‑la̱ Abraham nga ti̱'koa̱ i̱nchimakjiín‑la̱ koni 'sín nga kjokjiín‑la̱ Abraham 'kia̱ nga ti̱kjè si'ta chi̱ba̱ ijo‑la̱.
45004013	Nainá 'kia̱ nga ko̱'sín kitsjà‑la̱ tsa'ba jè Abraham nga jé ko̱nga̱tsja jè i̱sà'nde ko̱ jñà xi̱ta̱ tje̱‑la̱ nga 'tse̱ ki̱tso̱‑la̱; mì tsa ki‑nì nga nda isìhitjasòn kjo̱téxoma, ta kií‑ní nga kjokjiín‑la̱ koni 'sín kiìchja̱ Nainá; 'koa̱á ma‑ni nga xi̱ta̱ kixi̱ kjomà ya̱ ngixko̱n Nainá.
45004014	Tsa tà jñá‑la ko̱nga̱tsja kjo̱nda kìi̱ jñà xi̱ta̱ ra síhitjasòn kjoa̱ 'tse̱ kjo̱téxoma, mí‑la ti̱ mé chjí‑la̱ nga makjiín‑ná a̱'ta 'tse̱ Nainá tsa'koa̱; ko̱ mí‑la kì ki̱tjasòn‑ni koni 'sín ijye kitsjà tsa'ba Nainá.
45004015	Ra kjo̱téxoma 'mì, kjo̱hi'iín bíné‑ná; tanga tsa tsìn kjo̱téxoma, mí‑la tsa mé kjo̱téxoma ki̱tjá ítjòn‑lá ni̱'sín ta mé ra 'sie̱én.
45004016	Koni 'sín tsò 'én ra Nainá kitsjà‑la̱ Abraham, 'tse̱é‑ní jñà xi̱ta̱ ra makjiín‑la̱. Ta tsjá kjo̱tjò‑la̱ kjo̱nda‑la̱, mé‑ni nga katasijna kixi̱‑ni 'én nga ki̱tjasòn‑ní 'én kìi̱ a̱'ta 'tse̱ nga'tsì xi̱ta̱ ra ya̱ nchrabá‑ni tje̱‑la̱ Abraham. Mì tsa ta a̱'ta 'tse̱ jñà xi̱ta̱ ra tjín‑la̱ kjo̱téxoma, ti̱'koa̱á 'tse̱é‑te jñà ra taxki̱ xi̱ta̱ ra ti̱'koa̱ makjiín‑la̱ a̱'ta 'tse̱ Nainá koni 'sín kjokjiín‑la̱ Abraham. 'Koa̱á ma‑ni nga xi̱ta̱ jchínga 'mì‑lá Abraham nga'tsì‑ná ra makjiín‑ná a̱'ta 'tse̱ Nainá.
45004017	Koni 'sín nga tíchja̱ xa̱jo̱n ra tjí'ta 'én‑la̱ Nainá nga tsò: “Kjín na̱xi̱ndá ra ijye ji̱ ísingátsja‑la nga ji̱ ka̱mi xi̱ta̱ jchínga‑la̱.” Ko̱ 'koa̱á 'sín tíjna jè Abraham ya̱ ngixko̱n Nainá. Jè Abraham kjokjiín‑la̱ koni 'sín kiìchja̱ Nainá ra ma‑la̱ síkjaáya‑la̱ xi̱ta̱ ra ijye 'ken; ko̱ ti̱'koa̱á ma‑la̱ chja̱ kixi̱ a̱'ta 'tse̱ kjoa̱ ra kjè mé tjín koni tsa ijye ko̱tíma kjòn.
45004018	Xi̱ta̱ jchínga‑ná Abraham nda kjokjiín‑la̱ koni 'sín kitsò‑la̱ Nainá ko̱ ndaá iskoñá‑la̱ kjoa̱ kìi̱; ni̱'sín mì kì tjíjin‑la̱ kó'sín ko̱ma‑la̱ nga ki̱tjasòn. 'Koa̱á 'sín kjomà‑ni nga kjìn na̱xi̱ndá, xi̱ta̱ jchínga tsò‑la̱, koni 'sín nga Nainá ijye kitsjà‑la̱ tsa'ba nga kitsò‑la̱: “'Koa̱á 'sín 'ñó kjìn ko̱ma ra xi̱ta̱ tje̱‑li.”
45004019	Jè Abraham, mì kì isikjahajen‑la̱ ikon koni 'sín nga kjokjiín‑la̱ a̱'ta 'tse̱ Nainá, ni̱'sín ko̱'sín isíkítsjen nga mì ti̱ mé chjí‑la̱ ijo‑la̱ nga ijyeé 'ñó xi̱ta̱ jchínga; kja̱meé bijchó‑la̱ jngo sindo̱ nó; ti̱'koa̱á jè chjo̱ón‑la̱ Abraham ra 'mì Sara, chjo̱ón 'ndi̱‑ní ko̱ ya̱ ñánda̱ majcháya i̱xti, mì kì ti̱ mé chjí‑la̱.
45004020	Tanga jè Abraham mì tsa jò tsi'ké‑la̱ ikon koni 'sín tsò 'én ra kitsjà‑la̱ Nainá. Ta isa̱á 'ñó nda kjokjiín‑isa‑la̱ ra a̱'ta 'tse̱ Nainá. Ko̱ 'ñó jeya isíkíjna;
45004021	ngi ndaá tsikíjngo‑la̱ ikon nga jè Nainá, 'ñó tjín‑la̱ nga'ñó nga maá‑la̱ si̱hitjasòn ijye koni 'sín nga ijye kitsjà‑la̱ 'én‑la̱.
45004022	'Koa̱á ma‑ni 'kia̱ nga kijtse Nainá nga ndaá kjokjiín‑la̱ Abraham, 'koa̱á 'sín kitsò‑la̱ nga xi̱ta̱ kixi̱‑ní.
45004023	Nga ko̱'sín tíchja̱ xa̱jo̱n, mì tsa tà a̱'ta 'tse̱ Abraham‑jìn nga tíchja̱.
45004024	Ti̱'koa̱á a̱'ta tsa̱jién‑ná nga tíchja̱ 'én kìi̱; nga ti̱'koa̱á 'si̱ín‑te‑ná kinda̱ Nainá nga xi̱ta̱ kixi̱ ki̱tso̱‑ná ta nga̱tjì‑la̱ nga makjiín‑ná a̱'ta 'tse̱ Nainá ra isikjaáya‑la̱ jè Na̱'ín‑ná Jesucristo a̱'ta 'tse̱ kjo̱biya;
45004025	nga̱ kií xá‑ni ya̱ kjonga̱tsja‑ni kjo̱biya jè Jesús ta nga̱tjì‑la̱ jè jé ra tjín‑ná; ko̱ kií xá jaáya‑ila̱ mé‑ni nga xi̱ta̱ kixi̱ ko̱ma‑ná ya̱ ngixko̱n Nainá.
45005001	Ijyeé xi̱ta̱ kixi̱‑ná ra a̱'ta 'tse̱ Nainá, ta nga̱tjì‑la̱ nga makjiín‑ná ra a̱'ta 'tse̱, 'koa̱á ma‑ni nga ijyeé tjín‑ná kjo̱'nchán ko̱ ra jè. Jè kjo̱'nchán ra a̱'ta 'tse̱ Na̱'ín‑ná Jesucristo sakó‑ná.
45005002	Ti̱'koa̱á ya̱á nchrabá‑ni a̱'ta 'tse̱ kjo̱nda ra̱kìi̱, ta nga̱tjì‑la̱ nga makjiín‑ná ra a̱'ta 'tse̱; 'ñó tjíjngo takén a̱'ta 'tse̱ kjo̱nda kìi̱, ko̱ 'ñó matsja‑ná nga ko̱'sín chiñá‑lá kjo̱nda‑la̱ nga ti̱'koa̱á 'se̱‑ná jè kjoa̱jeya‑la̱ Nainá.
45005003	Mì tsa tà a̱'ta 'tse̱ kjoa̱ kìi̱ nga 'ñó matsja‑ná, ti̱'koa̱á matsjaá‑te‑ná 'kia̱ nga kjo̱hi'in batojieén. 'Ya‑ná nga 'kia̱ nga kjo̱hi'in batojieén, ya̱á sa̱kó‑ná nga'ñó nga kó'sín ma chíkjoa̱jin‑ná.
45005004	'Kia̱ nga sakó‑ná nga'ñó kó'sín nga chíkjoa̱jin‑ná, ya̱á 'ya‑la̱ kó'sín kjén; 'kia̱ nga 'ya‑la̱ kó'sín kjén, ya̱á nchrabá‑ni nga chiñá‑lá jè kjo̱nda ra tsjá‑ná Nainá.
45005005	Ko̱ jè ra chiñá‑lá mì tsa kjo̱sabà tsjá‑ná a̱skan‑nioo̱, ki̱tjasón‑ní; nga̱ jè Nainá ijyeé nda isíkíjnajin ya̱ inìma̱‑ná jè kjo̱tsjacha‑la̱ ra a̱'ta 'tse̱ Inìma̱ Tsje‑la̱ nchrabá‑ni, Inìma̱ Tsje ra jè Nainá kitsjá‑ná.
45005006	'Kia̱ nga ijchò ni̱chjin‑la̱, jè Cristo 'ken‑tjì ngajo‑ná, nga'tsì‑ná ra tjín‑ná jé, ta nga̱tjì‑la̱ tsìn‑ná nga'ñó kó'sín nga ma ta jién kítjo̱kajieén jé‑ná.
45005007	Mì tsa taxki̱ tjín xi̱ta̱ ra mejèn‑la̱ nga ki̱yá ngajo‑la̱ ra kj'ií xi̱ta̱, ni̱'sín xi̱ta̱ kixi̱. Tanga tsa kií ni̱chjin tjín i'ka‑ni xi̱ta̱ ra tsjá‑la̱ ikon nga ki̱yá‑tjì‑la̱ jngo xi̱ta̱ ra 'ñó nda xi̱ta̱, tanga i'iín tjín.
45005008	Tanga jè Nainá ndaá bakón nga 'ñó tsjake‑ná ra jién, nga ni̱'sín takó 'ñó tse jé titsa̱jnajieén, jè Cristo 'ken ngajo‑ná.
45005009	Tsa jè nga̱tjì‑la̱ jní ra tsikíxten Cristo nga ijye xi̱ta̱ kixi̱ ma‑ná ra a̱'ta 'tse̱ Nainá, isa̱á ta tjín kixi̱ kjoa̱ 'ndi̱‑ni̱ nga a̱'ta 'tse̱‑ní ma kítjo̱kajieén kjo̱hi'in ra tsjá Nainá 'kia̱ nga kje̱he'tà ni̱chjin.
45005010	'Kia̱ nga jè ni̱chjin nga kondra̱ tsikitsa̱jna‑lá Nainá, ti̱jé‑ni Nainá tsikíndajín‑ko̱‑ná kjoa̱ a̱'ta 'tse̱ kjo̱biya‑la̱ I'ndí‑la̱. 'Ndi̱ 'ndi̱ 'kia̱ nga ijye nda báko̱‑ná Nainá, isa̱á tjín kixi̱ kjoa̱ nga maá kítjo̱kajieén kjo̱hi'in 'tse̱ jé‑ná ra a̱'ta 'tse̱ Cristo, ta nga̱tjì‑la̱ nga jaáya‑ila̱ ko̱ tíjnakon‑ní.
45005011	Ko̱ mì tsa tà jñà‑nì kjoa̱, ti̱'koa̱á 'ñó matsja‑ná a̱'ta 'tse̱ Nainá ta nga̱tjì‑la̱ nga makjiín‑ná ra a̱'ta 'tse̱ Jesucristo ra batéxoma‑ná; nga̱ a̱'ta 'tse̱‑ní nga ma chibanda‑ná ko̱ jè Nainá.
45005012	'Kia̱ nga 'jaha'sen kjoa̱ 'tse̱ jé ya̱ i̱sà'nde, jngo‑ní xi̱ta̱ ra tsakátsji‑jé. Ko̱ jé kjoa̱ 'tse̱ jé ra 'jiìkó kjo̱biya; 'koa̱á ma‑ni nga ko̱'sín sakó‑la̱ nga'tsì xi̱ta̱ ra 'mì kjo̱biya; ta nga̱tjì‑la̱ nga̱ nga'tsí‑ni xi̱ta̱ nga iskajin jé.
45005013	'Kia̱ nga ti̱kjè kjo̱téxoma tjín‑ni ya̱ i̱sà'nde, ta̱'koa̱ ijyeé tjín ra kjoa̱ 'tse̱ jé. Tanga mì tsa kinda̱ ma ra kjoa̱ 'tse̱ jé, 'kia̱ nga mì tsa mé kjo̱téxoma tjín.
45005014	Skanda 'kia̱‑ni jè ni̱chjin 'tse̱ Adán skanda ni̱chjin 'tse̱ Moisés, jè kjo̱biya tsatéxoma a̱'ta 'tse̱ nga'tsì xi̱ta̱, ni̱'sín mì tsa ko̱'sín tjín jé ra tsakátsji koni 'sín ki'sìn jè Adán nga tsatonè‑la̱ kjo̱hixi̱ ra kitsjà‑la̱ Nainá. Jè Adán, ti̱jé ngoya‑la̱ jè ra a̱skan 'ji.
45005015	Tanga kjoa̱ 'tse̱ jé ra tsakátsji Adán, mì kì mangásòn‑ko̱ koni jè kjo̱nda ra kitsjà kjo̱tjò Nainá; ta nga̱tjì‑la̱ kjoa̱ 'tse̱ jé ra tsakátsji jngo xi̱ta̱, kjín xi̱ta̱ tsako̱‑la̱ kjo̱biya; tanga jè kjo̱nda ra kitsjà kjo̱tjò Nainá a̱'ta 'tse̱ jngo xi̱ta̱, jè ra 'mì Jesucristo, isa̱á tse kjo̱nda tjín‑la̱ nga̱ kjín xi̱ta̱ machikon'tin‑ni.
45005016	Ko̱ mì kì mangásòn‑ko̱ jè kjo̱nda ra tsjá kjo̱tjò Nainá ko̱ kjoa̱ 'tse̱ jé ra tsakátsji ra tà jngo‑ni xi̱ta̱. Nga̱ ta kií nga̱tjì‑la̱ nga jngo xi̱ta̱ tsakátsji‑jé, nga ko̱'sín kitsjà kjo̱hixi̱ Nainá nga kjo̱hi'in kata'se‑la̱ nga'tsì xi̱ta̱. Tanga 'kia̱ nga 'ñó kjìn xi̱ta̱ tsakátsji‑jé, kií nga̱tjì‑la̱ nga ko̱'sín kitsjà jnchro kjo̱nda Nainá nga jñà xi̱ta̱, kixi̱ katitsa̱jna ya̱ ngixko̱n.
45005017	Tsa ta jè nga̱tjì‑la̱ nga jngo xi̱ta̱ ra tsakátsji‑jé nga tsatonè‑la̱ jngo kjo̱téxoma, nga ko̱'sín jè kjo̱biya tsatéxoma, isa̱á ta 'ñó nda kítsa̱jnakon jñà xi̱ta̱ ra 'ñó tse kjo̱nda‑la̱ Nainá tjábé‑la̱, ti̱'koa̱ 'ñó tse kjo̱tjò‑la̱ Nainá 'ki̱‑la̱ nga xi̱ta̱ kixi̱ kítsa̱jna ya̱ ngixko̱n Nainá, ta nga̱tjì‑la̱ jngo xi̱ta̱ ra 'mì Jesucristo.
45005018	Koni 'sín nga ta jè nga̱tjì‑la̱ kjoa̱ 'tse̱ jé ra tsakátsji jngo xi̱ta̱ ra ki'mì Adán, nga ko̱'sín kjo̱hi'in iskanè‑la̱ nga'tsì xi̱ta̱, 'koa̱á ti̱'sín jè kjoa̱kixi̱ ra ki'sìn jè Jesucristo, ya̱á nchrabá‑ni nga xi̱ta̱ kixi̱ ma nga'tsì xi̱ta̱, mé‑ni nga kata'se‑la̱ kjo̱binachon.
45005019	Koni 'sín nga ta jè‑ni nga̱tjì‑la̱ jngo xi̱ta̱ ra mì kì nda isìhitjasòn‑la̱ Nainá, nga ko̱'sín jé iskajin nga'tsì xi̱ta̱, 'koa̱á ti̱'sín nga ta jè nga̱tjì‑la̱ jngo xi̱ta̱ ra nda isìhitjasòn‑la̱ Nainá jè ra 'mì Jesucristo, nga ko̱'sín kjìn xi̱ta̱ kixi̱ ko̱ma‑ni ya̱ ngixko̱n Nainá.
45005020	Kií xá itjo‑ni jè kjo̱téxoma 'tse̱ Moisés, mé‑ni nga isa̱ nda ko̱chi̱ya-isa‑la̱ kó'sín kjokjìn‑ya‑isa ra kjoa̱ 'tse̱ jé. Tanga 'kia̱ nga 'ñó kjokjìn‑ya‑isa ra kjoa̱ 'tse̱ jé, isa̱á ngi ko̱'ki iskasòn‑isa jè kjo̱nda‑la̱ Nainá.
45005021	Koni 'sín nga jè tsatéxoma ra kjoa̱ 'tse̱ jé nga biya xi̱ta̱, 'koa̱á ti̱'sín jè kjo̱nda ra tsjá Nainá katatéxoma nga xi̱ta̱ kixi̱ katameé ya̱ ngixko̱n Nainá mé‑ni nga kata'se‑ná kjo̱binachon ra mì fehe'ta skanda ta mé ni̱chjin‑ni ra a̱'ta 'tse̱ Na̱'ín‑ná Jesucristo.
45006001	¿Kó'sín kixé? ¿A ndaá tjín nga kjótsji‑jé iseé mé‑ni isa̱ tse kjo̱nda katatsjá-isa‑ni Nainá?
45006002	Majìn, mì kì ti̱ ma‑ni tsa ko̱'sín 'sie̱én. Jién tsa ijyeé titsa̱jna'taxín‑lá ra kjoa̱ 'tse̱ jé koni tsa ijye 'keén ra a̱'ta 'tse̱, ¿kó'sín ko̱ma‑ni nga takó ya̱ ki̱tsa̱jnajin iseé?
45006003	¿A mí 'ya jiòn nga nga'tsì‑ná ra a̱'ta 'tse̱ Jesucristo isatíndé, mé‑ni nga jngo ka̱ma‑ná ra ko̱ jè, kií xá isatíndá‑ná nga ya̱ bitjàha̱'se̱n'tá‑lá a̱'ta 'tse̱ kjo̱biya‑la̱?
45006004	'Kia̱ nga satíndé, 'koa̱á 'sín jngoya‑la̱ koni tsa ya̱ sihi'nde'tá‑lá Cristo ya̱ a̱'ta 'tse̱ kjo̱biya‑la̱. Koni 'sín nga a̱'ta 'tse̱ nga'ñó‑la̱ Nainá ra 'ñó jeya tíjna jaáya india‑ila̱ jè Cristo; 'koa̱á ti̱'sín machjeén nga ko̱'sín si̱jché ijo‑ná nga jngo kjo̱binachon xi̱tse̱ chjíbé.
45006005	Tsa ya̱ itjàha̱'se̱n'tá‑lá jè Cristo koni 'sín nga 'ken ra jè, 'koa̱á ti̱'sín kjoa̱áya‑ná ra jién koni 'sín nga jaáya‑la̱ ra jè.
45006006	'Ya‑ná nga jè kjoa̱ jchínga ra ki'chá‑ná, ya̱á isi'tako̱ Cristo ya̱ a̱'ta krò, mé‑ni nga katachija‑ni jè nga'ñó ra tjín‑la̱ ijo jé‑ná; nga mì ti̱jè si̱ìkijne‑ná.
45006007	Nga̱ jngo xi̱ta̱ ra ijye kàbiya, ijyeé tíjnandi̱í‑ni ra a̱'ta 'tse̱ jé.
45006008	'Kia̱ nga ijye ya̱ 'ken'tá‑lá jè Cristo, tjíjngoó takén nga ya̱ ki̱tsa̱jnakon‑ke̱é.
45006009	'Ya‑ná nga koni 'sín nga jaáya‑la̱ jè Cristo 'kia̱ nga 'ken, ni̱ì‑ti̱‑jngo ni̱chjin ki̱yá india‑ni. Jè ra 'mì kjo̱biya, mì kì ti̱ mé nga'ñó tjín‑la̱ ra a̱'ta 'tse̱.
45006010	'Kia̱ nga 'ken jè Cristo, ta india kjón‑ní 'ken ra ta nga̱tjì‑la̱ kjoa̱ 'tse̱ jé; nga tíjnakon 'ndi̱ 'ndi̱, ngi a̱'ta 'tse̱ Nainá tíjnakon‑ni nga tísíhitjasòn‑la̱.
45006011	Jiòn, 'koa̱á ti̱'sín ti̱kítsjen koni tsa ijye 'ken ra a̱'ta 'tse̱ jé; tanga titsa̱jnakon‑nájiòn ra a̱'ta 'tse̱ Nainá nga ya̱ titsa̱jnako̱o jè Na̱'ín‑ná Jesucristo. Ko̱ a̱'ta 'tse̱ Nainá titsa̱jnakon‑no 'ndi̱.
45006012	'Koa̱á ma‑ni, kì ti̱ tsja bi'nde‑no nga kjoa̱ 'tse̱ jé batéxomajin‑isa ya̱ ijo‑jé‑no, mé‑ni nga ko̱ma si̱kijne‑la, nga mì tsa ti̱ ya̱ si̱itjasòn‑la koni 'sín tjín kjoa̱'cho ra sasén‑la̱ ijo‑ná.
45006013	Kì ya̱ nìnga̱tsja ijo‑no ra kjoa̱ 'tse̱ jé, nga ko̱'sín katachjeén koni tsa jñà ki̱cha̱ ra 'cho machjeén. Ta isa̱á jè Nainá ti̱nga̱tsja jiòn ijo‑no koni tsa jngo xi̱ta̱ ra ijye 'ken nga jaáya‑ila̱ ra a̱'ta 'tse̱ kjo̱biya. Nga ko̱'sín katasíchjeén‑najiòn Nainá koni jngo ki̱cha̱ ra a̱'ta 'tse̱ kjo̱nda machjeén.
45006014	'Koa̱á 'sín ko̱ma‑ni nga mì ti̱ kjoa̱ 'tse̱ jé ko̱tèxoma‑ni ra a̱'ta tsa̱jiòn, ta nga̱tjì‑la̱ nga mì tsa a̱'ta 'tse̱ kjo̱téxoma 'tse̱ Moisés titsa̱jna‑no 'ndi̱‑ni̱, ta a̱'ta 'tse̱é kjo̱nda‑la̱ Nainá ra ta tsjá kjo̱tjò titsa̱jna‑no.
45006015	¿Kó kixé, a kjótsji‑jé iseé 'kia̱ nga a̱'ta 'tse̱ kjo̱nda‑la̱ Nainá titsa̱jna‑ná nga mì tsa ti̱ a̱'ta 'tse̱ kjo̱téxoma‑la̱ Moisés titsa̱jna‑ná? Majìn, mì tsa ko̱'sín tjín‑jìn.
45006016	¿A mí 'ya jiòn, tsa 'kia̱ yá ra ngi ya̱ si̱itjasòn ki'ta‑la nga ya̱ si̱xá'ta‑la; ngi chi̱'nda 'tse̱é 'si̱n‑no? 'Koa̱á ti̱'sín tjín, tsa 'kia̱ nga jè kjoa̱ 'tse̱ jé si̱nga̱tsja ijo‑no, ki̱yá‑nó; tanga tsa jè Nainá si̱nga̱tsja ijo‑no, ya̱á si̱itjasòn‑la nga kixi̱ 'sia̱an ya̱ ngixko̱n ra jè.
45006017	Tanga tse kjo̱nda kata'se‑la̱ Nainá, nga ni̱'sín ya̱ inìnga̱tsja jiòn ijo‑no ra kjoa̱ 'tse̱ jé, nga ya̱ inìhitjasòn‑la koni tsa jngo chi̱'nda'ñó‑la̱, 'ndi̱ 'ndi̱ ijyeé ngi ko̱ó inìma̱‑no nga ko̱'sín i̱nchinitjasòn koni 'sín ngi nda tjín 'én kixi̱ ra ki'sena̱jmíya‑no.
45006018	'Ndi̱‑ni̱ ijyeé titsa̱jnandi̱í‑no ra kjoa̱ 'tse̱ jé; ijyeé chi̱'nda‑la̱ ra 'tse̱ kjoa̱ kixi̱í ma jiòn; ko̱ tjíné‑no nga ko̱'sín si̱itjasòn koni 'sín síjé ra kjoa̱kixi̱.
45006019	Jñà 'én ra tíchjà nga tíbakó‑no mì tsa jñà‑jìn ra chjá tsò, ta nga̱tjì‑la̱ kjè tsa 'ñó tjín jè takòn, takó kjè tsa nda fìya‑no ra kjoa̱ 'tse̱ Nainá. Koni 'sín ki'nià ti̱'sa̱ kjotseé nga ya̱ inìnga̱tsja ijo‑no kjoa̱ ra tjé tjín ko̱ ra 'cho tjín ko̱ jñà tsatéxoma‑no; 'ndi̱‑ni̱, 'koa̱á ti̱'sín ti̱nga̱tsja ijo‑no a̱'ta 'tse̱ kjoa̱kixi̱ mé‑ni nga jè kjoa̱kixi̱ katatéxoma‑no nga tsje ki̱tsa̱jna ya̱ ngixko̱n Nainá.
45006020	'Kia̱ nga ko̱'sín ya̱ kiìchja̱'nda‑no ra kjoa̱ 'tse̱ jé, mì tsa ya̱ inìhitjasòn‑la ra kjoa̱kixi̱ 'tse̱ Nainá.
45006021	Tanga, ¿mé kjo̱tjò ra inikijne‑la jiòn ra a̱'ta 'tse̱ kjoa̱ 'tse̱ jé? Ko̱ 'ndi̱‑ni̱ skanda masabà‑najiòn 'tse̱ kjoa̱ kìi̱, nga̱ tà ya̱á fìko̱‑ná ñánda̱ nga tjín kjo̱biya.
45006022	'Ndi̱ 'ndi̱ 'kia̱ nga ijye titsa̱jnandi̱í‑no ra kjoa̱ 'tse̱ jé, chi̱'nda‑la̱ Nainá‑nájiòn; jè kjo̱tjò ra títjábé‑no jè‑ní nga tsje i̱nchibitsa̱jna jiòn ya̱ ngixko̱n Nainá. Ko̱ ra fehe'ta‑ni, 'se̱‑nó kjo̱binachon ra mì fehe'ta ni̱ ta mé ni̱chjin‑nioo̱.
45006023	Jè chjí‑la̱ ra kjoa̱ 'tse̱ jé, ta kjo̱biya‑ní ra nikijne‑lá. Tanga jè kjo̱tjò ra tsjá‑ná Nainá jé‑ní kjo̱binachon ra mì fehe'ta ni̱ta mé ni̱chjin‑ni, ra 'bí‑ná nga ya̱ titsa̱jnake̱é Cristo Jesús ra batéxoma‑ná.
45007001	Jiòn 'ndsé ndaá tjíjin‑no, jè kjo̱téxoma, skanda ya̱á fehe'ta nga'ñó‑la̱ 'kia̱ nga biya jè xi̱ta̱. Jiòn‑nó ra ko̱'sín tíxian‑no, jiòn ra ijye nda tjíjin‑no kó'sín tíchja̱ kjo̱téxoma.
45007002	'Koa̱á ngoya‑la̱ koni jngo chjo̱ón ra tjín‑la̱ 'xi̱n; 'koa̱á 'sín tsò kjo̱téxoma nga mì kì ko̱ma tsjín‑ni xákjén 'kia̱ nga takó títsa̱jnakon ngajòo̱. Tanga tsa ki̱yá jè 'xi̱n‑la̱, jè chjo̱ón, ijyeé tíjnandi̱í‑ni a̱'ta 'tse̱ kjo̱téxoma ra̱kìi̱.
45007003	'Kia̱ takó tíjnakon 'xi̱n‑la̱ jè chjo̱ón, ko̱ tsa kj'ií xi̱ta̱ 'xi̱n ki̱xan‑ko̱, kjoa̱ chijngií ra tí'sín, tanga tsa ijye 'ken 'xi̱n‑la̱, jè chjo̱ón, ijyeé tíjnandi̱í‑ni ra kjoa̱ 'tse̱ kjo̱téxoma ra̱kìi̱; ko̱maá ki̱xan‑ko̱ india‑ni ra kj'ií xi̱ta̱ 'xi̱n. Mì tsa ti̱ kjoa̱ chijngi‑ni ra 'si̱in.
45007004	'Koa̱á ti̱'sín tjín ra a̱'ta tsa̱jiòn‑jiòn ra 'ndsé chibé, ijyeé 'ken‑nájiòn ra a̱'ta 'tse̱ nga'ñó ra tjín‑la̱ kjo̱téxoma, ta nga̱tjì‑la̱, 'kia̱ nga 'ken jè Cristo, ya̱á ta̱ña 'ken'ta‑la jiòn, mé‑ni nga 'ndi̱ 'ndi̱ jè ki̱chja̱'nda‑no jè Cristo ra jaáya‑la̱ ya̱ a̱jin‑la̱ mi'ken, ko̱ mé‑ni nga kata'ya‑la̱ ra a̱'ta tsa̱jién kjo̱nda ra jè Nainá sasén‑la̱.
45007005	'Kia̱ nga ti̱'sa̱, ya̱á tsikìtsa̱jnajieén kjoa̱ 'tse̱ jé ra isíjé ijo‑ná. Ko̱ 'kia̱ nga 'ji jè kjo̱téxoma, ta isa̱á jnchro isa̱ 'ñó isíjé ijo‑ná jñà ra kjoa̱'cho. Ko̱ jñà kjoa̱'cho ra iskajieén, kjo̱biyaá ìko̱‑ná.
45007006	Tanga 'ndi̱ 'ndi̱, ijyeé 'keén ra a̱'ta 'tse̱ kjo̱téxoma ra kitsabá'ñó‑ná kjotseé; titsa̱jnandi̱í‑ná ko̱ ijyeé maá si̱xá‑lá Nainá nga jngo kjoa̱ xi̱tse̱ tja'ché koni 'sín bakón‑ya‑ná jè Inìma̱ Tsje‑la̱ Nainá. Mì tsa ti̱ ko̱'sín 'sia̱n‑ná koni 'sín tjín kjo̱téxoma jchínga ra xa̱jo̱n tjí'ta.
45007007	¿Kó'sín kixé? Ra kjoa̱ 'tse̱ kjo̱téxoma, ¿a 'choó tjín? ¿A kjoa̱ 'tse̱ jé‑ní? Majìn. Mì tsa ko̱'sín tjín‑jìn. 'Koa̱á ngoya‑la̱ koni tsa 'a̱n, tsa tsìn kjo̱téxoma, mí‑la kì kíjtsee̱ ñáa̱‑ni ra kjoa̱ 'tse̱ jé. Ko̱ mí‑la kì kjòchi̱ya‑na kótsò‑ni nga mì kì ma si̱kjaájieén tsajmì ra mì tsa̱jién, tsa mì jè kjo̱téxoma ko̱'sín 'béna̱jmí‑ná nga tsò: “Kì jñà nìkjaajin tsajmì ra mì ji̱ bako̱‑li.”
45007008	Tanga jè kjoa̱ 'tse̱ jé, ta isa̱á ya̱ isakò-isa‑la̱ nga'ñó ra a̱'ta 'tse̱ kjo̱téxoma; 'koa̱á kjomà‑ni, ta isa̱á 'ñó kjín ndi̱yá‑la̱ tsajmì ra jahajin‑isa‑na ra mì tsa 'a̱n bako̱‑na. 'Koa̱á ma‑ni, tsìn‑la̱ nga'ñó ra kjoa̱ 'tse̱ jé, 'kia̱ nga mì tsa kjo̱téxoma tjín.
45007009	'Kia̱ nga ti̱'sa̱ kjotseé, ta 'koa̱á 'sín tsakáti̱jnaa̱ nga mì kì kíjtsee̱ kó'sín tjín kjo̱téxoma. Tanga 'kia̱ nga ijye kíjtsexkon jè kjo̱téxoma, jè kjoa̱ 'tse̱ jé isa̱á 'ñó ki'se‑la̱ nga'ñó; 'koa̱á ma‑ni nga ta kjo̱biyaá isakò‑na.
45007010	Jè kjo̱téxoma ra tjínè‑la̱ nga kjo̱binachon tsjá‑ná, tà isa̱á kjo̱biya kitsjá‑na.
45007011	Tanga jè kjoa̱ 'tse̱ jé, ta isa̱á ya̱ isakò‑la̱ nga'ñó ra a̱'ta 'tse̱ kjo̱téxoma nga iskonda̱cha̱‑na, 'koa̱á ma‑ni nga kjo̱biya isakò‑na.
45007012	Ra kixi̱ kjòn‑ni kjoa̱, jè kjo̱téxoma, tsjeé tjín; nga koni 'sín batéxoma jñà 'én ra tjí'ta, tsje‑ní, kixi̱‑ní, ko̱ ndaá tjín.
45007013	¿Tanga kó'sín tjín? ¿A ta isa̱á jnchro jè kjoa̱ ra nda tjín 'jií sí'ken‑na? Majìn, mì tsa ko̱'sín tjín‑jìn. Mé‑ni kata'ya‑la̱ nga jè kjoa̱ 'tse̱ jé, nga 'ñó 'cho tjín, 'koa̱á ma‑ni nga jè jnchro kjoa̱ 'tse̱ jé, kiìko̱jin‑na kjo̱biya nga iskábé ra kjoa̱ 'tse̱ kjo̱téxoma ra nda tjín, mé‑ni nga a̱'ta 'tse̱ kjo̱téxoma kata'ya‑la̱ nga 'ñó 'cho tjín ra kjoa̱ 'tse̱ jé.
45007014	'Ya‑ná nga jè kjoa̱ 'tse̱ kjo̱téxoma, kjo̱bítsjen 'tse̱ Inìma̱ Tsje‑la̱ Nainá‑ní; tanga ra 'a̱n, ijo jé tsá'ya̱; ya̱á nga̱tsja‑na ra kjoa̱ 'tse̱ jé.
45007015	Mì kì machi̱ya‑na mé kjoa̱ ra 'sín ijo‑na̱. Jñà kjoa̱ ra nda tjín ra mejèn‑na nga 'siaa̱n, mì tsa jè sìhitjásòo̱n. Tà isa̱á jñà kjoa̱ ra mì kì sasén‑la̱ inìma̱‑na̱ síhitjasòn ijo‑na̱. Jñà kjoa̱ ra 'siaa̱n, mì kì machi̱ya‑na.
45007016	'Kia̱ nga ko̱'sín 'sín ijo‑na̱ jñà kjoa̱ ra mì tsa 'a̱n mejèn‑na, 'koa̱á 'sín xiaa̱n nga kixi̱í kjoa̱ nga ndaá tjín koni 'sín tíchja̱ kjo̱téxoma.
45007017	'Kia̱ nga ko̱'sín 'sín ijo‑na̱ nga bátsji‑jé, mì tsa ti̱ 'a̱n‑naa̱ ra ko̱'sín 'siaa̱n, jè kjoa̱ 'tse̱ jé ra ya̱ tíjnajin ya̱ ijo‑na̱ ra ko̱'sín 'sín.
45007018	'A̱n ra xi̱ta̱ i̱sà'nde 'mì‑na, be‑ná nga mì kì nda tjín kjoa̱ ra tíjnajin ya̱ ijo‑na̱. Nga̱ mejèn‑na nga nda 'siaa̱n ra 'a̱n, tanga jè ijo‑na̱ mì kì ma‑la̱ síhitjasòn kjoa̱ ra nda tjín.
45007019	Mì tsa ko̱'sín 'siaa̱n koni 'sín tjín kjo̱nda ra 'a̱n mejèn‑na 'siaa̱n; tà isa̱á jñà sìhitjásòo̱n jñà kjoa̱'cho ra mì 'a̱n mejèn‑na 'siaa̱n.
45007020	'Kia̱ nga ko̱'sín 'siaa̱n jñà kjoa̱'cho ra mì jè inìma̱‑na̱ mejèn‑la̱, mì tsa ti̱ 'a̱n‑naa̱ ra ko̱'sín 'siaa̱n, jé kjoa̱ 'tse̱ jé ra ya̱ tíjnajin ijo‑na̱ ra ko̱'sín 'sín.
45007021	Nga̱ ni̱'sín mejèn‑na nga nda 'siaa̱n, ta isa̱á kj'ií 'sín tjín kjo̱hixi̱ ra sakó‑na a̱'ta tsa̱'a̱n: Nga tà kjoa̱'cho tíjnajin ki'ta ya̱ ijo‑na̱.
45007022	Tanga ra ya̱ a̱jin inìma̱‑na̱ batoó matsja‑la̱ ra a̱'ta 'tse̱ kjo̱téxoma‑la̱ Nainá.
45007023	Tanga tjín ìjngo kjoa̱ ra ya̱ tísíxájin ya̱ ijo‑na̱ ra mì kì tsjá'nde‑na nga nda 'siaa̱n; jè kjoa̱ 'tse̱ jé ra tíjnajin‑na, kjaán‑kjo‑ní ko̱ kjo̱bítsjen‑na̱ ra mejèn‑la̱ nga nda 'si̱in. Ko̱ jé kjoa̱ 'tse̱ jé ra tísíxájin ijo‑na̱ síkijne‑na nga ko̱'sín 'cho 'siaa̱n.
45007024	I̱ma̱‑ró‑na ra 'a̱n. ¿Yá ra ma‑la̱ ko̱chrjekàjin‑na a̱'ta 'tse̱ nga'ñó‑la̱ kjo̱biya ra tjín‑la̱ ijo jé‑na̱?
45007025	Ta̱ jngoó jè Nainá. Kií ko̱'sín xin‑la̱ a̱'ta 'tse̱ Na̱'ín‑ná Jesucristo nga tse kjo̱nda kata'se‑la̱ ra jè. Jè 'én ra ko̱tíxian‑no, jè‑ní nga ya̱á a̱jin kjo̱bítsjen‑na̱ sìhitjásòo̱n koni 'sín tjín kjo̱téxoma‑la̱ Nainá, tanga jè ijo‑na̱, takó ya̱á kjinè‑la̱ kjo̱téxoma ra kjoa̱ 'tse̱ jé.
45008001	Tanga 'ndi̱ 'ndi̱, mì tsa ti̱ mé kjo̱hi'in tjín‑ni a̱'ta 'tse̱ xi̱ta̱ ra ya̱ títsa̱jnako̱ Cristo, [jñà xi̱ta̱ ra mì tsa ti̱ ko̱'sín i̱nchisíjchá‑ni ijo‑la̱ koni 'sín tjín kjoa̱'cho ra síjé ijo‑ná; nga 'koa̱á 'sín i̱nchisíjchá ijo‑la̱ koni 'sín síjé jè Inìma̱ Tsje‑la̱ Nainá].
45008002	Jé nga'ñó‑la̱ Inìma̱ Tsje‑la̱ Nainá tsjá‑ná kjo̱binachon 'kia̱ nga ya̱ titsa̱jnake̱é jè Cristo; ko̱ jé síkíjnandi̱í‑ná a̱'ta 'tse̱ nga'ñó ra tjín‑la̱ kjoa̱ 'tse̱ jé ko̱ jè kjo̱biya.
45008003	Jè kjo̱téxoma 'tse̱ Moisés mì kì ki'se‑la̱ nga'ñó nga isíkítsa̱jnandi̱í‑ná ra kjoa̱ 'tse̱ jé‑ná, ta nga̱tjì‑la̱ jè ijo‑ná ta jñá bátsji kjoa̱ 'tse̱ jé ra tjín ya̱ i̱sà'nde. Jè kjoa̱ ra mì kì ichìkjoa̱‑la̱ jè kjo̱téxoma, jé‑ní ra Nainá ki'sìn 'kia̱ nga isìkasén jè I'ndí‑la̱ koni jngo xi̱ta̱ i̱sà'nde ra ijo ki'se‑la̱ koni jñà xi̱ta̱ ra tjín‑la̱ jé. Kitsjà kjo̱tjó ijo‑la̱ I'ndí‑la̱ nga 'ken, ta nga̱tjì‑la̱ ra kjoa̱ 'tse̱ jé‑ná. Nainá, 'koa̱á 'sín ki'sìn nga jngó‑kjá tsjahíxìn jè kjoa̱ 'tse̱ jé ra tjín‑la̱ ijo‑ná.
45008004	Nainá kií ko̱'sín ki'sìn‑ni mé‑ni nga a̱'ta tsa̱jién katitjasòn‑ni koni 'sín síjé kjo̱hixi̱ 'tse̱ kjo̱téxoma, jién ra mì tsa ti̱ ko̱'sín i̱nchiníjchá‑ná ijo‑ná koni 'sín mejèn‑la̱ ijo jé‑ná, nga̱ ijyeé ko̱'sín i̱nchiníjché ijo‑ná koni 'sín mejèn‑la̱ jè Inìma̱ Tsje‑la̱ Nainá.
45008005	Jñà xi̱ta̱ ra ko̱'sín 'sín koni 'sín síjé ijo jé‑la̱, ta jñá i̱nchisíkítsjen jñà kjoa̱ ra mejèn‑la̱ ijo‑la̱; tanga jñà ra ko̱'sín 'sín koni 'sín nga síjé Inìma̱ Tsje‑la̱ Nainá, jñá i̱nchisíkítsjen jñà kjoa̱ ra mejèn‑la̱ Inìma̱ Tsje‑la̱ Nainá.
45008006	'Kia̱ nga ta jñá níkítsjeén jñà kjoa̱ ra mejèn‑la̱ ijo‑ná, kjo̱biyaá fìko̱‑ná. Tanga 'kia̱ nga jñà níkítsjeén jñà kjoa̱ ra mejèn‑la̱ Inìma̱ Tsje‑la̱ Nainá, jè 'se̱‑ná ra kjo̱binachon ko̱ ra kjo̱'nchán.
45008007	Jñà kjo̱bítsjen 'cho ra ta jè kájno‑la̱ ijo‑ná, kondra̱ 'tse̱ Nainá‑ní. Nga̱ mì kì mejèn‑la̱ ko̱ mì kì ma‑la̱ síhitjasòn kjo̱téxoma ra 'tse̱ Nainá.
45008008	Ko̱ jñà xi̱ta̱ ra ko̱'sín 'sín koni 'sín tjín kjoa̱ ra síjé ijo‑la̱, mì kì ma‑la̱ nga 'si̱in kjoa̱ ra sasén‑la̱ Nainá.
45008009	Tanga ra jiòn‑jiòn, mì tsa ti̱ ko̱'sín i̱nchiníjchá‑no ijo‑no koni 'sín mejèn‑la̱ ijo jé‑no; 'koa̱á 'sín titsa̱jna jiòn 'ndi̱ 'ndi̱ koni 'sín tjín ra síjé jè Inìma̱ Tsje‑la̱ Nainá nga ijyeé ya̱ tíjnajin inìma̱‑no jè Inìma̱ Tsje‑la̱ Nainá. Jñà xi̱ta̱ ra tsìn‑la̱ Inìma̱ Tsje‑la̱ Nainá ra tsjá jè Cristo, mì tsa xi̱ta̱ 'tse̱ Cristo‑jìn.
45008010	Ijyeé ya̱ tíjnajin ya̱ inìma̱‑no jè Cristo, 'koa̱á ma‑ni nga jè inìma̱‑no tíjnakon, ta nga̱tjì‑la̱ nga ijyeé xi̱ta̱ kixi̱‑najiòn ya̱ ngixko̱n Nainá; ni̱'sín jè ijo‑no ijyeé ko̱'sín tjínè‑la̱ nga ki̱yá ta nga̱tjì‑la̱ ra kjoa̱ 'tse̱ jé.
45008011	'Kia̱ nga ya̱ tíjnajin inìma̱‑no jè Inìma̱ Tsje‑la̱ Nainá ra isikjaáya‑la̱ Jesucristo a̱'ta 'tse̱ kjo̱biya, Nainá, 'koa̱á ti̱'sín jè si̱íkítsa̱jnakon india‑ni ijo‑najiòn ra a̱'ta 'tse̱ Inìma̱ Tsje‑la̱ ra ya̱ tíjnajin inìma̱‑no.
45008012	Jién ra 'ndsé chibé, tíjnaá jngo‑ná ra machjeén‑la̱ nga nda si̱hitjasón‑lá; tanga mì tsa jè‑jìn ijo‑ná ra machjeén‑la̱ takó ko̱'sín si̱hitjasón‑lá koni 'sín tjín kjoa̱'cho ra síjé.
45008013	Nga̱ tsa takó ko̱'sín 'sia̱an jiòn nga ya̱ kongí'ta‑la kjoa̱'cho ra mejèn‑la̱ ijo jé‑no, ki̱yá‑nájiòn. Tanga tsa ki̱'nde‑la jè Inìma̱ Tsje‑la̱ Nainá nga jngó‑kjá katjahíxìn kjoa̱'cho ra mejèn‑la̱ ijo jé‑no, ki̱tsa̱jnakon‑no.
45008014	Nga̱ nga'tsì jñà xi̱ta̱ ra jè Inìma̱ Tsje‑la̱ Nainá síchi̱ya‑la̱ kó'sín nga 'si̱in, jñá‑ní ra i̱xti‑la̱ Nainá 'mì.
45008015	Mì tsa jè kitsjá‑ná Nainá jngo inìma̱ ra takó ya̱ síkíjnajin'ñó‑ná ra kjoa̱ 'tse̱ jé nga ya̱ ki̱tsa̱jin iseé ra kjo̱skon; jè Inìma̱ Tsje‑la̱ Nainá ra kitsjá‑ná, jé‑ní ra kjábétjò‑ná nga i̱xti‑la̱ Nainá ka̱meé, ra skanda maá 'mí‑lá Nainá ra a̱'ta 'tse̱: “Ji̱ A̱pá.”
45008016	Jè Inìma̱ Tsje‑la̱ Nainá 'béna̱jmí kixi̱‑la̱ jè inìma̱‑ná, nga ngi kixi̱í kjoa̱ nga i̱xti‑la̱ Nainá 'mí‑ná.
45008017	'Kia̱ nga ijye i̱xti‑la̱ Nainá 'mì‑ná, ti̱'koa̱á tsa̱jién‑ná kjo̱tjò ra tjínda‑la̱ Nainá koni 'sín ijye kitsjà tsa'ba nga tsjá‑ná; kjo̱tjò kìi̱ ya̱á ta̱ña tjábé‑ná ko̱ jè Cristo, tsa ti̱'koa̱ i̱nchinikjiín‑te kjo̱hi'in koni 'sín isìkjiín kjo̱hi'in ra jè, mé‑ni nga 'kia̱ ko̱ma a̱skan‑nioo̱, ya̱á ta̱ña jeya ki̱tsa̱jnake̱é.
45008018	'A̱n, 'koa̱á ma‑na, koni 'sín tjín kjo̱hi'in ra i̱nchinikjieén 'ndi̱‑ni̱, mì kì mangásòn‑ko̱ koni 'sín tjín kjoa̱jeya‑la̱ Nainá ra 'se̱‑ná 'kia̱ nga ko̱ma a̱skan‑nioo̱.
45008019	Nga'tsì ra jè Nainá tsikínda ra tjín ya̱ i̱sà'nde, 'ñó i̱nchikoñá‑la̱ nga mejèn‑la̱ nga ske̱ jè ni̱chjin 'kia̱ nga jè Nainá ko̱kòn tsijen yá kjòn‑ni ra i̱xti‑la̱ ma.
45008020	Nga'tsì ra jè Nainá tsikínda, jngó‑kjá itsón‑jin‑ní koni 'sín tjínè‑la̱ nga ko̱chjeén kjòn‑ni, tanga mì tsa ki‑ni nga ta jñá ko̱'sín kjomejèn‑la̱; kií‑ní nga jè Nainá ijye ko̱'sín iskosòn‑la̱; tanga takó i̱nchikoñá‑ní
45008021	nga ki̱jchó jè ni̱chjin 'kia̱ nga ti̱'koa̱ kítsa̱jnandi̱í‑ni a̱'ta 'tse̱ kjoa̱ ra ma‑la̱ síkitsón‑jin nga ki̱jchòtji̱ngi‑la̱ kjoa̱jeya ra 'se̱‑te‑la̱ jñà ra i̱xti‑la̱ Nainá ma.
45008022	'Ya‑ná nga nga'tsì ra jè Nainá tsikínda, skanda 'ndi̱ 'ndi̱ ngásòn ngáyaá i̱nchichja̱jé, ko̱ tseé kjo̱hi'in i̱nchisíkjiín koni jngo chjo̱ón ra i'ndí títsin‑la̱.
45008023	Mì tsa tà jñà‑jìn ra i̱nchichja̱jé; ti̱'koa̱á jién ra ijye tje̱n kitsjá‑ná Nainá jè Inìma̱ Tsje‑la̱, ti̱'koa̱á 'ñó i̱nchibátéjé‑te inìma̱‑ná ra jién, nga i̱nchichiñé nga 'ñó mejèn‑ná 'kia̱ nga ska̱ábétjó‑ná Nainá nga jngó‑kjá ya̱ ki̱tsa̱jnake̱é koni i̱xti‑la̱, ko̱ jè ijo‑ná kíjnandi̱í‑ni a̱'ta 'tse̱ kjoa̱ ra síkitsón‑ná.
45008024	'Kia̱ nga jè Cristo ijye isíkítsa̱jnandi̱í‑ná, 'koa̱á 'sín chiñá‑lá nga 'koa̱á 'sín ki̱tjasòn kjoa̱ kìi̱. Tanga tsa ijyeé‑la tí'ya‑la̱ jñà kjoa̱ ra i̱nchichiñá‑lá, mì‑la kì ti̱ mé jchíña‑isa‑lá; nga̱ jngo kjoa̱ ra ijye tí'ya‑la̱, ¿mé ra ma jchíña‑isa‑lá ra a̱'ta 'tse̱?
45008025	Tanga tsa 'kia̱ jè jchíñá‑lá jngo kjoa̱ ra kjè batsíjen‑ná, machjeén‑ní nga jchíñakjoa̱‑la nda‑nda‑lá.
45008026	'Koa̱á ti̱'sín tjín, nga jè Inìma̱ Tsje‑la̱ Nainá basìko̱'ta‑ná a̱'ta 'tse̱ kjoa̱ ra síhinda takén. 'Kia̱ nga mì sakó‑ná 'én kó'sín nga si̱jé‑lá Nainá 'kia̱ nga bitsa'ba‑lá, jé Inìma̱ Tsje‑la̱ Nainá bítsa'batjì‑ná jñà 'én ra mì kì ma‑ná nakjé ra jién.
45008027	Jè Nainá ra ma‑la̱ kjó'ta kó'sín tíjna jè inìma̱‑ná, ijyeé be‑ní kó'sín tjín jè ra mejèn‑la̱ Inìma̱ Tsje‑la̱. Nga̱ jè Inìma̱ Tsje‑la̱ Nainá 'kia̱ nga bítsa'batjì xi̱ta̱ tsje‑la̱ Nainá, 'koa̱á 'sín bítsa'ba koni 'sín nga jè Nainá mejèn‑la̱.
45008028	Tjíjin‑ná, nga nga'tsì kjoa̱ ra ma'tin jñà xi̱ta̱ ra tsjake Nainá, 'koa̱á 'sín 'sín Nainá nga basìko̱'ta tsje‑ní nga sakó‑la̱ kjo̱nda; 'koa̱á 'sín síko̱ Nainá jñà xi̱ta̱ ra xá jè kiìchja̱‑ila̱ koni 'sín nga ijye jè tjínda‑la̱,
45008029	jñà xi̱ta̱ ra xá ko̱'sín ijye tsikí'ta xko̱n‑ni Nainá nga ti̱'sa̱ tjà'tsin‑la̱ kjoa̱; ti̱'koa̱á ijyeé ko̱'sín iskosòn‑la̱ nga ngásòn ko̱ma koni jè I'ndí‑la̱, mé‑ni nga jè ra I'ndí‑la̱, 'koa̱á 'sín kíjna koni nga I'ndí‑tjòn ya̱ ñánda̱ nga kjìn ma‑ni i̱xti 'ndse̱.
45008030	A̱'ta 'tse̱ jñà xi̱ta̱ ra jè Nainá ijye ko̱'sín iskosòn‑la̱, ti̱'koa̱á xá kiìchja̱‑ila̱; ko̱ jñà ra xá kiìchja̱‑ila̱, ti̱'koa̱á xi̱ta̱ kixi̱í ki'sìn ra a̱'ta 'tse̱; ko̱ jñà ra xi̱ta̱ kixi̱ ki'sìn; ti̱'koa̱á kitsjá‑la̱ kjoa̱jeya‑la̱.
45008031	¿Kó'sín kixó iseé a̱'ta 'tse̱ kjoa̱ kìi̱? 'Kia̱ nga jè Nainá tíbasiko̱tjì‑ná, ni̱yá‑la ra ma kó si̱ko̱‑ná.
45008032	Jè Nainá nda skanda mí 'on kjomà‑la̱ jè I'ndí‑la̱, ta isa̱á kitsjà kjo̱tjó‑ní nga 'ken ngajo‑ná nga'tsì‑ná. Koni 'sín nga ijye kitsjá‑ná I'ndí‑la̱, ¿a mí ti̱'koa̱á ya̱ ta̱ña tsjá‑te‑ná ta mé kjo̱nda ra ko̱chjeén-isa‑ná?
45008033	¿A tjín yá ra ma‑la̱ koa̱ànè jé‑isa‑ná jién ra xá Nainá jahíjin‑ná? Nga̱ jé jnchro Nainá ra ijye xi̱ta̱ kixi̱ ki'sín‑ná ra jién.
45008034	¿A tjín yá ra ma‑la̱ nga ki̱ìnè‑isa‑ná kjo̱hi'in? Nga̱ jé jnchro Cristo Jesús ra 'ken ngajo‑ná, ti̱'koa̱á jaáya india‑ila̱ 'kia̱ nga 'ken. Ko̱ ya̱á tíjna ya̱ nga kixi̱‑la̱ Nainá nga tíbítsa'batji‑ná.
45008035	¿A tjín yá ra ma‑la̱ ko̱chrje'taxín‑ná a̱'ta 'tse̱ kjo̱tsjacha‑la̱ Cristo? ¿A kjo̱hi'in‑ní? ¿A kjo̱ba‑ní? ¿O̱ ra jè‑ní nga mahatji̱ngi‑ná xi̱ta̱? ¿O̱ ra kjoa̱ kjijnchrá‑ni? ¿O̱ ra jè‑ní tsa tsìn‑ná nikje ra tsjayeé? ¿O̱ ra jè kjoa̱ ra kjo̱skon 'miòo̱? ¿O̱ ra jé‑ni nga si̱ì'ken‑ná xi̱ta̱? Majìn, ni̱jngo kjoa̱ kìi̱ ra ki̱chíkjoa̱‑la̱.
45008036	Koni 'sín tíchja̱ xa̱jo̱n ra tjí'ta 'én‑la̱ Nainá nga tsò: Ra a̱'ta tsa̱ji, kji'tà ni̱chjin tjín‑la̱ kjo̱skon nga mejèn ki̱yá‑ji̱n, 'koa̱á 'sín betákon‑naji̱n xi̱ta̱ koni kjòn jñà forrè ra ijye tjíhijyo‑ndá nga ki̱yá.
45008037	Tanga ni̱'sín takó ya̱ i̱nchibatojieén nga'tsì kjoa̱ kìi̱, ta isa̱á jnchro jién bato 'ñó nda i̱nchinìkijne‑lá nga jè tíbasìko̱‑ná jè Cristo ra 'ñó kjotsjake‑ná.
45008038	'Koa̱á ma‑ni ngi tjíjngoó takoàn ra 'a̱n, nga ni̱yá‑la ra ko̱ma‑la̱ ki̱ncha'taxín‑ná ra a̱'ta 'tse̱ kjo̱tsjacha‑la̱ Nainá, ni̱ mì tsa jè kjo̱biya, ni̱ mì tsa jè kjo̱binachon, ni̱ mì tsa jñà ìkja̱li̱, ni̱ mì tsa jñá nga'ñó ra tjín ya̱ i̱sà'nde ko̱ jñà nga'ñó ra tjín ya̱ a̱jin i̱sén, ni̱ mì tsa jñà kjoa̱ ra tjín ni̱chjin 'ndi̱ 'ndi̱, ko̱ ni̱ mì tsa jñà kjoa̱ ra 'sa̱ ko̱ka̱ma,
45008039	ni̱ mì tsa jè kjoa̱ ra isa̱ 'nga tíjna, ni̱ mì tsa jè kjoa̱ ra isa̱ na̱nga̱ tíjna, ko̱ ni̱jngo‑isa tsajmì ra jè Nainá tsikínda ma‑la̱ ki̱ncha'taxín‑ná a̱'ta 'tse̱ kjo̱tsjacha‑la̱ Nainá ra ijye tsakón‑ná a̱'ta 'tse̱ Jesucristo ra batéxoma‑ná.
45009001	Ngi 'én kixi̱í ra tíchjà a̱'ta 'tse̱ Cristo, mì tsa 'én ndiso‑jìn [nga 'ñó makájno‑na jñà xi̱ta̱ xàngia̱]; jè inìma̱‑na̱, 'koa̱á 'sín síchi̱ya kixi̱‑na, nga̱ jè sabá Inìma̱ Tsje‑la̱ Nainá ra ko̱'sín síchi̱ya‑la̱,
45009002	nga 'ñó tse kjo̱ba tjín‑na, ko̱ kji'tá ni̱chjin nga 'on tíma‑la̱ inìma̱‑na̱,
45009003	skanda ko̱maá‑la kóse̱n'taxìn‑la Cristo tsa tà kó'sín‑ni nga sa̱kò‑la̱ kjo̱nda jñà xi̱ta̱ xàngia̱a ra 'tse̱ na̱xi̱ndá Israel, tanga mì kì tsjá'nde‑na Nainá nga ko̱'sín 'siaa̱n.
45009004	Nga̱ jñà xi̱ta̱ Israel, jè Nainá, 'koa̱á 'sín iskábétjò nga i̱xti‑la̱ kitsò‑la̱, ko̱ tsakón‑la̱ kjoa̱jeya‑la̱, ko̱ jñá‑ní ra tsikíndajín‑ko̱ jngo kjoa̱ nga jngo 'én tsakájna‑la̱, ti̱'koa̱á itjábé‑la̱ kjo̱téxoma 'tse̱ Moisés, ko̱ ti̱'koa̱á ki'tsì‑te‑la̱ kjo̱hixi̱ kó'sín ske̱xkón Nainá, ko̱ itjábé‑la̱ 'én koni 'sín nga kitsjà tsa'ba Nainá.
45009005	Jñà xi̱ta̱ Israel ya̱á nchrabá‑ni tje̱‑la̱ a̱'ta 'tse̱ xi̱ta̱ jchínga ra xá jahíjin‑ni Nainá; ko̱ jè Cristo [ra xá isìkasén‑ni Nainá] nga xi̱ta̱ i̱sà'nde kjomà, ti̱'koa̱á ya̱á inchrabà'ta‑te‑ni a̱'ta 'tse̱ tje̱‑la̱ xi̱ta̱ jchínga kìi̱. Jè Cristo, jè‑ní Nainá ra tíbatéxoma ijye‑la̱ nga'tsì ta mé ra tjín, nga jeya tíjna ki'ta skanda ta mé ni̱chjin‑ni. Ko̱'sín katama.
45009006	[Nga mì kì makjiín‑la̱ jñà xi̱ta̱ Israel], mì tsa ki‑ni nga jè 'én‑la̱ Nainá mì kì nda itjasòn a̱'ta 'tse̱ xi̱ta̱ kìi̱. Kií ko̱kjamà‑ni nga mì tsa tà nga'tsì‑ni xi̱ta̱ ra ya̱ nchrabá‑ni a̱'ta 'tse̱ tje̱‑la̱ Israel, na̱xi̱ndá Israel ma.
45009007	Ni̱'sín jñà xi̱ta̱ ra ya̱ inchrabà‑ni a̱'ta 'tse̱ tje̱‑la̱ Abraham, mì tsa ta nga'tsì‑ni nga itjábé‑la̱ kjo̱nda koni i̱xti‑la̱; nga̱ jè xa̱jo̱n ra tjí'ta 'én‑la̱ Nainá, ki̱í 'sín tsò: “Jñà xi̱ta̱ tje̱‑li, ta ya̱á kji̱nchrabà'tà‑ni ra a̱'ta 'tse̱ Isaac.”
45009008	Jñà kjoa̱ kìi̱, 'koa̱á 'sín tsò‑ni, nga jñà i̱xti‑la̱ Nainá, mì tsa jè ra chjí‑la̱ yá 'tse̱ tje̱ ra nchrabá'ta‑ni. Ta jñá‑ní ra i̱xti‑la̱ Nainá ma jñà ra ijye ko̱'sín kitsjà‑la̱ tsa'ba Nainá nga i̱xti‑la̱ ki̱tso̱‑la̱. Tà jñá kjón‑ní ra ko̱'sín baxki̱'ta nga kixi̱ kjoa̱ nga tje̱‑la̱ Abraham 'mì.
45009009	Nga̱ ki̱í tsò 'én ra ki'tsì‑la̱ Abraham a̱'ta 'tse̱ Nainá: “'Ndi̱ inó kjíhi̱'tse india‑la, ko̱ jè chjo̱ón‑li Sara, jngo ndí i'ndí 'se̱‑la̱.”
45009010	Ko̱ mì tsa ta jñá‑nì kjoa̱ kìi̱ ra kjomà; jè Rebeca i̱xti'ño̱ó ki'se‑la̱ ra 'tse̱ Isaac, jè ra xi̱ta̱ jchínga‑ná ma.
45009011	‑
45009013	'Kia̱ nga ti̱kje tsin jñà i̱xti'ño̱ kìi̱, ko̱ ti̱kjè mé kjoa̱ ra ma‑la̱ 'sín ra nda tjín ko̱ kjoa̱ ra 'cho tjín, Nainá, 'koa̱á 'sín kitsò‑la̱ jè Rebeca: “Jè ra ma jchínga, chi̱'ndaá ko̱ma‑la̱ ra isa̱ i'ndí.” Koni 'sín tíchja̱ xa̱jo̱n ra tjí'ta 'én‑la̱ Nainá nga tsò: “Jè ra 'mì Jacob isa̱á 'ñó nda kjotsjàke̱, ko̱ jè ra 'mì Esaú kjojtike̱‑ná.” 'Koa̱á 'sín kjòkixi̱ nga Nainá tjí'ndeé‑la̱ nga kjoa̱hájin xi̱ta̱ koni 'sín ijye jè tjínda‑la̱ nga ki̱chja̱‑la̱ jñà xi̱ta̱ ra jè mejèn‑la̱. Mì tsa kinda̱ 'sín mé ra ijye ki'sìn xi̱ta̱.
45009014	¿Kó'sín kixé? ¿A kjoa̱'choó ra 'sín Nainá? Majìn, mì tsa ko̱ 'sín tjín‑jìn.
45009015	Jè Nainá, 'koa̱á 'sín kitsò‑la̱ Moisés: “Ko̱hi̱ma̱ke‑náa̱ jè xi̱ta̱ ra 'a̱n mejèn‑na nga ko̱hi̱ma̱kee̱, ko̱ 'oón ko̱ma‑na jè ra 'a̱n mejèn‑na nga 'on ko̱ma‑na.”
45009016	'Koa̱á 'sín tjín jè kjo̱nda‑la̱ Nainá, mì tsa ki‑ni tsa jién ko̱'sín mejèn‑ná nga tjábé‑ná, ni̱ mì tsa ki‑ni tsa jién 'ñó binè‑lá ijo‑ná nga fatsjieé Nainá; ta̱jngoó Nainá tsjá‑la̱ kjo̱nda jñà xi̱ta̱ ra jè mahi̱ma̱ke.
45009017	'Koa̱á 'sín tíchja̱ xa̱jo̱n ra tjí'ta 'én‑la̱ Nainá nga kitsò‑la̱ Faraón: “Kií xá isíkíjna‑la nga xi̱ta̱xá ítjòn‑la̱ na̱xi̱ndá Egipto tijni, mé‑ni nga a̱'ta tsa̱ji kokon nga'ñó‑na̱ ko̱ mé‑ni nga nga'tsì xi̱ta̱ i̱sà'nde katabexkon‑na.”
45009018	'Koa̱á 'sín 'sín jè Nainá nga tjín‑la̱ kjo̱hi̱ma̱takòn a̱'ta 'tse̱ xi̱ta̱ ra jè mejèn‑la̱, tanga ti̱'koa̱á maá‑la̱ nga sítájajín inìma̱‑la̱ xi̱ta̱ ra jè mejèn‑la̱ nga sítája.
45009019	Tanga maá‑la 'kín‑ná ra ji̱: “Tsa 'koa̱á 'sín 'sín Nainá, nga mì kì ma yá ra kondra̱ ki̱ji̱‑la̱ koni 'sín nga mejèn‑la̱ ra jè, ¿mé‑ni nga bánè jé‑isa‑la̱ xi̱ta̱?”
45009020	Tanga ra ji̱ ra xi̱ta̱ 'mì‑li, ¿yá‑ni ra ji̱ nga ji̱ si̱jé‑la̱ kinda̱ Nainá? Tsa jngo ti̱jí ni'nde ra xá kisinda‑ni, ¿a ko̱maá ki̱tso̱‑la̱ jè xi̱ta̱ ra tsikínda: “Mé‑ni nga ko̱'sín tsikìnda‑náa̱”?
45009021	¿A mí tjí'nde‑la̱ jè xi̱ta̱ ra ma‑la̱ bínda ti̱jí ni'nde nga ti̱jè‑ni ndási ki̱ìnda jngo ti̱jí ra tà 'kia̱ machjeén nga tjín 'sí, ti̱'koa̱á ki̱ìnda jngo ti̱jí ra ni̱chjin nchijòn machjeén?
45009022	Tsa jè Nainá ko̱'sín kjomejèn‑la̱ tsakón kjo̱jti‑la̱ ko̱ tsakón nga'ñó‑la̱, tanga, ¿a 'choó tjín nga jè Nainá, nga ko̱'sín 'ñó iskoñá kjoa̱ ra a̱'ta 'tse̱ xi̱ta̱ ra tjábé‑la̱ kjo̱hi'in ko̱ ra tjíné‑la̱ nga kje̱hesòn?
45009023	Ko̱ mí‑la tsa 'cho tjín‑te tsa ko̱'sín ki'sìn nga tsakón kjoa̱jeya‑la̱ ra a̱'ta 'tse̱ xi̱ta̱ ra jè kjòhi̱ma̱ke nga̱ tsikítsa̱jnanda skanda ti̱'sa̱‑ni kjotseé mé‑ni nga ti̱'koa̱ 'se̱‑la̱ jè kjoa̱jeya‑la̱.
45009024	Ko̱ jién‑nájién ra ko̱'sín tsikítsa̱jnanda‑ná nga ko̱'sín kiìchja̱‑ná, tjín ra ya̱ a̱jin‑la̱ xi̱ta̱ Israel kiìchja̱‑ná ko̱ tjín ra mì tsa ya̱ a̱jin‑la̱ xi̱ta̱ Israel kiìchja̱‑ná.
45009025	'Koa̱á 'sín tíchja̱ xa̱jo̱n ra tsikínda Oseas, xi̱ta̱ ra kiìchja̱ ngajo‑la̱ Nainá kjotseé nga tsò: Na̱xi̱ndá tsa̱'a̱án xín‑la̱ jè ra mì tsa na̱xi̱ndá‑na̱ ma tsiki, ti̱'koa̱á ko̱tsjake̱‑náa̱ jè ra mì kì kjotsjacha nga ti̱'sa̱ kjotseé.
45009026	Ko̱ ya̱ na̱xi̱ndá ñánda̱ ki'mì‑la̱: “Mì tsa na̱xi̱ndá tsa̱'a̱n xin‑no”, “i̱xti‑la̱ Nainá ra tíjnakon” 'kín‑ni.
45009027	Isaías jè xi̱ta̱ ra kiìchja̱ ngajo‑la̱ Nainá kjotseé, 'koa̱á tsò‑te a̱'ta 'tse̱ na̱xi̱ndá Israel: “Ni̱'sín ko̱'sín 'ñó kjìn ma‑ni jñà i̱xti‑la̱ koni chrjo̱ ra tjín ya̱ a̱ndi ndáchikon, ta jñá ra ki̱jnengi chiba‑ni ra ki̱tjokajin kjo̱hi'in.
45009028	Nga̱ jè Na̱'ín‑ná ndi̱to̱ón si̱hitjasòn jè kjo̱hixi̱‑la̱ ra ijye kitsjà nga jngó kjá kjo̱hi'in tsjá‑la̱ jñà xi̱ta̱ i̱sà'nde.”
45009029	Koni 'sín kitsò nga ti̱'sa̱ ítjòn jè Isaías: Jè Na̱'ín‑ná, ra tse nga'ñó tjín‑la̱, tsa mí‑la isìkijnengi i'ka‑ni xi̱ta̱ ra isìtje̱‑ná, ijyeé‑la ko̱'sín ijyehesòn ijyeé koni 'sín kjomà jè na̱xi̱ndá Sodoma ko̱ na̱xi̱ndá Gomorra.
45009030	¿Kó'sín kixé tsa'koa̱? Jñà xi̱ta̱ ra mì tsa xi̱ta̱ Israel, ni̱'sín mì kì tsakátsji nga kixi̱ kítsa̱jna ngixko̱n Nainá, ijyeé xi̱ta̱ kixi̱í baxki̱, ta nga̱tjì‑la̱ ijyeé kjokjiín‑la̱ a̱'ta 'tse̱ Nainá.
45009031	Tanga jñà xi̱ta̱ Israel ra a̱'ta 'tse̱ Kjo̱téxoma 'ñó tsakátsji nga kixi̱ kítsa̱jna ngixko̱n Nainá, mì kì ijchòtji̱ngi‑la̱.
45009032	¿Mé‑ni nga ko̱ kjomà‑ni? Kií ko̱'sín kjomà‑ni nga mì kì tsa makjiín‑la̱ a̱'ta 'tse̱ Nainá. Ta jñá 'ñó tsaká'ta ikon jñà kjo̱nda ra ki'sìn koni 'sín tjín Kjo̱téxoma 'tse̱ Moisés. 'Koa̱á ma‑ni ['kia̱ nga 'ji Cristo] ya̱á isaténgi koni jngo Na̱jo̱ ra tíjnachjà.
45009033	Jè xa̱jo̱n ra tjí'ta 'én‑la̱ Nainá, 'koa̱á 'sín tíchja̱ [a̱'ta 'tse̱ Cristo] nga tsò: Ya̱ nindo ra 'mì Sión, 'a̱án kijná jngo Na̱jo̱ jè ra sa̱téngi xi̱ta̱ ko̱ jè ra ko̱jndo. Tanga jè ra ko̱kjiín‑la̱ a̱'ta 'tse̱ Na̱jo̱ ra̱kìi̱, mì kì kjo̱sabà sa̱kò‑la̱.
45010001	Jiòn ndí 'ndsé, ngi 'én kixi̱ kjòn, kií ra 'ñó mejèn‑la̱ inìma̱‑na̱ ko̱ ra 'ñó síjé'ta‑la̱ Nainá a̱'ta 'tse̱ na̱xi̱ndá Israel nga katitsa̱jnandi̱í‑ni ra kjoa̱ 'tse̱ jé‑la̱.
45010002	'A̱n be‑náa̱ nga 'ñó mejèn‑la̱ nga ske̱xkón Nainá jñà xi̱ta̱ Israel tanga mì tsa ko̱'sín bátsji Nainá koni 'sín tjín kjoa̱chji̱ne̱ ra ngi kjo̱hixi̱.
45010003	Nga̱ mì kì 'faha'sen‑jin‑la̱ kó'sín nga ta̱ jngoó jè Nainá ra ma‑la̱ kixi̱ síkítsa̱hijyo xi̱ta̱; ta jñá mejèn‑la̱ nga kixi̱ si̱ìkítsa̱jna ijo‑la̱, majìn‑la̱ kjábé kjo̱hixi̱ 'tse̱ Nainá ra ma‑la̱ kixi̱ síkítsa̱jna‑ná.
45010004	'Kia̱ nga 'ji jè Cristo, ya̱á kjòjngo jè kjo̱téxoma mé‑ni nga'tsì ra ko̱kjiín‑la̱ a̱'ta 'tse̱, sakó‑la̱ kjo̱hixi̱ nga nda kítsa̱jnako̱ Nainá.
45010005	Jè Moisés, 'koa̱á 'sín tsikínda xa̱jo̱n a̱'ta 'tse̱ xi̱ta̱ ra mejèn‑la̱ nga kixi̱ kítsa̱jna a̱'ta 'tse̱ kjo̱téxoma nga tsò: “Jè xi̱ta̱ ra nda si̱hitjasòn kjo̱téxoma, a̱'ta 'tse̱é kjo̱téxoma kíjnakon‑ni.”
45010006	Tanga a̱'ta 'tse̱ xi̱ta̱ ra kixi̱ kítsa̱jna 'kia̱ nga makjiín‑la̱ a̱'ta 'tse̱ Cristo, tsó‑ní: “Kì tà chjàn tsò jè inìma̱‑li: ¿Yá ra ma ki̱ji̱ ján ngajmi?” (Nga̱ jè 'én ra̱kìi̱, 'koa̱á 'sín tsò‑ni nga koni jè Cristo nga ki̱nájen'ta nangieé.)
45010007	Ko̱, kì tà chjàn tsò jè inìma̱‑li: “¿yá ra ma kjoa̱à'sen‑jin ñánda̱ i̱nchisíkjiín kjo̱hi'in jñà mi'ken?” (Jè 'én ra̱kìi̱, 'koa̱á 'sín tsò‑ni koni jè Cristo i̱nchinikasítje̱en ya̱ a̱jin‑la̱ mi'ken.)
45010008	Tanga, ¿kó'sín títsò Moisés? Tsó‑ní: “Chraña'ta tíjna‑li jè 'én; ya̱á tíjna'a ya̱ ndsa̱'bì ko̱ ya̱á tíjnajin ya̱ inìma̱‑li.” 'Koa̱á 'sín tjín jñà 'én ra nakjoáya‑ji̱n ra machjeén nga ko̱kjiín‑ná.
45010009	Tsa ndsa̱'bì kjón 'kéna̱jmí‑ni nga jé Jesucristo ra Na̱'ín‑ná ma, ko̱ tsa ngi ko̱ó inìma̱‑li ko̱kjiín‑li nga jé Nainá isikjaáya‑la̱ a̱'ta 'tse̱ kjo̱biya, ki̱jnandi̱í‑ni ra a̱'ta 'tse̱ jé‑li.
45010010	Nga̱ ko̱ó inìma̱‑ná makjiín‑ná mé‑ni nga xi̱ta̱ kixi̱ ka̱meé ya̱ ngixko̱n Nainá; ti̱'koa̱ ngi ko̱ó ndsa̱'bé 'bèna̱jmí‑ná nga jè Jesucristo ra Na̱'ín‑ná ma mé‑ni nga ka̱ma ki̱tsa̱jnandi̱í‑ná ra a̱'ta 'tse̱ kjoa̱ 'tse̱ jé‑ná.
45010011	Nga̱ 'koa̱á 'sín tíchja̱ jè xa̱jo̱n ra tjí'ta 'én‑la̱ Nainá nga tsò: “Nga'tsì ra ko̱kjiín‑la̱ a̱'ta 'tse̱ Cristo mì tsa kjo̱sabà sa̱kò‑la̱.”
45010012	Jñà ra xi̱ta̱ judío ko̱ ra mì tsa xi̱ta̱ judío, ta ngásòn kjòn a̱'ta 'tse̱ Nainá; nga̱ ti̱jé‑ni ra Na̱'ìn tsò‑la̱ nga'tsiòo̱; 'ñó nda síchikon'tin nga'tsì ra chja̱'ta‑la̱.
45010013	Nga̱ 'koa̱á ti̱'sín tsò xa̱jo̱n‑la̱ Nainá: “Nga'tsì ra ki̱chja̱'ta‑la̱ Na̱'ín‑ná, kítsa̱jnandi̱í‑ni ra kjoa̱ 'tse̱ jé‑la̱.”
45010014	Tanga mì kì ko̱ma ki̱chja̱'ta‑la̱ Cristo jè xi̱ta̱ ra kjè kì makjiín‑la̱. Ko̱ mì kì ko̱ma ko̱kjiín‑la̱ jè xi̱ta̱ ra kjè kì mé 'én 'nchré ra a̱'ta 'tse̱ Cristo. Ti̱'koa̱á mì kì ko̱ma kji̱'nchré tsa mì yá ra 'ke̱èna̱jmí‑la̱ a̱'ta 'tse̱ Cristo.
45010015	Ko̱ mì kì ko̱ma 'ke̱èna̱jmí‑la̱ xi̱ta̱ tsa mì yá ra si̱ìkasén. 'Koa̱á 'sín tjí'ta xa̱jo̱n ra tjí'ta 'én‑la̱ Nainá nga tsò: “Mé ta̱ nda‑ni 'kia̱ nga jè Nainá síkasén xi̱ta̱ ra 'béna̱jmíya 'én nda‑la̱ Cristo ra tjín‑la̱ kjoa̱'nchán.”
45010016	Tanga mì tsa nga'tsì‑ni xi̱ta̱ Israel ra isìkitjasòn jè 'én xi̱tse̱ ra nda tsò a̱'ta 'tse̱ Cristo koni 'sín kií'nchré. Nga̱ jè Isaías, xi̱ta̱ ra kiìchja̱ ngajo‑la̱ Nainá, 'koa̱á 'sín kitsò: “Na̱'ìn, ¿yá ra kjokjiín‑la̱ jñà 'én ra inakjoáya‑ji̱n?”
45010017	'Koa̱á ma‑ni, 'kia̱ nga makjiín‑ná, tjínè‑la̱ nga ítjòn ki̱ná'yé jngo 'én; ko̱ jè 'én ra ki̱ná'yé, ya̱á kji̱nchrabà‑ni a̱'ta 'tse̱ 'én‑la̱ Cristo.
45010018	Tanga kií xiaa̱n ra 'a̱n: ¿A mí kií'nchré jè 'én nda‑la̱ Cristo jñà xi̱ta̱ Israel? Kií'nchré‑ní. Nga̱ 'koa̱á tsò xa̱jo̱n‑la̱ Nainá: Nga tíjngoó i̱sà'nde, ijyeé tsabísòn jñà 'én‑la̱; ijyeé ijchó skanda ñánda̱ fehe'ta‑ni nangi.
45010019	India‑la̱ ko̱tíxian‑na. Jñà xi̱ta̱ Israel, ¿a mí kisijin‑la̱? Kisijiín‑la̱. Nga̱ ítjòn kitsò Moisés: 'A̱án ko̱'sín 'siaa̱n nga katamachi̱ni̱cha jiòn jngo na̱xi̱ndá ra mì tsa 'ñó chjí‑la̱, ko̱ katajticha jiòn a̱'ta 'tse̱ jngo na̱xi̱ndá ra mì kì machi̱ya‑la̱.
45010020	Ti̱'koa̱á Isaías, 'ñó tsi'ké‑la̱ ikon 'kia̱ nga tsi'kéna̱jmí jè 'én‑la̱ Nainá nga kitsò: Ijchòtji̱ngií‑na jñà ra mì tsa 'a̱n i̱nchibátsji‑na, ti̱'koa̱ tsakoón‑la̱ kjo̱nda‑na̱ jñà ra mì tsa 'a̱n iskonangiya‑na.
45010021	Tanga ra a̱'ta 'tse̱ xi̱ta̱ Israel, 'koa̱á 'sín kitsò Nainá nga isìkìchja̱ Isaías: “Ni̱chjin nchijón‑ní ítsikjen‑la̱ ndsa̱ nga kíchja'ndé‑la̱ jngo na̱xi̱ndá ra mì kì isìhitjasòn ko̱ ra kondra̱ kiì‑la̱ 'én‑na̱.”
45011001	'A̱n, 'koa̱á 'sín kjonangiaa̱: Jè Nainá, ¿a kitsjin-takón jè na̱xi̱ndá Israel ra jè chja̱'nda? Majìn, mì tsa ko̱'sín tjín‑jìn. Nga̱ ti̱'koa̱á 'a̱n, xi̱ta̱ Israel 'mì‑naa̱, ya̱á nchrabá‑na ya̱ tje̱‑la̱ Abraham, ko̱ xi̱ta̱ xàngia̱á ma jñà xi̱ta̱ ra nchrabá‑ni a̱'ta 'tse̱ tje̱‑la̱ Benjamín.
45011002	Nainá mì tsa tíbachrjengi jè na̱xi̱ndá‑la̱ ra ijye xá ko̱'sín tsikí'ta xkon nga ti̱'sa̱ tjà'tsin‑la̱ kjoa̱. ¿A mí tjíjin‑no koni 'sín tsò jè xa̱jo̱n ra tjí'ta 'én‑la̱ Nainá a̱'ta 'tse̱ Elías, xi̱ta̱ ra kiìchja̱ ngajo‑la̱ Nainá, nga 'koa̱á 'sín kiìchja̱'ta‑la̱ Nainá ra kondra̱ 'tse̱ na̱xi̱ndá Israel?, nga kitsò:
45011003	“Na̱'ìn, jñà xi̱ta̱‑li ra chja̱ ngajo‑li ijyeé kisi'ken jñà xi̱ta̱, ko̱ jñà i̱'nde‑li ñánda̱ nga jñà xi̱ta̱ bísòn kjo̱tjò‑la̱ nga sínga̱tsja‑li ijyeé kisìkitsóñà; ko̱ ta 'a̱n ta̱jngoó tíjna̱‑isa ko̱ mejèn‑la̱ nga si̱ì'ken‑te‑na.”
45011004	Tanga ki̱í tsò 'én ra kitsjà‑la̱ Nainá: “Majìn, mì tsa ta ji̱ ta̱jngo tijni, itoó jmi ma‑isa‑ni xi̱ta̱ ra títsa̱jnatjò‑na ra kjè tsa ya̱ mincha-xkó'nchi'ta‑la̱ jè nainá ra 'mì Baal.”
45011005	Ni̱chjin 'ndi̱ 'ndi̱, takó 'koa̱á 'sín ma; takó tjín‑isa xi̱ta̱ Israel ra títsa̱jnatjò‑la̱ Nainá ra xá tsjahíjin‑ni ra ta kjo̱nda 'tse̱.
45011006	'Kia̱ nga ta kjo̱nda 'tse̱ Nainá nga ko̱'sín tsjahíjin xi̱ta̱, tsó‑ni kjoa̱ nga mì tsa ki‑ni nga nda ki'sìn xi̱ta̱; tanga tsa ta jñá‑la‑ni nga̱tjì‑la̱ jñà kjoa̱ ra nda ki'sìn xi̱ta̱, jè kjo̱nda ra kitsjà kjo̱tjò Nainá mí‑la tsa mé chjí‑la̱ tsa'koa̱.
45011007	¿Kó'sín tjín tsa'koa̱? Kií ko̱'sín tjín‑ni, nga̱ kjín xi̱ta̱ Israel ra mì ijchòtji̱ngi‑la̱ kjoa̱ ra tsakátsji. Tà jñá xi̱ta̱ ra xá tsjahíjin‑ni Nainá ijchòtji̱ngi‑la̱. Ko̱ jñà xi̱ta̱ ra i'ka, tà kjótájajín inìma̱‑la̱.
45011008	'Koa̱á 'sín tjí'ta xa̱jo̱n ra tjí'ta 'én‑la̱ Nainá nga tsò: “Nainá, 'koa̱á 'sín kitsjà‑la̱ nga kisijñòjin ya̱ inìma̱‑la̱ ko̱ nga jñà xko̱n mì kì tsatsíjen‑la̱ ko̱ jñà chíká‑la̱ mì kì kií'nchré skanda ni̱chjin 'ndi̱‑ni̱.”
45011009	Jè David, 'koa̱á ti̱'sín tsò: Ti̱jè‑ni jñà 'sí ra bínda katama chi̱n‑la̱ nga katakangi, ko̱ katasiya'ñó na̱'ya ko̱ ti̱jñá katasaténgi‑ni, mé‑ni nga katako̱‑la̱ kjo̱hi'in.
45011010	Katasichjà jñà xko̱n mé‑ní nga mì kì ko̱tsíjen‑la̱, ko̱ katamatsi'tin í'tsi̱n skanda ta kjiá‑nioo̱.
45011011	'A̱n, 'koa̱á 'sín kjonangiaa̱, ¿a jngó‑kjá kichijá jñà xi̱ta̱ Israel 'kia̱ nga iskajin kjoa̱ kìi̱? Majìn, mì tsa ko̱'sín tjín‑jìn. Tà nga̱tjì‑la̱ nga mì kì isìhitjasòn jñà xi̱ta̱ Israel, 'koa̱á ma‑ni nga jñà ra mì tsa xi̱ta̱ Israel itjábé‑la̱ jè kjo̱nda nga tsikìtsa̱jnandi̱í‑ni ra kjoa̱ 'tse̱ jé‑la̱ mé‑ni nga jñà xi̱ta̱ Israel katamachi̱ni̱‑ni a̱'ta 'tse̱ kjo̱nda‑la̱ Nainá.
45011012	Tsa jñà xi̱ta̱ i̱sà'nde tse kjo̱nda‑la̱ Nainá isakò‑la̱ 'kia̱ nga jñà xi̱ta̱ Israel mì kì isìhitjasòn‑la̱ Nainá ko̱ isìjchija kjo̱nda‑la̱ Nainá, isa̱á‑la ta nda ko̱chikon'tin-isa jè i̱sà'nde 'kia̱ nga jñà xi̱ta̱ Israel jngo kjá koa̱áfa'ta india‑ila̱ Nainá.
45011013	Jiòn ra ko̱tíxian‑no 'ndi̱‑ni̱ ra mì tsa xi̱ta̱ judío 'mì‑no. 'A̱n, bexkón‑ná jè xá ra 'a̱n kisìxáya‑na nga 'a̱n kichjàya‑la̱ jñà ra mì tsa xi̱ta̱ judío.
45011014	Tsa kií ni̱chjin‑ni ko̱chi̱ni̱ i'ka jñà ra xi̱ta̱ xàngia̱ ra ta nga̱tjì‑la̱ jè kjo̱nda ra tjín‑no, mé‑ni nga ti̱'koa̱á ko̱ma kítsa̱jnandi̱í‑ni ra kjoa̱ 'tse̱ jé‑la̱.
45011015	Tsa jñà xi̱ta̱ i̱sà'nde isakò‑la̱ kjo̱'nchán a̱'ta 'tse̱ Nainá 'kia̱ nga jñà xi̱ta̱ judío inachrjengi, isa̱á tse kjo̱nda sa̱kò 'kia̱ nga jñà xi̱ta̱ judío ska̱ábétjò india‑ni Nainá; skanda 'koa̱á ngoya‑la̱ koni tsa jñà xi̱ta̱ ra ijye 'ken kjoa̱áya india‑la̱.
45011016	'Koa̱á ngoya‑la̱ tsa jè Nainá ijye kjonga̱tsja jè ni̱ño̱ ra chjàn ítjòn koni jngo kjo̱tjò, ijyeé 'tse̱é ko̱ma na̱'yo̱ ra ko̱chjeén‑isa ra ko̱ma a̱skan‑nioo̱. Ko̱ tsa jè kja̱ma̱‑la̱ jngo yá ijye kjonga̱tsja jè Nainá koni jngo kjo̱tjò, ijyeé 'tse̱é‑te jñà chrja‑la̱ yá.
45011017	Jñà xi̱ta̱ Israel, 'koa̱á 'sín ngoya‑la̱ koni jngo yá olivo ra nda ra kiti'tá chrja‑la̱, ko̱ jiòn, 'koa̱á 'sín ngoya‑la̱ koni jngo chrja‑la̱ yá olivo ijñá nga ya̱á isi'ta ngajo‑la jiòn; 'koa̱á ma‑ni nga ya̱á i̱nchichjíbé jiòn jè nga'ñó‑la̱ kja̱ma̱‑la̱ yá olivo ra nda.
45011018	Tanga kì tà chjàn jiòn nda nachrjengio ijo‑no koni tsa jñà chrja‑la̱ yá olivo ra nda ra xá kiti'tá‑ni. Ti̱kítsjen nga̱ tà isi'ta sòn'nga‑no jiòn ko̱ mì tsa jiòn ra i̱nchi'bì‑la nga'ñó kja̱ma̱‑la̱ yá olivo, ta isa̱á jiòn i̱nchitjábé‑no nga'ñó 'tse̱ kja̱ma̱‑la̱.
45011019	Tanga jiòn, kì 'nga ma takòn nga kixó: “Kií ko̱'sín kiti'tá‑ni chrja‑la̱ yá olivo nga ji̱n si̱'ta ngajo‑la̱ji̱n.”
45011020	Ti̱kítsjen, nga̱ kií ko̱'sín kiti'tá‑ni nga mì kì kjokjiín‑la̱; tanga jiòn, kií‑ní nga makjiín‑no nga ya̱ titsa̱'tà‑no, tanga kì tà chjàn 'nga nìkíhijyo ijo‑no, tà isa̱á jnchro ti̱skón.
45011021	Nga̱ jè Nainá, tsa mì kì iskoñákjoa̱‑la̱ chrja‑la̱ yá olivo ra nda, ti̱'koa̱á jiòn, tsa mì kì kixi̱ ki̱tsa̱jna, ti̱'koa̱á mì kì sko̱óñakjoa̱‑te‑no.
45011022	Chítsijen‑la Nainá, 'ñó nda xi̱ta̱; tanga ti̱'koa̱á jè ra mejèn‑la̱ nga nda ki̱tjasòn jè 'én ra chja̱. Mì kì behi̱ma̱ jñà xi̱ta̱ ra itjo'taxìn‑la̱; tanga ra jiòn, nda i̱nchisíko̱‑no. Tanga machjeén‑ní nga ko̱'sín ti̱tsa̱jna koni 'sín tjín jè kjo̱nda ra i̱nchitsjá‑no. Tsa mì kì ko̱'sín 'sia̱an, ti̱'koa̱á ko̱te'tá‑no.
45011023	Tsa jñà xi̱ta̱ Israel koni nga chrja‑la̱ yá olivo ra kiti'tá, tsa tsjín‑ni jè kjo̱bítsjen ra ko̱'sín mì kì makjiín‑la̱, maá ska̱ya‑ni ya̱ i̱'nde‑la̱. Nga̱ jè Nainá tjín‑la̱ nga'ñó nga ko̱ma ki̱i'tà india‑ni ya̱ i̱'nde‑la̱ ñánda̱ nga itjo'ta‑ni.
45011024	Ra jiòn, tsa ya̱á inchrabà‑no nga kiti'tá jiòn jè yá olivo ijñá nga ya̱ isikjo'á‑la̱ jñà yá olivo ra nda ra mì tsa ya̱ bako̱‑no tsiki, isa̱á‑la ta ndi̱to̱n tjábétjò india‑ni jñà chrja‑la̱ yá olivo nda ra xá itjahájin‑ni nga si̱kjo'á india‑ila̱ ya̱ ñánda̱ nga itjo'ta‑ni nga ti̱'sa̱ ítjòn.
45011025	Jiòn 'ndsé, mején‑na nga nda katasijin‑no jè kjoa̱'ma ra ijye ko̱'sín tjínda‑la̱ Nainá, mé‑ni nga mì tsa ta jiòn 'ñó chji̱ne̱ ki̱náchrjengio ijo‑no koni jñà xi̱ta̱ Israel. Nga̱ jñà xi̱ta̱ Israel ra tájajín i'ka inìma̱‑la̱, skanda 'kia̱á ko̱kjiín‑la̱ 'kia̱ nga ijye ko̱jngo‑ni kóhotjín nga'tsì jñà ra mì tsa xi̱ta̱ judío nga kjoa̱ha'sen ñánda̱ nga tíjna Nainá.
45011026	'Kia̱ nga ijye ko̱'sín ko̱ka̱ma, nga'tsì jñà xi̱ta̱ Israel kítsa̱jnandi̱í‑ni ra kjoa̱ 'tse̱ jé‑la̱, koni 'sín tíchja̱ xa̱jo̱n ra tjí'ta 'én‑la̱ Nainá nga tsò: Ya̱á nindo Sión kji̱nchrabà‑ni jè ra ma‑la̱ si̱ìkíhijyondi̱í‑ná, ko̱ nga kjo̱híxìn‑la̱ jé‑la̱ xi̱ta̱ ra tje̱‑la̱ Jacob.
45011027	Jè kjoa̱ ra̱kìi̱ ra 'a̱n kindájín‑ko̱ 'kia̱ nga kjohíxìn‑la̱ jñà jé ra tjín‑la̱.
45011028	Tanga 'ndi̱ 'ndi̱, jñà xi̱ta̱ Israel, 'koa̱á 'sín títsa̱hijyo‑la̱ Nainá koni tsa xi̱ta̱ kondra̱‑la̱, ta nga̱tjì‑la̱ 'én xi̱tse̱ ra nda tsò a̱'ta 'tse̱ Cristo; tanga kií ko̱'sín kisìko̱‑ni mé‑ni nga jiòn katatjò'nde‑no nga katamakjiín‑no 'én nda‑la̱ Cristo. Tanga Nainá takó tsjakeé jñà xi̱ta̱ Israel ta nga̱tjì‑la̱ ijyeé ko̱'sín kitsjà‑la̱ tsa'ba jñà xi̱ta̱ jchínga‑la̱ nga na̱xi̱ndá‑la̱ ki̱tso̱‑la̱.
45011029	Nga̱ jè Nainá mì kì tsa ti̱ fa'án‑ni jè kjo̱tjò ra tsjá, ti̱'koa̱ mì tsa ti̱ faháxìn‑ni 'én‑la̱ koni 'sín nga chja̱.
45011030	Jiòn, 'koa̱á ti̱'sín ki'nià 'kia̱ nga ti̱'sa̱ kjotseé, mì kì inìhitjasòn‑la̱ Nainá. Tanga 'ndi̱ 'ndi̱, jè Nainá mahi̱ma̱keé‑no, ta nga̱tjì‑la̱ nga mì kì isìhitjasòn jñà xi̱ta̱ Israel.
45011031	Jè ni̱chjin 'ndi̱ 'ndi̱, jñà xi̱ta̱ Israel mì kì i̱nchisíhitjasòn‑la̱ Nainá; kií jiòn itjábé‑no kjo̱hi̱ma̱takòn‑la̱ Nainá mé‑ni nga jñà xi̱ta̱ Israel ske̱hi̱ma̱takòn‑te‑ni.
45011032	Nga̱ jè Nainá xá ko̱'sín tsikítsa̱hijyo'ñó‑ni nga'tsì xi̱ta̱ nga mì kì kií'nchréhijon, ko̱ xi̱ta̱ Israel, ko̱ ra mì tsa xi̱ta̱ Israel, mé‑ni nga 'kia̱ ka̱ma a̱skan‑nioo̱, ngásòn ngáyaá ko̱hi̱ma̱ke‑ni nga'tsiòo̱.
45011033	Mé ta̱ 'ñó tse ma‑ni kjoa̱chji̱ne̱ ra tjín‑la̱ Nainá ko̱ kjo̱bítsjen ra tjín‑la̱; ni̱jngo xi̱ta̱ ra ma ko̱chi̱ya‑la̱ kó'sín kosòn‑la̱ ko̱ kó'sín tjín kjòn‑ni kjoa̱ ra 'sín.
45011034	¿A tjín jngo xi̱ta̱ ra machi̱ya‑la̱ kó'sín tjín kjòn‑ni jè kjo̱bítsjen ra tjín‑la̱ Nainá? ¿A ra tjín jngo xi̱ta̱ ra ko̱ma tsjá‑la̱ 'én Nainá?
45011035	¿A tjín yá ra kitsjà ítjòn‑la̱, mé‑ni nga jè Nainá si̱ìkáfa‑la̱ a̱skan‑ni?
45011036	Nga'tsì tsajmì ra tjín, jè Nainá tsikínda, jè tjíkinda̱‑la̱ nga títsa̱jnakon, ko̱ jè tímachjeén‑la̱ koni 'sín nga jè mejèn‑la̱. Jè Nainá jeya katijna skanda ta mé ni̱chjin‑nioo̱. Ko̱'sín katama.
45012001	'Koa̱á ma‑ni 'ndsé, tà nga̱tjì‑la̱ nga'tsì kjo̱hi̱ma̱takòn ra tjín‑la̱ Nainá, 'koa̱á 'sín bitsá'ba‑najiòn nga ko̱'sín ti̱nga̱tsja ijo‑no Nainá koni jngo kjo̱tjò ra tíjnakon, ra tsje tíjna, ra nda sasén‑la̱ Nainá. Jñà kjoa̱ kìi̱, jeyaá síkíjna Nainá 'kia̱ nga ngi ko̱ó inìma̱‑no ko̱ ngi ko̱ó kjo̱bítsjen‑no si̱itjasòn‑la.
45012002	Kì ko̱'sín mangí‑ko̱o ijo‑no koni 'sín tjín kjo̱téxoma ra tjín ya̱ i̱sà'nde; ti̱xi̱tse̱ya jè kjo̱bítsjen‑no mé‑ni nga katafatjìya‑la̱ kó'sín si̱jchá ijo‑no mé‑ni nga jcha̱‑no mé kjoa̱ ra mejèn‑la̱ Nainá, koni jñà kjoa̱ ra nda tjín, ra ngi kixi̱ tjín, ko̱ ra ngi nda sasén‑la̱ Nainá.
45012003	A̱'ta 'tse̱ xá ra 'a̱n kjonga̱tsja, 'koa̱á 'sín tíxian‑no nga jngó jngó‑no: kì isa̱ 'ñó 'nga mahíko̱o jè kjo̱bítsjen‑no koni 'sín tjínè‑la̱ nga si̱kítsjen; nda kjón‑ní ti̱kítsjen koni 'sín bijchó chi̱ba̱‑la̱ kjo̱nda ra kitsjà‑no Nainá 'kia̱ nga kjokjiín‑no a̱'ta 'tse̱ Cristo.
45012004	Koni 'sín tjín jè ijo‑ná nga kjín sko̱ya tjín‑ni, tanga kja̱‑tjín kja̱‑tjín xá‑la̱ nga jngó jngó;
45012005	'koa̱á 'sín tjín ra a̱'ta tsa̱jién nga 'ñó kjìn ma‑ná, tanga ta jngoó ma‑ná ra a̱'ta 'tse̱ Cristo; 'koa̱á 'sín ki̱nda̱ba̱'ñé xàngie̱é koni 'sín nga itsabá'ñó xákjién ijo‑ná.
45012006	Koni 'sín kjomejèn‑la̱ Nainá nga kjìn sko̱ya xá kitsjá‑ná nga jngó jngó‑ná, jè xi̱ta̱ ra ki'tsì xá‑la̱ nga ki̱chja̱ ngajo‑la̱ Nainá, 'koa̱á 'sín katachja̱ koni 'sín nga makjiín‑la̱.
45012007	Tsa jè xá ki'tsì‑la̱ nga ko̱si̱ko̱'ta xi̱ta̱, ko̱'sín kata'sín; ko̱ tsa jè xá itjábé‑la̱ nga ko̱kón‑ya, ko̱'sín katakón‑ya.
45012008	Jè ra itjábé‑la̱ xá nga síje ikon xi̱ta̱, ko̱'sín kata'sín; jè ra ma‑la̱ nga síka'bí tsajmì, ngi ko̱ó inìma̱‑la̱ nga katasíka'bí; jè ra xá ítjòn kjonga̱tsja, nda kjón katasíhitjasòn; jè ra basìko̱ jñà ra tsìn‑la̱, ngi ko̱ó kjo̱tsja‑la̱ nga katabasìko̱.
45012009	Ngi ko̱ó inìma̱‑no nga tsjacha 'tia̱àn xàngio̱o. Ti̱náchrjengio jñà kjoa̱ ra 'cho tjín; jè tangítji̱ngi‑la kjoa̱ ra nda tjín.
45012010	Tsjacha 'tia̱àn xàngio̱o koni 'sín nga 'ndsè chiba; nda jcha̱xkón xi̱ta̱ xàngio̱o nga jngó jngó; jñà isa̱ nda ti̱kíhijyo ítjòn nga jngó jngó xi̱ta̱.
45012011	Kì tà chjàn ni'tsè‑ko̱o jè xá ra 'tse̱ Nainá, ngi ko̱ó inìma̱‑no ko̱ ngi ko̱ó kjo̱tsja ti̱xá‑la Na̱'ín‑ná.
45012012	Tsja 'tè‑la takòn a̱'ta 'tse̱ kjoa̱ ra i̱nchichiñá‑la; katachíkjoa̱‑la̱ jè inìma̱‑no ra a̱'ta 'tse̱ kjo̱hi'in ra i̱nchinikjioón; ni̱chjin nchijón titsa'ba‑la Nainá.
45012013	'Tiì‑la mé ra machjeén‑la̱ jñà xi̱ta̱‑la̱ Nainá; tsjacha 'tia̱àn jñà xi̱ta̱ ra bijchó ya̱ ni'ya‑no.
45012014	Ti̱jé‑la Nainá nga katasíchikon'tin jñà xi̱ta̱ ra 'cho síko̱‑no; kì tà chjàn kjo̱hi'in níjé'tion.
45012015	Ti̱tsjako̱o jñà xi̱ta̱ ra tsja tjín‑la̱, ko̱ tìxten‑ko̱o ndáxkòn jñà ra ndáxko̱n i̱nchibíxten.
45012016	Nda ti̱jngo kjo̱bítsjen‑no nga jngó jngó‑no; kì tà chjàn 'nga ikon 'nià; ya̱á tjahijtako̱ó jñà ra xi̱ta̱ i̱ma̱; kì tà chjàn 'ñó chji̱ne̱ nachrjengio ijo‑no.
45012017	Jñà xi̱ta̱ ra 'cho síko̱‑no, kì tà chjàn 'cho nìko̱ ngajo‑no; ndaá 'tia̱àn ya̱ ngixko̱n nga'tsì xi̱ta̱.
45012018	Skanda kó'sín tje̱n jiòn bako̱‑no, jiòn tjínè‑no nga 'nchán ki̱tsa̱jnako̱o nga'tsì xi̱ta̱.
45012019	Jiòn ndí 'ndsé ra matsjake̱‑no 'kia̱ nga mé ra ko̱ma'tion kì tà chjàn jiòn nijndà‑no; ta isa̱á ya̱á ti̱nga̱tsja jè Nainá jè kjoa̱‑no mé‑ni nga jè Nainá katakosòn‑la̱ a̱'ta 'tse̱ kjo̱hi'in; nga̱ jè xa̱jo̱n‑la̱ Nainá, 'koa̱á 'sín tsò: “'A̱án ra be nga kindájín‑la̱ xi̱ta̱, 'a̱án tsja‑la̱ chjí‑la̱, tsó Na̱'ín‑ná.”
45012020	Ti̱'koa̱á tsò‑te: “Jè xi̱ta̱ ra mì kì nda báko̱‑li, tsa tsìn‑la̱ tsajmì ra kjine, 'ti̱‑la̱, tsa xándá‑la̱, 'ti̱‑la̱ nandá ra kata'bi; 'kia̱ nga ko̱si̱ki̱i, ngi nga ko̱hiní i̱sén‑la̱ koni xó'bí nga ko̱sabà‑la̱.”
45012021	Kì jè kjoa̱ ra 'cho tjín síkijne‑no, ta isa̱á jè 'tia̱àn kjoa̱ ra nda tjín mé‑ni nga si̱kijne‑la kjoa̱ ra 'cho tjióo̱n.
45013001	Nga'tsì xi̱ta̱ nda katasíhitjasòn‑la̱ jñà ra xi̱ta̱xá, tà nga̱tjì‑la̱ tsìn jngo xi̱ta̱ ra xá tjín‑la̱ ra mì a̱'ta 'tse̱ Nainá nchrabá‑ni; ko̱ nga'tsì jñà xi̱ta̱ ra tjín‑la̱ xá, jè Nainá xá ko̱'sín tsikítsa̱jna‑ni nga xi̱ta̱xá ma.
45013002	'Koa̱á ma‑ni jñà xi̱ta̱ ra sítája‑la̱ kjo̱téxoma‑la̱ xi̱ta̱xá, kondra̱á títsa̱jna‑la̱ jñà xi̱ta̱ ra xá Nainá tsikítsa̱jna‑ni; jñà xi̱ta̱ ra ko̱'sín sítája, ti̱jñà bátsji‑ila̱ kjo̱hi'in ijo‑la̱.
45013003	Jñà xi̱ta̱xá, mì tsa ki xá títsa̱jna‑ni nga jñà ki̱ncháxkón‑la̱ xi̱ta̱ ra nda 'sín, ta jñá‑ní xi̱ta̱ ra 'cho 'sín; tsa mejèn‑li nga mì kì ki̱skón‑la̱ jñà xi̱ta̱xá, nda 'ti̱ìn, ko̱ jñà xi̱ta̱xá ndaá si̱ìkíjna‑li.
45013004	Nga̱ jñà xi̱ta̱xá, xá 'tse̱ Nainá‑ní ra i̱nchisísin mé‑ní nga nda ki̱jna‑ni ra ji̱; tanga tsa 'cho tjín kjoa̱ ra tji'nì, ti̱skón‑ní. Nga̱ mì tsa ta ya̱‑ni nga xá tjín‑la̱ xi̱ta̱xá; jñà xi̱ta̱xá, tjí'ndeé‑la̱ nga tsjá‑li kjo̱hi'in. Nga̱ xá‑la̱ Nainá i̱nchi'sín nga nda ki̱ìndajín‑la̱ xi̱ta̱ ko̱ nga tsjá‑la̱ kjo̱hi'in xi̱ta̱ ra 'cho 'sín.
45013005	'Koa̱á ma‑ni nga machjeén‑ní nga nda kjòn si̱hitjasén koni 'sín tsò xi̱ta̱xá, mì tsa tà ki‑ni nga kjo̱hi'in tsjá‑ná; ta ki‑ní nga xá 'koa̱á 'sín tjínè‑la̱ nga si̱hitjasén.
45013006	'Koa̱á ma‑ni nga ko̱'sín katamachjí jè to̱n ra síjé xi̱ta̱xá, nga̱ jñà xi̱ta̱xá, 'koa̱á 'sín i̱nchisíhitjasòn‑la̱ Nainá nga ni̱chjin nchijón‑ní kií xá i̱nchi'sín.
45013007	Tíchjí ijye tsa mé ra tje̱n‑no; jè ra tje̱n‑la̱ to̱n ra síjé xi̱ta̱xá, kátíchjí; jè ra tje̱n‑la̱ tsajmì ra machjítjì, katabíchjítjì‑te; jè xi̱ta̱ ra machjeén‑la̱ nga jcha̱xkón, kata'yaxkón; jè xi̱ta̱ ra machjeén‑la̱ nga nda ki̱náchrjengi, ko̱'sín nda ti̱náchrjengio.
45013008	Kì tà chjàn yá ra tsjen'tin‑la; tanga tjín jngo kjoa̱ ra machjeén nga mì kì jcha̱àjin‑ná nga tje̱n'tin‑ná, jè‑ní nga tsjacha 'sie̱én xàngie̱é. Nga̱ jè xi̱ta̱ ra tsjake xákjién, ijyeé tísíhitjasòn ijye Kjo̱téxoma.
45013009	Jñà kjo̱téxoma, tsó‑ní: “Kì kjoa̱chijngi 'nì, kì xi̱ta̱ nì'kin, kì chijé 'nì, kì 'én ndiso nakjí, kì xàngio̱o maxitakòn‑cha.” Nga'tsì kjo̱téxoma kìi̱, ko̱ tsa mé kjo̱téxoma-isa‑nioo̱, ya̱á majngoko̱ ijye‑ni ra tsò: “Tsjacha 'ti̱ìn jñà xi̱ta̱ xàngi̱i nga koni 'sín nga tsjachi ijo‑li.”
45013010	Jè ra kjoa̱tsjacha, mì tsa 'cho síko̱ jñà xàngie̱é; jè ra tsjake xi̱ta̱ xákjén ijyeé nda tísíhitjasòn Kjo̱téxoma.
45013011	Ko̱'sín 'sie̱én koni 'sín nga tíxin‑no. Ijyeé i̱nchi'ya‑ná jè ni̱chjin ra titsa̱jneé 'ndi̱‑ni̱. Ijchò‑la̱ chi̱ba̱‑la̱ nga si̱'ká‑lá ijo‑ná, nga̱ ijyeé 'ñó tímachraña'tá‑ná ni̱chjin nga jngo kjá ki̱tsa̱jnandie̱é ra kjoa̱ 'tse̱ jé‑ná, koni 'kia̱ nga ti̱'sa̱ kjokjiín‑ná a̱'ta 'tse̱ Cristo.
45013012	Ijyeé 'ñó ni̱tje̱n, ijyeé tímachraña nga 'se̱ i̱sén nga ìjngo‑isa ni̱chjin xi̱tse̱ ki̱tsa̱jneé. Ki̱náchrjengieé nga'tsì kjoa̱'cho ra ma ñánda̱ nga jñò chon ko̱ ki̱tsa̱jnandeé koni jngo chíchàn ra kjábé ki̱cha̱‑la̱; jién chjíbé nga'ñó‑la̱ Nainá ra tsjá‑ná ya̱ ñánda̱ nga i̱sén chon.
45013013	Machjeén‑ní nga nda kjòn si̱jché ijo‑ná nga ngi iseén ki̱meé. Mì kì machjeén nga bato 'ñó si̱sieén ra 'sí. Mì kì machjeén nga xi̱ta̱ 'chi̱ ko̱meé. Mì kì machjeén nga íchjín kjóhijtake̱é, ko̱ mì kì ma jndíi̱ ján 'se̱é‑ná íchjín. Mì kì machjeén nga xi̱ta̱ ki̱xkàn‑ke̱é. Ko̱ mì kì machjeén nga kjoa̱xìtakòn ko̱híjcha‑lá jñà xi̱ta̱ xàngie̱é.
45013014	'Koa̱á 'sín katatsíjen jiòn koni 'sín 'ki Cristo. Kì tà chjàn jñà 'bì‑la ijo‑no koni 'sín tjín kjoa̱'cho ra mejèn‑la̱.
45014001	Nda jchi̱ko̱o jñà xi̱ta̱ xàngio̱o jñà ra mì tjíjngo ikon mé kjoa̱ ra tjí'nde‑la̱ nga 'si̱in; kì tà chjàn jñà kjoa̱ chitiya‑no, ni̱'sín mì kì mangásòn kjo̱bítsjen‑no jñà kjoa̱ ra 'sín.
45014002	Tjín xi̱ta̱ ra ko̱'sín síkítsjen nga ma chine nga'tsì tsajmì ra tjín; ti̱'koa̱ tjín‑te xi̱ta̱ ra mì kì makjiín‑la̱ tsa maá chine ijye tsajmì ra tjín; tà jñá kjine tsajmì ra majchá ya̱ a̱jin nangi.
45014003	Jè ra kjine ijye tsajmì ra ma chine kì tà chjàn bachrjengi jè ra mì kì taxki̱ kjine ijye tsajmì, ko̱ jè ra mì kì ma‑la̱ taxki̱ kjine ijye tsajmì, kì tà chjàn chja̱jno‑la̱ jè ra ma‑la̱ kjine ta mé‑nioo̱; nga̱ jè Nainá ijyeé iskábétjò nga i'ndí‑la̱ tsò‑la̱.
45014004	¿Yá‑ni ra ji̱ nga ji̱ nikìnda̱‑ni chi̱'nda ra kj'ií? Kinda̱ 'tse̱é Nainá ra ni‑la̱ ma chi̱'nda ra̱kìi̱ tsa kixi̱ tíjna, ko̱ tsa mì kixi̱ tíjna. Ko̱kixi̱yaá‑ni, nga̱ jè Na̱'ín‑ná tseé nga'ñó tjín‑la̱ nga ma kixi̱ si̱ìkíjna.
45014005	Tjín xi̱ta̱ ra tsò: Tjín ni̱chjin ra isa̱ xkón koni jñà ni̱chjin ra i'kaa̱. Ko̱ tjín ra tsò: Jñà ni̱chjin, ta ngásón kjòn nga ni̱chjin nchijòn. Nga jngó jngó xi̱ta̱, 'koa̱á 'sín nda katíjngo‑la̱ ikon koni 'sín tsò‑la̱ kjo̱bítsjen‑la̱.
45014006	Jñà xi̱ta̱ ra fahájin jngo ni̱chjin nga bexkón, jeyaá síkíjna Nainá; ko̱ jñà xi̱ta̱ ra tsò nga ta ngásòn ngáyaá jñà ni̱chjin, ti̱'koa̱á jeyaá síkíjna Nainá. Jñà xi̱ta̱ ra kjine ijye ta mé tsajmì‑nioo̱, a̱'ta 'tse̱ Nainá‑ní nga ko̱'sín kjine, nga̱ tsjá‑la̱ kjo̱nda Nainá nga tsò‑la̱: “Tse kjo̱nda kata'se‑li”; ko̱ jñà xi̱ta̱ ra mì taxki̱ kjine tsajmì, ti̱'koa̱á a̱'ta 'tse̱ Nainá‑ní nga mì kì kjine, ko̱ ti̱'koa̱á ti̱'sín chja̱'ta‑la̱ Nainá.
45014007	Jién, 'kia̱ nga titsa̱jnakeén, mì tsa ki‑ni nga jién jeya si̱kíjneé ijo‑ná. Ko̱ 'kia̱ nga ki̱yé, mì tsa ki‑ni nga jeya si̱kíjneé kjo̱biya‑ná.
45014008	Tanga kií xá titsa̱jnakon‑ná nga jè Nainá, jeya kíjna. Ko̱ 'kia̱ nga biyeé, kií ko̱'sín biya‑ná nga jè Nainá jeya katijna. Tsa titsa̱jnakeén, ko̱ tsa ki̱yé, jè Nainá jeya kíjna, nga a̱'ta 'tse̱é titsa̱jna‑ná.
45014009	'Koa̱á ma‑ni nga 'ken jè Cristo, ko̱ a̱kjòn jaáya‑ila̱ nga tsikijnakon‑ni, mé‑ni nga jè ka̱ma Ni‑la̱ jñà xi̱ta̱ ra ijye 'ken, ko̱ ra takó títsa̱jnakon.
45014010	Tanga ji̱ ra nakjoájno‑la̱ 'ndsì, ¿mé‑ni ko̱'nìa‑ni? Ti̱'koa̱á ji̱ ra nachrjengi 'ndsì, ¿mé‑ni ko̱'nìa‑te‑ni? Nga̱ nga'tsì‑ná, kijcho kincheé ya̱ ngixko̱n Nainá nga jè ki̱ìndajín saba‑ná.
45014011	'Koa̱á 'sín tjí'ta jè xa̱jo̱n‑la̱ Nainá: Tíjna̱kon‑ná tsó Na̱'ín‑ná; nga'tsí xi̱ta̱ ya̱ ki̱nchaxkónchi'ta‑na ko̱ nga'tsí xi̱ta̱ ko̱ki̱tso̱ nga 'a̱n‑ná ra Nainá.
45014012	Nga̱ nga'tsí‑ná 'ki̱í‑lá kinda̱ jè Na̱'ín‑ná nga'tsì kjoa̱ ra ki'nié 'kia̱ nga i̱ tsikitsa̱jneé i̱ i̱sà'nde.
45014013	Kií jnchro‑ni nga mì ti̱ xàngie̱é ki̱nákjoa̱jno‑lá; ta isa̱á jnchro ndaá si̱kítsjeén nga mì ko̱'sín 'sie̱én jè kjoa̱ ra síkitsón‑ya koni 'sín makjiín‑la̱ xàngie̱é, mé‑ni nga mì tsa ta ko̱tjín‑ni kjoa̱ ra india ska̱jin‑ni jé.
45014014	'A̱n, koni 'sín nga makjiín‑na a̱'ta 'tse̱ Cristo Jesús, 'koa̱á 'sín fìya‑na nga ngi kixi̱í kjoa̱ nga nga'tsì tsajmì ra ma chine, tsìn‑jìn ra xkón‑ni nga chineé. Tanga tsa yá ra ko̱'sín makjiín‑la̱ nga tsò: tjín i'ka tsajmì ra xkón‑ni nga ma chine, ta a̱'ta 'tse̱‑ní nga xkón‑ni.
45014015	Tanga tsa ta kií‑ni nga̱tjì‑la̱ tsajmì ra chinì, jè 'ndsì 'choó ka̱ma‑la̱, jè kjoa̱ ra tji'nì mì tsa ti̱ kjo̱tsjacha‑ni; kì tà chjàn bi'nde‑jìn nga kji̱tsón jè 'ndsì ra jè Cristo 'ken‑tjì ngajo‑la̱ nga ta nga̱tjì‑la̱ jñà tsajmì ra chinì.
45014016	Kì ko̱tjín kjoa̱ ra 'nià, mé‑ni nga mì tsa jñà xi̱ta̱ ki̱chja̱jno‑la̱ kjoa̱nda ra makjiín‑no.
45014017	'Kia̱ nga jè Nainá tíbatéxoma‑ná, mì tsa ki ra 'ñó chjí‑la̱ mé ra 'sie̱é ko̱ mé ra chji̱ne̱é; jè‑ní nga kixi̱ ki̱tsa̱jneé, nga 'nchán ki̱tsa̱jneé, ko̱ nga 'se̱‑ná kjo̱tsja; jñá kjoa̱ kìi̱, ra tsjá jè Inìma̱ Tsje‑la̱ Nainá.
45014018	Jñà xi̱ta̱ ra ko̱'sín si̱hitjasòn‑la̱ jè Cristo jñà kjoa̱ kìi̱ nda sasén‑la̱ Nainá, ko̱ nda ki̱tjongi ya̱ ngixko̱n xi̱ta̱.
45014019	Kií machjeén‑ní nga jè kongítji̱ngi‑lá kjoa̱ ra 'nchán síkítsa̱jna‑ná ko̱ nga ki̱si̱ko̱ kañé xàngie̱é a̱'ta 'tse̱ kjoa̱ ra makjiín‑ná.
45014020	Kì tà chjàn xá‑la̱ Nainá nikitsóñì ra ta jè nga̱tjì‑la̱ tsajmì ra chinì. Kixi̱í kjoa̱, nga'tsì tsajmì ra tjín, tsje‑ní. Tanga, jé ra 'cho tjín 'kia̱ nga tà nga̱tjì‑la̱ jè tsajmì ra chinì si̱ìkitsón‑jin kjoa̱ ra ko̱'sín makjiín‑la̱ xi̱ta̱ xàngi̱i.
45014021	Isa̱á nda‑ni, kì tà chjàn ijo chji̱ni̱i, kì tà chjàn xán 'yì, ko̱ kì mé kjoa̱ ra 'nì jè ra si̱ìkitsón‑jin jè kjoa̱ ra makjiín‑la̱ 'ndsì.
45014022	Koni 'sín makjiín‑li a̱'ta 'tse̱ kjoa̱ kìi̱, tà ji̱í tijin‑takìn ko̱ Nainá. ¡Mé ta̱ nda‑la̱ jè xi̱ta̱ ra ko̱'sín 'sín koni 'sín nga makjiín‑la̱ ko̱ mì kì a̱skan si̱íkájno‑ni jñà kjoa̱ ra 'sín!
45014023	Jè ra jò tjín‑la̱ 'kia̱ nga mé tsajmì ra kjine, nga mì kì tsa tjíjngo‑ni ikon nga kjine, jé tíbánè‑la̱ ijo‑la̱. Jngo xi̱ta̱, tsa jè kjoa̱ ra 'sín, mì kì tjíjngo ikon nga nda tjín ya̱ ngixko̱n Nainá, tíbátsji-jé‑ní.
45015001	Jién ra ijye 'ñó tinche̱é koni 'sín nga makjiín‑ná a̱'ta 'tse̱ kjoa̱ ra tjí'nde‑ná nga 'sie̱én, machjeén‑ní nga ti̱'koa̱ ki̱chíkjoa̱ko̱‑ná jñà xi̱ta̱ ra ko̱'sín makjiín‑la̱ nga mì kì tjí'nde‑la̱ mé kjoa̱ ra 'si̱in. Mì tsa tà jñà kjoa̱ ra nda sasén‑ná kjótsjieé.
45015002	Nga jngó jngó‑ná machjeén‑ní nga jè ko̱'sie̱én kjoa̱ ra nda tjín ra sasén‑la̱ xi̱ta̱ xàngie̱é ra kjo̱nda 'tse̱‑ni, mé‑ni nga ki̱hijin‑isa‑ni kjo̱bítsjen‑la̱ a̱'ta 'tse̱ kjoa̱ ra makjiín‑la̱.
45015003	Nga̱ ti̱'koa̱á jè Cristo mì tsa jñà tsakátsji kjoa̱ ra nda isasèn‑la̱ ijo‑la̱; ta isa̱á a̱'ta 'tse̱é itjasòn koni 'sín tíchja̱ jè xa̱jo̱n 'tse̱ Salmo nga tsò: “Jñà 'én 'cho ra kiìchja̱jno‑li xi̱ta̱, sabà 'a̱án kiskanè‑na.”
45015004	Jñà 'én ra isinda nga ti̱'sa̱ kjotseé, kií xá isinda‑ni nga jién ko̱kòn‑ya‑ná, mé‑ni nga jè xa̱jo̱n ra tjí'ta 'én‑la̱ Nainá si̱ije ikon‑ná, ko̱ ko̱si̱ko̱‑ná nga kixi̱ ki̱nchieé mé‑ni nga jchíña‑lá kjo̱nda ra nchrabá‑ni 'tse̱ Nainá.
45015005	Nainá ra ma‑la̱ síje ikon‑ná ko̱ ma‑la̱ basìko̱‑ná nga kixi̱ minchieé, ko̱'sín jngo kjo̱bítsjen katatsjá‑no nga jngó jngó‑no koni 'sín nga kitsò jè Cristo Jesús,
45015006	mé‑ni nga nga'tsì‑no ngásòn ta̱jngo jta̱ jeya si̱kíjna jè ra Nainá ko̱ ra Na̱'ìn tsò‑la̱ Jesucristo ra tíjna ítjòn‑ná.
45015007	'Koa̱á ma‑ni, ko̱'sín chjíbétjò jiòn xàngio̱o nga jngó jngó‑no, koni 'sín nga iskábétjò‑no jè Cristo mé‑ni nga jeya kíjna‑ni Nainá.
45015008	'Koa̱á xin‑no, jè Cristo Jesús, kií xá 'ji‑nì nga 'ji síxájin‑la̱ jñà xi̱ta̱ judío ra tjí'ta chi̱ba̱ ijo‑la̱ nga tsakón kjoa̱kixi̱ 'tse̱ Nainá, ko̱ nga ji̱í síhitjasòn koni 'sín ijye kitsjà‑la̱ tsa'ba Nainá jñà xi̱ta̱ jchínga‑la̱ kjotseé.
45015009	Ko̱ kií xá 'ji‑te‑ni, mé‑ni nga jñà ra mì tsa xi̱ta̱ judío, jeya si̱ìkíjna‑ni Nainá ta nga̱tjì‑la̱ kjo̱hi̱ma̱takòn ra tjín‑la̱, koni 'sín tíchja̱ xa̱jo̱n ra tjí'ta 'én‑la̱ Nainá nga tsò: 'Koa̱á ma‑ni nga 'a̱n, jeyaá síkíjna ya̱ a̱jin‑la̱ xi̱ta̱ na̱xi̱ndá ra mì tsa xi̱ta̱ judío ko̱ se‑náa̱ a̱'ta tsa̱ji jè 'én ra nda tsò.
45015010	Tjí'ta‑te ñánda̱ nga tsò: Jiòn ra mì tsa xi̱ta̱ judío 'mì‑no, tsjaá 'tè‑la takòn ko̱ xi̱ta̱ na̱xi̱ndá‑la̱ Nainá.
45015011	Ti̱'koa̱ tíchja̱á ñánda̱ nga tsò‑te: Nga'tsì ra mì tsa xi̱ta̱ judío 'mì‑no jeya ti̱kíjna jè Na̱'ín‑ná, ko̱ nga'tsì na̱xi̱ndá, 'nga katasíkíjna Nainá.
45015012	India tíchja̱‑isa ya̱ xa̱jo̱n 'tse̱ Isaías nga tsò: Ya̱á ki̱tjo'ta jngo‑ni jts'én ya̱ tje̱‑la̱ Isaí ra ko̱tèxoma‑la̱ jñà ra mì tsa xi̱ta̱ judío, ko̱ jé jts'én ra̱kìi̱ koa̱à'ta ikon, jñà ra mì tsa xi̱ta̱ judío nga sko̱óña‑la̱.
45015013	Nainá ra fa'tatakén nga ma chiñá‑lá kjo̱nda‑la̱, tse katatsjá‑no kjo̱tsja‑la̱ ko̱ kjoa̱'nchán‑la̱, jiòn ra makjiín‑no a̱'ta 'tse̱. Ko̱ jè nga'ñó ra tjín‑la̱ Inìma̱ Tsje‑la̱, katasiko̱‑no nga isa̱ nda kjó'ta takòn nga jchíñakjoa̱‑la jè kjo̱nda‑la̱.
45015014	Tanga jiòn 'ndsè, tjíjngoó takoàn ra a̱'ta tsa̱jiòn nga 'ñó tjín‑no kjo̱nda ko̱ nga nda machi̱ya‑no tà mé kjoa̱‑ni, nga maá‑no jiòn si̱kixi̱ya xi̱ta̱ xàngio̱o nga jngó jngó‑no.
45015015	Ndí 'ndsé, 'koa̱á 'sín tíbindá‑no jè xa̱jo̱n ra̱kìi̱ nga 'ñó kítsja‑la̱ takoàa̱n nga tíchjà kixi̱‑no koni 'sín tjín ra ngi kjo̱hixi̱ mé‑nì nga mì kì si̱jchaàjin‑no jè 'én ra tjí'ta xa̱jo̱n ra tísikásén‑no. Kií ko̱'sín tísíkítsjen‑no nga̱ 'a̱án kitsjà‑na kjo̱tjò‑la̱ Nainá nga kitsjà xá‑na,
45015016	nga chi̱'nda‑la̱ Jesucristo ko̱ma ya̱ a̱jin‑la̱ jñà ra mì tsa xi̱ta̱ judío. Jè xá ra kitsjà‑na Nainá, jè‑ní nga nda sixáko̱ 'én xi̱tse̱‑la̱ Nainá ra nda tsò, mé‑ni nga jñà ra mì tsa xi̱ta̱ judío, katakjábétjò Nainá koni jngo kjo̱tjò ra nda sasén‑la̱, jñà ra ijye Inìma̱ Tsje‑la̱ Nainá isìtsje.
45015017	'Koa̱á ma‑ni nga 'ñó tsja tjín‑na jè xá ra tí'siaa̱n a̱'ta 'tse̱ Nainá koni 'sín nga tísíchjeén‑na jè Cristo Jesús.
45015018	Ni̱mé kjoa̱ tjín ra taxki̱ tíchjàa̱, ta jé‑ní koni 'sín tísíko̱‑na jè Cristo nga 'a̱n tísíchjeén‑na nga tísíxáko̱ jñà ra mì tsa xi̱ta̱ judío mé‑ni nga si̱hitjasòn‑ni koni 'sín mejèn‑la̱ Nainá. 'Koa̱á 'sín tíma koni 'sín nga tíchjàa̱ ko̱ nga tí'siaa̱n,
45015019	nga tí'yaá‑la̱ nga'ñó‑la̱ kjo̱xkón ra bakón kjoa̱jeya‑la̱ Nainá ko̱ nga'ñó‑la̱ Inìma̱ Tsje‑la̱ Nainá. Nga ko̱ 'sín ijye nda ísiká'bísòo̱n jè 'én xi̱tse̱ ra nda tsò a̱'ta 'tse̱ Cristo ítsiki'tsiá kjòn‑na ya̱ Jerusalén ko̱ nga tíjngo skanda ján Ilírico.
45015020	Ko̱ 'koa̱á 'sín ítsikiné‑la̱ ijo‑na̱ nga mì tsa ya̱ tsi'kènájmíya 'én xi̱tse̱ ra nda tsò a̱'ta 'tse̱ Cristo ya̱ i̱'nde ñánda̱ ijye ki'sena̱jmíya ra a̱'ta 'tse̱, mé‑ni nga mì 'a̱n kokon‑yá nda‑la̱ jñà xi̱ta̱ ra a̱sa kií'nchré a̱'ta 'tse̱ Cristo ra kj'ií xi̱ta̱ tsi'kéna̱jmí‑la̱.
45015021	'Koa̱á 'sín tí'siaa̱n koni 'sín tíchja̱ jè xa̱jo̱n ra tjí'ta 'én‑la̱ Nainá nga tsò: Jñà xi̱ta̱ ra mì yá tsi'kéna̱jmíya‑la̱ ra a̱'ta 'tse̱, ske̱‑ní; ko̱ jñà xi̱ta̱ ra kjè mé 'én 'nchré ra a̱'ta 'tse̱, ko̱chi̱yaá‑la̱.
45015022	Tà nga̱tjì‑la̱ xá ra tí'siaa̱n, kjokjìn 'ka̱ satéchjà‑na nga mì ma fìjkon‑no.
45015023	Tanga 'ndi̱ 'ndi̱, ijyeé ijyehe'tà xá‑na̱ i̱ i̱'nde ñánda̱ tsá'ba̱; ti̱'koa̱á kjo kjín nó tjín‑ni nga mejèn‑na fìjkon‑najiòn.
45015024	'Kia̱ nga kjiáa̱n ján España, mején‑na nga a̱kjòn ya̱ íjkon‑no. Mejèn‑na nga skexkon‑no 'kia̱ nga kjoáha̱to mé‑ni 'kia̱ nga ijye jchi̱bana̱jmí jngohíjteé, ka̱ma ki̱si̱ko̱‑nájiòn nga kjín‑isa ñánda̱ tífia.
45015025	Tanga 'ndi̱ 'ndi̱, ya̱á tífia ya̱ Jerusalén nga tífìko̱ jngo‑la̱ nga'ñó jñà xi̱ta̱‑la̱ Cristo ra ya̱ títsa̱jna.
45015026	Nga̱ jñà xi̱ta̱‑la̱ Nainá ra títsa̱jna ya̱ Macedonia ko̱ Acaya, 'koa̱á 'sín kjotsja‑la̱ nga tsikíxkó jngo nga'ñó ra kjo̱tjò 'tse̱ na̱xi̱ndá‑la̱ Cristo ra xi̱ta̱ i̱ma̱ ra títsa̱jna ya̱ Jerusalén.
45015027	Ngi ta kjo̱tsja 'tse̱‑ní nga ko̱'sín kitsjà. Nga̱ tje̱n'tin‑te‑la̱ kjo̱nda. Tsa jñà xi̱ta̱ ra mì tsa xi̱ta̱ judío, 'koa̱á 'sín isakò‑la̱ kjo̱nda ya̱ a̱jin inìma̱‑la̱ ra ta nga̱tjì 'tse̱ xi̱ta̱ judío, ti̱'koa̱á tjínè‑te‑la̱ nga ko̱si̱ko̱ ngajo‑ni a̱'ta 'tse̱ nga'tsì tsajmì ra ko̱chjeén‑la̱ ijo‑la̱ jñà xi̱ta̱ judío.
45015028	'Kia̱ nga ijye kje̱he'tà kjoa̱ kìi̱ nga ijye singátsja jè kjo̱tjò ra 'koà‑la̱ ra ijye kjóxkó, a̱kjòn 'kia̱á kjoáa̱to‑no 'kia̱ nga kjián ján España.
45015029	Be‑ná nga 'ñó nda si̱ichikon'tin‑ná Cristo 'kia̱ nga kijchòjkon‑no.
45015030	Tanga 'koa̱á 'sín bitsá'ba‑no a̱'ta 'tse̱ Jesucristo ra tíjna ítjòn‑ná ko̱ a̱'ta 'tse̱ kjo̱tsjacha ra tsjá‑ná jè Inìma̱ Tsje‑la̱ Nainá, ti̱nákjoa̱'ta‑la Nainá ra a̱'ta tsa̱'a̱n, jiòn ra ndí 'ndsé xin‑no,
45015031	mé‑ni nga ko̱si̱ko̱‑na Nainá a̱'ta 'tse̱ xi̱ta̱ ra mì kì makjiín‑la̱ ra títsa̱jna ya̱ Judea ko̱ mé‑ni jè kjo̱tjò ra tífìko̱‑la̱ xi̱ta̱‑la̱ Cristo ra títsa̱jna ya̱ Jerusalén nda katasasén‑la̱;
45015032	mé‑ni nga, tsa ko̱'sín mejèn‑la̱ Nainá, nda kijchòjkon‑no nga ngi ko̱ó kjo̱tsja‑na̱ síkjáyako̱‑no.
45015033	Jè Nainá ra tsjá‑ná kjo̱'nchán katijnako̱‑no nga'tsì‑no. Ko̱'sín katama.
45016001	'Koa̱á 'sín tísikásén‑no jè tichjeé Febe ra tjín‑la̱ xá ya̱ na̱xi̱ndá‑la̱ Cristo ra tíjna ya̱ na̱xi̱ndá Cencrea.
45016002	Nda chjíbétjò tichjeé ra̱kìi̱ koni jngo xàngie̱é ra ti̱'koa̱ makjiín‑la̱ a̱'ta 'tse̱ Cristo nga 'koa̱á 'sín bakèn‑la̱ ra xi̱ta̱‑la̱ Cristo ma; ko̱ ti̱si̱ko̱o ni̱'sín ta mé ra ko̱chjeén‑la̱ nga̱ jè xàngie̱é ra̱kìi̱, 'ñó kjo kjìn xi̱ta̱ basìko̱, skanda 'a̱n ti̱'koa̱á tsasìko̱ó‑te‑na.
45016003	Ti̱hixo'tá‑ná jè Priscila ko̱ Aquila jñà xi̱ta̱ ra ta̱ña iníxákjo‑ji̱n a̱'ta 'tse̱ Cristo Jesús.
45016004	Jñà xi̱ta̱ kìi̱, kja̱meé kisì'ken‑tjì ngajo‑na ijo‑la̱; ko̱ mì tsa ta 'a̱n‑jiàa̱n ra ko̱xin‑la̱ nga Nainá ra ki̱íchjí‑la̱, ti̱'koa̱á ti̱ tsò‑ni nga'tsì xi̱ta̱ na̱xi̱ndá‑la̱ Cristo, jñà ra mì tsa xi̱ta̱ judío.
45016005	Ti̱'koa̱á ti̱hixo'tá‑ná jñà xi̱ta̱ na̱xi̱ndá‑la̱ Cristo ra ya̱ maxkóya ya̱ ni'ya‑la̱ Priscila ko̱ Aquila. Ti̱hixo'tá‑ná Epeneto ra 'ñó matsjake̱ nga̱ jè kjokjiín ítjòn‑la̱ a̱'ta 'tse̱ Cristo ya̱ nangi Acaya.
45016006	Ti̱hixo'tá‑ná jè María, jè chjo̱ón ra 'ñó nda isíxá ra a̱'ta tsa̱jiòn.
45016007	Ti̱hixo'tá‑ná jè Andrónico, ko̱ jè Junias ra xi̱ta̱ xàngia̱ ma, ra ta̱ña tsikitsa̱jna‑ji̱n ya̱ nda̱yá; jñà xi̱ta̱ kìi̱, 'ñó nda 'yaxkón‑la̱ ya̱ a̱jin‑la̱ xi̱ta̱ ra tsikíxáya‑la̱ Cristo, ko̱ isa̱á ítjòn kijtsexkon jè 'én‑la̱ Cristo koni 'a̱n.
45016008	Ti̱hixo'tá‑ná jè Amplias, jè xi̱ta̱ ra 'ñó matsjake̱ a̱'ta 'tse̱ Na̱'ín‑ná.
45016009	Ti̱hixo'tá‑ná jè Urbano, jè ra ta̱ña níxá‑ji̱n a̱'ta 'tse̱ Cristo Jesús, ko̱ jè Estaquis ra ti̱'koa̱ 'ñó matsjake̱.
45016010	Ti̱hixo'tá‑ná jè Apeles, jè ra ijye ko̱kitsò Cristo nga xi̱ta̱ kixi̱‑ní; ti̱'koa̱ Ti̱hixo'tá‑ná jñà xi̱ta̱ ra ya̱ títsa̱jna ni'ya‑la̱ Aristóbulo.
45016011	Ti̱hixo'tá‑ná jè Herodión ra xi̱ta̱ xàngia̱ ma; ti̱'koa̱ Ti̱hixo'tá‑ná jñà xi̱ta̱ ra tjíhijyo ya̱ ni'ya‑la̱ Narciso ra nda kji'ta ikon Na̱'ín‑ná.
45016012	Ti̱hixo'tá‑ná jè Trifena, ko̱ jè Trifosa, jñà íchjín ra 'ñó nda síxá‑la̱ Na̱'ín‑ná, ko̱ jè tichjeé Pérsida ra 'ñó tsjacheé ra ti̱'koa̱ 'ñó nda síxá‑la̱ Na̱'ín‑ná.
45016013	Ti̱hixo'tá‑ná jè Rufo ra xá jahíjin‑ni Nainá, ko̱ ti̱hixo'ta‑te‑ná jè na̱‑la̱ ra koni tsa na̱‑na̱ ma.
45016014	Ti̱hixo'ta‑te‑ná jè Asíncrito, ko̱ jè Flegonte, ko̱ jè Hermas, ko̱ jè Patrobas, ko̱ jè Hermes, ko̱ ti̱hixo'ta‑te‑ná jñà xi̱ta̱ 'ndsé ra ya̱ títsa̱jnako̱.
45016015	Ti̱hixo'ta‑te‑ná jè Filólogo ko̱ jè Julia, jè Nereo, ko̱ jè ndichja, ko̱ jè Olimpas, ko̱ nga'tsì xi̱ta̱ ra makjiín‑la̱ ra a̱'ta 'tse̱ Cristo ra ya̱ títsa̱jnako̱.
45016016	Ngi ko̱ó inìma̱‑no ti̱kjáya‑la xàngio̱o nga jngó jngó‑no. Nga'tsì xi̱ta̱ na̱xi̱ndá‑la̱ Cristo ra i̱ títsa̱jna síhixo'ta‑no.
45016017	Ndí 'ndsè, 'koa̱á 'sín tíbitsá'ba‑no nga chítsijen‑la jñà xi̱ta̱ ra síjòya ko̱ ra síkitsón‑jin koni 'sín makjiín‑no ra kondra̱ fì‑la̱ jè kjo̱bítsjen ra ichitá'yá jiòn. Ti̱ncha'tàxìn‑la jñà xi̱ta̱ kìi̱.
45016018	Jñà xi̱ta̱ kìi̱, mì tsa Na̱'ín‑ná Jesucristo síxá'ta‑la̱, ta ijo‑la̱á síxátjì nga 'én sin 'én nda chja̱ nga konda̱cha̱‑la̱ inìma̱‑la̱ jñà xi̱ta̱ ra mì kì nda machi̱ya‑la̱.
45016019	'A̱n matsjaá‑na ra a̱'ta tsa̱jiòn, nga̱ ijyeé nda na'yá‑la̱ nga maá‑no nda nihitjasòn; tanga 'a̱n mejèn‑na nga xi̱ta̱ chji̱ne̱e katama jiòn ra a̱'ta 'tse̱ kjoa̱ ra nda tjín. Ko̱ jngo kjá ni̱mé ra kjoa̱'cho katama‑no.
45016020	Machrañaá ni̱chjin nga jè Nainá ra tsjá‑ná kjoa̱'nchán, ngi ski̱íxoba jè xi̱ta̱‑ni̱í nga tsjá‑no nga'ñó nga ma si̱kijne‑la. Jè kjo̱nda‑la̱ Na̱'ín‑ná Jesucristo katijnako̱‑no.
45016021	Tísíhixo'tá‑no jè Timoteo jè ra ta̱ña níxákjo‑ji̱n; ti̱'koa̱ síhixo'ta‑no jè Lucio, ko̱ jè Jasón, ko̱ jè Sosípater jñà ra xi̱ta̱ xàngia̱a ma.
45016022	'A̱n ra Tercio 'mì‑na ra tíbindáa̱ jè xa̱jo̱n ra̱kìi̱ tísixó'tà‑no ra a̱'ta 'tse̱ Na̱'ín‑ná.
45016023	Ti̱'koa̱ tísíhixo'tá‑no jè Gayo; 'a̱n i̱í tíjna̱‑naa̱ ya̱ ni'ya‑la̱ ñánda̱ nga maxkóya nga'tsì xi̱ta̱ na̱xi̱ndá‑la̱ Cristo. Ti̱'koa̱ tísíhixo'tá‑no jè Erasto ra bítjò to̱n 'tse̱ ni'ya masen 'tse̱ na̱xi̱ndá; ti̱'koa̱ tísíhixo'tá‑no jè 'ndsé ra 'mì Cuarto.
45016024	Kjo̱nda‑la̱ Na̱'ín‑ná Jesucristo katijnako̱‑no nga'tsì‑no.
45016025	Jeya katijna jè Nainá ra tíjnako̱‑no ra tsjá‑no nga'ñó nga ma‑la̱ kixi̱ si̱ìkítsa̱jna‑no, koni 'sín tsò 'én xi̱tse̱ ra nda tsò ra 'a̱n bakon‑yáa̱ ra ijye ki'sena̱jmíya‑no a̱'ta 'tse̱ Na̱'ín‑ná Jesucristo. Ijyeé tí'ya‑la̱ jè kjoa̱'ma‑la̱ Nainá ra isijna'ma skanda ni̱chjin kjotseé,
45016026	tanga 'ndi̱ 'ndi̱, ijyeé kijcha‑la̱ koni 'sín tíchja̱ jè xa̱jo̱n tsje ra tsikínda jñà xi̱ta̱ ra kiìchja̱ ngajo‑la̱ Nainá kjotseé, nga 'koa̱á 'sín kitsjà kjo̱hixi̱ jè Nainá ra tíjna nda skanda ta mé ni̱chjin‑nioo̱. Jè kjoa̱ ra tsikí'ma Nainá tsiki, ijyeé ko̱'sín ki'sena̱jmí ijye‑la̱ xi̱ta̱ nga tjíjtsa i̱sà'nde mé‑ni nga katasíhitjasòn‑ni koni 'sín makjiín‑la̱.
45016027	¡Tà jè ta̱jngoó‑ni Nainá ko̱ tà jé‑ní ra 'ñó chji̱ne̱, tà jé kata'se‑la̱ kjoa̱jeya a̱'ta 'tse̱ Jesucristo skanda ta mé ni̱chjin‑nioo̱! Ko̱'sín katama.
46001001	'Koa̱á 'sín tísikásén‑no xa̱jo̱n ra̱kìi̱, 'a̱n ra 'mì‑na Pablo ra xá ko̱'sín inakjoá‑na nga 'a̱n tsikíxáya‑na Jesucristo, nga 'koa̱á 'sín kjomejèn‑la̱ Nainá. I̱nchinìhixo'tá‑laji̱n ko̱ jè 'ndsé Sóstenes,
46001002	jiòn ra ti̱'koa̱ na̱xi̱ndá‑la̱ Cristo ma jiòn, ra ya̱ titsa̱jna ya̱ na̱xi̱ndá Corinto. Jiòn, a̱'ta 'tse̱ Cristo kisìtsje‑no Nainá, ko̱ xá jè ko̱'sín tsjahíjin‑no mé‑ni nga xi̱ta̱ tsje‑la̱ ko̱ma jiòn, koni 'sín isìko̱ nga'tsì xi̱ta̱ ra jeya síkíjna Jesucristo ra tíjna ítjòn‑ná, ni̱'sín ta ñánda̱‑ni nga tjíma. Jè Cristo tíjna ítjòn‑la̱ jñà xi̱ta̱ kìi̱, ko̱ jé‑te ra tíjna ítjòn‑ná ra jién.
46001003	Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
46001004	Kji'tá ni̱chjin tsja‑la̱ kjo̱nda Nainá ra a̱'ta tsa̱jiòn‑jiòn, ta nga̱tjì‑la̱ jè kjo̱nda ra kitsjà‑no Nainá a̱'ta 'tse̱ Jesucristo nga nda isìchikon'tin‑no.
46001005	Nga̱ ya̱á a̱'ta 'tse̱ Cristo nga tse kjo̱nda isakò‑la̱ inìma̱‑najiòn, koni 'sín nga nakjoá jiòn 'én‑la̱ Nainá ko̱ koni 'sín machi̱ya‑no kó'sín nga tsò‑ni,
46001006	koni 'sín nga Nainá isikixi̱yajin ya̱ inìma̱‑no jè 'én nda‑la̱ Cristo ra ki'sena̱jmí‑no.
46001007	'Koa̱á ma‑ni 'ndi̱, mì tsa ti̱ mé kjo̱tjò‑la̱ Nainá chija'ta‑najiòn nga ma si̱itjasòn xá‑la̱, 'kia̱ nga ko̱'sín i̱nchichiñá‑la nga kj'i̱í india‑ni jè Jesucristo ra tíjna ítjòn‑ná.
46001008	Jé Nainá tsjá‑no nga'ñó skanda 'kia̱ nga kje̱he'tà ni̱chjin, mé‑ni nga ni̱jngo jé sa̱kò‑ni a̱'ta tsa̱jiòn 'kia̱ nga ki̱tjojen india‑ni jè Jesucristo ra tíjna ítjòn‑ná.
46001009	Nainá, ngi xi̱ta̱ kixi̱‑ní, síhitjasón‑ní koni 'sín nga tsjá 'én‑la̱. Xá jè ko̱'sín kiìchja̱‑najiòn nga ya̱ ki̱tsa̱jnakjo‑ko̱o jiòn jè Jesucristo ra I'ndí‑la̱ ma, jè ra tíjna ítjòn‑ná.
46001010	Ndí 'ndsé ko̱ ndí tichjeé, 'koa̱á 'sín tíbitsá'ba‑no ra a̱'ta 'tse̱ Jesucristo ra tíjna ítjòn‑ná, nga jngoó kjo̱bítsjen ti̱chjeén nga'tsì‑no; kì tà chjàn nijòya kjo̱bítsjen‑no; ta isa̱á 'ñó nda ti̱tsa̱jtín jnchro nga jngoó kjo̱bítsjen kata'se‑no, ko̱ ngásòn 'tè‑la takòn.
46001011	Jiòn ndí 'ndsé, kií ko̱'sín tíxin‑no, nga̱ 'koa̱á 'sín tsi'kéna̱jmí‑na ra a̱'ta tsa̱jiòn‑jiòn jñà xi̱ta̱‑la̱ Cloé, nga kjoa̱chiti‑ró tjín‑najiòn.
46001012	Kií ko̱'sín tíxin‑no, nga jngó jngó‑najiòn, tjín ra tsò: “'A̱n, jé Pablo fì'ta‑la̱.” Ko̱ tjín ra tsò: “Jé Apolos fì'ta‑la̱ ra 'a̱n.” Tjín ra tsò‑te: “'A̱n, jé Cefas tífì'tà‑la̱.” Ko̱ tjín ra tsò: “Jé Cristo fì'ta‑la̱ ra 'a̱n.”
46001013	¿A 'koa̱á ma‑najiòn nga kjìn‑ya ma‑ni Cristo? ¿A jé Pablo ra isi'ta ngajo‑no krò? Ko̱, ¿a a̱'ta 'tse̱ 'í‑la̱á Pablo nga isatíndá‑najiòn?
46001014	Tsjaá‑la̱ kjo̱nda Nainá, nga̱ mì tsa yá xi̱ta̱ tsa̱jiòn ra tsatíndáa̱ ra 'a̱n, ta jé‑ní Crispo ko̱ Gayo,
46001015	mé‑ni nga ni̱jngo‑najiòn ra kixó: “A̱'ta 'tse̱é Pablo isatíndá‑na ra 'a̱n.”
46001016	Tíbítsjen‑te‑na nga ti̱'koa̱á 'a̱án ítsatíndá‑te Estéfanas, ko̱ jñà xi̱ta̱ xákjién, tanga mì kì ti̱ bítsjen‑naa̱ tsa tjín‑isa xi̱ta̱ ra 'a̱n ítsatíndáa̱.
46001017	Nga̱ mì tsa ko̱'sín tsikí'tin‑na Cristo nga xi̱ta̱ kotíndáa̱, jé‑ní ra tsikí'tin‑na nga jè kichjà 'én xi̱tse̱‑la̱ ra nda tsò. Ko̱ mì tsa jñà 'én ra 'ñó chji̱ne̱ ísichjée̱n ra tjín‑la̱ xi̱ta̱ i̱sà'nde mé‑ni nga mì kì tjáhixìn‑la̱ jè nga'ñó ra tjín‑la̱ 'kia̱ nga 'ken Jesús ya̱ a̱'ta krò.
46001018	Jñà 'én ra 'sena̱jmíya ra a̱'ta 'tse̱ Cristo nga 'ken'ta krò, ta kjoa̱ská ma‑la̱ jñà xi̱ta̱ ra tjímaya ndi̱yá kjo̱biya. Tanga jién ra i̱nchibítjo̱kajieén kjo̱hi'in, 'koa̱á 'sín makjiín‑ná nga nga'ñó‑la̱ Nainá‑ní.
46001019	'Koa̱á 'sín tíchja̱ 'én ra tjí'ta Xa̱jo̱n‑la̱ Nainá nga tsò: Jñà ra 'ñó tjín‑la̱ kjoa̱chji̱ne̱, 'a̱án ko̱'sín sikóo̱ nga katachija kjoa̱chji̱ne̱‑la̱. Ko̱ kochrjéngi‑náa̱ kjo̱bítsjen‑la̱ jñà ra 'ñó nda machi̱ya‑la̱.
46001020	Jñà xi̱ta̱ ra 'ñó chji̱ne̱ tsò‑la̱ ijo‑la̱, jñà ra chji̱ne̱ xa̱jo̱n, ko̱ jñà ra ma‑la̱ jo̱óya‑ni kjoa̱ ra 'tse̱ i̱sà'nde ra̱kìi̱, ¿ñánda̱ kijí kjoa̱chji̱ne̱‑la̱ 'ndi̱‑ni̱? Jé Nainá ko̱'sín isìko̱ nga kjóskáya‑la̱ jñà kjoa̱chji̱ne̱‑la̱ xi̱ta̱ i̱sà'nde.
46001021	Nainá 'ñó chji̱ne̱ ra jè; mì kì kitsjá'nde‑la̱ xi̱ta̱ nga a̱'ta 'tse̱ kjoa̱chji̱ne̱‑la̱ xi̱ta̱ i̱sà'nde kijtsexkon‑ni ra jè. Tanga 'koa̱á 'sín sasén‑la̱ nga bachrjekàjin kjo̱hi'in jñà xi̱ta̱ ra makjiín‑la̱ a̱'ta 'tse̱ 'én nda‑la̱ Cristo, jè 'én ra ta kjo̱ská ma‑la̱ jñà xi̱ta̱ i̱sà'nde.
46001022	Jñà xi̱ta̱ judío, kjo̱xkón síjé nga ma ko̱kjiín‑la̱; ko̱ jñà ra mì tsa xi̱ta̱ judío, tà jé ra mejèn‑la̱ nga kji̱'nchré 'én ra kjoa̱chji̱ne̱ tji̱ko̱.
46001023	Tanga ra ji̱n, jé 'bena̱jmíya‑ji̱n nga krò 'ken'ta jè Cristo ra xá inikasén‑ni. Tanga jñà xi̱ta̱ judío, ta kjoa̱'choó ma‑la̱ a̱'ta 'tse̱ jñà 'én kìi̱, ko̱ ta kjo̱ská ma‑la̱ jñà ra mì tsa xi̱ta̱ judío.
46001024	Tanga jñà xi̱ta̱ ra xá Nainá tsjahíjin‑ni, ra xi̱ta̱ judío, ko̱ jñà ra mì tsa xi̱ta̱ judío, 'koa̱á 'sín makjiín‑la̱ nga jè Cristo, nga'ñó‑la̱ Nainá‑ní; ko̱ ti̱'koa̱á kjoa̱chji̱ne̱‑la̱ Nainá‑ní.
46001025	Jè kjoa̱ 'tse̱ Nainá ra ta kjoa̱ská ma‑la̱ xi̱ta̱ i̱sà'nde, isa̱á ta 'ñó kjoa̱chji̱ne̱ jnchro‑ni koni nga'tsì jñà kjoa̱chji̱ne̱‑la̱ xi̱ta̱ i̱sà'nde. Jè kjoa̱ 'tse̱ Nainá ra tsò‑la̱ xi̱ta̱ nga tsìn‑la̱ nga'ñó, isa̱á ta 'ñó tjín jnchro‑la̱ nga'ñó koni jñà nga'ñó ra tjín‑la̱ xi̱ta̱ i̱sà'nde.
46001026	Nda ti̱kítsjen ndí 'ndsé ko̱ ndí tichjeé, 'kia̱ nga jè Nainá xá kiìchja̱‑no, 'ñó chiba ma‑najiòn ra xi̱ta̱ chji̱ne̱ tsò‑no xi̱ta̱ i̱sà'nde, ko̱ ti̱'koa̱á 'ñó chiba ma‑no ra xi̱ta̱ ítjòn titsa̱hijyo, ko̱ ti̱'koa̱á 'ñó chiba ma‑najiòn ra ya̱ nakjoá‑no a̱'ta 'tse̱ xi̱ta̱ ítjòn.
46001027	Tanga Nainá jñá tsjahíjin jñà xi̱ta̱ ra mì kì machi̱ya‑la̱ i̱ i̱sà'nde, mé‑ni nga ko̱sabà‑la̱ jñà xi̱ta̱ ra tjín‑la̱ kjo̱bítsjen. Ko̱ jñá tsjahíjin jñà ra tsò‑la̱ xi̱ta̱ i̱sà'nde nga mì ti̱ mé chjí‑la̱ mé‑ni nga ko̱sabà‑la̱ jñà ra xi̱ta̱ ítjòn.
46001028	Jè Nainá jñá tsjahíjin ra i̱ma̱, ko̱ ra bitjongi, ra tsò‑la̱ xi̱ta̱ i̱sà'nde nga nìmé chjí‑la̱ mé‑ni nga ki̱tjongi‑ni jñà ra títsa̱jna ítjòn,
46001029	mé‑ni nga ni̱yá ra ma 'nga si̱ìkíjna ijo‑la̱ ya̱ ngixko̱n Nainá.
46001030	Nga̱ jè sabá Nainá isíkítsa̱jnakjoko̱‑ná Cristo; ti̱'koa̱á jé‑te ra ko̱ki'sìn nga a̱'ta 'tse̱ Cristo sakó‑ná jè kjoa̱chji̱ne̱, nga̱ jé Cristo ra xi̱ta̱ kixi̱ 'sín‑ná ya̱ ngixko̱n Nainá, ko̱ a̱'ta 'tse̱‑ní nga matsje jè inìma̱‑ná, ko̱ jé‑ní ra tsikíchjítjì jé ra tjín‑ná mé‑ni nga ma bìtsa̱jnandi̱í‑ná;
46001031	mé‑ni nga ko̱'sín katama‑ni koni 'sín tíchja̱ Xa̱jo̱n‑la̱ Nainá ra tjí'ta 'én‑la̱ nga tsò: “Jè ra jeya síkíjna ijo‑la̱, ta isa̱á jnchro jè Nainá jeya katasíkíjna.”
46002001	Ndí 'ndsè ko̱ ndí tichjeé, 'kia̱ nga ti̱'sa̱ ijchòo̱ ñánda̱ nga titsa̱jna jiòn nga ítsi'kena̱jmíya‑no 'én‑la̱ Nainá, mì tsa jè 'én kíchjà‑no 'én ra maxkón‑la̱ xi̱ta̱ 'kia̱ nga 'nchré, ko̱ mì tsa jñà 'én ra chja̱ xi̱ta̱ ra 'ñó tjín‑la̱ kjoa̱chji̱ne̱ ísichjée̱n.
46002002	Ta isa̱á jnchro, 'kia̱ nga tsakáti̱jnajin‑no, ítsikijngó‑la̱ takoàa̱n nga mì tsa kj'ií kjoa̱ ísikítsjee̱n; ngi ta jè kíchjà‑no a̱'ta 'tse̱ Jesucristo, ko̱ kó'sín nga 'ken ya̱ a̱'ta krò.
46002003	'Kia̱ nga ya̱ tsakáti̱jnajin‑no, ta indakjoa̱á tímaa̱ nga títsakjoo̱n, ko̱ sí tífatsé‑na.
46002004	Ko̱ jñà 'én ra kíchjàa̱ 'kia̱ nga tsi'kènájmíya‑no jè 'én nda‑la̱ Nainá, mì tsa a̱'ta 'tse̱ kjoa̱chji̱ne̱‑la̱ xi̱ta̱ inchrabà‑ni nga kjokjiín‑no; ta jé Inìma̱ Tsje‑la̱ Nainá tsakón nga'ñó‑la̱ nga ko̱'sín kjokjiín‑no 'kia̱ nga kíchjà‑no.
46002005	'Koa̱á ma‑ni, koni 'sín nga makjiín‑no a̱'ta 'tse̱ Nainá, mì tsa a̱'ta 'tse̱ kjoa̱chji̱ne̱‑la̱ xi̱ta̱ i̱sà'nde nchrabá‑ni; ya̱á nchrabá‑ni a̱'ta 'tse̱ nga'ñó‑la̱ Nainá.
46002006	Kixi̱í kjoa̱, 'én chji̱ne̱é nakjoá‑la̱ji̱n jñà xi̱ta̱ ra ijye kjimajchá koni 'sín nga makjiín‑la̱ a̱'ta 'tse̱ Cristo. Tanga mì tsa kjoa̱chji̱ne̱ 'tse̱ xi̱ta̱ i̱sà'nde‑jìn, ko̱ mì tsa 'tse̱‑jìn jñà xi̱ta̱ ra tjíhijyo ítjòn, jñà ra ta ya̱ chija nga'ñó‑la̱.
46002007	Ta jé nakjoá‑ji̱n kjoa̱chji̱ne̱‑la̱ Nainá ra kji'ma, jè kjoa̱chji̱ne̱ ra tjí'ma‑la̱ ra ko̱'sín iskosòn‑la̱ skanda 'kia̱ nga ti̱kje sinda i̱sà'nde nga jién jeya ki̱tsa̱jna‑ná.
46002008	Jè kjoa̱chji̱ne̱ ra̱kìi̱, ni̱jngo xi̱ta̱ ítjòn ra tjín i̱ i̱sà'nde kjòchi̱ya‑la̱. Nga̱ tsa kjòchi̱yaá‑la̱ tsiki, mì‑la kì ko̱'sín krò tsaká'ta jè Na̱'ín‑ná ra 'ñó jeya tíjna.
46002009	Tanga, 'koa̱á 'sín tíchja̱ jè Xa̱jo̱n‑la̱ Nainá ra tjí'ta 'én‑la̱, nga tsò: Jè kjoa̱ ra kjè yá be, ko̱ ni̱ kjè sa yá ra 'nchré, ko̱ ni̱yá ra machi̱ya‑la̱, jñá kjoa̱ kìi̱ ra tjínda‑la̱ Nainá a̱'ta 'tse̱ jñà xi̱ta̱ ra tjín‑la̱ kjo̱tsjacha ra a̱'ta 'tse̱ jè.
46002010	A̱'ta 'tse̱é Inìma̱ Tsje‑la̱ nga tsakón‑naji̱n kjoa̱ kìi̱, nga̱ jè Inìma̱ Tsje‑la̱ Nainá, bátsjiya ijye‑ní ta mé kjoa̱‑nì, skanda jñà kjoa̱ 'tse̱ Nainá ra 'ñó i'in‑ya tjín.
46002011	Nga̱, ¿yá xi̱ta̱‑ni ra be kó'sín tjín kjo̱bítsjen‑la̱ xi̱ta̱ ra kj'ií? Jngo xi̱ta̱, tà jé inìma̱‑la̱ tjíjin‑la̱ kó'sín tjín kjo̱bítsjen‑la̱. 'Koa̱á ti̱'sín tjín ra a̱'ta 'tse̱ Nainá, ni̱yá ra be kó'sín tjín kjo̱bítsjen‑la̱, ta̱jngoó jè Inìma̱ Tsje‑la̱ ra be kó'sín tjín.
46002012	Mì tsa inìma̱‑la̱ xi̱ta̱ i̱sà'nde‑jìn ra itjábé‑naji̱n, jé Inìma̱ Tsje ra a̱'ta 'tse̱ Nainá nchrabá‑ni, mé‑ni nga ko̱chi̱ya‑naji̱n, mé ta̱ kjo̱tjò‑ni ra títsjá‑ná Nainá.
46002013	Jñá kjoa̱ kìi̱ ra nakjoá‑ji̱n, jñà 'én ra jè Inìma̱ Tsje‑la̱ Nainá bakón‑ya‑naji̱n, mì tsa jè kjo̱bítsjen 'tse̱ xi̱ta̱ i̱sà'nde nichjeén‑ji̱n. Jñá‑ní ra 'tse̱ Inìma̱ Tsje‑la̱ Nainá nichjeén‑ji̱n nga 'bena̱jmíya‑ji̱n kjoa̱ ra 'tse̱ Inìma̱ Tsje‑la̱.
46002014	Jè ra tsìn‑la̱ Inìma̱ Tsje‑la̱ Nainá ya̱ a̱jin inìma̱‑la̱, mì kì kjábé jñà kjoa̱ ra síchi̱ya‑ná jè Inìma̱ Tsje‑la̱ Nainá. Nga̱ tà kjoa̱ská ma‑la̱. Mì kì machi̱ya‑la̱; nga̱ jñà kjoa̱ kìi̱, ta ya̱á machi̱yajin‑ná a̱'ta 'tse̱ Inìma̱ Tsje‑la̱ Nainá.
46002015	Tanga jè xi̱ta̱ ra Inìma̱ Tsje‑la̱ Nainá tíjnajin ya̱ inìma̱‑la̱, ndaá sko̱ó'tajin ijye kjoa̱ 'tse̱ Nainá, tanga ni̱yá ra ma sko̱ó'tajin jè kjoa̱‑la̱ ra jè.
46002016	'Koa̱á 'sín tíchja̱ Xa̱jo̱n‑la̱ Nainá ra tjí'ta 'én‑la̱, nga tsò: “Ni̱yá ra be kó'sín tjín kjo̱bítsjen‑la̱ Na̱'ín‑ná. Ko̱ ni̱yá ra ma ko̱kòn‑ya‑la̱.” Tanga jién, jé kjo̱bítsjen‑la̱ Cristo tjín‑ná.
46003001	'Ndsé ko̱ tichjeé, 'kia̱ nga 'sa̱ ítjòn, mì kì kjomà nda ítsakakó‑no koni tsa jñà xi̱ta̱ ra nda tísíxájin ya̱ inìma̱‑la̱ jè Inìma̱ Tsje‑la̱ Nainá, ta 'koa̱á 'sín ítsakakó‑no koni tsa xi̱ta̱ i̱sà'nde 'mì‑no koni tsa 'sa̱ i̱xti‑xó jiòn ra kjoa̱ 'tse̱ Cristo.
46003002	Kií ítsakon‑yá‑no kjoa̱ ra mì tsa chjá tjín, koni 'sín nìko̱ jñà i̱xti‑xó ra 'sa̱ i̱nchibaki nga ta tsjín 'bi ko̱ mì tsa tsajmì ra tája kjine; nga̱ kjè kì ma‑najiòn tsa ko̱tjín ra chji̱ne̱e, ko̱ skanda 'ndi̱ 'ndi̱, takó kjè kì nda fìya‑no kó'sín tjín kjoa̱chji̱ne̱‑la̱ Nainá.
46003003	Nga̱ takó 'koa̱á 'sín i̱nchi'nià jiòn koni 'sín 'sín ra taxki̱ xi̱ta̱ ra bátsji kjoa̱ ra síjé ijo‑la̱. 'Kia̱ nga takó tjín‑no kjoa̱chi̱ni̱ ko̱ nga ti̱jiòn chitikjoò‑no, ¿a mí tsa ko̱'sín i̱nchi'nià koni tsa taxki̱ xi̱ta̱ i̱sà'nde ra bátsji kjoa̱ ra síjé ijo‑la̱?
46003004	'Kia̱ nga tjín i'ka jiòn ra bixó: “'A̱n, xi̱ta̱ 'tse̱ Pablo‑ná”, ko̱ jè ra ìjngo tsò: “'A̱n, ya̱á fì'ta‑la̱ jè Apolos”, ¿a mí tsa ta kjo̱bítsjen 'tse̱ xi̱ta̱ i̱sà'nde ra i̱nchinìchjeén jiòn, 'kia̱ nga ko̱'sín bixó?
46003005	'A̱n ra Pablo ko̱ jè Apolos, mì tsa yá‑naji̱n. Tà xi̱ta̱ chi̱'nda‑náji̱n ra a̱'ta 'tse̱ Nainá. Ji̱ín isìchjeén‑naji̱n Nainá nga kjokjiín‑no ra a̱'ta 'tse̱ Cristo koni 'sín nga jngó jngó‑na̱ji̱n, kja̱ kitsjá xá kja̱ kitsjá xá‑naji̱n Nainá.
46003006	'A̱n‑ná koni jngo xi̱ta̱ ra tsikítje̱ ko̱ jè Apolos koni jngo xi̱ta̱ ra tsikíngi‑la̱ nandá, tanga jè Nainá ra isikìhijin‑ni.
46003007	Jè ra bítje̱, ko̱ jè ra bíngi‑la̱ nandá, mì tsa 'ñó chjí‑la̱ ra jñà; ta jngo jè Nainá ra 'ñó chjí‑la̱, nga̱ jé kjón‑ni ra síkihijin tsajmì ra sitje̱.
46003008	Jè ra bítje̱ ko̱ jè ra bíngi‑la̱ nandá ta jngoó xá i̱nchi'sín, ni̱'sín jè Nainá, kja̱ tsjá kja̱ tsjá‑la̱ chjí‑la̱ koni 'sín tjín xá ra 'sín.
46003009	Ra ji̱n, ya̱á ta̱ña níxákjo‑ji̱n a̱'ta 'tse̱ xá‑la̱ Nainá. Ko̱ jión‑nájiòn koni jngo nangi ra a̱'ta 'tse̱ Nainá ñánda̱ nga tjítje̱‑la̱ tsajmì. Ko̱ ti̱'koa̱á jión‑nájiòn koni jngo ni'ya chrjó‑la̱ Nainá ra ji̱n i̱nchibinda‑ji̱n.
46003010	Jè kjo̱nda‑la̱ Nainá ra 'a̱n itjábé‑na, jé‑ní nga 'a̱án tsikí'tin‑na koni jngo chji̱ne̱ chrjó ítjòn nga tsikíjna tjà'tsin kjoa̱ 'tse̱ Nainá koni jngo chrjó‑la̱ ni'ya. Ko̱ kj'ií‑ní jè ra bako̱‑la̱ nga bíndasòn‑isa. Tanga machjeén‑ní nga nda katakotsíjen‑la̱ nga jngó jngó, a ndaá i̱nchibínda-són'nga.
46003011	Nga̱ mì ti̱ yá ra ko̱ma‑la̱ ki̱ìjna tjà'tsin ìjngo‑isa, koni jè ra ijye tíjna tjà'tsin, ra ngi jè saba Jesucristo.
46003012	Tanga tsa yá ra ki̱indasón'nga‑la̱ jè tjà'tsin chrjó ra̱kìi̱ nga si̱ìchjeén ra ngi ki̱cha̱ sinè, ko̱ tsa jñà ra ki̱cha̱ chroba, ko̱ tsa jñà na̱jo̱ ra 'ñó chjí chjí‑la̱, ko̱ tsa yá si̱ìchjeén, ko̱ tsa jñà xka̱ ndi̱jyi̱ ko̱ tsa jñà xka̱jén.
46003013	'Kia̱á nda jcha̱‑la̱ jè xá ra 'si̱in nga jngó jngó xi̱ta̱, 'kia̱ nga ki̱jchò ni̱chjin nga si̱ndajín ijye‑la̱ xi̱ta̱ nga'tsì jé‑la̱; nga̱ ngi ko̱ó ni'í kj'i̱í 'kia̱ ki̱jchò jè ni̱chjin; ko̱ jè ni'í sko̱ó'ta jè xá ra ki'sìn nga jngó jngó xi̱ta̱.
46003014	Tsa mì kì jti̱ jè xá ra kjomà, jè ra tsikínda xá ra̱kìi̱, tjábé‑la̱ chjí‑la̱.
46003015	Tanga tsa tjín i'ka xi̱ta̱ ra jti̱ xá‑la̱, jè ra ki'sìn xá ra̱kìi̱, si̱ìjchija chjí‑la̱. Tanga ko̱tojiín ra kjo̱hi'in, koni tsa batojin kjòn ni'í.
46003016	¿A mí 'ya jiòn, nga ni'ya i̱ngo̱‑la̱ Nainá ma jiòn, ko̱ nga jè Inìma̱ Tsje‑la̱ Nainá ya̱á tíjnajin‑no?
46003017	Tsa yá ra si̱ìkitsón‑ña jè ni'ya i̱ngo̱‑la̱ Nainá, jè Nainá, 'koa̱á ti̱'sín si̱ìko̱ ngajo‑ni jè ra ko̱'sín 'si̱in. Nga̱ jè ni'ya i̱ngo̱‑la̱ Nainá, tsje‑ní; ko̱ jión‑nájiòn ra ko̱'sín ni'ya i̱ngo̱‑la̱ Nainá 'mì‑no.
46003018	Kì yá ra ti̱jè ijo‑la̱ konda̱cha̱‑ila̱; tsa títsa̱jnajin i'ka‑no ra ko̱'sín tsò‑la̱ ijo‑la̱ nga 'ñó tjín‑la̱ kjo̱chji̱ne̱ ra ta kjo̱bítsjen 'tse̱ i̱sà'nde, isa̱á nda‑ni tsa ko̱'sín kata'sín koni tsa ni̱mé machi̱ya‑la̱, mé‑ni nga ko̱ma sa̱kò kiti‑la̱ ra ngi kjoa̱chji̱ne̱ 'tse̱ Nainá.
46003019	Nga̱ ta kjoa̱ská‑ni ya̱ ngixko̱n Nainá, jñà kjoa̱chji̱ne̱ ra ta kjo̱bítsjen 'tse̱ xi̱ta̱ i̱sà'nde. Nga̱ 'koa̱á 'sín tíchja̱ jè xa̱jo̱n ra tjí'ta 'én‑la̱ Nainá, nga tsò: “Jè Nainá, ti̱jñà síchjeén‑ni kjoa̱ maña̱ ra 'sín xi̱ta̱ chji̱ne̱ mé‑ni nga ti̱jñà kàjin‑ni kjoa̱.”
46003020	Ti̱'koa̱á tsò‑te india‑ni jè xa̱jo̱n ra tjí'ta 'én‑la̱ Nainá: “Jè Na̱'ín‑ná be‑ní nga ni̱mé chjí‑la̱ jñà kjo̱bítsjen‑la̱ xi̱ta̱ ra chji̱ne̱ tsò‑la̱ ijo‑la̱.”
46003021	'Koa̱á ma‑ni, kì ni̱jngo xi̱ta̱ 'nga níkíjna jiòn, nga̱ nga'tsì kjo̱nda ra tjín, kjo̱nda tsa̱jión‑nó:
46003022	koni jè Pablo, koni jè Apolos, koni jè Cefas, koni jè i̱sà'nde, koni jè kjo̱binachon, koni jè kjoa̱biya, koni jè ni̱chjin ra titsa̱jneé 'ndi̱‑ni̱, ko̱ ni̱chjin ra 'sa̱ nchrabá, sabà kjo̱nda tsa̱jión‑nájiòn.
46003023	Ko̱ ra jiòn‑jiòn, 'tse̱ Cristo‑ní, ko̱ jè Cristo 'tse̱é Nainá.
46004001	'Koa̱á 'sín jcha̱takòn‑náji̱n koni tsa tà xi̱ta̱ chi̱'nda ra síxá‑la̱ Cristo, nga̱ ngaji̱ín kjonga̱tsja‑ji̱n nga 'kéna̱jmí‑ji̱n kó'sín tjín kjoa̱ ra tjí'ma ra a̱'ta 'tse̱ Nainá.
46004002	Tanga jñà xi̱ta̱ ra ko̱'sín bako̱‑la̱ nga manga̱tsja jngo xá, machjeén‑ní nga ko̱'sín kata'ya‑la̱ nga xi̱ta̱ kixi̱‑ní.
46004003	Mì tsa jè síkájno jiàa̱n, tsa kó'sín bixó jiòn ra a̱'ta tsa̱'a̱n, a ndaá tí'siaa̱n o̱ ra 'choó tí'siaa̱n, ko̱ kó'sín tsò jñà xi̱ta̱xá ra ma‑la̱ bíndajín‑la̱ xi̱ta̱ i̱sà'nde, ko̱ skanda mí tsa ti̱ ijo‑na̱ kotsíjen‑jnó‑na nga bindájín‑la̱ mé kjoa̱ ra 'siaa̱n.
46004004	Ni̱'sín ko̱'sín tsò‑na kjo̱bítsjen‑na̱ nga mí tsa mé jé tjín‑na, mì tsa tsò‑ni kjoa̱ nga xi̱ta̱ kixi̱‑ná ra 'a̱n; nga̱ jé saba Na̱'ín‑ná ra bíndajín‑na ra 'a̱n.
46004005	'Koa̱á ma‑ni, kì tà chjàn jiòn tje̱n chibàya‑no kó'sín i̱nchisíxá nga jngó jngó xi̱ta̱; jchíñakjoa̱‑la skanda 'kia̱ nga kj'i̱í india‑ni jè Na̱'ín‑ná, nga̱ jé ra nda si̱ìkatsíjen nga'tsì mé kjoa̱ ra títsa̱jnajin jñà xi̱ta̱ ya̱ ñánda̱ nga jñò chon, ko̱ jè nda si̱ìkatsíjen kó'sín tjín kjoa̱ ra tjíjin ya̱ inìma̱‑la̱; a̱kjòn 'kia̱á jè Nainá 'nga si̱ìkíhijyo nga jngó jngó xi̱ta̱ koni 'sín nga bakèn‑la̱.
46004006	Jiòn ndí 'ndsé ko̱ ndí tichjeé, 'koa̱á 'sín tsikijná jngo‑no xkósòn ra kjo̱nda tsa̱jiòn 'kia̱ nga kíchjà‑no a̱'ta 'tse̱ Apolos ko̱ ra a̱'ta tsa̱'a̱n, mé‑ni nga mì kì tsa ko̱tonè‑la koni 'sín nga tíchja̱ xa̱jo̱n ra tjí'ta 'én‑la̱ Nainá. Kì ko̱'sín jngo chi̱'nda‑la̱ Nainá isa̱ nda nachrjengio koni ra ìjngo.
46004007	¿Yá ra nachrjengio jiòn ijo‑no? ¿A 'koa̱á 'sín níkítsjen jiòn nga batoó 'ñó 'ya jiòn? ¿Mé ra tjín‑najiòn ra tà nga'ñó tsa̱jiòn? ¿A mí tsa Nainá kitsjà‑no nga'tsì kjoa̱ ra ma‑no? Tsa a̱'ta 'tse̱ Nainá itjábé‑nájiòn, ¿mé‑ni ko̱'sín 'nga mahíko̱‑no takòn koni tsa ta nga'ñó tsa̱jiòn‑no nga ma isakò‑najiòn nga'tsì ra tjín‑no?
46004008	Mé ta̱ nda‑ni nga nda titsa̱hijyo. Ijyeé isakò‑no kjoa̱nchi̱ná ra a̱'ta 'tse̱ Nainá, ko̱ ijyeé 'ñó ski tjín inìma̱‑no, ijyeé mì ti̱ mé ra chija‑no ra a̱'ta 'tse̱ Nainá, skanda ijyeé jiòn i̱nchibatexoma ítjòn, skanda kjeé batexoma‑naji̱n ra ji̱n. Mé ta̱ nda‑ni nga ijye ko̱'sín i̱nchibatexoma. Ya̱á‑la ko̱te̱xomakjoko̱‑laji̱n.
46004009	'Koa̱á 'sín ma‑na ra 'a̱n, ji̱n ra tsikíxáya‑naji̱n Jesucristo, ji̱ín i̱nchisíkjehe'ta‑naji̱n Nainá, 'koa̱á 'sín kjòn‑ji̱n koni xi̱ta̱ ra ijye tjínè‑la̱ nga ki̱yá. Nga'tsì kjoa̱ ra i̱nchima'tin‑ji̱n i̱ i̱sà'nde, 'koa̱á 'sín ta 'cho i̱nchikotsíjen‑jnó‑naji̱n jñà xi̱ta̱ ko̱ jñà ìkja̱li̱.
46004010	'Koa̱á 'sín 'yatákon‑naji̱n ra ji̱n koni tsa ni̱mé machi̱ya‑naji̱n, ta nga̱tjì‑la̱ ra a̱'ta 'tse̱ Cristo. Ko̱ ra jiòn, 'koa̱á 'sín bítjo̱ngi jiòn koni tsa 'ñó nda machi̱ya‑najiòn ra a̱'ta 'tse̱ Cristo. Ra ji̱n, 'koa̱á 'sín kjòn‑ji̱n koni tsa tsìn‑naji̱n nga'ñó, ko̱ ra jiòn, koni tsa 'ñó tjín‑no nga'ñó; ra ji̱n, tínachrjengií‑naji̱n, ko̱ jiòn, ndaá tí'yaxkón‑no.
46004011	Skanda 'ndi̱‑ni̱, kjinchrá i̱nchibato‑ji̱n, skanda tsìn‑naji̱n nandá ra 'yo‑ji̱n, tsìn‑naji̱n nikje ra tsjaya‑ji̱n, i̱nchi'yatoón‑naji̱n, ko̱ tsìn jngo‑naji̱n ni'ya ñánda̱ nga tsijen titsa̱jna‑ji̱n, ta timasòn‑náji̱n.
46004012	Jñá ndsa̱‑ji̱n i̱nchinìchjeén‑ji̱n nga i̱nchiníxá‑ji̱n ko̱ nga i̱nchinìki'òn‑ji̱n ijo‑na̱ji̱n. 'Kia̱ nga 'cho tsò 'én ra chja̱'tin‑naji̱n xi̱ta̱, ta isa̱á nda tsò 'én ra nakjoá'tin‑ji̱n ra ji̱n, ko̱ tsa 'kia̱ nga yá ra kjaán‑ko̱‑naji̱n, chíkjoa̱á‑naji̱n.
46004013	Tsa yá ra chja̱jno‑naji̱n, ta isa̱á nda niko̱‑ji̱n ra ji̱n. Skanda 'ndi̱‑ni̱, 'koa̱á 'sín betákon‑naji̱n jñà xi̱ta̱ koni tjé‑la̱ i̱sà'nde, ko̱ koni jñà tsajmì ra mì ti̱ mé chjí‑la̱.
46004014	Mì tsa ki xá tíbindá‑najiòn xa̱jo̱n nga tísìsába‑no. Ta jé‑ní nga tíbiyáchi̱ya‑no koni tsa i̱xti‑na̱ ra tsjake̱.
46004015	Ni̱'sín‑la te jmi ma‑ni xi̱ta̱ ra i̱nchisíkonda̱‑no nga bakón‑ya‑no ra a̱'ta 'tse̱ Cristo, tanga jngo kjón‑ni jè ra ko̱'sín tíjna koni tsa na̱'ìn‑no ma. 'A̱n‑ná ra koni na̱'ìn‑no ma, nga̱ 'a̱án ítsakon‑yá ítjòn‑no jè 'én xi̱tse̱ ra nda tsò mé‑ni nga kjomà kjokjiín‑no a̱'ta 'tse̱ Cristo Jesús.
46004016	'Koa̱á ma‑ni nga ko̱'sín tíbitsá'ba‑no nga ko̱'sín chjíngí‑ná jiòn koni 'sín tí'siaa̱n ra 'a̱n.
46004017	'Koa̱á ma‑ni nga ko̱'sín ísikásén‑no jè Timoteo, ra ko̱'sín tíjna koni i'ndí‑na̱ ra 'ñó matsjake̱ ra kixi̱ tísíkitjasòn xá‑la̱ Na̱'ín‑ná. Jè si̱íkítsjen‑yá‑no kó'sín tí'siaa̱n ra 'a̱n ra a̱'ta 'tse̱ Cristo ko̱ kó'sín nga bakon‑yáa̱ ta ñánda̱ nga bajmee̱ ko̱ nga tíjngo ñánda̱ nga tjín xi̱ta̱ na̱xi̱ndá‑la̱ Cristo.
46004018	Tjín i'ka xi̱ta̱ xàngio̱o jiòn ra 'ñó 'nga ikon, nga 'koa̱á 'sín síkítsjen tsa mì ti̱ kì kijcho katsíjen‑no.
46004019	Tanga tsa jè Na̱'ín‑ná ra ko̱'sín mejèn‑la̱ ki̱jchò'tsè ndi̱to̱ón‑najiòn. Ko̱ 'kia̱á skee̱ kjòn kó'sín chja̱ jñà ra ko̱'sín 'nga ikon i̱nchi'sín; mì tsa ta jè‑jìn nga kó'sín chja̱, jè ra mejèn‑na nga skee̱ a tjín kiti‑la̱ nga'ñó koni 'sín nga tsò.
46004020	'Kia̱ nga jè saba Nainá batéxoma‑la̱ xi̱ta̱, mì kì machjeén nga ta 'én ra ki̱chja̱, jè nga'ñó‑la̱ Nainá ra machjeén.
46004021	¿Kó'sín mejèn‑najiòn? ¿A jé ra mejèn‑no nga ngi ko̱ kjo̱jti‑na̱ kijchò'tsè‑no? ¿O̱ ra jè mejèn‑no nga ngi ko̱ kjo̱nda‑na̱ ko̱ kjo̱tsjacha‑na̱ kijchò'tsè‑no?
46005001	Nga̱ skanda ijyeé ko̱'sín na'yá‑la̱ ra a̱'ta tsa̱jiòn nga tjín ra kjoa̱chijngi, jngo kjoa̱chijngi ra skanda mí tsa ko̱'sín na'yá‑la̱ a̱'ta 'tse̱ xi̱ta̱ ra mì tsa Nainá bexkón; skanda tíjnajiín jngo‑najiòn ra ti̱ na̱jòn‑la̱ chja̱'nda‑ni.
46005002	Ko̱ jiòn, ¿mé‑ni nga ta isa̱ 'nga ma‑ni takòn? Tsa nda kjòn‑ni tjíné‑la̱ nga ba ki'se‑najiòn, ko̱ a̱kjòn ko̱'sín tsi'kìn‑la xi̱ta̱ ra̱kìi̱ nga mì ti̱ ya̱ katasíngásòn‑ko̱‑no.
46005003	Kixi̱í kjoa̱, ra 'a̱n, mì tsa ya̱ tíjna̱jin kjòn‑no, tanga jè kjo̱bítsjen 'tse̱ inìma̱‑na̱ ya̱á tíjnajin masen‑no; 'koa̱á jngoya‑la̱ koni tsa ya̱ tíjna̱ko̱ kjòn‑no, ijyeé ko̱'sín tíxian ra 'a̱n mé kjo̱hi'in ra tjínè‑la̱ nga ko̱ko̱‑la̱ xi̱ta̱ ra ko̱ tjín jé tíbátsji.
46005004	'Kia̱ nga ki̱tsa̱jnajtín jiòn, ya̱á kíjnako̱‑no inìma̱ tsje‑na̱ ko̱ jè nga'ñó‑la̱ Jesucristo ra tíjna ítjòn‑ná. Ko̱ ngi ko̱ó jè kjo̱téxoma‑la̱,
46005005	nga ya̱ ti̱nga̱tsja jè xi̱ta̱ ra̱kìi̱ ya̱ ñánda̱ nga jè xi̱ta̱‑ni̱í tíbatéxoma mé‑ni nga jè katatsjá‑la̱ kjo̱hi'in ijo‑la̱, [ko̱ katasíkájno‑ni jé‑la̱ nga mì kì ti̱ kì jé koa̱àtsji‑ni] mé‑ni nga ki̱tjokajin‑ni kjo̱hi'in inìma̱‑la̱ jè ni̱chjin 'kia̱ nga kj'i̱í jè Jesús ra tíjna ítjòn‑ná.
46005006	Mì kì nda tjín nga ko̱'sín jiòn 'nga mahíko̱o kjo̱bítsjen‑no, nga̱ ijyeé 'ya jiòn nga ni̱'sín ta i̱tsé‑ni na̱'yo̱ san, sísan ijye‑ní jè na̱'yo̱ ra nda.
46005007	Ti̱náchrjekàjiòn jè xi̱ta̱ ra ko̱'sín bátsji‑jé koni tsa jè na̱'yo̱ san ra mì kì ti̱ nda‑ni, mé‑ni ko̱'sín ko̱ma‑no koni tsa na̱'yo̱ xi̱tse̱ ra jiòn, ra mì tsa na̱'yo̱ san tjíkójin‑la̱. Nga̱ jé Cristo ra 'ken ngajo‑ná koni 'sín nga 'ken forrè jè ni̱chjin paxko̱ 'kia̱ nga itjojin ya̱ nangi Egipto jñà xi̱ta̱ Israel.
46005008	'Koa̱á ma‑ni ra jién, ko̱'sín si̱kítsjen‑yé nga jé Cristo 'ken‑tjì ngajo‑ná, nga chjáaxién ra kjoa̱'cho ko̱ kjoa̱ ra mì kì nda tjín, koni 'sín faháxìn ra na̱'yo̱ san jñà xi̱ta̱ Israel 'kia̱ nga 'sí paxko̱, ko̱ jè si̱chjeén jè ra ngi kjoa̱ tsje ko̱ kjoa̱kixi̱, koni tsa ni̱ño̱ nchra̱jín ra mì tsa na̱'yo̱ san tjíkójin‑la̱.
46005009	Jè xa̱jo̱n ra ísikásén ítjòn‑no, 'koa̱á 'sín kíxian‑no nga kì ya̱ fahijtako̱o jñà xi̱ta̱ ra kjoa̱chijngi 'sín.
46005010	Tanga mì tsa tsò‑ni kjoa̱ nga jngó kjá kítjo̱kajin‑la jñà xi̱ta̱ i̱sà'nde ra kjoa̱chijngi 'sín, ra tse tsajmì mejèn‑la̱, ra xi̱ta̱ chijé, ko̱ jñà ra jè bexkón nainá ra tjín i̱ i̱sà'nde. Tsa jiòn‑la ra mejèn‑no nga ko̱'sín 'sia̱an, tjíné‑la nga jngó kjá kítjo̱kajin‑la jè i̱sà'nde ra̱kìi̱.
46005011	Jè 'én ra ko̱'sín kíxin‑no 'kia̱ nga ítsikindá‑no xa̱jo̱n, jè‑ní nga kì ti̱ ya̱ tsjahijtako̱‑no jè ra xi̱ta̱‑la̱ Cristo tsò‑la̱ ijo‑la̱, ko̱ tsa kjoa̱chijngi tí'sín‑ni, ko̱ tsa jè ra mejèn‑la̱ nga isa̱ tse 'se̱‑la̱, ko̱ tsa jè bexkón‑ni nainá ra tjín i̱ i̱sà'nde, ko̱ tsa 'én 'cho chja̱‑ni, ko̱ tsa xi̱ta̱ 'chi̱‑ni, ko̱ tsa xi̱ta̱ chijé‑ni. Jñà xi̱ta̱ ra ko̱'sín i̱nchi'sín, skanda kì ya̱ ta̱ña bichiko̱o.
46005012	‑
46005013	Mì tsa jién bako̱‑ná nga kíndajín‑lá jñà ra xi̱ta̱ i̱sà'nde; jé Nainá ki̱ìndajín‑la̱ ra jñà; tanga jión bako̱‑no nga kíndajín‑la jñà xi̱ta̱ na̱xi̱ndá‑la̱ Nainá ra tsa̱jiòn. 'Koa̱á ma‑ni nga ko̱'sín xin‑no: Ti̱náchrjekàjiòn jè xi̱ta̱ ra 'cho tí'sín ra ya̱ tíjnajin‑no.
46006001	Jiòn, tsa 'kia̱ mé kjoa̱ ra tjín‑no ko̱ xi̱ta̱ xàngio̱o, ¿kó tsò takòn jiòn nga jñà xi̱ta̱xá‑la̱ xi̱ta̱ i̱sà'nde níjé‑la nga kátíndajín‑no? ¿Mé‑ni mì tsa jñà níjé‑la xi̱ta̱ na̱xi̱ndá‑la̱ Cristo nga jñà kátíndajín‑no?
46006002	¿A mí 'ya jiòn, nga jién‑ná ra xi̱ta̱ na̱xi̱ndá‑la̱ Cristo 'mì‑ná kíndajín‑lá jñà xi̱ta̱ i̱sà'nde? Ko̱ tsa jién bako̱‑ná nga kíndajín‑lá ra xi̱ta̱ i̱sà'nde, ¿a mí ma‑no ra jiòn nga bindajín‑la xàngio̱o kjoa̱ ra ta chiba chjá tjín ni̱chjin 'ndi̱?
46006003	¿A mí tsa ijye tjíjin‑no nga skanda jién kíndajín‑te‑lá jñà ìkja̱li̱? Tsa 'koa̱á 'sín jién bako̱‑ná nga kíndajín‑lá jñà ìkja̱li̱, ¿a ta jñá kjoa̱ ra ma i̱ i̱sà'nde mì kì ma‑ná kíndajién?
46006004	Tsa ta kií kjoa̱ ra tjín ki'ta ya̱ i̱sà'nde tjín‑najiòn, ko̱ jiòn ra títsa̱hijyo ítjòn mì kì ma‑no bindajión, ¿mé‑ni nga jñà 'nià‑no xi̱ta̱xá‑no jñà ra mì tsa ya̱ 'ñó títsa̱jna ya̱ a̱jin na̱xi̱ndá‑la̱ Nainá?
46006005	Kií ko̱'sín tíxin‑no mé‑ni nga katasabà‑no. ¿A sí mí tíjnajin jngo‑najiòn ra xi̱ta̱ xàngio̱o ra tjín‑la̱ kjo̱bítsjen nga ko̱ma‑la̱ ki̱ìndajín‑no ra 'ndsè chibà?
46006006	Mì tsa tà jè‑jìn nga ti̱jiòn bixkàn‑ko̱o‑no xàngio̱o, skanda ya̱á mahíko̱o kjo̱si ra tjín‑no ya̱ ngixko̱n xi̱ta̱xá ra mì tsa ya̱ makjiín‑la̱ a̱'ta 'tse̱ Cristo.
46006007	Jngo kjoa̱ ra 'ñó 'cho tjín koni 'sín nga i̱nchima'tin jiòn nga ti̱jiòn bixkàn‑kjo‑no. ¿Mé‑ni mì tsa ta nìkjiín‑no 'kia̱ nga kó nìko̱‑no, ko̱ tsa tà jyò bìtsa̱jna 'kia̱ nga machijé‑no?
46006008	Tanga jiòn, ta isa̱á 'ñó 'cho tjín kjoa̱ ra 'nià; ko̱ skanda ti̱jión nichijé‑la xàngio̱o ra 'ndsè chibà.
46006009	¿A mí 'ya jiòn nga jñà xi̱ta̱ ra mì tsa kjoa̱kixi̱ 'sín, mì kì ma kjoa̱ha'sen‑jin ya̱ i̱'nde ñánda̱ tíbatéxoma Nainá? Jñà ra xi̱ta̱ chijngi, jñà ra ta xkósòn 'tse̱ xi̱ta̱ bexkón koni tsa nainá, jñà xi̱ta̱ ra ijye ixan ko̱ takó kjoa̱chijngi 'sín, ko̱ jñà xi̱ta̱ 'xi̱n ra ti̱ xi̱ta̱ 'xi̱n xákjén fahijoko̱‑nì,
46006010	jñà ra xi̱ta̱ chijé, jñà ra mejèn‑la̱ nga tse 'se̱‑la̱ tsajmì, jñà ra xi̱ta̱ 'chi̱, jñà ra chja̱jno‑la̱ xi̱ta̱ xákjén, ko̱ jñà xi̱ta̱ ra konda̱cha̱‑la̱ xákjén nga síchijé‑la̱; kì tà chjàn bìndo̱cha̱‑la ijo‑no, nga̱ ni̱jngo xi̱ta̱ ra ko̱tjín kjoa̱'cho 'sín ko̱ma ki̱jchò ya̱ ñánda̱ tíbatéxoma Nainá.
46006011	'Koa̱á kjòn i'ka jiòn nga ti̱'sa̱ kjotseé, tanga 'ndi̱ 'ndi̱ jè Nainá ijyeé tsiníjno jè jé‑najiòn, ko̱ ijyeé tsikítsa̱hijyo'taxìn‑no ra a̱'ta 'tse̱ jé, ijyeé xi̱ta̱ kixi̱ ki'sìn‑no; ngi ko̱ó nga'ñó‑la̱ Jesucristo ra tíjna ítjòn‑ná ko̱ nga'ñó 'tse̱ Inìma̱ Tsje‑la̱ Nainá nga ko̱'sín kisìko̱‑no.
46006012	Tjín i'ka jiòn ra bixó: “Maá 'siaa̱n tà mé ra mejèn‑na.” Kixi̱í kjoa̱, ma‑ní, tanga mì tsa ta nga'tsì‑ni kjoa̱ nga kjen ndi̱yá‑ná; 'koa̱á ma‑ni nga mì kì tsja'ndé‑la̱ ijo‑na̱ ñáa̱ kjoa̱ ra si̱ìkijne‑na.
46006013	Tsó 'én ra tjín: “Tsajmì ra chineé, 'tse̱é i̱ndsi̱'bé ko̱ jè i̱ndsi̱'bé, jè machjeén‑la̱ tsajmì ra chineé.” Tanga ta ngajòo̱, jè Nainá si̱ikjehe'ta ni̱chjin‑la̱. Tanga jè ijo‑ná, mì tsa ki xá‑la̱ nga kjoa̱chijngi 'sie̱én, kií xá‑la̱ nga a̱'ta 'tse̱ Nainá si̱chjeén, nga̱ jè ijo‑ná, 'tse̱é Nainá.
46006014	Koni 'sín ki'sìn Nainá, nga isikjaáya‑la̱ jè Na̱'ín‑ná Jesús, 'koa̱á ti̱'sín ngi ko̱ó nga'ñó‑la̱ nga si̱ìkjaáya‑ná ra jién.
46006015	¿A mí tjíjin‑najiòn nga jè ijo‑ná ya̱á majngoko̱ ijo‑la̱ Cristo? ¿A maá si̱chjeén jè ijo‑la̱ Cristo nga ya̱ si̱jngoke̱é ya̱ ijo‑la̱ jngo chjo̱ón skáya? Majìn, mì kì ko̱ma.
46006016	Ko̱, ¿a mí tjíjin‑najiòn? Tsa 'kia̱ jngo xi̱ta̱ 'xi̱n, jngo chjo̱ón skáya kjójnako̱, jngoó ijo ma‑ni. Nga̱ 'koa̱á 'sín tíchja̱ Xa̱jo̱n‑la̱ Nainá nga tsò: Ta jngoó ijo ka̱ma‑ni ngajòo̱.
46006017	Tanga jè xi̱ta̱ ra jè Na̱'ín‑ná tíjnakjo‑ko̱, ta jngoó inìma̱ tsje ma‑ni.
46006018	Ti̱ncha'tàxìn‑la kjoa̱chijngi ra síjé ijo‑no. Ta mé‑isa jé ra bátsji xi̱ta̱, mì tsa ijo‑la̱ beton; tanga jè xi̱ta̱ ra kjoa̱chijngi 'sín, jè ijo‑la̱ beton.
46006019	¿A mí 'ya jiòn nga jè ijo‑najiòn jè ma ni'ya‑la̱ Inìma̱ Tsje‑la̱ Nainá ra jè Nainá kisìnga̱tsja‑najiòn nga ya̱á tíjnajin ya̱ inìma̱‑no? Jè ijo‑najiòn, mì tsa ti̱ tsa̱jión‑nájiòn.
46006020	Jè Nainá ijyeé xá tsatse‑najiòn, ijyeé tse tsikíchjítjì‑no; 'koa̱á ma‑ni jè Nainá jeya ti̱kíjna jiòn ra a̱'ta 'tse̱ ijo‑no, nga̱ jè Nainá, ijyeé jè chja̱'nda‑no.
46007001	A̱'ta 'tse̱ 'én ra ichjinangi‑nájiòn nga inikasén‑ná xa̱jo̱n nga bixó nga isa̱á‑la nda tjín tsa mì kì ki̱xan jñà xi̱ta̱.
46007002	Tanga ta nga̱tjì‑la̱ nga ya̱ na̱xi̱ndá‑najiòn 'ñó tjín ra kjoa̱chijngi, machjeén‑ni nga jngó jngó xi̱ta̱ 'xi̱n kata'se‑la̱ chjo̱ón‑la̱ ko̱ nga jngó jngó íchjín kata'se‑la̱ 'xi̱n‑la̱.
46007003	Jè xi̱ta̱ 'xi̱n ko̱'sín nda katasísin‑la̱ jè chjo̱ón 'kia̱ nga kjójnako̱ ko̱ jè chjo̱ón ti̱'koa̱á ko̱'sín nda katasísin‑te‑la̱ jè 'xi̱n‑la̱ 'kia̱ nga kjójnako̱.
46007004	Jè chjo̱ón, mì tsa ti̱ ta jè kinda̱‑la̱ ijo‑la̱, ijyeé 'tse̱é 'xi̱n‑la̱. Ko̱ jè xi̱ta̱ 'xi̱n, ti̱'koa̱á mì tsa ti̱ ta jè kinda̱‑la̱ ijo‑la̱, ijyeé 'tse̱é chjo̱ón‑la̱.
46007005	Kì ijo‑no nixkon‑la xàngio̱o nga jngó jngó‑no; ta 'kia̱á‑la tsa ngásòn xá jchi̱baya‑no tsa jè ni̱chjin 'kia̱ nga mejèn‑no kítsa'ba‑la Nainá; ra ko̱ma a̱skan‑nioo̱, machjeén‑ní nga si̱sin india‑ila xàngio̱o, mé‑ni nga mì jè xi̱ta̱‑ni̱í sko̱ónda̱cha̱‑no 'kia̱ nga tsa mì kì ti̱ chíkjoa̱a‑no nga xìn tsjáhijyo‑la xàngio̱o.
46007006	Jè 'én ra ko̱tíxian‑no, ta 'a̱n‑ná ra ko̱'sín títsja'ndé‑no, mì tsa koni jngo kjo̱téxoma tíbijná‑no.
46007007	Ra a̱'ta tsa̱'a̱n ndaá‑la 'se̱ tsa nga'tsì xi̱ta̱ ta ko̱'sín katitsa̱jna koni 'sín nga tíjna̱ ra 'a̱n, tanga nga jngó jngó xi̱ta̱ kja̱ ki'tsì kja̱ ki'tsí jngo‑la̱ kjo̱tjò ra 'tse̱ Nainá nga kó'sín kítsa̱jna, kja̱ kj'ií kja̱ kj'ií 'sín títsa̱jna nga jngó jngó xi̱ta̱.
46007008	Jñà xi̱ta̱ ra títsa̱jna ta̱jngo ko̱ jñà íchjín ra ijye 'ken 'xi̱n‑la̱, ndaá‑la tjín tsa ta ko̱'sín katitsa̱jna ta̱jngo koni 'a̱n.
46007009	Tanga tsa mì kì chíkjoa̱‑la̱ nga bìtsa̱jna ta̱jngo, isa̱á nda‑ni tsa katixan, mì 'koa̱‑ni tsa jè kjoa̱ská 'tse̱ ijo‑la̱ si̱ìkijne‑la̱.
46007010	Tanga jñà ra ijye ixan, 'koa̱á 'sín tsja‑la̱ jè kjo̱téxoma ra̱kìi̱; tanga mì tsa tsa̱'a̱n jiàa̱n jè kjo̱téxoma, 'tse̱é Na̱'ín‑ná. Kì tà chjàn tsjin‑ni xákjién. Jè chjo̱ón, kì tà chjàn tsjin‑ni 'xi̱n‑la̱.
46007011	Tanga tsa tsjín‑ni 'xi̱n‑la̱, kì tà chjàn kj'ií 'xi̱n bixan‑ko̱ india‑ni; isa̱á nda‑ni tsa katajo̱ónda india‑ni ko̱ 'xi̱n‑la̱. Ko̱ jè xi̱ta̱ 'xi̱n, kì tà chjàn tsjin‑ni chjo̱ón‑la̱.
46007012	'Koa̱á 'sín tíxin‑la̱ jñà ra kj'ií xi̱ta̱ ra ta kjo̱bítsjen tsa̱'a̱n, mì tsa jngo 'én ra Na̱'ín‑ná kitsjà: Tsa jngo xi̱ta̱ 'xi̱n ra makjiín‑la̱ 'én‑la̱ Nainá tíjnako̱ jngo chjo̱ón ra mì kì makjiín‑la̱, tsa jè chjo̱ón tsò ikon nga bijnako̱, ko̱'sín katijnako̱, kì tà chjàn tsjin‑ni xákjién.
46007013	Ko̱ tsa jngo chjo̱ón ra makjiín‑la̱ 'én‑la̱ Nainá, mì kì makjiín‑la̱ jè 'xi̱n‑la̱ ko̱ tsa tsò ikon nga bijnako̱ chjo̱ón‑la̱, katijnako̱‑ní, kì tà chjàn tsjin‑ni xákjín.
46007014	Jè xi̱ta̱ 'xi̱n ra mì kì makjiín‑la̱, a̱'ta 'tse̱é chjo̱ón‑la̱ matsje‑ni, [nga̱ jè chjo̱ón, makjiín‑la̱ 'én‑la̱ Nainá]. Ko̱ jè chjo̱ón ra mì kì makjiín‑la̱, a̱'ta 'tse̱é 'xi̱n‑la̱ matsje‑ni, [nga jè 'xi̱n, makjiín‑la̱ 'én‑la̱ Nainá]; tsa majìn, jñà i̱xti‑la̱ xi̱ta̱ kìi̱, mí‑la tsa xi̱ta̱ tsje ko̱xki̱ ya̱ ngixko̱n Nainá; tanga 'ndi̱ 'ndi̱, jñà i̱xti‑la̱ xi̱ta̱ kìi̱, ijyeé tsje 'ya‑la̱ ya̱ ngixko̱n Nainá.
46007015	Tanga tsa jè xi̱ta̱ ra mì kì makjiín‑la̱ 'én‑la̱ Nainá mejèn‑la̱ nga tsjín‑ni xákjén ra 'én‑la̱ Nainá makjiín‑la̱, katatsjin‑ni. Nga̱ mì kì tjínè‑la̱ nga kjo̱'ñó kítsa̱jnako̱ xákjén. Nga̱ kií xá kiìchja̱‑ná Nainá nga 'nchán ki̱tsa̱jneé.
46007016	Tanga ndaá katasijin‑li ji̱ chjo̱ón ra makjiín‑li 'én‑la̱ Nainá, mì kì 'ya‑ni tsa kií‑ni ni̱chjin a̱'ta tsa̱ji‑ní nga ko̱ma ki̱tjokajin kjo̱hi'in jè 'xi̱n‑li. Ko̱ ji̱ ra 'xi̱n 'mì‑li ra makjiín‑li 'én‑la̱ Nainá, mì kì 'ya‑ni tsa kií‑ni ni̱chjin a̱'ta tsa̱ji‑ní nga ko̱ma ki̱tjokajin kjo̱hi'in jè chjo̱ón‑li.
46007017	Nga jngó jngó xi̱ta̱, machjeén‑ní nga ko̱'sín katasíjchá ijo‑la̱ koni 'sín nga kitsjà‑la̱ Nainá ko̱ koni 'sín nga kjòn 'kia̱ nga ti̱'sa̱ Nainá kiìchja̱‑la̱ nga xi̱ta̱‑la̱ ki'sìn. 'Koa̱á 'sín tjín kjo̱hixi̱ ra tsja‑la̱ nga'tsì xi̱ta̱ na̱xi̱ndá‑la̱ Cristo.
46007018	Tsa tjín i'ka xi̱ta̱ ra ijye tjí'ta chi̱ba̱ ijo‑la̱ ra kjoa̱ 'tse̱ circuncisión 'kia̱ nga xi̱ta̱‑la̱ Cristo kjomà, ta ko̱'sín katitsa̱jna, ko̱ tsa tjín i'ka ra kjè kì tjí'ta chi̱ba̱ ijo‑la̱, kì tà chjàn ti̱ bí'ta chi̱ba̱‑ni ijo‑la̱.
46007019	Nga̱ mì tsa jè ra 'ñó chjí‑la̱ tsa tjí'ta chi̱ba̱ ijo‑la̱ ko̱ tsa mì tjí'ta chi̱ba̱ ijo‑la̱; jé ra 'ñó chjí‑la̱ tsa nda ki̱tjasòn jñà kjo̱téxoma‑la̱ Nainá.
46007020	Nga jngó jngó‑no ko̱'sín ti̱tsa̱jna koni 'sín nga titsa̱jna 'kia̱ kiìchja̱‑no Nainá.
46007021	Tsa 'kia̱ nga kiìchja̱‑li Nainá tsa chi̱'nda 'ñó tijni, kì tà chjàn makájno‑li, tanga tsa maá bijnandi̱í‑ni, ti̱jna̱ndi̱í‑ni.
46007022	Jè xi̱ta̱ ra chi̱'nda'ñó tíjna 'kia̱ nga kiìchja̱‑la̱ Nainá nga kjokjiín‑la̱ 'én‑la̱, ijyeé tíjnandi̱í‑ni 'ndi̱ 'ndi̱ ra a̱'ta 'tse̱ Cristo. Tanga jè xi̱ta̱ ra tíjnandi̱í‑ni 'kia̱ nga kiìchja̱‑la̱ Nainá, 'ndi̱‑ni̱ chi̱'nda'ñó‑la̱ Cristo tíjna.
46007023	Jè Nainá ijyeé xá tsatse‑najiòn; kì tà chjàn bi'nde jiòn nga kj'ií xi̱ta̱ chi̱'nda'ñó‑la̱ 'sín‑no.
46007024	Jiòn ndí 'ndsé ko̱ ndí tichjeé, koni 'sín nga titsa̱jna jiòn nga jngó jngó‑no 'kia̱ nga ti̱'sa̱ kiìchja̱‑no Nainá, 'koa̱á 'sín ti̱tsa̱jna ya̱ ngixko̱n Nainá.
46007025	A̱'ta 'tse̱ xi̱ta̱ ra takó títsa̱jna ta̱jngo, tsìn jngo‑na kjo̱téxoma ra tsja‑la̱ ra 'tse̱ Na̱'ín‑ná, tanga 'koa̱á 'sín kosòn‑la̱ ra 'a̱n koni 'sín tsò kjo̱bítsjen‑na̱, nga̱ jè Nainá 'ñó kjòhi̱ma̱ke‑na mé‑ni nga ko̱ma 'a̱n koa̱à'tàtákon‑na xi̱ta̱.
46007026	Ta nga̱tjì‑la̱ nga 'ñó i'in chon ni̱chjin ra titsa̱jneé 'ndi̱ 'ndi̱, 'koa̱á 'sín síkítsjen ra 'a̱n, ndaá‑la tjín tsa ta ko̱'sín katitsa̱jna jñà xi̱ta̱ koni 'sín nga títsa̱jna skanda 'ndi̱ 'ndi̱.
46007027	Tsa tjín‑li chjo̱ón, kì tà chjàn jmi‑nì, ko̱ tsa tsìn‑li, kì tà chjàn chjo̱ón fatsji.
46007028	Tsa ki̱xan‑ní, mì tsa jé‑ni; ko̱ tsa jngo tsati xa̱ngó ki̱xan, ti̱'koa̱á mì tsa jé tíbátsji; tanga 'koa̱á ma‑na 'kia̱ nga ijye ki̱xan, kjo̱hi'iín ko̱to, ko̱ jè ra majìn‑na ra 'a̱n tsa ko̱'sín katama'tin.
46007029	Ndí 'ndsé, mején‑na nga nda katasijin‑najiòn, tjín chiba‑isa‑ná ni̱chjin nga ma si̱hitjasón‑lá Nainá; 'koa̱á ma‑ni jè xi̱ta̱ 'xi̱n ra tjín‑la̱ chjo̱ón, ko̱'sín kata'sín koni tsa tsìn‑la̱ chjo̱ón.
46007030	Ko̱ jñà xi̱ta̱ ra kjo̱ba títsa̱jin, ko̱'sín katitsa̱jna koni tsa mì ba tjín‑la̱; ko̱ jñà ra 'sí tjín‑la̱, ko̱'sín katitsa̱jna koni tsa mì 'sí tjín‑la̱; ko̱ jñà ra batse tsajmì, ko̱'sín kata'sín koni tsa mì mé ra tjín‑la̱.
46007031	Ko̱ jñà ra fìtji̱ngi‑la̱ kjoa̱ ra tjín i̱ i̱sà'nde, ko̱'sín kata'sín koni tsa mì ya̱ i̱nchifìtji̱ngi‑la̱. Nga̱ jè i̱sà'nde ra titsa̱jnasén, ta ko̱to‑ní.
46007032	Mején‑na tsa ni̱mé kjoa̱ níkájno 'se̱‑najiòn. Jè xi̱ta̱ ra tíjna ta̱jngo, jè síkájno kjoa̱ ra 'tse̱ Na̱'ín‑ná ko̱ mé kjoa̱ ra nda sasén‑la̱ jè Na̱'ín‑ná.
46007033	Tanga jè xi̱ta̱ 'xi̱n ra ijye tjín‑la̱ chjo̱ón, jñá síkájno kjoa̱ ra tjín i̱ i̱sà'nde kó'sín isa̱ nda kíjnako̱ chjo̱ón‑la̱;
46007034	jò sko̱ya kjoa̱ tísíkájno. Ti̱'koa̱á jè chjo̱ón ra tíjna ta̱jngo ko̱ jè tsati ra kjè kì bixan, kií síkájno kjoa̱ 'tse̱ Na̱'ín‑ná, kó'sín nga tsje si̱ìkíjna ijo‑la̱ ko̱ inìma̱‑la̱. Tanga jè chjo̱ón ra tjín‑la̱ 'xi̱n, jé síkájno kjoa̱ ra tjín i̱ i̱sà'nde ko̱ kó'sín isa̱ nda kíjnako̱ 'xi̱n‑la̱.
46007035	Kjo̱nda tsa̱jión‑nájiòn nga ko̱'sín tíxian‑no, mì tsa ki‑ni nga 'a̱n tíbatechjá‑no. Kií ko̱'sín tíxian‑no, mé‑ni nga nda kjón ti̱tsa̱jna jiòn, nga mì ta kj'ií kjoa̱ ko̱tèkjáya‑no nga si̱xá‑la Nainá.
46007036	Tsa jngo xi̱ta̱ ko̱'sín tíma‑la̱ nga mì nda tí'sín nga kjè bixan‑ko̱ chjo̱ón ra ijye tíjnanda‑la̱ ko̱ tsa ijyeé ijchó chi̱ba̱‑la̱ nga ki̱xan, 'koa̱á 'sín kata'sín koni 'sín tsò‑la̱ kjo̱bítsjen‑la̱; katixan‑ko̱, nga̱ mì tsa jé‑ní.
46007037	Tanga jè ra ko̱'sín ngi ko̱ inìma̱‑la̱ ijye iskosòn‑la̱ nga takó kjè ma kíjnako̱ chjo̱ón ra ijye tíjnanda‑la̱, mì tsa yá ra kjo̱'ñó tí'sín‑la̱, tsa maá ki̱chíkjoa̱ko̱‑la̱ ijo‑la̱, ndaá‑ni tsa mì ki̱xan‑ko̱.
46007038	Nga̱ jè ra bixan, ndaá tí'sín, ko̱ jè ra mì kì bixan, isa̱á ta nda tí'sín.
46007039	Jè chjo̱ón ra ijye ixan, ya̱á itsabá'ñó 'xi̱n‑la̱ 'kia̱ nga tíjnakon‑isa jè 'xi̱n‑la̱, tanga tsa ki̱yá jè 'xi̱n‑la̱, ijyeé tíjnandi̱í‑ni; ko̱maá ki̱xan india‑ni nga kíjnako̱ ni̱'sín ta yá xi̱ta̱ ra mejèn‑la̱, tsa ta 'én‑la̱ Nainá makjiín‑la̱.
46007040	Tanga 'koa̱á xiaa̱n ra 'a̱n, isa̱á‑la ta nda‑ni tsa ta ko̱'sín kíjna ta̱jngo jè chjo̱ón ra ijye 'ken 'xi̱n‑la̱. Ko̱ 'koa̱á ma‑naa̱ nga tjín‑te‑na jè Inìma̱ Tsje‑la̱ Nainá, ko̱ jé‑la ra ko̱'sín tísíchi̱ya‑na.
46008001	Jè ra kjoa̱ 'tse̱ ijo‑la̱ cho̱ ra biya a̱'ta 'tse̱ xkósòn ra nainá tsò‑la̱ xi̱ta̱ i̱sà'nde, jiòn‑jiòn bixó‑nó nga nga'tsí‑ná ijyeé tjín‑ná kjoa̱chji̱ne̱ a̱'ta 'tse̱ kjoa̱ kìi̱. Kixi̱í kjoa̱, tanga 'kia̱ nga tjín‑ná kjoa̱chji̱ne̱, ma'ngaá takén. Tanga 'kia̱ nga tjín‑ná kjo̱tsjacha, isa̱á nda 'bì nga'ñó‑lá xàngie̱é.
46008002	Tsa tjín i'ka ra ko̱'sín síkítsjen nga ijyeé 'ñó nda machi̱ya‑la̱, takó kjè tsa nda be kjòn‑ni koni 'sín tjínè‑la̱ nga ske̱.
46008003	Tsa yá xi̱ta̱‑ni ra tsjake Nainá, jè Nainá ndaá bexkon xi̱ta̱ kìi̱.
46008004	'Koa̱á xián‑no kó'sín tjín, a maá chine ijo‑la̱ cho̱ ra biya a̱'ta 'tse̱ xkósòn ra nainá tsò‑la̱ xi̱ta̱. Bixó‑nájiòn nga ijyeé 'ya nga jngo xkósòn ra nainá tsò‑la̱ xi̱ta̱ i̱sà'nde, mì tsa mé nga'ñó tjín‑la̱, nga̱ ta jngoó ma‑ni ra ngi Nainá.
46008005	Ni̱'sín takó tjín ya̱ ján ngajmi ko̱ ya̱ a̱'ta nangi jñà ra ko̱'sín nainá tsò‑la̱ xi̱ta̱. (Koni tsò‑ni kjoa̱ nga kjín ma‑ni ra nainá ko̱ ra na̱'ín‑ná.)
46008006	Tanga ra a̱'ta tsa̱jién, ta jngoó ma‑ni ra Nainá, jè ra Na̱'ín‑ná ma, jè ra a̱'ta 'tse̱ nchrabá ijye‑ni nga'tsì tsajmì ra tjín; ko̱ kií xá titsa̱jna‑ná nga jè chja̱'nda‑ná ra jién. Ko̱ ti̱'koa̱á ta jngoó ma‑ni jè ra tíjna ítjòn‑ná, jè Jesucristo, jè ra a̱'ta 'tse̱ nga'ñó‑la̱ ma isinda‑ni nga'tsì tsajmì ra tjín, ko̱ skanda a̱'ta 'tse̱é titsa̱jnakon‑te‑ná ra jién.
46008007	Tanga mì tsa ta nga'tsì‑ni xi̱ta̱ ko̱'sín nda be kjoa̱ kìi̱; nga̱ tjín i'ka ra ko̱'sín nga‑la̱ skanda kjotseé nga jñà bexkón xkósòn ra nainá tsò‑la̱; takó 'koa̱á 'sín síkítsjen, 'kia̱ nga kjine tsajmì ra ya̱ manga̱tsja xkósòn, koni tsa takó i̱nchibexkón‑ní. Ta nga̱tjì‑la̱ nga inda tjín ya̱ a̱jin kjo̱bítsjen‑la̱, 'koa̱á ma‑la̱ tsa i̱nchibátsji-jé‑la̱ ijo‑la̱.
46008008	Jiòn, 'koa̱á 'sín bixó jiòn, nga mì tsa a̱'ta 'tse̱ tsajmì ra ma chine isa̱ nda ska̱ábétjó‑ná Nainá. Tsa ki̱chieé, mì tsa isa̱ nda kjòn ko̱meé; ko̱ tsa mì kì ki̱chieé, mì tsa isa̱ 'cho kjòn ko̱meé ya̱ ngixko̱n Nainá.
46008009	Kixi̱í kjoa̱, ni̱'sín ko̱'sín tjín, tanga ti̱kònda̱ko̱‑no jñà xàngie̱é, kì tà jiòn nga̱tjì‑no nga koa̱àtsji‑la̱ jé‑la̱ ijo‑la̱ jñà 'ndsé ra inda tjín‑isa ya̱ a̱jin kjo̱bítsjen‑la̱.
46008010	Tsa tjín i'ka jiòn ra ko̱'sín tsò nga tjín‑la̱ kjo̱bítsjen nga maá chine ta mé ijo‑ni, tsa ya̱ fì kàkjèn ya̱ i̱'nde ñánda̱ nga jeya tíníkíjna xkósòn ra nainá tsò‑la̱ xi̱ta̱, tsa ske̱ jngo 'ndsé ra inda tjín ya̱ a̱jin kjo̱bítsjen‑la̱, ¿a mí tsa ti̱'koa̱ kji̱nchrabàjin ikon nga ski̱ne̱ tsajmì kìi̱?
46008011	Jè xi̱ta̱ ra ya̱ fì kàkjèn‑ko̱ jè kjo̱bítsjen‑la̱ ra tsò, nga maá chine ijye ta mé tsajmì‑ni, ta jè‑ni nga̱tjì‑la̱ nga ya̱ ska̱jin jé jè 'ndsé ra inda tjín ya̱ a̱jin kjo̱bítsjen‑la̱ ra ti̱'koa̱ jè Cristo 'ken‑tjì ngájo‑la̱.
46008012	'Kia̱ nga ko̱'sín fatsji‑jé jiòn ra a̱'ta 'tse̱ jñà 'ndsé ko̱ a̱'ta 'tse̱ jñà tichjeé nga fatsji 'chin‑la ya̱ a̱jin kjo̱bítsjen‑la̱ ra inda tjín, ya̱á‑ni a̱'ta 'tse̱ Cristo nga i̱nchifatsji‑jé jiòn 'kia̱ nga ko̱'sín i̱nchi'nià.
46008013	'A̱n, tsa ta jñá‑ni nga̱tjì‑la̱ tsajmì ra kjíne̱ nga koa̱àtsji‑jé 'ndsèe̱, isa̱á‑la nda‑ni nga mì ti̱ ijo skíne̱‑na mé‑ni nga mì ti̱ tsja jé ska̱jin‑ni.
46009001	¿Mé‑ni mì kì makjiín‑no koni 'sín nga xian‑no? ¿A mí tsa jè Na̱'ín‑ná Jesucristo xá tsikíxáya‑na? ¿A mí tsa tíjna̱ndi̱áa̱ ra 'a̱n? ¿A mí tsa xkoàa̱n kíjtse‑na Jesús ra tíjna ítjòn‑ná? ¿A mí tsa jiòn ma jiòn xá‑na̱ ra a̱'ta 'tse̱ Na̱'ín‑ná?
46009002	Ni̱'sín tjín i'ka xi̱ta̱ ra ko̱'sín tsò nga mì tsa Cristo tsikíxáya‑na; tanga tjíjiín‑no ra jiòn nga jè tsikíxáya‑na. Ko̱ 'kia̱ nga ko̱'sín makjiín‑no ra a̱'ta 'tse̱ Cristo, ya̱á 'ya‑la̱ nga kixi̱ kitií kjoa̱ nga jè tsikíxáya‑na.
46009003	'Kia̱ nga jngo xi̱ta̱ kjonangi‑naa̱ ra kondra̱ tsa̱'a̱n, ki̱í'sín xin‑la̱ nga bási̱ko̱tjìaa̱ ijo‑na̱.
46009004	¿A mí tsa tjí'nde‑naji̱n nga 'ki̱‑naji̱n ra ki̱chi‑ji̱n ko̱ ra 'sio̱‑ji̱n?
46009005	¿Ko̱ a mí tjí'nde‑naji̱n nga ki̱tjájmekó‑ji̱n ra chjo̱ón‑na̱ji̱n ma, ra ti̱'koa̱ 'én‑la̱ Nainá makjiín‑la̱, koni 'sín 'sín jñà xi̱ta̱ ra i'ka ra ti̱'koa̱ Na̱'ín‑ná tsikíxáya‑la̱, jñà ra 'ndse̱ ma Na̱'ín‑ná ko̱ jè Cefas [jè ra tsò‑ni Pedro]?
46009006	Ko̱, ¿a ta 'a̱án‑ná ko̱ Bernabé ra kjo̱'ñó tjínè‑la̱ nga si̱xá‑ji̱n nga sa̱kò‑naji̱n ra ma chji̱ne̱‑ji̱n?
46009007	¿A tjín i'ka xi̱ta̱ ra chíchàn síxá ra ti̱jñà bíchjí‑ila̱ ijo‑la̱? Ko̱, ¿a tjín xi̱ta̱ ra bítje̱ yá ra bajà‑la̱ to ra ma chine, ko̱ mì kì kjine‑ni jè to‑la̱ ra bajà? Jñà xi̱ta̱ ra tjín‑la̱ nchra̱ja̱‑tsjín, ¿a mí tsa 'bi tsjín ra bachrje‑la̱?
46009008	Kì tà chjàn ko̱'sín níkítsjen jiòn, tsa tà kjo̱bítsjen 'tse̱ xi̱ta̱‑ní ra tísichjée̱n ra 'a̱n. ¿A mí tsa ko̱'sín tíchja̱‑te kjo̱téxoma‑la̱ Nainá?
46009009	Jon, 'koa̱á 'sín tíchja̱ jè kjo̱téxoma‑la̱ Nainá ra tsikínda Moisés, nga tsò: Jñà nchra̱ja̱ ra bínchi, kì tà chjàn na̱'ya bì'a‑la tsa'ba. 'Én kìi̱ mì tsa ko̱ 'sín tsò‑ni nga Nainá 'ñó makájno‑la̱ a̱'ta 'tse̱ nchra̱ja̱;
46009010	a̱'ta tsa̱jién‑né ra 'ñó makájno‑la̱, ko̱ a̱'ta tsa̱jién‑né nga ko̱'sín kisinda jè kjo̱téxoma‑la̱ Nainá. Nga̱ jè ra síkínchi nchra̱ja̱ ko̱ jè ra sítsje tsajmì ra majchá‑la̱, tjíjngoó ikon nga i̱nchikoñá‑la̱ nga tjábé chiba‑la̱ tsajmì.
46009011	'Kia̱ ngaji̱n tsi'kèna̱jmí‑laji̱n 'én ra nda tsò, 'koa̱á 'sín jngoya‑la̱ koni tsikitje̱é jngo‑ji̱n tjachó ya̱ a̱jin inìma̱‑najiòn. ¿A sí taxki̱ tseé i̱nchiníjé‑laji̱n tsa 'ki̱‑náji̱n tsajmì ra machjeén‑naji̱n nga ma ki̱tsa̱jnakon‑naji̱n?
46009012	Tsa jñà ra kj'ií xi̱ta̱, tjí'ndeé‑la̱ nga kjábé chiba tsajmì ra a̱'ta tsa̱jiòn, ¿a mí tsa isa̱ 'ñó tjí'nde‑naji̱n ra ji̱n nga ti̱'koa̱ tjábé chiba‑naji̱n? Tanga mì tsa ko̱'sín i̱nchi'nià‑ji̱n koni 'sín nga tjí'nde‑naji̱n; ta i̱nchinikjiín‑náji̱n ni̱'sín ta mé kjoa̱‑ni, ta nga̱tjì‑la̱ nga majìn‑naji̱n nga katasatéchjà‑la̱ jè 'én xi̱tse̱ ra nda tsò a̱'ta 'tse̱ Cristo.
46009013	Jiòn, ndaá tjíjin‑no nga jñà xi̱ta̱ ra ya̱ síxá ya̱ i̱'nde tsje‑la̱ Nainá, jñà kjine tsajmì ra ya̱ tjín; ko̱ jñà ra ya̱ síxá ya̱ i̱'nde ñánda̱ nga jñà xi̱ta̱ bísòn kjo̱tjò‑la̱ nga sínga̱tsja Nainá, bako̱ó chiba‑la̱ ijo‑la̱ cho̱ ra ya̱ sihijyosòn.
46009014	'Koa̱á ti̱'sín ijye kitsjà kjo̱hixi̱ jè Na̱'ín‑ná nga kitsò: Jè xi̱ta̱ ra 'ke̱èna̱jmíya 'én xi̱tse̱ ra nda tsò a̱'ta 'tse̱ Cristo, ya̱á katasakó‑la̱ mé tsajmì ra kíjnakon‑ni.
46009015	Tanga ra 'a̱n, ni̱ kjè tsa jè kjo̱hixi̱ ra̱kìi̱ sikjée̱n, ko̱ ni̱ mì tsa ki xá tíbindá‑najiòn jè xa̱jo̱n ra̱kìi̱ mé‑ni nga ko̱'sín si̱ko̱‑nájiòn. Isa̱á nda‑ni tsa katabiya jnchro, mì 'koa̱‑ni tsa yá ra kjoa̱híxìn‑na jè kjo̱tsja ra tjín‑na koni 'sín nga ta kjo̱tjò 'benájmíyaa̱ 'én xi̱tse̱ ra nda tsò.
46009016	'Kia̱ nga ko̱'sín 'benájmíyaa̱ jè 'én xi̱tse̱ ra nda tsò a̱'ta 'tse̱ Cristo, mì tsa ki‑ni nga 'a̱n jeya sìkíjnaa̱ ijo‑na̱, nga̱ xá 'koa̱á 'sín ijye tjínè‑na nga 'siaa̱n. I̱ma̱‑ró‑na tsa mì kì 'kenájmíya jè 'én xi̱tse̱ ra nda tsò a̱'ta 'tse̱ Cristo.
46009017	Tsa tà 'a̱án tsiki'tín‑la̱ ijo‑na̱ koni 'sín nga tí'siaa̱n jè xá ra̱kìi̱, tjínèa̱‑na nga to̱n sikíjne; tanga tsa jngoó kjoa̱ ra tjínè‑na nga tísihítjasòo̱n, tsó‑ni kjoa̱ nga jè xá ra Nainá kisìnga̱tsja‑na tísihítjasòo̱n.
46009018	Jè chjí‑na̱ ra títjábé‑na, jè‑ní nga tjín‑la̱ kjo̱tsja jè inìma̱‑na̱ 'kia̱ nga 'benájmíyaa̱ 'én xi̱tse̱ ra nda tsò a̱'ta 'tse̱ Cristo, nga̱ mì tsa tísíkíchjí jiàa̱n; ni̱'sín tjí'nde‑na nga a̱'ta 'tse̱ 'én nda‑la̱ Cristo kóti̱jnakon‑na, mì tsa ko̱'sín tí'sin jiàa̱n.
46009019	Ni̱'sín tíjna̱ndi̱áa̱, nga mì tsa chi̱'nda maa̱, tanga chi̱'ndaá tí'siaa̱n ijo‑na̱ a̱'ta 'tse̱ nga'tsì xi̱ta̱, mé‑ni nga isa̱ kjìn xi̱ta̱ ko̱ma 'kenájmí‑la̱ 'én‑la̱ Cristo nga katakjiín‑la̱.
46009020	'Kia̱ nga ya̱ tíjna̱jin‑la̱ jñà ra xi̱ta̱ judío, 'koa̱á 'sín 'siaa̱n koni tsa xi̱ta̱ judío‑te ra 'a̱n, mé‑ni nga ko̱ma kichjà‑la̱ 'én‑la̱ Cristo nga katakjiín‑la̱. Ko̱ ni̱'sín ra 'a̱n, mì tsa ti̱ kjo̱'ñó tjínè‑na nga jè kjo̱téxoma‑la̱ Moisés sìhitjásòo̱n, tanga 'kia̱ nga ya̱ tíjna̱jin‑la̱ jñà xi̱ta̱ ra kjo̱'ñó bínè‑la̱ ijo‑la̱ nga kjo̱téxoma si̱hitjasòn, 'koa̱á ti̱'sín 'siaa̱n ra 'a̱n koni 'sín 'sín xi̱ta̱ kìi̱, mé‑ni nga ko̱ma kichjà‑la̱ 'én‑la̱ Cristo nga katakjiín‑la̱.
46009021	'Kia̱ nga ya̱ tíjna̱jin‑la̱ jñà xi̱ta̱ ra mì tsa ya̱ i̱nchimajchájin kjo̱téxoma‑la̱ Moisés, 'a̱n, 'koa̱á ti̱'sín 'siaa̱n koni jñà xi̱ta̱ kìi̱ mé‑ni nga ma kichjà‑la̱ 'én‑la̱ Cristo nga katakjiín‑la̱. Tanga mì tsa ki‑ni nga mì ya̱ tímajchájiaa̱n kjo̱téxoma‑la̱ Nainá. Nga̱ jé kjo̱téxoma‑la̱ Cristo tímajchájiaa̱n.
46009022	'Kia̱ nga ya̱ tíjna̱jin‑la̱ jñà xi̱ta̱ ra takó inda i̱jncha a̱'ta 'tse̱ Nainá, 'koa̱á ti̱'sín 'siaa̱n ra 'a̱n koni tsa takó inda tíse̱n ra a̱'ta 'tse̱ Nainá mé‑ni nga ma kósi̱ko̱‑na nga tjó nga'ñó‑ni a̱'ta 'tse̱ Nainá, jñà ra takó inda i̱jncha. Ya̱á síngásòn‑ko̱ ra 'a̱n ni̱'sín takó kjòn xi̱ta̱, koni tsa ko̱'sín kji‑te koni ra jñà, ta kó'sín‑ni nga ko̱ma kochrjékajin i'kaa̱ kjo̱hi'in ra kjoa̱ 'tse̱ jé‑la̱.
46009023	Kií ko̱'sín 'sin‑naa̱ kjoa̱ kìi̱ ra ta nga̱tjì 'tse̱ 'én xi̱tse̱ ra nda tsò a̱'ta 'tse̱ Cristo mé‑ni nga a̱'ta 'tse̱ sa̱kò‑te‑na kjo̱nda.
46009024	Jiòn, ijyeé nda tjíjin‑no 'kia̱ nga mahachikon xi̱ta̱, nga'tsí‑ni xi̱ta̱ nga mahachikon, tanga ta jngo kjón‑ni ra síkijne ko̱ tjábé‑la̱ kjo̱tjò. Jiòn, ko̱'sín nda ti̱ìchikon ra a̱'ta 'tse̱ Nainá mé‑ni nga si̱kijne‑no ko̱ tjábé‑no kjo̱tjò ra tsjá.
46009025	Nga'tsì xi̱ta̱ ra sískákjo ya̱ ñánda̱ nga maská, nda kjón bìtsa̱jnanda ítjòn, mì tsa jñà síchjeén‑jìn tsajmì ra 'cho síko̱. Kií ko̱'sín 'sín‑ni mé‑ni nga si̱ìkijne‑ni nga ma tjábé‑la̱ kjo̱tjò; tanga ra ma a̱skan‑nioo̱ jè kjo̱tjò ra 'bì‑la̱, fitson‑ní; tanga jién, jè bixkàn‑tjié nga katatjábé jngo‑ná kjo̱tjò ra mì fitson skanda ta kjiá‑nioo̱.
46009026	Mì tsa ta ko̱'sín tímahachikon ra 'a̱n [ra a̱'ta 'tse̱ xá‑la̱ Nainá] koni jngo xi̱ta̱ ra mì kì be ñánda̱ ki̱jchò; ti̱'koa̱á mì tsa ko̱'sín tí'siaa̱n koni jngo xi̱ta̱ ra 'béjin 'bé'a i̱sén 'kia̱ nga 'bé‑la̱ chrja̱ngo̱ xákjién nga kjaán‑ko̱.
46009027	Ta isa̱á jnchro 'a̱n, 'koa̱á 'sín biné‑la̱ ijo‑na̱ nga kata'se‑na kjo̱hi'in, mé‑ni tsa 'kia̱ nga ijye ítsakon‑yá‑la̱ xi̱ta̱ ra kj'ií, mì tsa ti̱ 'a̱n tsjin-tákon‑na ijo‑na̱ nga sijchíja kjo̱tjò ra tjínè‑na nga sikíjne.
46010001	Jiòn ndí 'ndsé ko̱ ndí tichjeé, nda kjón katasijin‑no nga jñà xi̱ta̱ jchínga kjin‑ná, ['kia̱ nga itjojin ya̱ na̱xi̱ndá Egipto], ya̱á tsikìmangi'ngién ya̱ ifi [jè ifi ra kijì ítjòn‑la̱], ko̱ ti̱'koa̱á nga'tsiòo̱ ya̱á tsatojin ya̱ ndáchikon.
46010002	Nga'tsì xi̱ta̱ kìi̱, ya̱á isatíndá ya̱ a̱jin‑la̱ ifi ko̱ ya̱ a̱jin ndáchikon mé‑ni nga kjomà ya̱ tsikitsa̱jnajtín‑ko̱‑ni jè Moisés.
46010003	Jngoó ndi̱yá tjín‑ni tsajmì ra iskine ra a̱'ta 'tse̱ kjo̱xkón‑la̱ Nainá inchrabà‑ni.
46010004	Ti̱'koa̱á ta jngoó ndi̱yá‑la̱ nandá ra ki'tsi, ra ti̱'koa̱ a̱'ta 'tse̱ kjo̱xkón‑la̱ Nainá inchrabà‑ni ra itjokjá na̱xi̱ ra a̱'ta 'tse̱ Nainá 'ji‑ni ra ya̱ tsakáhijtako̱ xi̱ta̱ kìi̱ ta kó'sín nga kijì; ko̱ jè na̱xi̱ ra̱kìi̱ jè Cristo‑ní.
46010005	Kja̱meé ta nga'tsì jñà xi̱ta̱ kìi̱, mì kì kisasèn‑la̱ Nainá koni 'sín nga ki'sìn; 'koa̱á ma‑ni nga ya̱ 'ken ya̱ i̱'nde a̱'ta xìn ñánda̱ nga nangi kixì.
46010006	'Kia̱ nga ko̱'sín kjomà ta nga'tsì kjoa̱ kìi̱, jngoó xkósòn isijna‑ná ra jién, mé‑ni nga mì ko̱'sín jñà si̱kjaájin‑né kjoa̱ ra 'cho tjín, koni 'sín ki'sìn xi̱ta̱ kìi̱, nga jñà isikjahájin jñà kjoa̱ ra 'cho tjín.
46010007	Ko̱ kì chjàn jñà minchaxkó'nchi'ta‑la ko̱ 'yaxkón jñà ra ta nainá xkósòn‑la̱ xi̱ta̱, koni 'sín ki'sìn i'ka jñà xi̱ta̱ kìi̱, nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “Jè na̱xi̱ndá tsijen kjón tsikitsa̱jna nga tsakjèn ko̱ nga ki'tsi, ko̱ a̱kjòn kisíská [nga kijtsexkón jè nainá xkósòn].”
46010008	Ko̱ mì tsa ko̱'sín kjoa̱chijngi 'sie̱én ra jién, koni 'sín ki'sìn i'ka jñà xi̱ta̱ kìi̱; nga 'koa̱á kjomà‑ni nga sí kaján jmi 'ken nga ta jngo ni̱chjin.
46010009	Ko̱ mì tsa ko̱'sín chjí'té Na̱'ín‑ná koni 'sín ki'sìn i'ka jñà xi̱ta̱ kìi̱ nga iskó'ta Na̱'ín‑ná, nga kií jnchro ko̱'sín kjomà‑ni nga ta ye̱é tsi'ké‑la̱ nga 'ken.
46010010	Ti̱'koa̱á mì kì ko̱'sín tsjájé'tá‑lá Nainá, koni 'sín ki'sìn i'ka jñà xi̱ta̱ kìi̱ nga tsjakjajé'ta‑la̱ Nainá, 'koa̱á 'sín kjomà‑ni nga 'ji jngo ìkja̱li̱ ra ma‑la̱ síkjehesòn xi̱ta̱ nga isì'ken jñà xi̱ta̱ kìi̱.
46010011	Jngoó xkósòn isijna‑ná ra jién 'kia̱ nga ko̱'sín kjomà'tin jñà xi̱ta̱ kìi̱, ko̱ kií ko̱'sín isi'ta‑ni ya̱ Xa̱jo̱n‑la̱ Nainá mé‑ni nga katachi̱ya‑ná nga mì ko̱'sín 'sie̱én, jién ra titsa̱jnakeén ni̱chjin ra tífehe'ta‑ni 'ndi̱‑ni̱.
46010012	'Koa̱á ma‑ni jè ra ko̱'sín tsò nga ijyeé kixi̱ tíjna ra a̱'ta 'tse̱ Nainá, nda katasíkonda̱ ijo‑la̱ nga mì jé ska̱jin.
46010013	Nga'tsì kjoa̱ ra tíkajin jiòn skanda 'ndi̱‑ni̱ nga títjá'ta kjoa̱ ra makjiín‑no, jñá‑ní kjoa̱ ra ko̱'sín ma'tin ta yá xi̱ta̱‑ni. Tanga jè Nainá, ngi xi̱ta̱ kixi̱í ra jè; maá jè kjó'ta takòn jiòn nga mì kì tsjá'nde ra jè nga isa̱ tse kjo̱hi'in si̱kjiín jiòn koni 'ki nga ma chíkjoa̱ko̱‑no. 'Kia̱ nga mé kjoa̱ ra ska̱jin jiòn, nga tjá'ta kjoa̱ ra makjiín‑no, jé Nainá ski̱íxa̱'nde kó'sín nga ma kítjo̱kajion kjoa̱ kìi̱, mé‑ni nga ma chíkjoa̱ko̱‑no.
46010014	'Koa̱á ma‑ni jiòn ndí 'ndsé ra tsjake̱‑no, kjiín ti̱kíjna‑la kjo̱bítsjen‑no xkósòn ra nainá tsò‑la̱ xi̱ta̱. Kì ni̱ ta i̱tsé jè 'yaxkón.
46010015	'Koa̱á 'sín tíbakó‑no koni tsa ijye xi̱ta̱ chji̱ne̱ jiòn; ya̱ nda jchi̱baya‑no koni 'sín nga tíxin‑no.
46010016	'Kia̱ nga 'yé jè ra tjíya chi̱tsín ra ijye kjòchikon'tin, ya̱á níngásòn‑kjeé ko̱ jè jní‑la̱ Cristo, ko̱ jè ni̱ño̱ nchra̱jín ra nijòyeé, ya̱á níngásòn‑kjeé ko̱ jè ijo‑la̱ Cristo.
46010017	Ni̱'sín 'ñó kjìn ma‑ná ra jién, jngoó‑ni ni̱ño̱ nchra̱jín ra chineé, 'koa̱á ma‑ni nga jngoó ijo ma‑ná ta nga'tsì‑ná jién.
46010018	Chítsijen‑la jñà xi̱ta̱ na̱xi̱ndá Israel, jñà ra kjine ijo‑la̱ cho̱ ra manga̱tsja Nainá ya̱ ñánda̱ nga biya cho̱, ya̱á síngásòn‑kjoko̱ ko̱ jè kjo̱tjò ra manga̱tsja Nainá. ['Koa̱á ti̱'sín jngoya‑te‑la̱ tsa jiòn chji̱ne̱e ijo‑la̱ cho̱ ra sí'ken‑la̱ nainá xkósòn‑la̱ xi̱ta̱.]
46010019	Ko̱, ¿kó tsò‑ni 'én ra ko̱tíxian‑no? ¿A tsó‑ni kjoa̱ nga tjín‑la̱ nga'ñó jñà cho̱ ra ya̱ biya‑la̱ nainá‑la̱ xi̱ta̱ i̱sà'nde; ko̱ a tsó‑ni kjoa̱ nga tjín‑te‑la̱ nga'ñó jñà nainá kìi̱?
46010020	Majìn; tsó‑ni 'én ra ko̱tíxian‑no, 'kia̱ nga jñà xi̱ta̱ ra mì kì bexkon Nainá sí'ken kjo̱tjò cho̱, inìma̱ 'cho‑la̱ ni̱í‑ní ra ko̱'sín sínga̱tsja kjo̱tjò‑la̱, ko̱ mì tsa jè‑jìn Nainá. Ko̱ majìn‑na ra 'a̱n nga jè xi̱ta̱‑ni̱í si̱ngásòn‑ko̱ jiòn.
46010021	Mì kì nda tjín tsa 'kia̱ ya̱ 'yò jiòn jè ra tjíya chi̱tsín koni 'sín kitsjà kjo̱hixi̱ Na̱'ín‑ná ko̱ ti̱'koa̱á 'sio̱ò jiòn jè ra ya̱ si̱ngásòn‑ko̱ inìma̱ 'cho‑la̱ ni̱í. Ti̱'koa̱á mì kì nda tjín tsa 'kia̱ nga bichi jiòn ni̱ño̱ nchra̱jín nga ya̱ níngásòn‑ko̱ Nainá ko̱ ti̱'koa̱á ki̱chi‑te jiòn nga si̱ngásòn‑ko̱ inìma̱ 'cho‑la̱ ni̱í.
46010022	¿O̱ ra mején‑no nga si̱jti‑la Na̱'ín‑ná nga katamachi̱ni̱? ¿A isa̱á 'ñó tjín‑no nga'ñó ra jiòn koni ra jè?
46010023	Kií 'sín tsò xi̱ta̱ nga tjí'nde‑ní nga 'sie̱én ta mé kjoa̱ ra mejèn‑ná, tanga mì tsa ta nga'tsì‑ni kjoa̱ kjen‑ná ndi̱yá. Ko̱ tjí'nde‑ná nga 'sie̱én ta mé kjoa̱ ra mejèn‑ná, tanga mì tsa ta nga'tsì‑ni kjoa̱ tsjá nga'ñó‑ná.
46010024	Kì ta kjo̱nda tsa̱jiòn fatsjio, jè tjatsjio kjo̱nda 'tse̱ xi̱ta̱ ra kj'ií.
46010025	Maá chji̱ne̱e ta mé ijo ra i̱jncha ñánda̱ nga satína ijo; kì tà chjàn chjinangio ñánda̱ nchrabá‑ni, mé‑ni mì si̱ískáko̱‑no jè kjo̱bítsjen‑no.
46010026	Nga̱ 'tse̱é Na̱'ín‑ná jè nangi ko̱ nga'tsì tsajmì ra tjín‑la̱.
46010027	Tsa jngo xi̱ta̱ ra mì kì makjiín‑la̱ a̱'ta 'tse̱ Nainá, si̱íkjí'nchré‑no nga kongí ki̱chioò ya̱ ni'ya‑la̱, ko̱ tsa mejèn‑najiòn kongió; chji̱ne̱e ta mé ra si̱hijyo‑no ya̱ a̱sòn ímixa̱; kì tà chjàn chjinangio mé tsajmì‑ni, mé‑ni mì si̱ískáko̱‑no jè kjo̱bítsjen‑no.
46010028	Tanga tsa yá xi̱ta̱ ra ki̱tso̱: “Jñà ijo cho̱ kìi̱, jñá kàbiya‑la̱ koni jngo kjo̱tjò jñà ra nainá xkósòn”, ya̱á i̱jndáa̱ kì tà chjàn chine̱e, ta nga̱tjì‑la̱ jè ra ko̱kàtsò, ko̱ mé‑ni mì kì ko̱skáya‑la̱ kjo̱bítsjen.
46010029	Mì tsa jè kjo̱bítsjen ra tjíjin ya̱ a̱jin inìma̱‑no ra ko̱tíxian‑la, jè kjo̱bítsjen‑la̱ jè ra ko̱'sín kàtsò. Tanga tsa tjín i'ka ra sko̱nangi nga ki̱tso̱: “¿Mé‑ni satéchjà‑na kjoa̱ ra mejèn‑na nga 'siaa̱n ta nga̱tjì‑la̱ nga 'cho ko̱ma‑la̱ jñà kjo̱bítsjen‑la̱ xi̱ta̱ ra i'ka?
46010030	Tsa jè Nainá títsja‑la̱ kjo̱nda a̱'ta 'tse̱ tsajmì ra tíkjíne, ¿a ndaá tjín tsa 'cho 'kín‑la̱ tsajmì ra ijye kàtsja‑la̱ kjo̱nda Nainá?”
46010031	Tanga jiòn, 'kia̱ nga bichioò, 'kia̱ nga 'yò, ko̱ tsa mé kjoa̱ ra 'nià‑isa jiòn, kata'yaá‑la̱ nga jè Nainá jeya i̱nchiníkíjna jiòn.
46010032	Kì tà nga̱tjì tsa̱jiòn‑no nga jé ska̱jin jñà ra xi̱ta̱ judío ko̱ jñà ra mì tsa xi̱ta̱ judío, ko̱ jñà ra xi̱ta̱ na̱xi̱ndá‑la̱ Nainá.
46010033	Isa̱á nda tjín nga ko̱'sín 'tia̱àn jiòn koni 'sín nga 'siaa̱n ra 'a̱n. Ta ñáa̱ kjoa̱ ra 'siaa̱n, 'koa̱á 'sín 'siaa̱n koni 'sín nda sasén‑la̱ nga'tsì xi̱ta̱. Mì tsa kjo̱nda tsa̱'a̱n batsjía̱, jè jnchro batsjía̱ kjo̱nda 'tse̱ xi̱ta̱ ra kj'ií mé‑ni nga ma katitjokàjin‑ni jé‑la̱.
46011001	Ko̱'sín chjíngí‑nájiòn, koni 'sín tíkjingí‑la̱ 'a̱n, jè Cristo.
46011002	Jiòn 'ndsé ko̱ tichjeé, ndaá tjín koni 'sín i̱nchi'nià jiòn nga̱ níkítsjen jiòn ra a̱'ta tsa̱'a̱n ko̱ nga'tsì kjoa̱ ra 'siaa̱n, ko̱ nga ti̱'koa̱á i̱nchinitjasòn‑te jè kjo̱téxoma ra 'a̱n ísikátoya‑no.
46011003	Tanga mején‑na nga nda katasijin‑no, nga nga'tsì xi̱ta̱ 'xi̱n, jé Cristo tíjna ítjòn‑la̱ nga jè ma sko̱, ko̱ jè chjo̱ón, jé xi̱ta̱ 'xi̱n tíjna ítjòn‑la̱ nga jè ma sko̱, koni 'sín nga jè Cristo, jé Nainá tíjna‑la̱ nga jè ma sko̱.
46011004	Tsa jngo xi̱ta̱ 'xi̱n bíjtsa sko̱ 'kia̱ nga chja̱'ta‑la̱ Nainá ko̱ tsa 'kia̱ 'béna̱jmíya 'én‑la̱ Nainá, mì kì tíbexkón‑jìn jè Cristo ra jè tíjna koni sko̱.
46011005	Tanga tsa jngo chjo̱ón ra mì kì bíjtsa sko̱ 'kia̱ nga chja̱'ta‑la̱ Nainá ko̱ tsa 'kia̱ nga 'béna̱jmíya 'én‑la̱ Nainá, mì kì tíbexkón‑jìn jè 'xi̱n‑la̱ ra sko̱ tíjna; nga̱ 'koa̱á 'sín jngoya‑la̱ koni tsa isijno ska‑la̱ tsja̱ sko̱.
46011006	Nga̱ tsa jè chjo̱ón mì kì bíjtsa jè sko̱, katabíjno ska jnchro; tanga tsa masobá‑la̱ nga bate tsja̱‑sko̱ nga sijno ska‑la̱, isa̱á nda‑ni nga katabíjtsa jnchro jè sko̱.
46011007	Jè ra xi̱ta̱ 'xi̱n mì kì tjí'nde‑la̱ nga ki̱ijtsa jè sko̱, nga̱ xkósòn‑la̱ Nainá‑ní, ko̱ ya̱á a̱'ta 'tse̱ xi̱ta̱ 'xi̱n 'ya‑la̱ kjoa̱jeya‑la̱ Nainá; tanga ya̱á a̱'ta 'tse̱ chjo̱ón nga 'ya‑la̱ kjoa̱jeya‑la̱ 'xi̱n‑la̱.
46011008	Nga̱ jè ra xi̱ta̱ 'xi̱n, mì tsa ya̱ itjo'ta‑ni a̱'ta 'tse̱ chjo̱ón, jé chjo̱ón ra ya̱ itjo'ta‑ni a̱'ta 'tse̱ xi̱ta̱ 'xi̱n.
46011009	Ko̱ mì tsa jè nga̱tjì‑la̱ chjo̱ón nga isinda jè xi̱ta̱ 'xi̱n, jé nga̱tjì‑la̱ xi̱ta̱ 'xi̱n nga isinda jè chjo̱ón.
46011010	'Koa̱á ma‑ni jñà íchjín tjínè‑la̱ nga ki̱ijtsa sko̱, mé‑ni nga jcha̱‑la̱ jè kjo̱téxoma ra tjín‑la̱, mé‑ni nga ske̱ jñà ìkja̱li̱.
46011011	Tanga ra a̱'ta 'tse̱ Na̱'ín‑ná, tsa tsìn jè xi̱ta̱ 'xi̱n, ti̱'koa̱á tsìn jè chjo̱ón; ko̱ tsa tsìn jè chjo̱ón, ti̱'koa̱á tsìn jè xi̱ta̱ 'xi̱n.
46011012	Koni 'sín jè chjo̱ón ra tsikínda ítjòn Nainá, ya̱á itjokà'ta‑ni a̱'ta 'tse̱ xi̱ta̱ 'xi̱n, ko̱ ti̱'koa̱á jè xi̱ta̱ 'xi̱n ya̱á tsin‑ni a̱'ta 'tse̱ chjo̱ón; tanga ta nga'tsiòo̱, a̱'ta 'tse̱ Nainá nchrabá‑ni.
46011013	Ndaá ti̱kítsjen jiòn, ¿a ndaá tjín tsa jñà íchjín mì kì tjíjtsa sko̱ 'kia̱ nga ki̱chja̱'ta‑la̱ Nainá?
46011014	¿A mí tsa xá ko̱'sín ki'chá‑ná nga kjo̱sabà‑ní tsa jngo xi̱ta̱ 'xi̱n si̱ìndajò tsja̱sko̱?
46011015	Tanga jñà íchjín, kií ko̱'sín ki'tsì‑la̱ nga síndajò tsja̱sko̱ nga̱ isa̱á nda batsíjen, nga̱ jè tsja̱sko̱ ma‑ni koni tsa jè nikje xo̱'ba̱ ra bíjtsa sko̱.
46011016	Tsa yá ra mejèn‑la̱ nga kj'ií 'sín ki̱tso̱ ra a̱'ta 'tse̱ kjoa̱ kìi̱, ko̱'sín nda katasijin‑la̱, mì tsa kj'ií 'sín nga‑isa‑naji̱n ra ji̱n ko̱ nga'tsì jñà ra na̱xi̱ndá‑la̱ Nainá ma.
46011017	Tanga jñà 'én ra fì‑isa ra ko̱xin‑no, mì kì ma nda síkítsa̱jna‑no, ta nga̱tjì‑la̱ 'kia̱ nga maxkóya jiòn, mì tsa mé kjo̱nda ra sakó‑no, ta isa̱á jnchro kjoa̱'cho sakó‑no.
46011018	Jè ra ma'tsia̱‑ni ra ko̱xín‑no, 'koa̱á 'sín iska'ta‑na 'én, nga 'kia̱‑ró nga maxkóya jiòn ra na̱xi̱ndá‑la̱ Cristo 'mì‑no, ti̱jiòn‑ró nijòya‑no ijo‑no; mejèn tsa makjiín‑na tsa 'koa̱á 'sín i̱nchi'nià kitioò.
46011019	'Koa̱à‑la 'sín ko̱ma ko̱ 'sa̱‑najiòn mé‑ni nga jcha̱‑la̱ yá kjòn‑ni ra kixi̱ kjoa̱ nga xi̱ta̱‑la̱ Cristo ma.
46011020	Ta nga̱tjì‑la̱ 'kia̱ nga maxkóya jiòn, mì tsa ngi ko̱'sín bichi kiti jiòn koni 'sín nga kitsjà kjo̱kixi̱ jè Na̱'ín‑ná nga si̱kítsjen‑yé ra a̱'ta 'tse̱ kjoa̱biya‑la̱.
46011021	Nga̱ tjín i'ka ra tsò ra ská‑la̱ bakjèn nga majìn‑la̱ tsjá‑la̱ xákjín jè ni̱ño̱‑la̱, ko̱ skanda ma'chi̱‑ní; ko̱ jñà ra i'ka, i̱ma̱á ajò‑la̱ ta nga̱tjì‑la̱ nga mì kì bako̱‑la̱ ni̱ño̱.
46011022	¿A tsín‑no ni'ya ñánda̱ nga ma 'yò ko̱ bichioò? ¿Mé‑ni nga ko̱ 'sín 'nià‑no nga nachrjengi‑najiòn ra xi̱ta̱ na̱xi̱ndá‑la̱ Nainá? Ko̱ ti̱'koa̱á nisobá‑la jñà ndí xi̱ta̱ ra tsìn‑la̱ ra bakjèn. ¿Kó xián ra 'a̱n? ¿A maá nda síkítsa̱jna‑najiòn ra a̱'ta 'tse̱ kjoa̱ kìi̱? Majìn, mì kì ma nda síkítsa̱jna‑no.
46011023	Nga̱ a̱'ta 'tse̱é Na̱'ín‑ná nga kjomà‑na koni 'sín tjín kjoa̱ ra ísikátoya‑najiòn: Nga jè ni̱tje̱n 'kia̱ nga ti̱kjè manga̱tsja xi̱ta̱ kondra̱‑la̱ jè Na̱'ín‑ná, iskábé jè ni̱ño̱ nchra̱jín,
46011024	kiìchja̱ nga kitsjà‑la̱ kjo̱nda Nainá, isìjòya jè ni̱ño̱ nchra̱jín ko̱ a̱kjòn kitsò: Jè ni̱ño̱ nchra̱jín ra̱kìi̱, jè‑ní ra ijo‑na̱ ra títsja ra ta nga̱tjì tsa̱jiòn; ko̱'sín ti̱jòya‑te jiòn ni̱ño̱ nchra̱jín nga ti̱kítsjen‑yá ra a̱'ta tsa̱'a̱n.
46011025	'Koa̱á ti̱'sín ki'sìn 'kia̱ nga ijye tsakjèn; iskábé jè chi̱tsín, nga kitsò: Jè nandá xán 'tse̱ uva ra tjíya chi̱tsín ra̱kìi̱, jè jní‑na̱ ra xa̱ájten nga si̱ndajín xi̱tse̱ jngo kjoa̱ ra a̱'ta tsa̱jiòn ko̱ Nainá. 'Koa̱á 'sín 'tia̱àn ki'ta nga ti̱kítsjen‑yá ra a̱'ta tsa̱'a̱n 'kia̱ nga india‑india 'sio̱ò.
46011026	'Koa̱á ma‑ni, 'kia̱ nga india‑india chji̱ne̱e jiòn jè ni̱ño̱ nchra̱jín ra̱kìi̱, ko̱ 'sio̱ya jiòn nandá xán 'tse̱ uva jè chi̱tsín ra̱kìi̱, jè kjoa̱biya‑la̱ Na̱'ín‑ná 'bena̱jmíya jiòn, skanda 'kia̱ nga kj'i̱í india‑ni ra jè.
46011027	'Koa̱á ma‑ni tsa yá ra ta ko̱'sín ski̱ne̱ jè ni̱ño̱ nchra̱jín ra̱kìi̱, ko̱ sk'í jè nandá ra tjíya chi̱tsín 'tse̱ Na̱'ín‑ná, tsa mì kì bexkón‑ni kjoa̱ kìi̱, jé tíbátsji‑la̱ ijo‑la̱, nga̱ tíbachrjengi‑ní koni 'sín nga 'ken Jesús nga kitsjà ijo‑la̱ ko̱ nga tsikíxten jní‑la̱.
46011028	Kií machjeén‑ni nga nda kjón‑ní ti̱chi̱yajin‑la̱ inìma̱‑no 'kia̱ nga ti̱kje chji̱ne̱e jè ni̱ño̱ nchra̱jín ko̱ 'sio̱ò jè nandá xán 'tse̱ uva ra tjíya chi̱tsín 'tse̱ Na̱'ín‑ná.
46011029	Jè ra bakjèn, ko̱ 'bi, tsa mì kì tíbexkón‑ni kjo̱hi'in ra kjomà'tin ijo‑la̱ Na̱'ín‑ná, ti̱jé tíbínè‑la̱ kjo̱hi'in ijo‑la̱ 'kia̱ nga bakjèn ko̱ 'bi.
46011030	'Koa̱á ma‑ni nga ko̱'sín 'ñó kjìn ma‑ni ra ya̱ títsa̱jnajin‑najiòn ra 'ñó kiya ko̱ ra inchife nga'ñó‑la̱, skanda tjín i'ka ra ijye 'ken.
46011031	Tsa jién‑la ra nda kjòn si̱chi̱ya ítjòn‑lá jè inìma̱‑ná kó'sín titsa̱jneé, mí‑la tsa ko̱tjín kjo̱hi'in tsjá‑ná Na̱'ín‑ná.
46011032	Tanga tsa jè Na̱'ín‑ná tsjá‑ná kjo̱hi'in, kií‑ní nga mejèn‑la̱ nga si̱ikixi̱ya‑ná mé‑ni nga mì ya̱ ta̱ña si̱kjieén kjo̱hi'in ra mì fehe'ta ra ko̱ko̱‑la̱ jñà xi̱ta̱ i̱sà'nde ra mì kì bexkón Nainá.
46011033	'Koa̱á ma‑ni jiòn ndí 'ndsé, 'kia̱ nga ki̱tsa̱jnajtín jiòn nga ki̱chioò ra a̱'ta 'tse̱ Na̱'ín‑ná, jchíña‑la xàngio̱o nga jngó jngó‑no.
46011034	Tsa yá ra 'ñó ajò‑la̱, ya̱ katakjèn kjòn ya̱ ni'ya‑la̱, mé‑ni nga mì kì kjo̱hi'in tsjá‑no Nainá tsa 'kia̱ nga mì kì nda 'sia̱an 'kia̱ nga ko̱xkóya. A̱'ta 'tse̱ kjoa̱ ra kj'ií‑isa, 'kia̱ kjòn nda sikíxi̱ya‑no 'kia̱ nga kijchòjkon‑no.
46012001	Jiòn ndí 'ndsé ko̱ ndí tichjeé, mején‑na nga nda katasijin‑najiòn kó'sín tjín ra a̱'ta 'tse̱ kjoa̱chji̱ne̱ ra tsjá Inìma̱ Tsje‑la̱ Nainá mé xá ra 'sie̱én ra a̱'ta 'tse̱.
46012002	Ndaá tjíjin‑najiòn, 'kia̱ nga ti̱kje ya̱ makjiín‑no ra a̱'ta 'tse̱ Nainá, ya̱á tsangì'ta‑la jiòn nga xìn ndi̱yá kiìko̱‑no jñà xkósòn ra mì kì ma‑la̱ chja̱ ra nainá tsò‑la̱ xi̱ta̱.
46012003	'Koa̱á ma‑ni nga ko̱'sín katasijin‑no, ni̱jngo ra ma ki̱tso̱: “¡Taxki̱ katama'tin Jesús!”, tsa a̱'ta 'tse̱ Inìma̱ Tsje‑la̱ Nainá tíchja̱‑ni. Ko̱ ti̱'koa̱á tsa mì a̱'ta 'tse̱ Inìma̱ Tsje‑la̱ Nainá tíchja̱‑ni, mì kì yá ra ma ki̱tso̱: “Jè Jesús ra tíjna ítjòn‑ná.”
46012004	Ya̱ na̱xi̱ndá‑la̱ Nainá, kjín ndi̱yá tjín‑ni jñà kjoa̱chji̱ne̱ ra tjábé‑la̱ mé‑ni nga kjín ndi̱yá xá ra ma 'si̱in‑ni, tanga ti̱jé‑ni Inìma̱ Tsje‑la̱ Nainá ra tsjá nga'tsì kjoa̱chji̱ne̱ kìi̱.
46012005	Kjín ndi̱yá‑la̱ kó'sín nga níxá'tá‑lá Nainá, tanga ti̱jé‑ni Na̱'ín‑ná ra ma jè ni‑la̱ xá.
46012006	Ko̱ kjín ndi̱yá‑la̱ kó'sín nga 'sín jè xi̱ta̱ ra nga'ñó‑la̱ Nainá tísíxájin ya̱ inìma̱‑la̱, tanga ti̱jé‑ni Nainá ra síxájin ya̱ inìma̱‑la̱ nga'tsì xi̱ta̱ ra 'sín nga'tsì kjoa̱ kìi̱.
46012007	Nga jngó jngó xi̱ta̱, tjábé‑la̱ jngo kjoa̱chji̱ne̱ ra bakón jè Inìma̱ Tsje‑la̱ Nainá, mé‑ni nga katasakó‑ni kjo̱nda a̱'ta 'tse̱ nga'tsì xi̱ta̱ na̱xi̱ndá‑la̱ Nainá.
46012008	Tjín i'ka xi̱ta̱ ra a̱'ta 'tse̱ Inìma̱ Tsje‑la̱ Nainá 'bì‑la̱ nga ma‑la̱ katachja̱ 'én ra 'ñó chji̱ne̱ tjín, ko̱ tjín i'ka ra 'bì‑la̱ nga katachja̱ koni 'sín tjín kjo̱bítsjen ra tjí'ma‑la̱ Nainá, tanga ti̱jé‑ni Inìma̱ Tsje‑la̱ Nainá ra tsjá‑la̱ kjoa̱chji̱ne̱.
46012009	Tjín ra ko̱'sín 'bì‑la̱ nga nda katabá'ta ikon Nainá, ti̱'koa̱ ti̱jé‑ní Inìma̱ Tsje‑la̱ Nainá ra tsjá‑la̱ nga ko̱'sín 'sín; ko̱ tjín ra ko̱'sín 'bì‑la̱ nga ma‑la̱ katasínda‑ni xi̱ta̱ ra kiya, tanga ti̱jé‑ni Inìma̱ Tsje‑la̱ Nainá ra ko̱'sín tsjá‑la̱.
46012010	Tjín ra ko̱'sín 'bì‑la̱ nga ma‑la̱ 'sín kjo̱xkón ra nda tjín, ko̱ tjín ra ko̱'sín 'bì‑la̱ nga ma‑la̱ chja̱ ngajo‑la̱ Nainá. Tjín ra ko̱'sín 'bì‑la̱ nga nda machi̱yajin‑la̱ yá 'tse̱ nga'ñó ra síchjeén nga jngó jngó xi̱ta̱ ra 'béna̱jmíya. ¿A 'tse̱é Inìma̱ Tsje‑la̱ Nainá o̱ ra majìn‑ní? Ko̱ tjín ra ko̱'sín 'bì‑la̱ nga ma‑la̱ chja̱ 'én ra ta jè fìya‑la̱, ko̱ tjín ra ma‑la̱ síkatoya‑ni kó'sín tsò‑ni jñà 'én kìi̱.
46012011	Tanga ti̱jé‑ni Inìma̱ Tsje‑la̱ Nainá ra ta jè ta jngo‑ni ra ma‑la̱ ko̱'sín 'sín nga'tsì kjoa̱ kìi̱ nga síka'bí‑la̱ nga jngó jngó xi̱ta̱ ñáa̱ kjoa̱chji̱ne̱ ra jè mejèn‑la̱ nga tsjá‑la̱.
46012012	Ta jngo ma‑ni ijo‑ná, tanga kjín ndi̱yá‑la̱ mé ra chja̱'nda; tanga ni̱'sín ko̱'sín kjìn ndi̱yá tjín‑ni mé ra chja̱'nda, ta jngoó ma‑ni ta nga'tsiòo̱; 'koa̱á ti̱'sín tjín ra a̱'ta 'tse̱ na̱xi̱ndá‑la̱ Cristo.
46012013	Nga̱ ti̱jé‑ni Inìma̱ Tsje‑la̱ Nainá ra tíjnajin inìma̱‑ná 'kia̱ nga isatíndé nga'tsí‑ná, mé‑ni nga ta jngoó ijo ko̱ma‑ná, ni̱'sín ta yá xi̱ta̱‑ni; a xi̱ta̱ judío‑ní o̱ ra mí tsa xi̱ta̱ judío; a xi̱ta̱ chi̱'nda‑ní o̱ ra mí tsa xi̱ta̱ chi̱'nda. Nga̱ jngoó ndi̱yá‑la̱ Inìma̱ Tsje‑la̱ Nainá ra kitsjá‑ná.
46012014	Jè ijo‑ná mì tsa ta jngo tjín‑ni kó'sín nga 'ki; kjín ndi̱yá tjín‑ni mé ra ta̱ chja̱'nda.
46012015	Tsa jè ndsa̱ké ki̱tso̱: “¿Mé‑ni mì tsa tsja xi̱ta̱ kjomà‑na ra 'a̱n? Mì‑la tsa ya̱ chjà‑naa̱ ya̱ a̱'ta 'tse̱ ijo.” Ni̱'sín ko̱'sín ki̱tso̱ mì kì ko̱ma tjáhixìn, nga̱ ta jngoó ijo tjín‑ni.
46012016	Ko̱ tsa jè chíká‑ná ki̱tso̱: “¿Mé‑ni mì tsa xko̱n xi̱ta̱ kjomà‑na ra 'a̱n? Mì‑la tsa ya̱ chjà‑na ya̱ a̱'ta 'tse̱ ijo.” Ni̱'sín ko̱'sín ki̱tso̱ mì kì ko̱ma tjáhixìn, nga̱ ta jngoó ijo tjín‑ni.
46012017	Jè ijo‑ná tsa ngi ta xkén ko̱ma tíjngo, ¿ñánda̱ si̱jna jè chíká‑ná mé‑ni nga ko̱ma ki̱ná'yá‑ná? Ko̱ tsa jè ijo‑ná, ngi ta chíká‑ná ko̱ma tíjngo, ¿ñánda̱ si̱jna nitjén ra ko̱ma chjón‑jtá‑né?
46012018	Tanga jè Nainá, ya̱á isíkíhijyo i̱'nde‑la̱ ñánda̱ nga nda isasèn‑la̱ ra jè, nga jngó jngó sko̱ya‑la̱ ijo‑ná.
46012019	Tsa ta jngo sko̱ya tjín‑ni ijo‑ná, mí‑la tsa ngi ijo tíjngo‑jìn.
46012020	Kixi̱í kjoa̱ ni̱'sín kjìn sko̱ya tjín‑ni ijo‑ná, tanga ta jngoó ijo ma‑ni.
46012021	Jè xkén mì kì ma ki̱tso̱‑la̱ jè ndse̱é: “Mì kì machjeén‑na ra ji̱.” Ti̱'koa̱á jè ské, mì kì ko̱ma tsa ki̱tso̱‑la̱ jñà ndsa̱ké: “Mì tsa mé machjeén jiòn ra a̱'ta tsa̱'a̱n.”
46012022	Jñà jnchro isa̱ 'ñó machjeén ra chja̱'nda ijo‑ná jñà ra ko̱'sín tsijen koni tsa mí mé nga'ñó tjín‑la̱.
46012023	A̱'ta 'tse̱ ijo‑ná, jñà ra ko̱'sín ma‑ná nga mì tsa 'ñó 'yaxkén, ta isa̱á jnchro, jñá jnchro isa̱ 'ñó nda níkáyeé nikje mé‑ni nga isa̱ nda kata'yaxkón‑la̱. Bijtsa'ma‑né jè ijo‑ná, jñà ra ko̱'sín ma‑ná nga mì kì tjí'nde nga jcha̱‑la̱,
46012024	ko̱ jñà ra nda tsijen‑ni, mì kì machjeén‑la̱ nga sijtsa'ma. Jè Nainá, 'koa̱á 'sín tsikínda ijo‑ná nga isa̱ 'ñó nda kata'yaxkón jñà ra ko̱'sín ma‑ná nga isa̱ chiba chjí‑la̱,
46012025	mé‑ni nga jngó jngó sko̱ya ijo‑ná nda kjón katatsabaya xákjín, ko̱ katatsjá nga'ñó kañá‑la̱ xákjín nga'tsiòo̱.
46012026	Tsa 'kia̱ ñánda̱ nga mahajò ijo‑ná, ta mahajò tíjngo‑ní. Ko̱ tsa 'kia̱ ñánda̱ nga tí'yaxkón, ndaá 'se ijye‑la̱ nga tíjngo ijo.
46012027	Jiòn, 'koa̱á 'sín jngoya‑la̱ koni tsa ijo‑la̱ Cristo ma jiòn, nga kja̱ tjín kja̱ tjín‑no xá ra a̱'ta 'tse̱ Cristo.
46012028	Nainá, 'koa̱á 'sín iskosòn‑la̱ mé xá ra 'si̱in xi̱ta̱: jè ra ma'tsia̱ kjòn‑ni isíkítsa̱jna ya̱ a̱jin na̱xi̱ndá‑la̱, xi̱ta̱ ra jè bíxáya‑la̱ nga síka'bísòn 'én‑la̱; ra ijchò jò‑ni isíkítsa̱jna jñà xi̱ta̱ ra ma‑la̱ chja̱ ngajo‑la̱, ko̱ ra ijchò jàn‑ni isíkítsa̱jna jñà ra nda ma‑la̱ ko̱kòn‑ya 'én‑la̱, ko̱ ti̱'koa̱á isíkítsa̱jna jñà ra ma‑la̱ 'si̱in kjo̱xkón, a̱kjòn isíkítsa̱jna‑te jñà ra ma‑la̱ si̱inda‑ni xi̱ta̱ ra kiya, ko̱ jñà ra ma‑la̱ ko̱si̱ko̱'ta xi̱ta̱ xákjén, ko̱ jñà ra ma‑la̱ kítsa̱jna ítjòn‑la̱ xi̱ta̱ na̱xi̱ndá‑la̱, ko̱ jñà ra kj'ií 'én chja̱ ra mì yá xi̱ta̱ ma‑la̱ kótsò‑ni.
46012029	Mì tsa ta nga'tsì‑ni nga bíxáya‑la̱ Nainá nga síka'bísòn 'én‑la̱; ko̱ mì tsa ta nga'tsì‑ni nga ko̱'sín 'bì‑la̱ nga ma‑la̱ chja̱ ngajo‑la̱ Nainá. Ko̱ ni̱ mì tsa ta nga'tsì‑ni nga ko̱'sín 'bì‑la̱ nga 'ñó nda ma‑la̱ bakón‑ya 'én‑la̱ Nainá; ko̱ mì tsa ta nga'tsì‑ni nga ko̱'sín 'bì‑la̱ nga ma‑la̱ 'sín kjo̱xkón ra 'tse̱ Nainá;
46012030	ti̱'koa̱á mì tsa ta nga'tsì‑ni nga ko̱'sín 'bì‑la̱ nga ma‑la̱ sínda‑ni xi̱ta̱ ra kiya. Ko̱ ti̱'koa̱á mì tsa ta nga'tsì‑ni nga ko̱'sín 'bì‑la̱ nga ma‑la̱ chja̱ 'én ra ta jè fìya‑la̱; ko̱ ni̱ mì tsa ta nga'tsì‑ni nga ko̱'sín 'bì‑la̱ nga ma‑la̱ síkatoya jñà 'én kìi̱.
46012031	Jè tjatsji jiòn jè kjoa̱chji̱ne̱‑la̱ Nainá ra isa̱ nda tjín. Tanga tjín jngo ndi̱yá ra 'a̱n kokon‑no ra isa̱ 'ñó nda tjín.
46013001	Tsa kjìn ndi̱yá tjín‑ni 'én ra chjàa̱ ra ta 'a̱n fìya‑na, ko̱ tsa skanda ma‑na chjàa̱ 'én ra chja̱ jñà ìkja̱li̱, tanga tsa mí tsjake̱‑naa̱ xi̱ta̱ ra kj'ií, mí‑la tsa mé chjí‑la̱ jñà 'én ra chjàa̱; 'koa̱à‑la 'sín 'ki‑na koni tsa jngo ki̱cha̱ ra faháya‑la̱, ko̱ koni jngo chro̱ba̱ ra tsján fane.
46013002	Tsa maá‑na nga nda chjà ngajo‑la̱ Nainá ko̱ tsa ndaá fìya ijye‑na kó'sín tjín nga'tsì kjoa̱ ra jè Nainá tjí'ma‑la̱, tsa 'ñó tjín‑na ra 'mì kjoa̱chji̱ne̱, ko̱ tsa ti̱'koa̱á 'ñó nda makjiín‑na a̱'ta 'tse̱ Nainá nga skanda maá‑na sijtíya‑la̱ jñà nindo; tanga tsa mì tsjake̱‑naa̱ xi̱ta̱ ra kj'ií, ni̱ ta mé‑la chjí‑ina.
46013003	Tsa maá‑na tsja ijye nga'tsì tsajmì ra tjín‑na nga katakjèn jñà ra xi̱ta̱ i̱ma̱, ko̱ tsa skanda tsja‑náa̱ ijo‑na̱ nga katatì ya̱ a̱jin ni'í, tanga tsa mì tsjake̱‑naa̱ jñà xi̱ta̱ ra kj'ií, takó ni̱mé ra sikíjne.
46013004	Jè ra tsjake xi̱ta̱ ra kj'ií, maá‑la̱ koñákjoa̱; 'ñó nda xi̱ta̱ 'sín; mì tsa maxitakòn‑jìn; mì tsa jè nda síkíjna ijo‑la̱; ko̱ mì tsa 'nga fìko̱ kjo̱bítsjen‑la̱;
46013005	mì tsa ta 'sín ta ma‑jìn; mì tsa ta kjo̱nda 'tse̱ bátsji; mì tsa sasa majti‑la̱ ko̱ mì tsa ya̱ bíjin takòn ki'ta mé kjoa̱ ra ma'tin;
46013006	ti̱'koa̱á mì tsa matsjajin‑la̱ 'kia̱ nga mé kjoa̱'cho ra 'sín xi̱ta̱; tanga jè, tsjaá 'se‑la̱ a̱'ta 'tse̱ kjoa̱kixi̱ ra 'sín xi̱ta̱;
46013007	Jngo xi̱ta̱ ra tsjake jñà xi̱ta̱ ra kj'ií, mì tsa jè fì‑ni mé kjoa̱ ra tjín‑la̱ xi̱ta̱, mì tsa chi̱ba̱ tjín‑la̱ kó'ki nga makjiín‑la̱, kó'ki nga sko̱óña kjoa̱ ko̱ kó'ki nga chíkjoa̱jin‑la̱ ta mé kjoa̱‑ni.
46013008	Jngo xi̱ta̱ ra tsjake jñà xi̱ta̱ ra kj'ií, 'koa̱á 'sín 'ki ko̱ma ki'ta. Tanga ki̱jchó ni̱chjin nga mì ti̱ yá ra 'se̱‑ni ra ki̱chja̱ ngajo‑la̱ Nainá, nga mì ti̱ yá ra ki̱chja̱‑ni 'én ra kj'ií tsò, ti̱'koa̱á mì ti̱ yá ra tjábé‑la̱ kjo̱bítsjen ra tjí'ma‑la̱ Nainá.
46013009	Ta nga̱tjì‑la̱, kjè tsa nda 'ya ijyeé kjo̱bítsjen ra tjí'ma‑la̱ Nainá, ko̱ kjè kì tsa nda nakjoá ngajo‑lá Nainá koni 'ki tjínè‑la̱ nga ki̱nákje̱é.
46013010	Tanga 'kia̱ nga ki̱jchò ni̱chjin nga ki̱tjasòn kjo̱bítsjen‑la̱ Nainá nga ni̱ì‑ti̱‑mé jchi̱ja'ta‑la̱, ya̱á kje̱he'tà jè ra ta chiba machi̱ya‑ná 'ndi̱‑ni̱.
46013011	'Kia̱ nga ti̱'sa̱ i̱tsé‑na, 'koa̱á 'sín chjàa̱ ko̱ 'koa̱á 'sín síkítsjen, ti̱'koa̱á 'koa̱á 'sín machi̱ya‑na koni tsa jngo ndí ti i̱tsé; tanga 'kia̱ nga ijye kjójchíngaa̱ kítsjin‑náa̱ nga'tsì ra kjoa̱ 'tse̱ i̱xti.
46013012	'Ndi̱‑ni̱, ta 'koa̱á 'sín tsijen‑ná Nainá koni tsa 'kia̱ nga chi'sén jngeé chi̱tsín ra ijye tímaxa̱. Tanga ki̱jchò ni̱chjin nga nda kjón jchí'én Nainá. 'Ndi̱ 'ndi̱, ta chibaá tjín‑ni koni 'sín nga fìya‑na, tanga tíjna jngo ni̱chjin nga ske kjòo̱n kó'sín nga jè Nainá tsijen‑la̱ ra a̱'ta tsa̱'a̱n.
46013013	'Ndi̱ 'ndi̱, ján tjín‑ni kjoa̱ ra tjítsa̱jna ki'ta: Jè kjoa̱ nga makjiín‑ná a̱'ta 'tse̱ Nainá, jè kjoa̱ nga tjíjngo takén nga chiñá‑lá jè kjo̱nda ra tsjá‑ná Nainá, ko̱ jè, kó'sín nga tsjacheé xi̱ta̱ ra kj'ií. Tanga jè ra tíjna ítjòn kjòn‑nì, jé‑ní kó'sín nga tsjacheé xi̱ta̱ ra kj'ií.
46014001	Ko̱'sín jè isa̱ 'ñó nda tangí'ta‑la jè ra 'mì kjo̱tsjacha; tanga ti̱'koa̱á 'ñó tjatsji‑te jñà kjoa̱chji̱ne̱ ra tsjá jè Inìma̱ Tsje‑la̱ Nainá. Ko̱ jè ra isa̱ 'ñó chjí‑la̱, jé‑ní nga ki̱nákjoa̱ ngajo‑lá Nainá.
46014002	Jè ra kj'ií 'én chja̱ ra mì yá xi̱ta̱ ma‑la̱ kótsò‑ni, mì tsa taxki̱ xi̱ta̱‑jìn ra tíchja̱‑la̱, jé sabá Nainá ra tíchja̱'ta‑la̱. Nga̱ mì kì yá ra machi̱ya‑la̱ 'én ra chja̱, ta nga̱tjì‑la̱, a̱'ta 'tse̱ Inìma̱ Tsje‑la̱ Nainá nga tíchja̱'ma.
46014003	Tanga jñà xi̱ta̱ ra Nainá chja̱ ngajo‑la̱, jñá chja̱‑la̱ xi̱ta̱, mé‑ni isa̱ nda katafìya‑la̱ ra a̱'ta 'tse̱ Nainá, ko̱ nga kata'ñó‑isa ikon, ti̱'koa̱ síje ikon nga'tsiòo̱.
46014004	Jè ra kj'ií 'én chja̱ ra mì yá xi̱ta̱ ma‑la̱ kótsò‑ni, ta jé sakó‑la̱ nga'ñó; tanga jè ra chja̱ ngajo‑la̱ Nainá, 'kia̱ nga 'béna̱jmíya, jñà xi̱ta̱ na̱xi̱ndá‑la̱ Nainá sakó‑la̱ nga'ñó.
46014005	Mején‑na tsa nga'tsì‑najiòn ma‑no ki̱nákjoa̱a ra kj'ií 'én. Tanga isa̱á‑la ta nda‑ni tsa jè Nainá ki̱nákjoa̱ ngajo‑la. Nga̱ isa̱á 'ñó chjí‑la̱ jè ra Nainá chja̱ ngajo‑la̱, nda mí 'koa̱‑ni koni jè ra kj'ií 'én chja̱, ra mì yá xi̱ta̱ ma‑la̱ kótsò‑ni. Kja̱ ta̱ jngoó‑la tsa tjín xi̱ta̱ ra ma‑la̱ si̱ikatoya kótsò‑ni 'én ra̱kìi̱, mé‑ni isa̱ nda sa̱kò‑isa‑la̱ nga'ñó xi̱ta̱ na̱xi̱ndá‑la̱ Nainá.
46014006	Jiòn 'ndsé ko̱ tichjeé, 'koa̱á 'sín jngoya‑la̱, tsa 'kia̱ 'a̱n ra kijchò'tsè‑najiòn, tsa ta kj'ií 'én kichjà‑najiòn jè ra mì kì ko̱chi̱ya‑no, ¿mé kjo̱nda ra sa̱kò‑najiòn, tsa mì tsa jè kichjà‑najiòn jè 'én ra Nainá síchi̱ya‑na, ko̱ jè kjo̱bítsjen ra tsjá Nainá, ko̱ jñà 'én ra 'a̱n chjà ngajo‑la̱ Nainá nga bakon‑yá‑najiòn?
46014007	Skanda jñà tsajmì‑la̱ xi̱ta̱ ra síkjane, ¿kó'sín jcha̱‑la̱ ñáa̱‑ni ra tífane, tsa mì kja̱ kj'ií kja̱ kj'ií ki̱tso̱ jta̱‑la̱ nga jngó jngóo̱, koni tsa jè chrjoo̱ ko̱ jè ní'ñó?
46014008	'Koa̱á jngoya‑la̱ jè chrjoo̱ ra 'tse̱ xi̱ta̱ kjo̱jchán, tsa mì kì nda ski̱'ndá, ¿kó'sín ma‑ni nga kítsa̱jnanda nga ki̱ì'tsia̱ kjo̱jchán?
46014009	'Koa̱á ti̱'sín ma ra a̱'ta tsa̱jiòn, tsa mì kì jñà ki̱nákjoa̱ jiòn 'én ra nda fìya‑ná, ¿kó'sín ma jcha̱‑la̱ mé 'én‑ni ra i̱nchinakjoá jiòn? Tsa mì kì yá ra ki̱ya‑la̱ kótsò‑ni, koni tsò‑ni kjoa̱, ta i̱sén‑la i̱nchinakjoá‑jin jiòn.
46014010	Kixi̱í kjoa̱ taxki̱ kjín‑la ndi̱yá‑la̱ 'én ra tjín ta nga tíjngo ya̱ i̱sà'nde, tanga chja̱á‑ni kó'sín tsò nga jngó jngó sko̱ya 'én.
46014011	Tsa mì kì fìya‑na ra 'a̱n kó'sín tsò‑ni 'én ra tíchja̱ jngo xi̱ta̱, 'koa̱á 'sín ko̱ma‑na nga jè xi̱ta̱ ra̱kìi̱, xín i̱'nde‑la̱. Ko̱ ti̱'koa̱á ra jè, 'koa̱á 'sín ko̱ma‑la̱ nga xìn i̱'ndeé tsa̱'a̱n, ta nga̱tjì‑la̱ nga̱ mì kì kji̱'nchré jñà 'én ra chjàa̱ ra 'a̱n.
46014012	Ra jiòn, ta jé 'ñó fatsjio jñà kjoa̱chji̱ne̱ ra tsjá jè Inìma̱ Tsje‑la̱ Nainá, tanga isa̱á nda‑ni nga jè isa̱ 'ñó tjatsjio jè kjoa̱chji̱ne̱ ra ko̱ma ko̱si̱ko̱'ta jñà xi̱ta̱ na̱xi̱ndá‑la̱ Nainá nga isa̱ nda 'se̱‑isa‑la̱ nga'ñó.
46014013	'Koa̱á ma‑ni, jè xi̱ta̱ ra kj'ií tsò 'én ra chja̱, katasíjé'ta‑la̱ Nainá mé‑ni nga 'se̱‑la̱ nga'ñó nga ma 'ke̱èna̱jmíya kótsò‑ni jè 'én ra chja̱.
46014014	'A̱n, 'kia̱ nga chjà'tà‑la̱ Nainá tsa kj'ií tsò 'én ra tíchjàa̱, jè ra ni̱ mì 'a̱n fìya‑na, tà jé inìma̱‑na̱ ra tíchja̱, tanga jè kjo̱bítsjen‑na̱, mì kì mé nga'ñó sakò‑la̱.
46014015	Tanga, ¿mé ra 'siaa̱n tsa 'koa̱? Jé‑la ra machjeén, 'kia̱ nga kitsá'ba‑la̱ Nainá, 'koa̱á 'sín kichjà'ta‑la̱ koni 'sín jè Inìma̱ Tsje‑la̱ Nainá síchi̱ya‑la̱ inìma̱‑na̱, tanga ko̱ó jngo 'én ra ti̱'koa̱á 'a̱n fìya‑na. Tsa 'kia̱ nga see̱ ra a̱'ta 'tse̱, 'koa̱á 'sín see̱ koni 'sín jè Inìma̱ Tsje‑la̱ Nainá si̱ichi̱ya‑na, tanga jngoó so ra ti̱'koa̱á 'a̱n fìya‑na.
46014016	'Kia̱ nga ki̱nákjoa̱'ta‑la̱ Nainá koni 'sín nga si̱ichi̱ya‑li jè Inìma̱ Tsje‑la̱, tsa ta jñá 'én ki̱nákji̱i ra mì yá xi̱ta̱ machi̱ya‑la̱, ¿kó'sín ko̱ma‑ni ki̱tso̱ xi̱ta̱ ra ká'nchré‑li: “Ko̱'sín katama koni 'sín nga kasi”, tsa mì kì kàfìya‑la̱ jè 'én ra kanakjí?
46014017	Kixi̱í‑la kjoa̱, ndaá‑la tjín koni 'sín nga 'bì‑la̱ ji̱ kjo̱nda Nainá, tanga ni̱mé nga'ñó sa̱kò‑la̱ jñà ra ká'nchré‑li, nga̱ mì kì kàfìya‑la̱ koni 'sín nga kasi.
46014018	'A̱n, tsjaá‑la̱ kjo̱nda Nainá nga̱ isa̱á nda ma‑na chjà 'én ra mì kì tsa yá xi̱ta̱ fìya‑la̱; tanga ra jiòn, mì tsa ko̱'sín nda nakjoá jiòn.
46014019	Tanga ya̱ a̱jin na̱xi̱ndá‑la̱ Nainá, isa̱á‑la nda‑ni tsa tà 'òn 'én kichjà‑la̱ ra kjo̱bítsjen tji̱ko̱, mé‑ni nga ma 'kenájmíya‑la̱ ra kj'ií xi̱ta̱ ko̱ mì 'koa̱‑ni tsa te jmi 'én kichjàa̱ ra kj'ií tsò ra mì yá ki̱ya‑la̱.
46014020	Jiòn 'ndsé ko̱ tichjeé, kì ko̱'sín níkítsjen koni tsa i̱xti. Tanga ra a̱'ta 'tse̱ kjoa̱'cho, ko̱'sín 'tia̱àn koni jñà i̱xti ra kjè kì fìya‑la̱. Tanga ra a̱'ta 'tse̱ kjo̱bítsjen‑no, tjaya jchá‑la takòn.
46014021	'Koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “'A̱án sikásén‑la̱ xi̱ta̱ ra xìn nangi ko̱ ra kj'ií 'én chja̱, nga kichjà‑la̱ na̱xi̱ndá‑na̱; takó mì kì kji̱'nchré‑na, ni̱'sín ko̱'sín sikóo̱, tsó Na̱'ín‑ná.”
46014022	'Kia̱ nga nakjé 'én ra mì yá xi̱ta̱ machi̱ya‑la̱, jngoó kjo̱xkón tíbakón‑la̱ Nainá jñà xi̱ta̱ ra mì kì makjiín‑la̱, mì tsa jñà‑jìn xi̱ta̱ ra ijye makjiín‑la̱. Tanga 'kia̱ nga nakjoá ngajo‑lá Nainá, jñà tínakjoá‑la̱ xi̱ta̱ ra ijye makjiín‑la̱ mì tsa jñà‑jìn ra kjè kì makjiín‑la̱.
46014023	Tsa 'kia̱ nga ko̱xkóya na̱xi̱ndá‑la̱ Nainá, tsa kj'ií tsò 'én ki̱chja̱ nga'tsiòo̱ ra mì kì yá xi̱ta̱ machi̱ya‑la̱, ko̱ tsa 'kia̱ chi̱ba̱‑la̱ kjoa̱ha'sen jngo xi̱ta̱ ra kjè tsa ya̱ bijchó ra mì kì makjiín‑la̱ 'én‑la̱ Nainá, ¿a mí tsa ki̱tso̱: “Skáa̱‑la̱ jñà xi̱ta̱ kìi̱”?
46014024	Tanga tsa nga'tsì‑no, jè Nainá i̱nchinakjoá ngajo‑la, ko̱ tsa 'kia̱ chi̱ba̱‑la̱ kjoa̱ha'sen jngo xi̱ta̱ ra kjè kì tsa ya̱ bijchó ra mì kì makjiín‑la̱ 'én‑la̱ Nainá, tsa kji̱'nchré‑no koni 'sín nga i̱nchinakjoá ngajo‑la Nainá, ko̱kjiín‑la̱ ko̱ ti̱'koa̱á ko̱chi̱yaá‑la̱ nga xi̱ta̱ jé‑ní.
46014025	Ya̱á jcha̱‑la̱ nga'tsì kjoa̱'cho ra tjíjin inìma̱‑la̱ ko̱ ko̱se̱n-xkó'nchi‑ní nga ko̱se̱n-niñanè i̱sén‑la̱ ya̱ a̱'ta nángi nga ske̱xkón Nainá ko̱ 'koa̱á 'sín ki̱tso̱ nga kixi̱í kjoa̱ nga ya̱á tíjnajin kiti‑no Nainá.
46014026	Jiòn 'ndsé ko̱ tichjeé, ¿kó tsò‑ni kjoa̱ kìi̱? Tsó‑ni, 'kia̱ nga ko̱xkóya jiòn nga jeya si̱kíjna Nainá, jngó jngó‑no ti̱nga̱tsja kjo̱tjò‑no Nainá; jngo ra katase, jngo ra katabakón‑ya, jngo ra kata'béna̱jmí kó'sín nga Nainá tísíchi̱ya‑la̱, ko̱ jngo ra kj'ií 'én katachja̱ ra mì yá xi̱ta̱ machi̱ya‑la̱, ko̱ jngo katasíkatoya‑ni 'én ra̱kìi̱. Ko̱'sín 'tia̱àn nga jngó jngó‑no mé‑ni isa̱ tse nga'ñó kata'se-isa‑no, jiòn ra na̱xi̱ndá‑la̱ Nainá 'mì‑no.
46014027	Tsa 'kia̱ nga mejèn‑no ki̱nákjoa̱a 'én ra kj'ií tsò ra mì yá xi̱ta̱ machi̱ya‑la̱, machjeén‑ní tsa ta jò, ko̱ tsa ta jàn xi̱ta̱ katachja̱; tanga jngó jngó katachja̱; ko̱ jngo ra katasíkatoya‑ni kó'sín tsò‑ni 'én kìi̱.
46014028	Tsa tsìn ra ma‑la̱ síkatoya‑ni 'én kìi̱, tà jyò katitsa̱hijyo jnchro ya̱ a̱jin na̱xi̱ndá‑la̱ Nainá; ta ya̱á a̱jin inìma̱‑la̱ katabáko̱ Nainá.
46014029	'Koa̱á ti̱'sín tjín a̱'ta 'tse̱ xi̱ta̱ ra chja̱ ngajo‑la̱ Nainá; tsa jò ko̱ tsa jàn ma‑ni, tjíné‑la̱ nga jngó jngó ki̱chja̱ mé‑ni nga jñà xi̱ta̱ ra i'ka ra kji̱'nchré, jñá‑ní ra ki̱tso̱‑ni a ndaá tjín o̱ ra majìn‑ní.
46014030	Tsa ki̱tjojin jngo ra ya̱ títsa̱jna nga ki̱tso̱: “Jngo 'én tísíchi̱ya‑na Nainá”, machjeén‑ní nga jè ra tíchja̱ ítjòn katatsjá'nde‑la̱ nga katachja̱ mé 'én ra tísíchi̱ya‑la̱ Nainá.
46014031	'Koa̱á 'sín ko̱ma nga nga'tsì ra ma‑no nakjoá ngajo‑la̱ Nainá, nga ko̱maá jngó jngó 'kéna̱jmíya mé‑ni nga isa̱ nda ko̱chi̱ya-isa‑no ko̱ sa̱kò-isa‑no ra kjo̱tsja.
46014032	Jñà xi̱ta̱ ra chja̱ ngajo‑la̱ Nainá, jñá tjín‑la̱ kinda̱ kó'sín nga ki̱chja̱ ngajo‑la̱ Nainá.
46014033	Nga̱ jè Nainá, mì kì sasén‑la̱ ñánda̱ tjín kjo̱si ko̱ ñánda̱ nga ta tjín ta ma kjoa̱. Ya̱á sasén‑la̱ ñánda̱ nga tjín kjoa̱'nchán. Koni 'sín chon tíjngo ñánda̱ nga maxkóya xi̱ta̱‑la̱ Nainá,
46014034	machjeén‑ní nga jñà íchjín jyò katitsa̱jna 'kia̱ nga tímaxki̱ya 'én‑la̱ Nainá, nga̱ mì kì tjí'nde‑la̱ nga ma ki̱chja̱; koni 'sín tsò‑te jè kjo̱téxoma, nga jñà íchjín tjínè‑la̱ nga ta kji̱'nchré.
46014035	Tsa mé kjoa̱ ra mejèn‑la̱ ske̱, 'kia̱á katakjìnangi‑la̱ 'xi̱n‑la̱ 'kia̱ nga ki̱jchò‑ni ni'ya‑la̱. Nga̱ mì kì nda tjín nga jngo chjo̱ón ya̱ ki̱chja̱jin ñánda̱ nga maxkóya na̱xi̱ndá‑la̱ Nainá.
46014036	¿A 'koa̱á 'sín níkítsjen jiòn, nga a̱'ta tsa̱jión kjo'tsia̱‑ni 'én‑la̱ Nainá? ¿O̱ ra 'koa̱á ma‑no nga ta jiòn ki'sena̱jmíya‑no?
46014037	Tsa titsa̱hijyo i'ka jiòn ra ko̱'sín síkítsjen nga maá‑la̱ chja̱ ngajo‑la̱ Nainá ko̱ tsa 'koa̱á 'sín tsò nga jè Inìma̱ Tsje‑la̱ Nainá ko̱'sín tísíchi̱ya‑la̱, 'koa̱á 'sín nda katasijin‑la̱ nga jñà 'én ra ko̱tíxian, 'tse̱é Na̱'ín‑ná jè kjo̱téxoma ra tísichjée̱n.
46014038	Tsa tjín jngo xi̱ta̱ ra mì kì ske̱xkón 'én ra tíchjàa̱, ti̱'koa̱á jè xi̱ta̱ ra̱kìi̱, mì kì jcha̱xkón.
46014039	Ndí 'ndsè, 'ñó tjatsjio nga ki̱nákjoa̱ ngajo‑la Nainá, ko̱ kì tà chjàn batechjà‑la jñà ra chja̱ 'én ra kj'ií tsò, ra mì yá xi̱ta̱ fìya‑la̱.
46014040	Tanga jé ra machjeén nga nda kjón‑ní ti̱hitjasòn nga'tsì kjoa̱ kìi̱, nga ndi̱yá ndi̱yá kjón‑ní nga tahíko̱o.
46015001	'Ndi̱‑ni̱ ndí 'ndsé ko̱ ndí tichjeé, mején‑na nga síkítsjen‑yá‑najiòn jè 'én xi̱tse̱ ra nda tsò a̱'ta 'tse̱ Cristo ra 'a̱n tsi'kènájmíya‑najiòn, 'én nda‑la̱ Cristo ra kjokjiín‑no ko̱ ra kixi̱ titsa̱jna‑no 'ndi̱‑ni̱.
46015002	Jè 'én nda ra̱kìi̱ ra ko̱ma‑la̱ si̱ìkítsa̱jnandi̱í‑no a̱'ta 'tse̱ jé‑no tsa takó ko̱'sín kixi̱ i̱nchimahíko̱o 'én nda‑la̱ Cristo koni 'sín nga ítsi'kena̱jmíya‑no; tsa majìn, ta kjo̱tjó‑la‑ni nga kjokjiín‑no.
46015003	Nga̱ jé kjón ítsakon‑yá ítjòn‑najiòn koni 'sín tjín 'én ra 'a̱n itjábé‑na, nga jé Cristo 'ken‑tjì ngajo‑ná ra kjoa̱ 'tse̱ jé‑ná koni 'sín tíchja̱ xa̱jo̱n ra tjí'ta 'én‑la̱ Nainá;
46015004	nga kisihi'nde‑ní ko̱ nga jaáya‑ila̱ nga ijchò jàn ni̱chjin koni 'sín nga tíchja̱ xa̱jo̱n ra tjí'ta 'én‑la̱ Nainá;
46015005	nga̱ jè Cefas [Pedro] tsakón‑la̱ ijo‑la̱; ra kjomà 'kia̱á tsakón‑la̱ ijo‑la̱ jñà xi̱ta̱‑la̱ ra i'ka ra ma‑ni tejò ko̱ Pedro.
46015006	Ra kjomà a̱skan‑nioo̱, tsatoó 'òn sindo̱ ma‑ni xi̱ta̱ ra ngi india kjón‑ní kiskàjin. Jñà xi̱ta̱ kìi̱, ijyeé 'ken i'ka tanga takó kjín ma‑ni ra takó títsa̱kon skanda ni̱chjin 'ndi̱‑ni̱.
46015007	'Kia̱á tsakón‑la̱ ijo‑la̱ jè Jacobo ko̱ a̱kjòn tsakón‑la̱ ijo‑la̱ nga'tsì xi̱ta̱‑la̱ ra tsikíxáya‑la̱.
46015008	Ra ijyehe'tà‑ni, 'a̱án tsakón‑na ijo‑la̱, 'a̱n ra 'koa̱á jngoya‑la̱ koni jngo i'ndí‑xó ra mì nda kitsin.
46015009	'A̱n, isa̱á ta 'ñó nangi tíjna̱ koni jñà xi̱ta̱ ra i'ka ra tsikíxáya‑la̱ Jesús. Nda mí‑la bakèn‑na nga 'a̱n tsikíxáya‑na tsa nda kjòn‑ni, tà nga̱tjì‑la̱ nga 'a̱án kítsahatji̱ngi‑la̱ xi̱ta̱ na̱xi̱ndá‑la̱ Nainá.
46015010	Tanga ta kjo̱nda 'tse̱ Nainá‑ní tsa yá‑na ra 'a̱n. Ko̱ jè kjo̱nda ra̱kìi̱ mì tsa ta ya̱ tíchija. Isa̱á ta 'ñó jnchro tísíxáa̱, nda mí 'koa̱‑ni koni jñà xi̱ta̱‑la̱ ra i'ka. Tanga mì tsa 'a̱n jiàa̱n, jè sabá kjo̱nda‑la̱ Nainá ra tísíxájin ijo‑na̱.
46015011	Mì tsa jè ra chjí‑la̱ yá ra tsakón‑ya, a jñà xi̱ta̱ ra i'kaa̱ o̱ ra 'a̱n‑ná; jè‑ní ra chjí‑la̱ nga ji̱ín tsi'kèna̱jmíya‑laji̱n jè 'én nda‑la̱ Cristo ko̱ 'ndi̱‑ni̱ ijyeé makjiín‑najiòn.
46015012	'Koa̱á 'sín tsakòya‑laji̱n nga jè Cristo jaáya‑la̱ ya̱ a̱jin‑la̱ mi'ken; tanga, ¿mé‑ni ko̱'sín bixó i'ka‑najiòn nga mì kì ma kjoa̱áya‑la̱ jñà xi̱ta̱ ra ijye 'ken?
46015013	Tsa mì kì kjoa̱áya‑la̱ xi̱ta̱ ra ijye 'ken, takó kjè‑la tsa faháya‑la̱ Cristo tsa'koa̱.
46015014	Tsa mì tsa jaáya‑la̱ Cristo, ta kjo̱tjó‑la‑ni nga i̱nchi'bèna̱jmíya‑ji̱n ko̱ ti̱'koa̱á ta kjo̱tjó‑la‑ni nga ko̱'sín makjiín‑najiòn tsa'koa̱.
46015015	Tsa kixi̱ kjoa̱ nga mì kì kjoa̱áya‑la̱ xi̱ta̱ ra ijye 'ken, ji̱ín‑laji̱n ra xi̱ta̱ ndiso kítjo̱ngi‑ji̱n ya̱ a̱'ta 'tse̱ Nainá, nga̱ 'koa̱á 'sín tsi'kèna̱jmíya‑ji̱n nga jè Nainá isikjaáya‑la̱ Cristo, ko̱ mí‑la tsa jaáya‑la̱ tsa'koa̱ tsa kixi̱ kjoa̱ nga mì kì faháya‑la̱ mi'ken.
46015016	Tsa mì faháya‑la̱ mi'ken tsa'koa̱, ti̱'koa̱á takó kjè‑la faháya‑la̱ jè Cristo.
46015017	Ko̱ tsa kjè faháya‑la̱ Cristo, ni̱mé‑la chjí‑la̱ koni 'sín nga makjiín‑najiòn tsa'koa̱; takó ya̱á‑la titsa̱jin‑najiòn jé‑no.
46015018	Ko̱ jñà xi̱ta̱ ra ijye 'ken ra kjokjiín‑la̱ a̱'ta 'tse̱ Cristo 'kia̱ nga títsa̱jnakon‑isa, ta ya̱á‑la ichijà tsa'koa̱, tsa mì kì jaáya‑la̱ jè Cristo.
46015019	Jién‑leé ra isa̱ ta bato xi̱ta̱ i̱ma̱ 'mì‑ná i̱ a̱'ta nangi, tsa 'koa̱á 'sín bixé nga tà ya̱á kje̱he'tà nga'tsì kjoa̱ ra chiñá‑lá a̱'ta 'tse̱ Cristo 'kia̱ nga jién ra ki̱yé.
46015020	Tanga ra ngi kixi̱ kjoa̱, jè Cristo jaáya‑la̱. 'Koa̱á 'sín kjomà ra a̱'ta 'tse̱ koni jngo to ra majchá ítjòn. Jè jaáya ítjòn‑la̱ mé‑ni nga ko̱ma kjoa̱áya‑la̱ a̱skan‑nioo̱ jñà xi̱ta̱ ra ijye 'ken.
46015021	Koni 'sín ta nga̱tjìa‑ni jngo xi̱ta̱, nga ko̱'sín 'ji kjo̱biya i̱ i̱sà'nde, 'koa̱á ti̱'sín ta nga̱tjì‑la̱ jngo xi̱ta̱, nga ko̱ma kjoa̱áya‑la̱ jñà ra ijye 'ken.
46015022	Nga̱ a̱'ta 'tse̱ Adán‑ní koni 'sín nga biya nga'tsì xi̱ta̱. 'Koa̱á ti̱'sín ta a̱'ta 'tse̱ Cristo‑ní nga ma kítsakon nga'tsì xi̱ta̱.
46015023	Tanga kja̱ ki̱jchò kja̱ ki̱jchò ni̱chjin‑la̱ nga ko̱ko̱‑la̱. Jè Cristo jaáya ítjòn‑la̱. Tanga 'kia̱á kjoa̱áya‑la̱ jñà xi̱ta̱ ra 'tse̱ Cristo, 'kia̱ nga kj'i̱í india‑ni ra jè.
46015024	'Kia̱á kje̱he'tà i̱sà'nde 'kia̱ nga jè Cristo si̱ikjehesòn ijye nga'tsì nga'ñó ra mì nda, ko̱ nga'tsì kjo̱téxoma 'cho, ko̱ ra batéxoma‑la̱ nga'tsì ra kjoa̱'cho. 'Kia̱á jè Cristo si̱ìnga̱tsja kjo̱téxoma‑la̱ Nainá ra Na̱'ín‑ná ma.
46015025	Machjeén‑ní nga jè Cristo katabatéxoma skanda 'kia̱ nga ya̱ si̱ìkítsa̱hijyongí ya̱ ndsa̱ko̱ nga'tsì jñà xi̱ta̱ kondra̱‑la̱.
46015026	Ko̱ jè kondra̱ ra fehe'ta‑ni nga jchi̱ja, jé ra 'mì kjo̱biya.
46015027	Ta mé ra tjín, Nainá, ya̱á kisíkítsa̱jnangi ijye ya̱ ndsa̱ko̱ Cristo. Jè tíbatéxoma ijye‑la̱. Tanga, mì tsa tsò‑ni kjoa̱ nga jè Nainá ya̱á tíjnangi‑te ya̱ ndsa̱ko̱ Cristo, nga̱ jè sabá jnchro Nainá ra ya̱ tsikítsa̱jnangi ya̱ ndsa̱ko̱ Cristo ta nga'tsì mé ra tjín.
46015028	'Kia̱ nga ijye ya̱ kítsa̱jnangi nga'tsì ra tjín ya̱ a̱ngi ndsa̱ko̱ Cristo, 'kia̱á, ra ti̱jè‑ni Cristo, koni ra i'ndí‑la̱ ma, ya̱á kíjnangi ndsa̱ko̱ Nainá, jè ra ti̱jè tsikítsa̱jnangi‑ni ndsa̱ko̱ nga'tsì ra tjín. 'Koa̱á 'sín jè Nainá ko̱tèxoma‑la̱ nga'tsì ra 'se̱ i̱ i̱sà'nde.
46015029	Tanga tsa mì yá ra faháya‑la̱, ¿mé‑ni jñà xi̱ta̱ batíndá ngajo‑la̱ ijo‑la̱ jñà xi̱ta̱ ra ijye 'ken? ¿Mé‑ni ko̱'sín 'sín‑ni, tsa kixi̱ kjoa̱ nga mì kì faháya‑la̱ jñà ra ijye 'ken?
46015030	Ko̱ ngaji̱n, ¿mé‑ni chjàn ni̱chjin nchijón i̱nchibinchaxkón‑la̱ji̱n ijo‑na̱ji̱n tsa'koa̱ [nga i̱nchi'bèna̱jmíya‑ji̱n 'én nda‑la̱ Cristo], tsa mì yá ra kjoa̱áya‑ila̱?
46015031	Tsa 'yaá‑la jiòn 'ndsé ko̱ tichjeé, nga ni̱chjin nchijón‑ní nga tje̱n‑nda‑na kjo̱biya ra 'a̱n, ngi kixi̱ kiti‑ní, jñà kjoa̱ kìi̱ koni 'sín tsja tjín‑te‑na ra a̱'ta tsa̱jiòn, tà nga̱tjì‑la̱ nga̱ ngásòn makjiín‑ná a̱'ta 'tse̱ Cristo Jesús ra tíjna ítjòn‑ná.
46015032	'Kia̱ nga ískajàn‑ko̱ xi̱ta̱ ra koni kjòn cho̱ ijñá kjòn ya̱ ján na̱xi̱ndá Éfeso, ni̱mé‑la ra ísikíjneè‑na tsa'koa̱, tsa tà kjoa̱ 'tse̱ xi̱ta̱ i̱sà'ndeé‑ni ra ískajàn'ta. Tsa mí faháya‑la̱ jñà ra ijye 'ken, ko̱'sín 'sia̱n jnchreé tsa'koa̱ koni 'sín nga tsò i'ka xi̱ta̱: “Ki̱chieé, ko̱ 'sie̱é nga takó ki̱yá ko̱sa̱á‑né nchijòn.”
46015033	Kì ti̱jiòn bindisoko̱‑no ijo‑no. Ndaá tsò jngo 'én ra tsò: “Jñà xi̱ta̱ ra ya̱ fahijtake̱é ra mì kì nda tjín kjo̱bítsjen‑la̱, sa'koa̱á ta jñá jnchro síkitsón‑jin‑ni koni 'sín nga nda i̱nchiníjché ijo‑ná.”
46015034	Ti̱kinda̱ ki'ta ijo‑no. Kì ti̱ tsja jé fatsji‑no. Nga̱ tjín i'ka ra mì kì bexkon Nainá. Kií ko̱xin‑no jiòn mé‑ni nga katasabà‑no.
46015035	Tjín‑la i'ka jiòn ra bixó: “¿Kó'sín ko̱ma‑la̱ nga kjoa̱áya‑ila̱ mi'ken? ¿Mé ijo 'ya 'kia̱ nga kjoa̱áya‑ila̱?”
46015036	¡Mé‑ni ta mì machi̱ya‑no! 'Koa̱á jngoya‑la̱ koni jñà ra bitje̱ jiòn, mì kì ki̱so̱ tsa mì kì ítjòn kji̱'ndo chrja̱ba̱‑la̱.
46015037	Nga̱ jñà ni̱jmé ra bitje̱ jiòn, mì tsa ko̱kjòn‑jìn koni kjòn ko̱ma jñà jno̱ 'kia̱ nga ijye ki̱so̱, ni̱'sín ta mé ni̱jmé‑nioo̱, a 'tse̱ trigo‑ní o̱ ra kj'ií ni̱jmé‑ní.
46015038	Nga̱ jè Nainá, 'koa̱á 'sín kjòn 'si̱in jno̱ koni 'sín nga jè mejèn‑la̱. 'Kia̱ nga jngó jngó sko̱ya tsajmì sitje̱, jè Nainá, 'koa̱á 'sín kjòn 'sín xka̱‑la̱ koni 'sín kjòn ñánda̱ nga inchrabà tje̱‑ni.
46015039	Mì tsa ta nga'tsì‑ni ijo ngásòn kjòn. Jién ra xi̱ta̱ 'mì‑ná, kj'ií kjòn ijo‑ná, ko̱ kj'ií kjòn ijo‑la̱ cho̱; kj'ií kjòn ijo‑la̱ ti̱, ko̱ kj'ií kjòn ijo‑la̱ ni̱se.
46015040	Koni 'sín kjòn ra tjín i̱ a̱'ta nangi, 'koa̱á ti̱'sín chon‑te ya̱ ján ngajmi nga tjín ra kj'ií kjòn. Jñà ra tjín ján ngajmi kj'ií 'sín tsijen, ko̱ kj'ií 'sín tsijen ra tjín i̱ a̱'ta nangi.
46015041	Koni 'sín nga fate tsijen tsá'bí, kj'ií 'sín fate tsijen jè sá, ko̱ kj'ií 'sín fate tsijen jñà nitse, ko̱ jñà nitse, kja̱ kj'ií kja̱ kj'ií 'sín fate tsijen nga jngó jngó.
46015042	Ti̱'koa̱á, 'koa̱á ti̱'sín tjín‑te a̱'ta 'tse̱ ra faháya‑la̱ xi̱ta̱. Jè ijo ra sihi'nde, fì'ndo‑ní, ko̱ 'kia̱ nga kjoa̱áya‑ila̱, mì kì ti̱ kji̱'ndo‑ni.
46015043	Si̱hi'nde‑ní ra mì ti̱ mé chjí‑la̱; jeyaá kíjna 'kia̱ nga kjoa̱áya‑ila̱. Ti̱'koa̱á si̱hi'nde ra mì mé nga'ñó tjín‑la̱, ko̱ 'kia̱ nga kjoa̱áya‑ila̱, tseé nga'ñó tji̱ko̱.
46015044	Jè ra sihi'nde, jè‑ní jè ijo‑ná koni 'sín nga kjén. Tanga jè ra kjoa̱áya‑ila̱, jngoó ijo ra jè Inìma̱ Tsje‑la̱ Nainá síkíjnakon. Tjín ijo‑ná koni 'sín nga kjén, ti̱'koa̱á tjín ijo ra jè Inìma̱ Tsje‑la̱ Nainá síkíjnakon.
46015045	Nga̱ 'koa̱á 'sín tsò xa̱jo̱n ra tjí'ta 'én‑la̱ Nainá: “Jè xi̱ta̱ 'xi̱n ra 'ji ítjòn jè ra tsi'kìn Adán, jngoó xi̱ta̱ ra ki'se‑la̱ kjo̱binachon.” Tanga jè xi̱ta̱ 'xi̱n (Adán) ra 'ji a̱skan‑nioo̱ [ra jè Cristo] jngoó Inìma̱ Tsje ra ma‑la̱ tsjá kjo̱binachon.
46015046	Tanga mì tsa jè 'ji ítjòn jè ra Inìma̱ Tsje, jè 'ji ítjòn jè ra ta ijo koni jién, ko̱ a̱skaán 'ji ra ngi jè Inìma̱ Tsje.
46015047	Jè xi̱ta̱ 'xi̱n ra 'ji ítjòn, i̱í a̱'ta nángi 'tse̱, ko̱ ni'nde‑ní; tanga jè xi̱ta̱ ra 'ji ra ma‑ni jò 'ka̱, ján ngajmi inchrabà‑ni.
46015048	Nga'tsì xi̱ta̱ ra i̱ chja̱‑ni i̱ a̱'ta nangi, 'koa̱á 'sín kjòn ijo‑la̱ koni 'sín 'ki kjomà ijo‑la̱ xi̱ta̱ ra ni'nde isinda‑ni. Ko̱ jñà ra chja̱‑ni ján ngajmi, 'koa̱á 'sín kjòn ko̱ma ijo‑la̱ koni 'sín 'ki ijo‑la̱ jè ra ngajmi inchrabà‑ni.
46015049	'Koa̱á 'sín tsijen jè ijo‑ná koni 'sín 'ki 'tse̱ xi̱ta̱ ra ni'nde isinda‑ni, tanga ra ko̱ma a̱skan, 'koa̱á 'sín ko̱tsíjen‑te koni 'sín 'ki 'tse̱ ra inchrabà‑ni ján ngajmi.
46015050	Kií ko̱'sín xin‑no jiòn 'ndsé ko̱ tichjeé, nga ni̱jngo ijo tíkon ko̱ma kjoa̱ha'sen ya̱ ñánda̱ tíbatéxoma Nainá; nga̱ ni̱jngo ijo‑ná ra fì'ndo ma ya̱ ki̱jchò ñánda̱ tjín ra mì fì'ndo.
46015051	I̱í jndíi̱ ko̱xín jngo‑no kjoa̱ ra tjí'ma, ra ta jè Nainá tjíjin‑la̱. Mì tsa ta nga'tsí‑ná nga ki̱yé, tanga nga'tsí‑ná nga kjoa̱atjìya‑ná nga jngo ijo xi̱tse̱ tjábé‑ná.
46015052	Ta inda kjón‑ní nga ko̱ka̱ma koni 'sín ma 'kia̱ nga bichjé ko̱ nga chí'xe̱é jñà xkén, 'kia̱ nga ski̱'ndá chrjoo̱ ra fehe'ta‑ni. Nga̱ chrjoó ski̱'ndá ko̱ jñà mi'ken kjoa̱áya‑ila̱ ko̱ ni̱ì‑ti̱‑kjiá ki̱yá‑ni. Ko̱ jién kjoa̱atjìya‑ná.
46015053	Jè ijo‑ná ra fì'ndo ko̱ ra mì kì biya, machjeén‑ní nga jngo ijo xi̱tse̱ ra mì fì'ndo ko̱ ra mì biya tjábé‑la̱.
46015054	'Kia̱ nga jè ijo‑ná ra fì'ndo ko̱ ra biya, jngoó ijo xi̱tse̱ ra mì fì'ndo ko̱ ra mì biya tjábé‑la̱, ya̱á ki̱tjasòn koni 'sín nga tíchja̱ xa̱jo̱n ra tjí'ta 'én‑la̱ Nainá nga tsò: “Jè Nainá jngo kjá kisikijne‑la̱ ra kjo̱biya.”
46015055	“Ji̱ ra kjo̱biya 'mì‑li, ¿ñánda̱ tíjna‑ni nga kinìkijni? ¿Ñánda̱ tíjna na'yá‑li jè ra sí'ken xi̱ta̱?”
46015056	Jè ma na'yá‑la̱ kjo̱biya jè jé. Ko̱ jè jé, ya̱á sakó‑la̱ nga'ñó a̱'ta 'tse̱ kjo̱téxoma ra tjín.
46015057	Tanga tse kjo̱nda kata'se‑la̱ Nainá nga̱ jé tsjá‑ná nga'ñó nga a̱'ta 'tse̱ Jesucristo ra tíjna ítjòn‑ná nikijne‑lá kjoa̱biya.
46015058	Jiòn ndí 'ndsé ra 'ñó matsjake̱‑no, ngi kixi̱ ti̱jchá ijo‑no, ko̱ kì ni̱yá ra síkaatjìya‑la̱ kjo̱bítsjen‑no. Ko̱'sín isa̱ 'ñó nda ti̱xá-isa‑lá Na̱'ín‑ná, nga̱ 'yaá‑nájiòn nga jè xá‑la̱ Na̱'ín‑ná ra 'sia̱an jiòn, mì tsa tà kjo̱tjò‑jìn.
46016001	Jè to̱n ra maxkó a̱'ta 'tse̱ na̱xi̱ndá‑la̱ Cristo, 'koa̱á ti̱'sín ti̱ko̱o koni 'sín kíxin‑la̱ jñà xi̱ta̱ na̱xi̱ndá‑la̱ Nainá ya̱ ján nangi Galacia.
46016002	'Kia̱ nga tahingo̱, nga jín jin ni̱chjin, nga jngó jngó‑no ra jiòn, ti̱náchrje'ta chiba jè chjí‑no nga ti̱kíjnatjò koni 'ki nga nikijne, mé‑ni nga 'kia̱ nga 'a̱n ra kijchòo̱, mì kì tsa 'kia̱ ko̱xkó jè to̱n.
46016003	'Kia̱ nga kijchò'tsè‑no, 'a̱án sikásén ya̱ ján Jerusalén jñà xi̱ta̱ ra jiòn chjáajion nga i̱ko̱ jè to̱n ra jiòn 'kio̱ò. Ko̱ xa̱jo̱ón si'káa̱ ya̱ ñánda̱ nga tíchja̱ a̱'ta 'tse̱ to̱n ra jiòn si̱kasén.
46016004	Tsa machjeén‑ní nga ti̱'koa̱á 'a̱n kjiáa̱n, ko̱ma‑la ko̱hijtako̱‑na jñà xi̱ta̱ kìi̱.
46016005	Ya̱á kijchò'tsè‑no 'kia̱ nga ijye kjoáha̱to ya̱ nangi Macedonia, nga̱ 'koa̱á 'sín tjínda‑na nga ya̱ kjoáha̱to ítjòn.
46016006	Ko̱ tsa ko̱ma, ya̱á kóti̱jna chiba ni̱chjin ko̱‑no, ko̱ tsa kií ni̱chjin‑ni, ya̱á kóti̱jnako̱‑no skanda 'kia̱ nga ko̱to jè ni̱chjin‑la̱ 'nchán, mé‑ni nga ko̱'sín ko̱ma ki̱si̱ko̱‑nájiòn tsa 'kia̱ ñánda̱ nga tjínè‑na nga kjiáa̱n nga ma a̱skan‑ni.
46016007	Majìn‑na tsa tà sasa kijchò'tsè‑no. Jè ra mejèn‑na nga ya̱ kóti̱jna chiba ni̱chjin ko̱‑no tsa jè Na̱'ín‑ná ra ko̱'sín tsjá'nde‑na.
46016008	I̱í kóti̱jna na̱xi̱ndá Éfeso skanda jè ni̱chjin 'kia̱ nga ki̱tjo jè 'sí Pentecostés.
46016009	Nga̱ batoó 'ñó nda títjo'nde‑na nga ma tí'siaa̱n xá‑la̱ Nainá ra 'ñó nda tífì kjoa̱, ni̱'sín takó kjìn ma‑ni ra kondra̱ títsa̱jna ra a̱'ta tsa̱'a̱n.
46016010	Tsa ki̱jchò jè Timoteo, chítsijen‑la nga kì tà chjàn 'cho ma‑la̱ nga kíjnajin‑no, ko̱ nga, kì tà chjàn kjo̱skon 'se‑la̱; nga̱ ti̱'koa̱á xá‑la̱ Nainá tí'sín‑te koni ra 'a̱n.
46016011	'Koa̱á ma‑ni, kì ni̱jngo‑no ra jiòn ra nachrjengio, ta isa̱á jnchro ti̱si̱ko̱o nga 'nchán katanchrabá‑ni nga kj'i̱í katsíjen‑na; nga i̱í tíkoñá‑la̱ ra 'a̱n ko̱ jñà 'ndsé ra i'ka.
46016012	Jè 'ndsé Apolos, 'ñó jchán ítsikitsá'ba‑la̱ nga katafì katsíjen‑no nga kátáhijtako̱ jñà 'ndsé, tanga kjòmajìn‑la̱ nga kijì, tanga 'kia̱á‑la ki̱ji̱ tsa 'kia̱ nga ko̱ma ra 'si̱in.
46016013	Nda titsa̱kon ko̱ kixi̱ ti̱ncha a̱'ta 'tse̱ kjoa̱ ra makjiín‑no; ko̱ kata'se‑no kjoa̱ táhijín, 'ñó ti̱ncha.
46016014	Nga'tsì kjoa̱ ra 'nià, ngi ko̱ó kjo̱tsjacha‑no nga ti̱hitjasòn.
46016015	Jiòn 'ndsé ko̱ tichjeé, ijyeé nda tjíjin‑no nga jñà xi̱ta̱ ni'ya‑la̱ Estéfanas, jñá kjokjiín ítjòn‑la̱ a̱'ta 'tse̱ Cristo ya̱ nangi Acaya. Jñà xi̱ta̱ kìi̱, kií xá 'sín nga basìko̱'ta jñà xi̱ta̱ na̱xi̱ndá‑la̱ Nainá.
46016016	Ko̱ jiòn 'ndsé, 'koa̱á 'sín tíbitsá'ba‑no nga nda ti̱hitjasòn‑la jñà xi̱ta̱ ra ko̱'sín síxá koni jñà xi̱ta̱ kìi̱; 'koa̱á ti̱'sín ti̱hitjasòn‑la nga'tsì xi̱ta̱ ra síxá skanda kó ra mì'on‑la̱ nga síxá‑la̱ Nainá.
46016017	Matsjaá‑na nga 'jií'tse‑na Estéfanas ko̱ Fortunato ko̱ Acaico. Jè ra mì kì kjomà‑najiòn ki'tsí‑ná, jñá títsjá‑na.
46016018	Nga̱ jñá isí'nchán‑sòn‑ni inìma̱‑na̱ ko̱ ti̱'koa̱á tsa̱jiòn. Machjeén‑ní nga jcha̱xkón jñà xi̱ta̱ ra ko̱'sín 'sín koni jñà xi̱ta̱ kìi̱.
46016019	Jñà xi̱ta̱ na̱xi̱ndá‑la̱ Nainá ra ya̱ nangi Asia 'tse̱, síhixo'tá‑no. Jè Aquila ko̱ Priscila ko̱ jñà xi̱ta̱ na̱xi̱ndá‑la̱ Nainá ra ya̱ maxkóya ya̱ ni'ya‑la̱, 'ñó nda síhixo'ta‑no a̱'ta 'tse̱ Na̱'ín‑ná.
46016020	Nga'tsì 'ndsé síhixo'tá‑no. Jiòn ra xi̱ta̱ tsje‑la̱ Nainá 'mì‑no, ngi ko̱ó inìma̱‑no nga nda ti̱kjáya‑la xàngio̱o nga jngó jngó‑no.
46016021	'A̱n ra 'mì‑na Pablo, tíbindá‑no xa̱jo̱n ra̱kìi̱ ra ngi ndsa̱ kjòn tíbindá‑na ra 'tse̱ kjoa̱ nìhixo'ta.
46016022	Katakanè‑la̱ kjo̱hi'in jè ra tsìn‑la̱ kjo̱tsjacha a̱'ta 'tse̱ Jesucristo jè ra tíjna ítjòn‑ná. Ji̱ ra xi̱ta̱ ítjòn‑naji̱n 'mì‑li, ¡nchrabí!
46016023	Jè katijnako̱‑no kjo̱nda‑la̱ Jesucristo ra tíjna ítjòn‑ná.
46016024	Jè kjo̱tsjacha‑na̱ ra ya̱ nchrabá‑ni a̱'ta 'tse̱ Cristo Jesús, katijnako̱‑no. Ko̱'sín katama.
47001001	'A̱n Pablo, ra ko̱'sín 'a̱n tsikíxáya‑na Cristo koni 'sín kjomejèn‑la̱ Nainá, i̱nchinìkasén‑laji̱n jè xa̱jo̱n ra̱kìi̱, ko̱ jè 'ndsé Timoteo. I̱nchinìhixo'tá‑laji̱n jiòn ra xi̱ta̱ na̱xi̱ndá‑la̱ Cristo 'mì‑no ra titsa̱jna ya̱ na̱xi̱ndá Corinto. Ko̱ nga'tsì ra 'ndsé ma ra a̱'ta 'tse̱ Cristo ra ya̱ títsa̱jna nga tíjngo ya̱ nangi Acaya.
47001002	Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
47001003	Nda kata'yaxkón Nainá ra Na̱'ìn‑la̱ ma Jesucristo ra tíjna ítjòn‑ná. Nga̱ jè Nainá ra Na̱'ín‑ná ma, tseé kjo̱hi̱ma̱takòn tjín‑la̱ ra a̱'ta tsa̱jién ko̱ jé‑ní Nainá ra ma‑la̱ síjetakòn ki'ta‑ná.
47001004	Jé síjetakòn inìma̱‑ná ni̱'sín ta mé kjo̱hi'in ra kajieén, mé‑ni nga ti̱'koa̱ si̱jetakén jñà ra ti̱'koa̱ kjo̱hi'in tjín‑la̱; ko̱'sín si̱jetakén inìma̱‑la̱ koni 'sín nga jè Nainá síjetakón‑ná ra jién.
47001005	Koni 'sín nga tse kjo̱hi'in kajieén ra ti̱jñà‑ni kjo̱hi'in ra iskajin jè Cristo, 'koa̱á ti̱'sín a̱'ta 'tse̱ Cristo tseé kjoa̱jetakòn si̱jin ya̱ inìma̱‑ná.
47001006	'Kia̱ nga ko̱'sín i̱nchinikjiín‑ji̱n kjo̱hi'in, kií‑ní nga jiòn ma sa̱kò‑la̱ kjoa̱jetakòn inìma̱‑no ko̱ kítjo̱kajin‑no kjo̱hi'in. Ko̱ tsa jè Nainá i̱nchisíje takòn‑naji̱n, kií‑ní nga ma sa̱kò‑te‑najiòn kjoa̱jetakòn, ko̱ ngi ko̱ó inìma̱‑no chíkjoa̱ko̱‑te‑no koni jñà kjo̱hi'in ra i̱nchinikjiín‑ji̱n.
47001007	Tjín kixi̱í takòn‑ji̱n kjoa̱ ra chiñá‑ji̱n ra a̱'ta tsa̱jiòn. 'Ya‑náji̱n, nga̱ tsa ko̱'sín i̱nchinikjiín‑te jiòn kjo̱hi'in koni ra ji̱n, 'koa̱á ti̱'sín i̱nchisakó‑te‑no kjoa̱jetakòn ra tjín‑naji̱n.
47001008	Jiòn 'ndsé ko̱ tichjeé, jé ra mejèn‑naji̱n nga nda katasijin‑no jñà kjo̱hi'in ra iskajin‑ji̱n ya̱ ján nangi Asia. Nga̱ 'ñó tse kjo̱hi'in inikjiín‑ji̱n ra 'ñó i'in tjín ra mì kì bijchótji̱ngi‑la̱ nga'ñó‑ná, skanda tsixó‑náji̱n, mí‑la kì ti̱ ki̱tsa̱kon-isa‑né.
47001009	'Koa̱á 'sín kjomà‑naji̱n nga ijyeé‑la ko̱'sín tjínè‑la̱ nga ki̱yá‑ji̱n. Jñà kjoa̱ ra ko̱'sín kjomà'tin‑ji̱n, jé tsakón‑ya‑naji̱n nga mì kì machjeén nga ta ji̱n kjó'tatakòn‑ji̱n ijo‑na̱ji̱n, jé machjeén nga jè kjó'tatakòn‑ji̱n jè Nainá ra ma‑la̱ síkjaáya‑la̱ mi'ken.
47001010	Jé Nainá isikatojin‑naji̱n kjo̱hi'in ra kjo̱biya kji'ta‑la̱, ko̱ 'koa̱á 'sín si̱ikatojin-isa‑naji̱n. 'Koa̱á 'sín jè kji'ta takòn‑ji̱n nga jè si̱ikatojin-isa‑naji̱n ta mé kjo̱hi'in‑nì,
47001011	tsa ki̱si̱ko̱'tá‑náji̱n nga ki̱nákjoa̱'ta‑la jiòn Nainá ra a̱'ta tsa̱ji̱n. Tsa kjìn ma‑ni xi̱ta̱ ra ki̱chja̱'ta‑la̱ Nainá, kjín ko̱ma xi̱ta̱ ra ki̱tso̱: “Tse kjo̱nda kata'se‑li Na̱'ìn”, 'kia̱ nga ske̱ jè kjo̱nda ra Nainá títsjá‑naji̱n.
47001012	Tjín jngo kjoa̱ ra ma nda níkítsa̱jna‑naji̱n ijo‑na̱ji̱n, jé‑ní nga be‑la̱ takòn‑ji̱n nga tsje ko̱ kixi̱í i̱nchiníjchá‑ji̱n ijo‑na̱ji̱n ya̱ a̱jin‑la̱ xi̱ta̱ i̱sà'nde, ko̱ nga 'ñó nda fìko̱‑no ra jiòn. Kjoa̱ kìi̱, a̱'ta 'tse̱é Nainá nchrabá‑ni, ko̱ mì tsa ta kjoa̱chji̱ne̱ 'tse̱ xi̱ta̱ i̱sà'nde ra i̱nchinìchjeén‑ji̱n; ngi jé kjoa̱chji̱ne̱ ra tsjá kjo̱nda‑la̱ Nainá.
47001013	Xa̱jo̱n ra tsikìnda‑laji̱n, mì tsa kj'ií tsò 'én ra tsiki'ta‑laji̱n; kií tsiki'ta‑ji̱n 'én ra ma chitá'yá jiòn ko̱ ra ma nda ko̱chi̱ya‑no ra a̱'ta tsa̱ji̱n; 'koa̱á 'sín tíkoñáa̱ ra 'a̱n nga nda kjón‑ní katamachi̱ya‑najiòn.
47001014	Koni 'sín ijye kjòchi̱ya chiba‑najiòn ra a̱'ta tsa̱ji̱n, 'koa̱á ti̱'sín tsja 'se̱‑najiòn ra a̱'ta tsa̱ji̱n 'kia̱ nga kj'i̱í india‑ni jè Jesús ra tíjna ítjòn‑ná, koni 'sín nga tsja 'se̱‑naji̱n ra a̱'ta tsa̱jiòn.
47001015	Nga̱ 'koa̱á 'sín tsaka'tá takòo̱n kjoa̱ kìi̱, 'koa̱á ma‑ni nga ko̱'sín ísikítsjee̱n, nga ya̱á íkatsíjen ítjòn‑najiòn mé‑ni nga ma jò 'ka̱ sa̱kò‑najiòn kjo̱nda, nga jò 'ka̱ kjoáa̱to‑no.
47001016	'Koa̱á 'sín ísikítsjee̱n nga mején‑na ya̱ kjoáa̱to‑najiòn 'kia̱ nga kijiàa̱ ya̱ nangi Macedonia. Ko̱ india kjoáa̱to‑najiòn tsiki 'kia̱ nga koa̱áfa‑na, nga ma ki̱si̱ko̱'tá‑nájiòn 'kia̱ nga kjiáa̱n ya̱ nangi Judea tsiki.
47001017	'Kia̱ nga ko̱'sín isíkítsjen, ¿a taxki̱ isíkítsjen‑ná? ¿A tsó‑ni kjoa̱ nga 'koa̱á 'sín kí'siaa̱n koni 'sín 'sín jñà ra xi̱ta̱ i̱sà'nde? Nga tsò: “Ko̱ma‑ní”, ko̱ a̱skan, tsò india‑ni: “Mì kì ko̱ma.”
47001018	Ndaá tíbe Nainá nga jè 'én ra 'bena̱jmíya‑laji̱n mì tsa jò tjín‑la̱, nga̱ mì tsa bixó‑ji̱n: “Ko̱ma‑ní”, 'kia̱ nga mì kì tsa ko̱ma‑ni.
47001019	Ra 'a̱n ko̱ Timoteo ko̱ Silvano, 'kia̱ nga i̱nchi'bèna̱jmíya‑laji̱n a̱'ta 'tse̱ Jesucristo ra I'ndí‑la̱ Nainá, jé 'bena̱jmíya‑ji̱n 'én‑la̱ Nainá ra bitjasòn ra mì tsa jò tjín‑la̱, nga̱ Cristo, ni̱kjiá nga jò 'ka̱ chja̱ nga tsò: “Ko̱ma‑ní”, ko̱ mì kì ko̱ma. Nga̱ a̱'ta 'tse̱ Cristo‑ní nga bitjasòn jè 'én‑la̱ Nainá.
47001020	Ta mé 'én ra ijye kitsjà Nainá nga ko̱'sín ko̱ma, a̱'ta 'tse̱ Cristo‑ní nga bitjasòn ijye. 'Koa̱á ma‑ni 'kia̱ nga jè Nainá jeya níkíjneé bixó‑né: “Ko̱'sín katama ra a̱'ta 'tse̱ Cristo.”
47001021	Jé Nainá ra ko̱'sín kixi̱ i̱nchisíkítsa̱jna‑ná nga ya̱ titsa̱jnake̱é jè Cristo [ra xá jahíjin‑ni], ko̱ jé Nainá ra ko̱'sín tsjahíjin‑ná nga kitsjà xá‑ná.
47001022	Ti̱'koa̱á ijyeé tsikí'ta chi̱ba̱‑ná nga̱ ijyeé 'tse̱ tsó‑ná, ko̱ ijyeé tsikíjnajin ya̱ inìma̱‑ná, jè Inìma̱ Tsje‑la̱ ra tje̱n kitsjà ítjòn‑ná mé‑ni nga ijye tjín kixi̱‑ni nga tjábé ijye‑ná mé ra ijye tjínda‑la̱ nga tsjá‑ná.
47001023	Jé sabá Nainá síkíjna masen koni jngo xi̱ta̱ ra be, nga̱ jè nda tíkotsíjen kó'sín tíjna inìma̱‑na̱. Tsa mì kì ikatsíjen‑najiòn koni 'sín nga kíxian, ta kií‑ní nga majìn‑na nga ajò ko̱ma‑la̱ inìma̱‑najiòn jñà 'én ra 'a̱n tjín‑ni nga kokó‑no.
47001024	Majìn‑naji̱n nga ji̱n ko̱tèxoma‑laji̱n koni 'sín nga makjiín‑najiòn a̱'ta 'tse̱ Nainá. Jé ra mejèn‑naji̱n nga ki̱si̱ko̱'ta-isa‑laji̱n nga isa̱ 'ñó katasakó‑najiòn kjo̱tsja, nga̱ ijyeé 'ñó kixi̱ titsa̱jnako̱ jiòn kjoa̱ ra makjiín‑no ra a̱'ta 'tse̱ Cristo.
47002001	'Koa̱á ma‑ni nga ko̱'sín isíkítsjen nga mì kì ti̱ kiìjkon‑najiòn, nga̱ majìn‑na nga ta kjo̱ba kijchòko̱‑no.
47002002	Nga̱ tsa 'a̱n kijchòko̱‑najiòn kjo̱ba, ¿yá ra ma tsjá india‑na kjo̱tsja? Nga̱ ijyeé ta baá 'se̱‑najiòn.
47002003	'Koa̱á ma‑ni nga ta xa̱jo̱n ítsikindá‑no, tà nga̱tjì‑la̱ majìn‑na nga jiòn, ba 'ké‑ná 'kia̱ nga kijchòjkon‑no, jé ra mejèn‑na nga tsja 'se̱‑naa̱ ko̱ ra jiòn. Ko̱ 'koa̱á 'sín tjíjngo takoàa̱n nga tsa̱jión 'kín ijye‑la̱ kjo̱tsja‑na̱.
47002004	'Kia̱ nga ítsikinda‑najiòn jè xa̱jo̱n ra̱kìi̱, taxki̱ tímakájnoó‑na ko̱ taxki̱ 'oón tíma‑la̱ inìma̱‑na̱ ko̱ taxki̱ 'ñó tíkjindaya̱. Tanga mì tsa ki xá ítsikindá‑na mé‑ni nga kataba‑najiòn, kií‑ní mé‑ni nga jcha̱a‑najiòn kó'ki 'ñó tsjake̱‑no.
47002005	Jè xi̱ta̱ ra ko̱'sín tsakátsji‑jé mì tsa ta 'a̱n jiàa̱n ra tíbátsji‑na kjo̱ba, skanda ko̱ó‑te jiòn 'cho síkítsa̱jna chiba‑no. Ta chibaá ko̱tíxiaa̱n mé‑ni nga mì kì ko̱to chi̱ba̱‑la̱ koni 'sín nga tíchjàa̱.
47002006	Ijyeé nda tjín jè kjo̱hi'in ra ko̱'sín ijye tsikinè‑la jiòn nga'tsì‑no jè xi̱ta̱ ra̱kìi̱.
47002007	'Ndi̱ 'ndi̱ jè ra machjeén nga ti̱jchaà'ta‑la jiòn ko̱ ti̱jetakòn, mé‑ni nga mì tsa ta kjo̱ba ki̱yájin‑ni.
47002008	'Koa̱á ma‑ni nga ko̱'sín tíbitsá'ba‑no nga jchi̱baya‑no nga india tsjacha 'tia̱n‑no jè xi̱ta̱ ra̱kìi̱.
47002009	Kií xá ítsikinda‑najiòn jè xa̱jo̱n, mé‑ni nga nda kata'ya‑la̱ a kixi̱í kjoa̱, ¿a maá‑no nda nihitjasòn ijye?
47002010	Jè xi̱ta̱ ra jiòn si̱jcha'ta‑la, ti̱'koa̱á sijchá'tá‑te‑la̱ ra 'a̱n. Tsa tjín mé ra ma si̱jcha'tà‑la, kjo̱nda tsa̱jión‑nájiòn nga ko̱'sín si̱jcha'tà‑la ya̱ ngixko̱n Cristo.
47002011	Mé‑ni nga mì jè xi̱ta̱‑ni̱í ma sa̱kò‑la̱ kó'sín nga si̱ìkijne‑ná, nga̱ ijyeé 'yeé kó'sín tjín kjoa̱ maña̱‑la̱.
47002012	'Kia̱ nga ijchòo̱ ya̱ na̱xi̱ndá Troas, nga tsi'kènájmíya 'én xi̱tse̱ ra nda tsò a̱'ta 'tse̱ Cristo, ni̱'sín itjá'xa̱'nde‑na nga ísíxáa̱ ra a̱'ta 'tse̱ Na̱'ín‑ná,
47002013	tanga jè inìma̱‑na̱ mì kì nda ki'se‑la̱, nga̱ mì kì iskajiàa̱n jè ndí 'ndsé Tito. 'Koa̱á ma‑ni nga kítsjiaa̱n jñà xi̱ta̱ ra ya̱ i̱'nde‑la̱, ko̱ ya̱á kijiàa̱ ya̱ nangi Macedonia.
47002014	Tse kjo̱nda kata'se‑la̱ Nainá, nga̱ ni̱chjin nchijón‑ní tíbakón kó'sín nga a̱'ta 'tse̱ Cristo i̱nchinìkijne‑ji̱n. Ko̱ a̱'ta tsa̱ji̱n‑náji̱n nga tímabísòn nga tíjngoo̱ jè kjoa̱chji̱ne̱ ra tjín‑la̱ koni jngo jta̱‑la̱ tsajmì ra nda jne̱.
47002015	Ji̱n‑ji̱n, 'koa̱á 'sín kjòn‑ji̱n ra a̱'ta 'tse̱ Nainá koni jta̱‑la̱ tsajmì ra 'ñó nda jne̱ ra jè Cristo tsjá‑la̱ Nainá; jta̱ ra ya̱ i̱nchibijchókajin‑la̱ jñà xi̱ta̱ ra i̱nchibitjokajin kjo̱hi'in ra kjoa̱ 'tse̱ jé‑la̱. Ti̱'koa̱á ya̱á i̱nchibijchókajin‑la̱ jñà ra ta ya̱ i̱nchichijajin jé‑la̱.
47002016	A̱'ta 'tse̱ jñà xi̱ta̱ ra ta ya̱ i̱nchichija, jè 'én ra 'bena̱jmíya‑ji̱n 'koa̱á 'sín 'cho jne̱‑la̱ koni jngo jta̱ ra sí'ken‑ná; tanga jñà xi̱ta̱ ra i̱nchibitjokajin kjo̱hi'in 'tse̱ jé‑la̱, 'koa̱á 'sín nda jne̱‑la̱ koni jngo jta̱ ra síkíjnakon‑ná. Ra ta kjo̱bítsjen 'tse̱, ni̱jngoó xi̱ta̱ ra chíkjoa̱‑la̱ nga 'ke̱èna̱jmíya 'én kìi̱.
47002017	Nga̱ mì tsa ko̱'sín 'nià‑ji̱n koni 'sín kjín ma‑ni xi̱ta̱ ra ko̱'sín 'sín i'ka nga to̱n 'béna̱jmíya‑ni jè 'én‑la̱ Nainá. Ngi 'koa̱á 'sín tjín takòn‑ji̱n koni 'sín nakjoá‑ji̱n ya̱ ngixko̱n Nainá ra a̱'ta 'tse̱ Cristo, koni 'sín nga jè Nainá isìkasén‑naji̱n, nga xi̱ta̱ 'tse̱é tsò‑naji̱n.
47003001	'Kia̱ nga ko̱'sín bixó‑ji̱n, ¿a ta jé ijo‑na̱ji̱n nda i̱nchiníkítsa̱jna india‑naji̱n? Ko̱, ¿a 'koa̱á 'sín mejèn‑najiòn tsa jngo xa̱jo̱n ko̱kón‑laji̱n ya̱ ñánda̱ nga nda tíchja̱ ra a̱'ta tsa̱ji̱n, o̱ ra jión 'ki̱ jngo‑náji̱n xa̱jo̱n ya̱ ñánda̱ nga nda kixó jiòn ra a̱'ta tsa̱ji̱n koni 'sín 'sín i'ka xi̱ta̱ ra kj'ií?
47003002	Jiòn sabá‑nájiòn xa̱jo̱n‑na̱ji̱n ra nda tíchja̱ ra machjeén‑naji̱n, jngo xa̱jo̱n ra ya̱ tjínda'tá ya̱ a̱jin inìma̱‑na̱ji̱n, jè xa̱jo̱n ra nda bexkon nga'tsì xi̱ta̱ ko̱ ti̱'koa̱ ma kotá'yá.
47003003	'Koa̱á 'sín nda 'ya‑la̱ nga jión‑nájiòn xa̱jo̱n ra jè Cristo tsikínda, ra ji̱n tsako̱‑naji̱n nga inika'bí‑ji̱n. Jngo xa̱jo̱n ra mì tsa tinda̱‑la̱ làpi̱ isinda‑ni, nga̱ ngi ko̱ó Inìma̱ Tsje‑la̱ Nainá ra tíjnakon isinda‑ni ra tjí'ta. Mì tsa na̱jo̱ isinda'tá, ya̱á isinda'tá ya̱ a̱jin inìma̱‑la̱ xi̱ta̱.
47003004	Nga̱ a̱'ta 'tse̱ Cristo‑ní nga ko̱'sín tjíjngo takòn‑ji̱n nga 'koa̱á 'sín tjín kjoa̱ kìi̱ ya̱ ngixko̱n Nainá.
47003005	Mì tsa tsò‑ni kjoa̱ nga tsa̱ji̱n‑náji̱n nga'ñó ra nichjeén‑ji̱n 'kia̱ nga ko̱'sín 'nià‑ji̱n kjoa̱ kìi̱. Nga̱ nga'tsì kjoa̱ ra ma‑naji̱n 'nià‑ji̱n, a̱'ta 'tse̱é Nainá nchrabá‑ni nga'ñó.
47003006	Jè sabá Nainá isìchji̱ne̱‑naji̱n mé‑ni nga si̱xá'ta‑la̱ji̱n nga ki̱nákjoa̱ya‑ji̱n kó'sín tjín kjoa̱ ra tsikíndajín xi̱tse̱ india‑ni ra kjo̱nda 'tse̱ xi̱ta̱. Kjo̱nda ra tsikíndajín xi̱tse̱ Nainá, mì tsa ya̱ nchrabá‑ni jè kjo̱téxoma ra isinda, ya̱á nchrabá‑ni a̱'ta 'tse̱ Inìma̱ Tsje‑la̱ Nainá. Kjo̱téxoma ra ko̱'sín isinda, kjo̱biyaá bíné‑ná, tanga jè ra a̱'ta 'tse̱ Inìma̱ Tsje‑la̱ Nainá nchrabá‑ni, síkíjnakoón inìma̱‑ná.
47003007	Jè kjo̱téxoma ra ki'tsì‑la̱ Moisés ra na̱jo̱ kisinda'tá, kjo̱biyaá bíné‑ná. Tanga 'ñó ki'se‑la̱ kjoa̱jeya jè i̱sén‑la̱ Moisés 'kia̱ nga ki'tsì‑la̱ jè kjo̱téxoma kìi̱, nga̱ 'ñó fate ni'í tsatsíjen nga skanda jñà xi̱ta̱ Israel mì kì ti̱ ma iskotsíjen'á‑ni ya̱ i̱sén‑la̱ Moisés. Tsa ko̱'sín ki'se‑la̱ kjoa̱jeya jè kjoa̱ ra ko̱'sín tjínè‑la̱ nga ta ya̱ fehe'ta,
47003008	¿a mí tsa tjínè‑la̱ nga isa̱ 'ñó kata'se‑la̱ kjoa̱jeya jè kjoa̱ xi̱tse̱ nga jè Nainá tsjá‑ná jè Inìma̱ Tsje‑la̱?
47003009	Tsa 'koa̱á 'sín 'ñó jeya kjomà 'kia̱ nga jè Moisés ki'tsì‑la̱ jè kjo̱téxoma ra kjo̱hi'in bíné‑ná, ¿a mí tsa isa̱ tjínè‑la̱ nga 'ñó kata'se‑la̱ kjoa̱jeya a̱'ta 'tse̱ kjoa̱ ra 'bena̱jmíya‑ji̱n nga ko̱'sín jè Nainá, xi̱ta̱ kixi̱í bachrjengi‑ná?
47003010	Ni̱'sín 'ñó ki'se‑la̱ kjoa̱jeya kjo̱téxoma ra ijye tsato, tanga mì kì ti̱ mangásòn‑ko̱‑ni koni jè kjoa̱jeya ra tjín‑la̱ jè kjoa̱ xi̱tse̱‑la̱ Nainá, nga̱ síkatoné‑la̱.
47003011	Tsa jè kjoa̱ ra ta ya̱ fehe'ta, tseé kjoa̱jeya ki'se‑la̱, isa̱á machjeén nga isa̱ 'ñó kata'se‑la̱ kjoa̱jeya jè kjo̱nda xi̱tse̱ ra mì fehe'ta skanda ta mé ni̱chjin‑ni.
47003012	Nga̱ 'koa̱á 'sín tjíjngo takòn‑ji̱n nga i̱nchichiñá‑la̱ji̱n kjoa̱ kìi̱, 'koa̱á ma‑ni nga mì tsa masabà‑naji̱n koni 'sín nga nakjoá‑ji̱n.
47003013	Mì tsa ko̱'sín 'nià‑ji̱n koni 'sín ki'sìn jè Moisés nga nikje xo̱'ba̱ tsakájtsa ya̱ i̱sén‑la̱ mé‑ni nga mì kì ske̱‑ni jñà xi̱ta̱ Israel jè kjoa̱jeya ra ko̱'sín tjínè‑la̱ nga ta ya̱ fehe'ta.
47003014	Tanga jñà xi̱ta̱ Israel kjótájajín inìma̱‑la̱ skanda ni̱chjin 'ndi̱ 'ndi̱. 'Kia̱ nga kotá'yá jè xa̱jo̱n ra tjí'ta kjoa̱ jchínga ra tsikíndajín ítjòn Nainá ra a̱'ta 'tse̱ xi̱ta̱, takó 'koa̱á 'sín jngoya‑la̱ koni tsa jngo nikje xo̱'ba̱ kjijtsa kjo̱bítsjen‑la̱ ra mì kì tsjá'nde‑la̱ nga machi̱ya‑la̱. Nga̱ takó kjè kì tjahíxìn‑la̱ jè ra kjijtsa kjo̱bítsjen‑la̱. Nga̱ ta̱ jngoó a̱'ta 'tse̱ Cristo ma tjáhixìn‑la̱.
47003015	Skanda ni̱chjin 'ndi̱ 'ndi̱‑ni̱, jñà xi̱ta̱ Israel 'kia̱ nga kotá'yá jè xa̱jo̱n ra jè Moisés tsikínda, takó koni jngoó nikje xo̱'ba̱ bíchjàjin kjo̱bítsjen‑la̱ nga mì kì machi̱ya‑la̱.
47003016	Tanga 'kia̱ nga jngo xi̱ta̱ máfa'ta‑la̱ Na̱'ín‑ná ra tíjna ítjòn‑ná nga makjiín‑la̱ ra a̱'ta 'tse̱, tjahíxín‑la̱ jè ra bíchjàjin kjo̱bítsjen‑la̱.
47003017	Nga̱ jè Na̱'ín‑ná ti̱jé‑ni ra Inìma̱ Tsje. Ko̱ jè xi̱ta̱ ra ya̱ tíjnajin ya̱ inìma̱‑la̱ jè Inìma̱ Tsje‑la̱ Nainá, ijyeé tíjnandi̱í‑ní.
47003018	Nga'tsí‑né, 'kia̱ nga mì ti̱ mé kjijtsa‑ni kjo̱bítsjen‑ná, 'koa̱á 'sín kjén koni jngo chi̱tsín ra ma chitsíjen‑yé, ra fate síkatsíjen jè kjoa̱jeya‑la̱ Na̱'ín‑ná; ko̱ ni̱chjin nchijón‑ní nga tífaatjìya‑ná koni 'sín nga i̱nchi'yeé kjoa̱jeya‑la̱; 'koa̱á 'sín kjòn tímeé koni 'sín 'ki ra jè, nga̱ jé Inìma̱ Tsje‑la̱ Na̱'ín‑ná ra ko̱'sín tísíko̱‑ná.
47004001	'Koa̱á ma‑ni nga mì kì mahinda inìma̱‑na̱ji̱n, nga̱ jé Nainá ra ko̱'sín kjòhi̱ma̱ke‑naji̱n nga kitsjá‑naji̱n jè xá ra̱kìi̱.
47004002	Nachrjengi‑náji̱n jñà kjoa̱ ra ta kjo̱'ma 'nié, kjoa̱ ra tsjá‑ná kjo̱sabà. Mì tsa ta kjoa̱ maña̱ ra 'nià‑ji̱n, ko̱ mì tsa kj'ií kjoa̱ níkójin‑ji̱n jè 'én‑la̱ Nainá. Jè ra mejèn‑naji̱n nga nda 'kéna̱jmíya‑ji̱n kó'sín tjín kjoa̱kixi̱ mé‑ni nga jñà xi̱ta̱ nda katachi̱ya‑la̱ inìma̱‑la̱ kjoa̱ ra 'nià‑ji̱n ya̱ ngixko̱n Nainá.
47004003	Tsa takó ko̱'sín ma i'ka‑la̱ jñà xi̱ta̱ nga koni tsa kjijna'ma jè 'én xi̱tse̱ ra nda tsò a̱'ta 'tse̱ Cristo ra 'bena̱jmíya‑ji̱n, ta jñá‑la ra ko̱'sín ma‑la̱ jñà ra i̱nchichija ya̱ a̱jin jé‑la̱.
47004004	Jè xi̱ta̱‑ni̱í ra tíbatéxoma‑la̱ ni̱chjin ra titsa̱jneé 'ndi̱ 'ndi̱, ra ko̱'sín tíjna koni tsa nainá, jé tsikíchjàjin ya̱ a̱jin kjo̱bítsjen‑la̱ jñà xi̱ta̱ ra mì kì makjiín‑la̱ a̱'ta 'tse̱ Cristo, mé‑ni nga mì kì ko̱ma ske̱‑ni jè kjoa̱hisen‑la̱ jè 'én xi̱tse̱ ra nda tsò a̱'ta 'tse̱ Cristo ra jeya tíjna. Nga̱ jé Cristo ra bakón kó'ki kjòn‑ni ra ngi jè Nainá.
47004005	Mì tsa a̱'ta tsa̱ji̱n ra nda nakjoá‑ji̱n 'kia̱ nga 'bena̱jmíya‑ji̱n; jé 'bena̱jmíya‑ji̱n ra a̱'ta 'tse̱ Jesucristo nga bixó‑ji̱n: jé tíjna ítjòn‑ná. Ta chi̱'ndaá ma‑ji̱n ra a̱'ta tsa̱jiòn‑jiòn, ta nga̱tjì‑la̱ kjo̱tsjacha ra tjín‑naji̱n a̱'ta 'tse̱ Jesús.
47004006	Jè Nainá ra ko̱'sín kitsjà kjo̱hixi̱ nga katamahisen ya̱ ñánda̱ nga jñò chon; jé‑ní ra ko̱'sín isìhisen ya̱ a̱jin inìma̱‑na̱ji̱n, mé‑ni nga ko̱ma si̱hisen‑te‑la̱ji̱n jñà xi̱ta̱ ra kj'ií, nga katabexkon jè kjoa̱jeya‑la̱ Nainá ra 'ñó fate mahisen ya̱ a̱'ta 'tse̱ Jesucristo.
47004007	Jè kjoa̱hisen‑la̱ Nainá koni jngo tsajmì ra 'ñó chjí‑la̱, ya̱á tíjnajin ijo‑na̱ji̱n ra ko̱'sín jngoya‑la̱ koni jngo ti̱jí ni'nde, mé‑ni nga nda kata'ya‑la̱ nga jè nga'ñó ra bato 'ñó nda tjín, mì tsa tsa̱ji̱n‑ji̱n, 'tse̱é Nainá‑ní.
47004008	'Koa̱á ma‑ni, ni̱'sín jndíi̱ ra ján kàjin‑ji̱n kjoa̱, tanga mì tsa jñà kjoa̱ síkijne‑naji̱n. Ni̱'sín tjín kjoa̱ ra 'ñó makájno‑naji̱n, tanga mì tsa nìkjahajen‑la̱ji̱n takòn‑ji̱n.
47004009	Ni̱'sín mahatji̱ngi‑naji̱n xi̱ta̱, tanga mì tsa tsjin-tákon‑naji̱n Nainá; ni̱'sín mejèn‑la̱ jñà xi̱ta̱ nga ki̱nchanè‑naji̱n, tanga mì kì chíkjoa̱‑la̱ nga síkjehesòn‑naji̱n.
47004010	Ta ñánda̱ nga mangí‑ji̱n, kji'tá ni̱chjin mejèn‑la̱ jñà xi̱ta̱ ko̱'sín si̱ì'ken‑naji̱n koni 'sín inìko̱ jè Jesús, mé‑ni nga a̱'ta tsa̱ji̱n kata'ya‑la̱ nga jé Jesús ra tísíkíjnakon‑naji̱n.
47004011	'Kia̱ nga titsa̱jnakon‑ji̱n, kji'tá ni̱chjin kjo̱biya tísinè‑naji̱n ra ta nga̱tjì‑la̱ a̱'ta 'tse̱ Jesús, mé‑ni nga ti̱'koa̱ a̱'ta 'tse̱ ijo‑na̱ji̱n kata'ya‑la̱ kjo̱binachon ra tsjá Jesús.
47004012	'Koa̱á 'sín tjín ra ji̱n, ta kjo̱biyaá i̱nchichiñá ki'ta‑la̱ji̱n, tanga ra jiòn, jé kjo̱binachon ra mì fehe'ta tísakó‑no.
47004013	Jè xa̱jo̱n ra tjí'ta 'én‑la̱ Nainá, 'koa̱á 'sín tíchja̱ nga tsò: “Kjokjiín‑naa̱, 'koa̱á ma‑ni nga kíchjàa̱.” 'Koa̱á ti̱'sín tjín‑te inìma̱‑na̱ji̱n a̱'ta 'tse̱ 'én ra makjiín‑naji̱n; ndaá makjiín‑naji̱n, 'koa̱á ma‑ni nga nakjoá‑ji̱n.
47004014	'Ya‑náji̱n nga jè Nainá ra isikjaáya‑la̱ jè Jesús ra tíjna ítjòn‑ná, 'koa̱á ti̱'sín si̱ìkjaáya‑naji̱n koni 'sín nga jaáya‑la̱ Jesús; ko̱ a̱kjòn nga'tsí‑né, ya̱á ta̱ña i̱ko̱‑ná ya̱ ñánda̱ nga tíjna ra jè sabà.
47004015	Kjo̱nda tsa̱jión‑nájiòn nga'tsì kjoa̱ kìi̱, mé‑ni nga isa̱ kjìn ma‑ni xi̱ta̱ ra katatjábé‑la̱ kjo̱nda‑la̱ Nainá, ko̱ jeya katijna Nainá 'kia̱ nga isa̱ kjìn ma‑ni xi̱ta̱ ra ki̱tso̱‑la̱: “Tse kjo̱nda kata'se‑li Na̱'ìn.”
47004016	'Koa̱á ma‑ni nga mì kì mahinda inìma̱‑na̱ji̱n. Nga̱ ni̱'sín tímajchínga ra ijo‑na̱ji̱n, tanga jè inìma̱‑na̱ji̱n ni̱chjin nchijón‑ní nga tíma-xi̱tse̱ya-isa.
47004017	Jè kjo̱hi'in ra nìkjiín‑ji̱n i̱ i̱sà'nde, ta chibaá kjo̱hi'in tjín‑ni; nga̱ ta tíbato‑ní; ko̱ jngoó kjo̱nda tji̱ko̱ ra a̱'ta tsa̱ji̱n nga ya̱á sakó jngo‑naji̱n kjoa̱jeya ra 'ñó tse ko̱ ra ni̱kjiá kje̱he'tà.
47004018	Nga̱ mì tsa jñà chitsíjen‑la̱ji̱n jñà kjoa̱ ra ma i̱ i̱sà'nde ra tsijen‑ni; jñá chitsíjen‑la̱ji̱n jñà ra mì kì tsijen‑ni ra a̱'ta 'tse̱ Nainá nchrabá‑ni. Nga̱ jñà kjoa̱ ra ma i̱ i̱sà'nde, ta tíbato‑ní, tanga jñà ra mì kì tsijen‑ni ra 'tse̱ Nainá, mì kì kje̱he'tà skanda ta kjiá‑nioo̱.
47005001	Jè ijo‑ná, 'koa̱á 'sín jngoya‑la̱ koni tsa jngo ni'ya ra sinda i̱ a̱'ta nangi ra ta chiba ni̱chjin ma‑la̱ nga sasa fitsón‑ña. Tanga tsa kji̱tsón‑ña jè ni'ya ra̱kìi̱, tíjnaá jngo‑ná ya̱ ján ngajmi ni'ya ra tíjna skanda ta kjiá‑nioo̱ ra mì tsa xi̱ta̱ tsikínda, jé sabà Nainá tsikínda.
47005002	'Koa̱á ma‑ni nga i̱ma̱á fahátse‑la̱ inìma̱‑ná 'kia̱ nga ya̱ titsa̱jnaya iseé jè ni'ya ra̱kìi̱, nga̱ jé ra mejèn‑ná tsa ijye ya̱ titsa̱jnayeé jè ni'ya‑ná ra tíjna ya̱ ján ngajmi.
47005003	Ni̱'sín si̱jna ijo‑ná ra tja'ché 'ndi̱‑ni̱, ìjngo‑isa ijo xi̱tse̱ tsjá‑ná jè Nainá. Jè inìma̱‑ná mì tsa ta ya̱ si̱jnajin i̱sén, ijo xi̱tse̱é 'se̱‑la̱.
47005004	'Kia̱ nga takó tíjnakon‑isa ijo‑ná ra 'koa̱ jngoya‑la̱ koni jngo ni'ya ra ta chiba ni̱chjin ma‑la̱, 'ñó 'on tífahátse‑la̱ inìma̱‑ná, nga̱ majìn‑ná tsa katatjahíxín‑ná jè ijo‑ná ra tjínè‑la̱ nga ki̱yá; jé ra mejèn‑ná nga kataxi̱tse̱ya, mé‑ni nga jè ijo‑ná ra tjínè‑la̱ nga ki̱yá, jè kjo̱binachon xi̱tse̱ katasíjchijangi.
47005005	Jé Nainá ra ko̱'sín ijye tsikínda nga tísíkíjnanda‑ná mé‑ni nga ko̱'sín katameé. Ko̱ jé kitsjá‑ná jè Inìma̱ Tsje‑la̱, mé‑ni nga ijye tjín kixi̱‑ni kjoa̱ nga tjábé‑ná kjo̱nda ra ijye tjínda‑la̱ nga tsjá‑ná.
47005006	'Koa̱á ma‑ni tjíjngoó takén nga ni̱chjin nchijón‑ní nga jè Nainá kji'tatakén, 'kia̱ nga takó tíjnakon‑isa ijo‑ná, takó kjiín titsa̱jna-isa‑lá ya̱ i̱'nde ñánda̱ nga tíjna jè Na̱'ín‑ná ra tíjna ítjòn‑ná.
47005007	'Koa̱á 'sín i̱nchiníjché ijo‑ná koni 'sín tjín kjoa̱ ra makjiín‑ná; mì tsa ko̱'sín i̱nchi'nié koni 'sín tjín kjoa̱ ra ta xkén tsijen‑la̱.
47005008	Tanga ijyeé ko̱'sín tjíjngo takén, nga̱ jé ra isa̱ 'ñó mején‑ná tsa ijye ki̱jmié ijo‑ná ra tja'ché mé‑ni ma ya̱ ki̱tsa̱jna‑né ya̱ ñánda̱ nga tíjna Na̱'ín‑ná ra tíjna ítjòn.
47005009	'Koa̱á ma‑ni nga ko̱'sín binè‑lá ijo‑ná nga 'koa̱á 'sín 'nié koni 'sín tjín kjoa̱ ra sasén‑la̱ ra jè, ni̱'sín ta ñánda̱ titsa̱jneé, a ya̱á titsa̱jneé ya̱ a̱'ta nangi o̱ ra ya̱á titsa̱jneé ya̱ ján ngajmi.
47005010	Nga̱ 'koa̱á 'sín tjíné‑ná nga'tsì‑ná nga ya̱ kijcho kincheé ya̱ ngixko̱n ñánda̱ nga tíbatéxoma Cristo, mé‑ni nga ko̱'sín katama'tieén koni 'sín tjín kjoa̱ ra ki'nié ya̱ i̱sà'nde 'kia̱ nga tsikitsa̱jneé ya̱ a̱'ta nangi; tsa nda ki'nié, kjo̱ndaá tjábé‑ná, ko̱ tsa 'cho ki'nié kjoa̱'choó tjábé‑ná.
47005011	'Kia̱ nga ijye 'ya‑ji̱n nga machjeén‑ní nga ki̱skón‑cha‑ji̱n Nainá, nga 'koa̱á 'sín jcha̱xkón‑ji̱n koni 'sín nga bakèn‑la̱ ra jè, 'koa̱á ma‑ni nga 'bena̱jmíya‑la̱ji̱n jñà xi̱ta̱ mé‑ni nga katakjiín‑la̱ ra a̱'ta 'tse̱ Cristo. Jè Nainá 'ñó nda tsijen‑la̱ koni 'sín tjín kjoa̱ ra 'nià‑ji̱n; 'koa̱á 'sín mejèn‑na ra 'a̱n, tsa ko̱'sín nda katachi̱ya‑te‑la̱ inìma̱‑najiòn kó'sín tjín kjòn‑ni kjoa̱ ra 'nià‑ji̱n.
47005012	Mì tsa ta ki‑ni nga ji̱n mejèn‑naji̱n nga nda si̱kítsa̱jna india‑naji̱n ijo‑na̱ji̱n; jé ra mejèn‑naji̱n nga ti̱'koa̱á katatsja‑te‑la̱ takòn jiòn ra a̱'ta tsa̱ji̱n, mé‑ni nga sa̱kò‑no 'én kó'sín 'kín‑la̱ jñà xi̱ta̱ ra ta ijo‑la̱ nda síkítsa̱jna ko̱ mì tsa jè inìma̱‑la̱ nda síkinda̱ ítjòn.
47005013	Nga̱ tsa ská‑naji̱n, a̱'ta 'tse̱ Nainá‑ní nga ská‑naji̱n; ko̱ tsa ngi ndaá tjín kjo̱bítsjen‑na̱ji̱n, kjo̱nda tsa̱jión‑nájiòn nga ko̱'sín tjín.
47005014	Jé kjoa̱tsjacha‑la̱ Cristo ra itsabá'ñó‑naji̱n ra ko̱'sín fìko̱‑naji̱n koni 'sín nga mejèn‑la̱. Ko̱ ki̱í 'sín ijye nda isìchi̱ya‑naji̱n: Jngoó‑ní ra 'ken‑tjì‑la̱ nga'tsì xi̱ta̱, 'koa̱á ma‑ni nga ijyeé 'ken‑te nga'tsì jñà xi̱ta̱ ra tjín.
47005015	Ko̱ nga'tsì jñà xi̱ta̱, jé Cristo 'ken ngajo‑la̱, mé‑ni nga jñà xi̱ta̱ ra títsa̱jnakon mì kì ti̱ ta jñà katatéxoma‑la̱ ijo‑la̱, jé Cristo katatéxoma‑la̱, jè ra 'ken‑tjì‑la̱ ko̱ jaáya‑ila̱ ra ta kjo̱nda 'tse̱.
47005016	'Koa̱á ma‑ni 'ndi̱ 'ndi̱, mì kì tsa ti̱ ko̱'sín níkítsjen‑naji̱n ra a̱'ta 'tse̱ xi̱ta̱, koni 'sín isíkítsjen ijo jé‑na̱ji̱n. Ni̱'sín tsa ko̱'sín iníkítsjen‑ji̱n ra a̱'ta 'tse̱ Cristo nga ti̱'sa̱ ítjòn; tanga 'ndi̱ 'ndi̱, mì tsa ti̱ ko̱'sín níkítsjen‑naji̱n ra a̱'ta 'tse̱.
47005017	'Koa̱á ma‑ni, tsa jngo xi̱ta̱ ijye ya̱ tíjnako̱ Cristo, ijyeé xi̱ta̱ xi̱tse̱é kàma‑ni ra a̱'ta 'tse̱ Nainá. Jè kjoa̱ jchínga‑la̱ ijyeé kabato, saba kjoa̱ xi̱tse̱é kàma‑ni 'ndi̱‑ni̱.
47005018	Nga'tsì kjoa̱ kìi̱ a̱'ta 'tse̱ Nainá nchrabá‑ni nga ko̱'sín a̱'ta 'tse̱ Cristo ma chibanda‑né ko̱ Nainá. Ko̱ jé kitsjáxá‑naji̱n nga 'kéna̱jmíya‑ji̱n kó'sín ma chibanda‑ná ko̱ Nainá.
47005019	Tsó‑ni kjoa̱, nga jé Cristo kisìchjeén Nainá nga ma tsajo̱ónda‑ni ko̱ xi̱ta̱ i̱sà'nde, ko̱ mì tsa ti̱ kinda̱ ki'sìn‑ni kjoa̱ 'tse̱ jé ra tjín‑la̱ nga'tsì xi̱ta̱. Ko̱ ji̱ín isìnga̱tsja‑naji̱n jè xá ra̱kìi̱, mé‑ni nga si̱kabíya‑ji̱n 'én kó'sín nga ma chibanda‑né ko̱ Nainá.
47005020	'Koa̱á ma‑ni, ngaji̱ín síkasén‑naji̱n Cristo nga nakjoá ngajo‑la̱ji̱n. 'Koa̱á jngoya‑la̱ koni tsa jè‑ni Nainá ra tíbítsa'ba‑najiòn 'kia̱ nga ko̱'sín 'mì‑laji̱n. A̱'ta 'tse̱ Cristo‑ní nga ko̱'sín i̱nchibitsa'ba‑laji̱n: “Jchi̱bànda‑no ko̱ jè Nainá.”
47005021	Jè Cristo, ni̱jngo jé tsakátsji ra jè; tanga ta nga̱tjì tsa̱jién‑ná nga ko̱'sín jè Nainá tsakánè jé‑la̱, mé‑ni nga ko̱'sín xi̱ta̱ kixi̱ ka̱ma‑né ya̱ ngixko̱n Nainá 'kia̱ nga ijye ya̱ titsa̱hijyoke̱é jè Cristo.
47006001	Ngaji̱n, ra ya̱ i̱nchiníxá'ta‑te‑la̱ji̱n Nainá, 'koa̱á 'sín bitsa'ba‑laji̱n: Nda ti̱chjeén jiòn kjo̱nda ra ta kjo̱tjò títsjá‑no Nainá.
47006002	Nga̱ 'koa̱á 'sín kitsò Nainá: Jé kjón ni̱chjin 'kia̱ nga chi̱ba̱‑la̱ kjochjeén‑li kjo̱nda‑na̱, kí'nchrè‑la. Ko̱ jè ni̱chjin 'kia̱ nga tjichiñá‑la̱ nga kítjo̱jin kjo̱hi'in, isíkíjnandi̱í‑ila. Nda kjón ti̱ná'ya jiòn, 'ndi̱í 'ndi̱‑ni̱ nda chi̱ba̱‑la̱ nga tímachjeén‑no jè kjo̱nda‑la̱ Nainá, ko̱ 'ndi̱í‑ni̱ nga ma kítjo̱jion jiòn kjo̱hi'in.
47006003	Mì tsa mé kjoa̱'cho ra i̱nchi'nià‑ji̱n ra ma 'cho ka̱ma‑la̱ xi̱ta̱ ra kj'ií, mé‑ni nga mì yá ra 'cho ki̱tso̱‑la̱ jè xá ra i̱nchi'nià‑ji̱n.
47006004	Ta isa̱á, 'koa̱á 'sín ngi nda i̱nchibakòn ki'ta‑ji̱n ijo‑na̱ji̱n nga chi̱'nda‑la̱ Nainá 'mì‑naji̱n. Nga 'ñó tjín‑naji̱n kjoa̱tsetakòn, nga 'ñó tse kjo̱hi'in titsa̱jin‑ji̱n, nga tíchija'ta‑naji̱n tsajmì ra machjeén‑naji̱n, nga chjá tíma‑naji̱n kjoa̱ ra tíbatojin‑ji̱n;
47006005	nga tíniki'on‑naji̱n, nga nìkjaha'sen‑naji̱n nda̱yá, nga tsò‑naji̱n xi̱ta̱ nga ji̱ín‑ró fatsji‑la̱ji̱n kjo̱si xi̱ta̱ na̱xi̱ndá, nga iyí xá ra 'nià‑ji̱n, nga mì ti̱ tsa tsjafè‑naji̱n, nga i̱nchinikjiín‑ji̱n ra kjinchrá.
47006006	Tanga ngi tsjeé i̱nchiníjchá‑ji̱n ijo‑na̱ji̱n; ko̱ ndaá machi̱ya‑naji̱n kó'sín tjín kjo̱hixi̱; ko̱ chíkjoa̱ko̱ó‑naji̱n 'kia̱ nga kó síko̱‑naji̱n xi̱ta̱; ko̱ tjín‑la̱ kjo̱nda inìma̱‑na̱ji̱n ra a̱'ta 'tse̱ xi̱ta̱; jé Inìma̱ Tsje‑la̱ Nainá tísíxájin inìma̱‑na̱ji̱n; ko̱ ngi ko̱ó inìma̱‑na̱ji̱n nga tjín‑naji̱n kjo̱tsjacha.
47006007	Ngi 'én kixi̱í ra nakjoá‑ji̱n. Nga'ñó‑la̱ Nainá‑ní ra timako̱‑ji̱n. Ko̱ jñà kjoa̱kixi̱ ra 'nià‑ji̱n, 'koa̱á 'sín jngoya‑la̱ koni jñà ki̱cha̱ ra ko̱ ngaskoán ko̱ nga kixi̱ nichjeén‑ji̱n nga basìko̱‑naji̱n.
47006008	Sa'koa̱á nda 'yaxkón‑naji̱n ko̱ sa'koa̱á mì kì 'yaxkón‑naji̱n. Sa'koa̱á nda bítjo̱ngi‑ji̱n ko̱ sa'koa̱á mì kì nda bítjo̱ngi‑ji̱n. Sa'koa̱á xi̱ta̱ ndiso 'mì‑naji̱n, tanga ngi 'én kixi̱í ra nakjoá‑ji̱n.
47006009	'Koa̱á 'sín nìko̱‑naji̱n koni tsa mí kì 'yaxkon‑naji̱n, tanga 'ñó nda 'yaxkon‑naji̱n. 'Koa̱á kjòn‑ji̱n koni tsa ijye i̱nchibiya‑ji̱n, tanga 'ñó nda titsa̱jnakon-isa‑ji̱n. Tsjá‑naji̱n kjo̱hi'in jñà xi̱ta̱, tanga mì tsa sí'ken kjòn‑naji̱n.
47006010	'Koa̱á 'sín kjòn‑ji̱n koni tsa ba tjín‑naji̱n, tanga 'ñó tsja tjín‑la̱ inìma̱‑na̱ji̱n. 'Koa̱á 'sín kjòn‑ji̱n koni tsa xi̱ta̱ i̱ma̱‑náji̱n ra ni̱mé kjo̱nda tísakó‑la̱, tanga 'ñó kjìn xi̱ta̱ tísakó‑la̱ kjo̱nda 'tse̱ Nainá ra a̱'ta tsa̱ji̱n. 'Koa̱á kjòn‑ji̱n koni tsa ni̱mé ra tjín‑naji̱n, tanga ya̱ ngixko̱n Nainá ni̱mé ra chija'ta‑naji̱n.
47006011	Jiòn 'ndsé ra ya̱ Corinto tsa̱jiòn, 'koa̱á 'sín i̱nchinakjoá kixi̱í‑laji̱n, nga̱ ngi ko̱ó inìma̱‑na̱ji̱n nga tsjacha‑laji̱n.
47006012	Mì tsa xkon tjín inìma̱‑na̱ji̱n ra a̱'ta tsa̱jiòn, tanga jión‑nájiòn ra xkon tjín inìma̱‑no ra a̱'ta tsa̱ji̱n.
47006013	Mé‑ni nga ko̱ngásòn‑ni kjoa̱ ra si̱ke̱é xàngie̱é, 'koa̱á 'sín tíbitsá'ba‑najiòn koni tsa i̱xti‑na̱ xin‑no, kì xkon níkíjna inìma̱‑no.
47006014	Kì jñà níngásòn‑ko̱o kjo̱bítsjen‑no ko̱ xi̱ta̱ ra mì tsa a̱'ta 'tse̱ Cristo makjiín‑la̱. Nga̱, ¿kó'sín ka̱ma‑ni nga ko̱ngásòn‑kjo jngo ra xi̱ta̱ kixi̱ ya̱ ngixko̱n Nainá ko̱ jngo xi̱ta̱ ra tsìn‑la̱ kjoa̱kixi̱‑la̱ Nainá? ¿A ka̱maá jñò ko̱chon ya̱ ñánda̱ nga tjín ni'í ra síhisen?
47006015	¿A maá nga nda ko̱hijta jè Cristo ko̱ jè xi̱ta̱‑ni̱í? Ko̱, ¿a ka̱maá‑te nga ya̱ nda ko̱hijtako̱ jngo xi̱ta̱ ra makjiín‑la̱ a̱'ta 'tse̱ Cristo ko̱ jngo ra mì kì makjiín‑la̱?
47006016	Majìn, nga̱ jè ni'ya i̱ngo̱‑la̱ Nainá, mì kì ma nga ya̱ si̱jnaya jngo xkósòn ra nainá tsò‑la̱ xi̱ta̱. Nga̱ jién jnchreé ra meé ni'ya i̱ngo̱‑la̱ Nainá ra tíjnakon. Koni 'sín ijye kitsò Nainá a̱'ta 'tse̱ xi̱ta̱ ra makjiín‑la̱ a̱'ta 'tse̱, nga kitsò: Ya̱á kóti̱jnako̱ ko̱ ya̱á kojmejín‑la̱ na̱xi̱ndá‑na̱. 'A̱án ko̱ma Nainá‑la̱ ko̱ jñá ko̱ma xi̱ta̱ na̱xi̱ndá‑na̱.
47006017	'Koa̱á ma‑ni nga ko̱'sín kitsò‑te a̱'ta 'tse̱ xi̱ta̱‑la̱: Títjo̱kajion ya̱ a̱jin‑la̱ xi̱ta̱ kìi̱, ko̱ ti̱ncha'tàxìn‑la. Kì jñà chaájion kjoa̱ ra tjé tjín ya̱ ngixkoàa̱n, 'koa̱á 'sín ka̱ma‑ni nga 'a̱n skábétjò‑no.
47006018	'A̱n‑ná ra ska̱ábétjò‑no nga Na̱'ìn‑no ka̱ma, ko̱ jión ka̱ma jiòn i̱xti 'xi̱n‑na̱ ko̱ i̱xti íchjín‑na̱, 'koa̱á xian‑no 'a̱n ra Nainá 'mì‑na ra tíjna̱ títjòn‑no, 'a̱n ra ta 'a̱n ta̱jngo‑naa̱ ra 'ñó tse nga'ñó tjín‑na.
47007001	Jiòn 'ndsé ra tsjake̱‑no, tsa ko̱'sín tjín kjoa̱ ra tjínda‑la̱ Nainá ra a̱'ta tsa̱jién, machjeén‑ní nga ki̱ncha'taxín‑lá nga'tsì kjoa̱ ra tjé tjín ra síkitsón‑ná nga sítjé ijo‑ná ko̱ jè inìma̱ tsje‑ná. Kji'tá ni̱chjin kjótsjieé nga isa̱ tsje ki̱tsa̱hijyeé a̱'ta 'tse̱ Nainá nga ko̱'sín ki̱skón‑cheé ra jè.
47007002	Chjíbétjò‑náji̱n ya̱ a̱jin inìma̱‑no. Ji̱n, kjè tsa yá ra ji̱n 'cho niko̱‑ji̱n, ko̱ kjè tsa yá ra kjo̱bítsjen‑la̱ nìkitsón‑ji̱n, ko̱ kjè tsa yá ra ji̱n chìndo̱cha̱‑la̱ji̱n.
47007003	'Kia̱ nga ko̱'sín tíxin‑no, mì tsa mé ra tíbanè jé‑no; ijyeé ko̱'sín kíxin‑no 'kia̱ nga 'sa̱ ítjòn, jiòn‑jiòn, kji'tá ni̱chjin tsjacha‑laji̱n ko̱ ya̱á titsa̱jnakjeé ko̱ ya̱á ki̱yákjeé.
47007004	Ngi 'én kixi̱ kjón‑ní koni 'sín nga tíchjà‑no; 'ñó 'be‑la̱ takoàa̱n ra a̱'ta tsa̱jiòn, 'ñó ma'ñó takoàn ko̱ 'ñó sakó‑na kjo̱tsja ni̱'sín ta mé kjo̱hi'in ra 'se‑naji̱n.
47007005	Skanda 'kia̱ nga 'jíi̱‑ji̱n i̱ nangi Macedonia, kjè tsa mé ra níkjáya‑ji̱n. Kjín sko̱ya kjoa̱ i̱nchibatojin‑ji̱n: jndíi̱ ra ján tjín‑naji̱n kjo̱si; ngi ta kjo̱skoón titsa̱jin ki'ta‑ji̱n.
47007006	Tanga jè Nainá ra ma‑la̱ síje ikon jñà ra inda tjín ikon; jé isìje ikon‑naji̱n 'kia̱ nga 'ji jè Tito.
47007007	Ko̱ mì tsa tà ki‑ni nga 'jiìjkón‑naji̱n nga kjoje takòn‑ji̱n, kií‑te nga 'ñó tsja tjín‑la̱ ra a̱'ta tsa̱jiòn kó'sín nga inije takòn jiòn ra jè. Tsi'kéna̱jmí‑naji̱n nga 'ñó mejèn‑najiòn nga ska̱jieén. 'Koa̱á ti̱ kitsò‑naji̱n nga 'ñó tjín‑najiòn ra kjo̱ba ko̱ nga 'ñó tímakájno‑najiòn ra a̱'ta tsa̱'a̱n. 'Kia̱ nga kí'nchree̱ 'én kìi̱ isa̱á ta 'ñó tsja ki'se-isa‑na.
47007008	Ni̱'sín ta kjo̱ba ítsakatsjí‑najiòn 'kia̱ nga ko̱'sín ísikásén‑no xa̱jo̱n, kixi̱í kjoa̱ kjókájnoó‑na nga ti̱'sa̱ ítjòn ra a̱'ta tsa̱jiòn nga baá ki'se chiba ni̱chjin‑najiòn. Tanga 'ndi̱, mì kì ti̱ tsa tísíkájno‑naa̱.
47007009	Ta isa̱á jnchro, 'ñó tímatsja‑isa‑na, tanga mì tsa ki‑ni matsja‑na nga kjo̱ba tsakatsjí‑najiòn; kií‑ní nga jè kjo̱ba ra tsikitsa̱jnajin jiòn, jé tsasìko̱‑najiòn nga ma iníkájno jè jé‑no ko̱ nga ma tsáfa'ta‑la jiòn Nainá. Tsa ko̱'sín kjo̱ba‑najiòn koni 'sín mejèn‑la̱ Nainá, tsó‑ni kjoa̱ nga mì tsa mé kjoa̱'cho ra tsakjatsji‑la̱ji̱n.
47007010	'Kia̱ nga ko̱'sín maba‑la̱ inìma̱‑ná koni 'sín nga jè Nainá mejèn‑la̱, jé basìko̱‑ná nga ma níkájneé jé‑ná ko̱ mì tsa ti̱ jé fatsji‑ná, mé‑ni nga ma kítjo̱kajieén kjo̱hi'in 'tse̱ jé‑ná, ko̱ mì tsa mé ra a̱skan níkájno‑ná. Tanga tsa 'kia̱ ya̱ nchrabá‑ni kjoa̱ ra síba‑la̱ inìma̱‑ná a̱'ta 'tse̱ kjoa̱ ra tjín ya̱ i̱sà'nde, ta kjo̱biyaá sakó‑ná.
47007011	'Kia̱ nga ko̱'sín kjoba‑la̱ inìma̱‑najiòn koni 'sín nga jè Nainá mejèn‑la̱, jión i̱nchi'ya‑no 'ndi̱‑ni̱ nga 'ñó tse tjín‑ni kjo̱nda ra isakò‑no. Nga̱ 'ñó i̱nchibinè‑la̱ ijo‑no kjoa̱ ra nda tjín, ko̱ 'ñó i̱nchibixkàn‑tjiò ijo‑no nga mì mé kjoa̱ tjín‑no; 'ñó i̱nchinìjticha a̱'ta 'tse̱ kjoa̱ ra 'cho tjín, ko̱ 'ñó tjín‑no kjoa̱ skon, 'ñó mejèn‑no nga ska̱jieén, ti̱'koa̱ 'ñó makájno‑no jè ra a̱'ta tsa̱'a̱n, ko̱ ki'tsí‑la̱ kjo̱hi'in jè xi̱ta̱ ra 'cho ki'sìn. Ta nga'tsì‑ni kjoa̱ kìi̱, 'koa̱á 'sín tsakon jiòn ijo‑no nga mì tsa mé jé tjín‑no ra a̱'ta 'tse̱ kjoa̱ kìi̱.
47007012	'Kia̱ nga ko̱'sín ítsikinda‑najiòn xa̱jo̱n, mì tsa jè ísikítsjee̱n a̱'ta 'tse̱ xi̱ta̱ ra 'cho ki'sìn, ko̱ a̱'ta 'tse̱ jè ra 'cho kjomà'tin. Jé‑ní ra mejèn‑na nga ti̱jiòn kjòn nda katachi̱ya‑no kó'sín nga tsjacha‑náji̱n.
47007013	Jñá nga'tsì kjoa̱ kìi̱ ra 'ñó isìje takòn‑naji̱n. Ni̱'sín isakò‑naji̱n kjoa̱jetakòn ra a̱'ta 'tse̱ kjoa̱ kìi̱, tanga isa̱á ta 'ñó kjotsja-isa‑naji̱n 'kia̱ nga kijcha‑ji̱n jè Tito nga 'ñó tsja tjín‑la̱, ta nga̱tjì‑la̱ nga 'ñó tse kjo̱nda ra isakò‑la̱ ra a̱'ta tsa̱jiòn.
47007014	Ijyeé a̱sa ko̱kíxian‑la̱ jè Tito nga 'ñó 'be‑la̱ takoàa̱n ra a̱'ta tsa̱jiòn ko̱ mì tsa 'cho i̱nchiníkíjna‑nájiòn. Koni 'sín nga ngi 'én kixi̱‑ní nga'tsì jè 'én ra ijye inakjoáko̱‑laji̱n, 'koa̱á ti̱'sín 'én kixi̱ kjomà‑ni jñà 'én ra ko̱tsi'kìn‑la̱ji̱n jè Tito ra a̱'ta tsa̱jiòn.
47007015	Jè Tito, isa̱á ta 'ñó matsjake-isa‑najiòn 'kia̱ nga bítsjen‑la̱ kó'sín nga nda inìhitjasòn‑la. Ko̱ nga 'ñó nda ichjíbétjò jiòn 'kia̱ nga ijchòjkon‑no ko̱ ti̱'koa̱á 'ñó nda kijchaxkón‑te.
47007016	'Ñó matsja‑na nga ko̱'sín nda ma ba'tá takòn‑najiòn ra a̱'ta 'tse̱ ta mé kjoa̱‑ni.
47008001	Jiòn 'ndsé ko̱ tichjeé, mején‑te‑naji̱n 'kéna̱jmí‑laji̱n kjo̱nda ra jè Nainá títsjá‑la̱ na̱xi̱ndá‑la̱ Cristo ra títsa̱jna ya̱ nangi Macedonia.
47008002	Ni̱'sín takó 'ñó i'in tjín kjoa̱ ra i̱nchibatojin, 'ñó tjín‑la̱ kjo̱tsja inìma̱‑la̱. Ko̱ ni̱'sín 'ñó ndí xi̱ta̱ i̱ma̱, isa̱á ta 'ñó tse i̱nchitsjá kjo̱tjò ra jè Nainá i̱nchisínga̱tsja, 'koa̱á jngoya‑la̱ koni tsa xi̱ta̱ nchi̱ná.
47008003	'A̱n kjón kíjtsee̱ nga ngi ko̱ó kjo̱tsja‑la̱ kitsjà koni 'ki kjomà ra ki'sìn, ko̱ skanda isa̱á tse kitsjà‑isa koni 'ki nga ijchòtji̱ngi nga'ñó‑la̱.
47008004	'Ñó tsikítsa'ba‑naji̱n nga kitsò‑naji̱n: “Ti̱'nde‑náji̱n nga ko̱ma 'ki̱ chiba‑te‑ji̱n kjo̱tjò ra ki̱ji̱‑la̱ jñà xi̱ta̱ tsje‑la̱ Nainá ra tíchija'ta‑la̱.”
47008005	Isa̱á kjìn kjoa̱ ki'sìn‑isa koni 'sín nga i̱nchichiñá‑la̱ji̱n. Ítjòn nangi isíkítsa̱jna inìma̱‑la̱ ra a̱'ta 'tse̱ Nainá, ko̱ a̱kjòn, 'kia̱á ko̱'sín ki'sìn‑te ra a̱'ta tsa̱ji̱n koni 'sín nga mejèn‑la̱ Nainá.
47008006	'Koa̱á ma‑ni nga ko̱'sín tsikitsa'ba‑la̱ji̱n jè Tito, nga takó jè katabíxkójin jñà kjo̱tjò ra nchrabájin inìma̱‑no koni jngo kjo̱nda ra si̱nga̱tsja jiòn Nainá. Ko̱'sín katasíkjehe'ta xá ra ki'tsì‑la̱ nga ti̱'sa̱ ítjòn.
47008007	Koni 'sín nga 'ñó nda 'nià jiòn nga'tsì kjo̱nda: nga nda makjiín‑najiòn a̱'ta 'tse̱ Cristo, nga tjín‑no 'én kó'sín nakjoá, ko̱ nga tjín‑no kjoa̱chji̱ne̱, ko̱ nga titsa̱jnanda‑no nga ma si̱itjasòn kjoa̱ ra nda tjín, ti̱'koa̱ nga tjín‑no kjo̱tsjacha ra a̱'ta tsa̱ji̱n; 'koa̱á ti̱'sín machjeén nga ti̱'koa̱ katama‑no 'tio̱o jè kjo̱nda ra̱kìi̱.
47008008	Mì tsa jngo kjo̱téxoma tíbiné‑no 'kia̱ nga ko̱'sín tíxin‑no. Jé ra mejèn‑na nga jcha̱‑la̱ a kixi̱ kitií kjoa̱ nga tjín‑no kjo̱tsjacha, koni 'sín nga 'ñó tjín‑la̱ kjo̱tsjacha jñà xi̱ta̱ ra i'ka nga síxátíya‑la̱ ijo‑la̱ nga tsjá kjo̱tjò‑la̱.
47008009	Ijyeé 'ya‑nájiòn jè kjo̱nda‑la̱ Jesucristo ra tíjna ítjòn‑ná nga ta nga̱tjì‑la̱ nga 'ñó kjotsjake‑najiòn, xi̱ta̱ i̱ma̱á ki'sìn ijo‑la̱, ni̱'sín xi̱ta̱ nchi̱ná kjòn‑ni ra jè, mé‑ni nga koni 'sín nga xi̱ta̱ i̱ma̱ kjomà ra jè, tsa̱jión 'kín‑la kjoa̱nchi̱ná ra tjín‑la̱.
47008010	Tsjaá‑no kjo̱bítsjen‑na̱ ra a̱'ta 'tse̱ kjoa̱ kìi̱, nga̱ kjeèn‑no ndi̱yá; jiòn ra tsikì'tsia̱à nga ko̱'sín ki'nià a̱'ta 'tse̱ kjoa̱ kìi̱, mì tsa ta mejèn‑no nga tsikì'tsia̱à, skanda 'ñó kjomejèn‑no tsi'kiò, skanda ti̱'kia̱‑ni ni̱chjin jngo inó.
47008011	Ti̱kjehe'tin‑la ijo‑no nga 'kio̱ò 'ndi̱‑ni̱, koni 'sín nga 'ñó tsja tjín‑no nga mejèn‑no tsi'kiò, 'koa̱á ti̱'sín ti̱hitjasòn nga 'tio̱o kjo̱tjò‑no koni 'ki nchrabájin inìma̱‑no.
47008012	Tsa jngo xi̱ta̱ tíjnanda nga inìma̱‑la̱ nchrabájin‑ni nga mejèn‑la̱ tsjá, Nainá sasén‑la̱ koni 'ki ra ma ra 'sín, mì tsa tsato tíníjé‑la̱.
47008013	Mì tsa jè ra mejèn‑la̱ Nainá nga katasíjchija'ta‑najiòn 'kia̱ nga ki̱si̱ko̱ jiòn jñà xi̱ta̱ ra i'kaa̱, jé‑ní nga ngásòn ngáya kata'se‑ná nga'tsì‑ná ta mé ra machjeén‑ná.
47008014	Kó'ki tjín‑najiòn 'ndi̱ 'ndi̱, 'ti̱‑la jiòn koni 'ki chija'ta‑la̱, mé‑ni 'kia̱ nga jiòn ra si̱ìjchija'ta‑najiòn, ti̱'koa̱á jñá tsjá‑no kó'ki 'se̱‑la̱, mé‑ni nga ngásòn ngáya 'se̱‑no mé ra ko̱chjeén‑no.
47008015	Koni 'sín nga tíchja̱ Xa̱jo̱n‑la̱ Nainá nga tsò: “Jè ra kjìn tsikíxkó, mì tsa mé ra tsijnengi‑la̱; ko̱ jè ra chiba tsikíxkó, mì tsa mé ra ichija'ta‑la̱.”
47008016	Tse kjo̱nda kata'se‑la̱ Nainá, nga 'koa̱á ti̱'sín isíkíjna inìma̱‑la̱ Tito nga ko̱'sín isíkájno‑te ra a̱'ta tsa̱jiòn koni 'sín nga kjókájno‑na ra 'a̱n.
47008017	Kixi̱í kjoa̱ jè Tito kjokjiín‑la̱ koni 'sín nga tsiki'tiáa̱n; tanga jè, 'ñó kjomejèn ko̱ 'sa̱‑la̱ nga ikatsíjen‑najiòn ko̱ ngi ta kjo̱nda 'tse̱‑ní nga ko̱'sín tífìkatsíjen‑najiòn ra jè.
47008018	Ya̱á ta̱ña i̱nchinìkasén‑ko̱‑ji̱n jè Tito, jngo 'ndsé ra ijye nda na'yá‑la̱ ya̱ a̱jin‑la̱ nga'tsì na̱xi̱ndá‑la̱ Cristo nga kó'sín tísíxáko̱ jè 'én xi̱tse̱ ra nda tsò a̱'ta 'tse̱ Cristo.
47008019	Ko̱ mì tsa ki‑nì nga ijye nda 'yaxkon‑la̱, jñà sabá xi̱ta̱ na̱xi̱ndá‑la̱ Cristo ra ko̱'sín tsjahíjin mé‑ni nga ta̱ña i̱ko̱‑naji̱n, 'kia̱ nga kongíko̱‑ji̱n kjo̱tjò ra ji̱n i̱nchibíxkó‑ji̱n, mé‑ni nga jè Na̱'ín‑ná isa̱ jeya katijna‑nì, ko̱ nda kata'ya‑la̱ nga ya̱á nchrabájin‑ni ya̱ inìma̱‑na̱ji̱n nga ko̱'sín 'nià‑ji̱n.
47008020	'Koa̱á 'sín ko̱ma‑ni nga mì yá xi̱ta̱ 'cho ki̱tso̱‑naji̱n a̱'ta 'tse̱ kjo̱tjò ra nda 'ki tjín‑ni ra ji̱n i̱nchibíxkó‑ji̱n.
47008021	Jè ra mejèn‑naji̱n nga mì tsa ta ya̱ ngixko̱n Na̱'ín‑ná kixi̱ katana'yá‑naji̱n, ti̱'koa̱á kixi̱í katana'yá‑te‑naji̱n ya̱ ngixko̱n xi̱ta̱.
47008022	Ìjngo‑isa 'ndsé ya̱ ta̱ña i̱nchinìkasén‑ko̱‑ji̱n jè Tito, ra kjokjìn kjoa̱ 'ya‑ji̱n nga bínè‑la̱ ijo‑la̱, ko̱ isa̱á 'ñó bínè‑la̱ ijo‑la̱ 'ndi̱ 'ndi̱ 'kia̱ nga ko̱'sín ijye nda bá'ta ikon‑no ra jiòn.
47008023	Ra jè Tito, ya̱á ta̱ña báhijtako̱‑na ra jè, ko̱ ta̱ñaá níxá‑ji̱n ra a̱'ta tsa̱jiòn; a̱'ta 'tse̱ 'ndsé ra i'ka ra jò ma‑ni, jñá xi̱ta̱ na̱xi̱ndá‑la̱ Cristo isìkasén ra jñà, nga̱ ra a̱'ta 'tse̱ jñà xi̱ta̱ kìi̱, jé Cristo jeya bijna.
47008024	Mé‑ni nga nda katabe‑ni nga'tsì xi̱ta̱ na̱xi̱ndá‑la̱ Cristo, nda ti̱ko̱o jiòn jñà xi̱ta̱ kìi̱ nga ta̱kón‑la kó'ki kjo̱tsjacha tjín‑no ra a̱'ta 'tse̱, mé‑ni nga ske̱‑ni ra jñà nga 'én kixi̱‑ní koni 'sín nga nda nakjoá‑ji̱n ra a̱'ta tsa̱jiòn.
47009001	A̱'ta 'tse̱ kjo̱tjò ra tímaxkó nga tíbisiko̱'ta jñà xi̱ta̱‑la̱ Nainá ra i̱nchichija'ta‑la̱, mì kì machjeén tsa mé 'én ra 'a̱n kindá‑najiòn.
47009002	Nga̱ ijyeé be‑náa̱ nga titsa̱jnanda‑nájiòn nga 'kio̱ò kjo̱tjò‑no, 'koa̱á ma‑ni nga 'ñó matsja‑na ra a̱'ta tsa̱jiòn, 'kia̱ nga ítsi'kena̱jmí‑la̱ jñà xi̱ta̱ ra ya̱ nangi Macedonia títsa̱jna, nga ti̱ ni̱chjin jngo inó tjín‑ni nga mejèn‑najiòn 'kio̱ò kjo̱tjò‑no, jiòn ra ya̱ titsa̱jna ya̱ nangi Acaya. 'Kia̱ nga ko̱'sín ítsi'kena̱jmí‑la̱ nga ijyeé nda tihijyondá jiòn, isa̱á ta 'ñó kjotsja‑la̱ nga ti̱'koa̱á mejèn‑la̱ nga tsjá‑te jñà kjo̱tjò‑la̱.
47009003	Kií xá ísikásén‑najiòn jñà 'ndsé kìi̱, mé‑ni nga mì tsa ta 'én ndiso ka̱ma‑ni koni 'sín nga ijye 'ñó nda kíchjà ra a̱'ta tsa̱jiòn. Jé‑la ra nda tjín tsa ko̱'sín ijye titsa̱jnanda jiòn koni 'sín ijye kíxian.
47009004	Tsa tjín i'ka‑ni xi̱ta̱ ra ya̱ i̱'nde‑la̱ ya̱ nangi Macedonia ra mejèn‑la̱ nga i̱ko̱‑na 'kia̱ nga kjiáa̱n, tsa takó kjè kì titsa̱jnanda‑najiòn 'kia̱ nga kijcho‑ji̱n, koni 'sín nga chiñá‑ji̱n, ta ko̱sabáa‑naji̱n, ko̱ jiòn, isa̱á ta tse kjo̱sabà ki̱tsa̱jiòn.
47009005	'Koa̱á ma‑ni nga ko̱'sín ísikítsjee̱n nga tsikitsá'ba‑la̱ jñà 'ndsé nga tje̱n katafikatsíjen ítjòn‑najiòn, mé‑ni nga tje̱n kátíxkó jè kjo̱tjò ra ijye ko̱'sín tsikinè‑la ijo‑no nga 'kio̱ò, mé‑ni nga ijye tíjnanda‑ni koni jngo kjo̱tjò ra inìma̱‑no inchrabàjin‑ni ko̱ mì tsa jngo kjo̱tjò ra kjo̱'ñó i̱nchima‑no.
47009006	Ti̱kítsjen jè 'én ra tsò: Jè xi̱ta̱ ra chiba tsajmì bítje̱, chibaá tsajmì majchá‑la̱; ko̱ jè ra kjìn tsajmì bítje̱, kjín tsajmì majchá‑la̱.
47009007	Ko̱'ki 'tio̱o nga jngó jngó‑no koni 'ki nga nchrabájin inìma̱‑no; kì tà ko̱ kjo̱ba‑no nga 'biò ko̱ kì tà jò tjín‑no nga 'biò. Nainá, jé tsjake xi̱ta̱ ra ngi ko̱ kjo̱tsja‑la̱ tsjá.
47009008	Jè Nainá maá‑la̱ nga ko̱'sín 'si̱in nga 'se̱ ijye‑najiòn ta mé kjo̱nda‑ni, mé‑ni nga sa̱kò ki'ta‑najiòn kó'ki tsajmì machjeén‑no; nga skanda ki̱jnengií‑no ra sa̱kò‑no, mé‑ni ko̱'sín ma ki̱si̱ko̱'ta‑no ta ñáa̱ kjoa̱ ra nda tjín.
47009009	'Koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: Nda kjón isìka'bí nga kitsjà‑la̱ jñà ra xi̱ta̱ i̱ma̱. Ko̱ jè kjoa̱kixi̱ ra 'sín, tíjna ki'ta‑ní skanda ta kjiá‑nioo̱.
47009010	Jé Nainá ra tsjá tje̱‑la̱ tsajmì nga síxáko̱ nangi jñà xi̱ta̱, ko̱ ti̱'koa̱ tsjá‑la̱ ni̱ño̱ ra bakjèn; jé tsjá‑no mé tsajmì ra kítje̱e ko̱ 'koa̱á 'sín 'si̱in nga isa̱ ko̱kjìn‑ya tsajmì‑no, ko̱ kjín kjo̱nda sa̱kò‑najiòn koni 'sín tjín kjo̱nda ra 'sia̱an.
47009011	'Se̱é‑no ta mé kjoa̱nchi̱ná‑ni, mé‑ni nga ngi ko̱ó inìma̱‑no nga 'kio̱ò ta mé kjo̱tjò‑ni; mé‑ni nga kjìn xi̱ta̱ ki̱tso̱‑la̱ Nainá: “Tse kjo̱nda kata'se‑li Na̱'ìn a̱'ta 'tse̱ jè kjo̱tjò ra kitsjà xi̱ta̱ kìi̱.”
47009012	'Kia̱ nga ko̱'sín i̱nchimahíko̱o‑la̱ji̱n jè nga'ñó ra̱kìi̱ jñà 'ndsé, mì tsa ta jè‑ni nga ma tíbisiko̱ mé ra chija'ta‑la̱ jñà xi̱ta̱‑la̱ Cristo. Ti̱'koa̱á ya̱á nchrabá‑ni nga 'ñó kjìn xi̱ta̱ i̱nchitsò‑la̱ Nainá: “Tse kjo̱nda kata'se‑li.”
47009013	Jñà xi̱ta̱ kìi̱, 'kia̱ nga ko̱nga̱tsja kjo̱tjò kìi̱, jeyaá si̱ìkíjna Nainá ta nga̱tjì‑la̱ nga ma‑najiòn ko̱'sín nihitjasòn jiòn koni 'sín nga makjiín‑no ra a̱'ta 'tse̱ 'én xi̱tse̱‑la̱ Cristo ra nda tsò, ko̱ nga maá‑najiòn 'biò kjo̱tjò‑no ra tíbisiko̱'ta ra jñà, ko̱ jñà xi̱ta̱ ra kj'ií‑isa.
47009014	Ti̱'koa̱á 'ñó tsja 'se̱‑la̱ nga ki̱chja̱'ta‑la̱ Nainá ra a̱'ta tsa̱jiòn; ya̱á jcha̱‑la̱ nga 'ñó tsjake‑najiòn ta nga̱tjì‑la̱ nga tseé kjo̱nda tísakó‑najiòn ra a̱'ta 'tse̱ Nainá.
47009015	¡Tse kjo̱nda kata'se‑la̱ Nainá, nga ijye tsikíjnanda jngo‑ná kjo̱tjò ra 'ñó chjí‑la̱, skanda mí kì sakó‑ná 'én kó'sín nga 'ki̱‑lá kjo̱nda!
47010001	'A̱n ra Pablo 'mì‑na, 'koa̱á 'sín tíbitsá'ba‑no a̱'ta 'tse̱ Cristo jè ra indakjoa̱ tíjna ko̱ ra tjín‑la̱ kjo̱nda. Nga̱ tjín i'ka xi̱ta̱ ra tsò nga 'kia̱‑ró ya̱ tíjna̱jin‑najiòn, 'ñó‑ró i̱ma̱ kjoa̱ 'siaa̱n, ko̱ 'kia̱ nga kjin tíjna̱, 'ñó‑ró xíjiaa̱n.
47010002	'Koa̱á 'sín tíbitsá'ba‑no nga tje̱n tindajín i'ka kjoa̱ ra tjín, mé‑ni nga 'kia̱ nga kijchòo̱, mì tsa ti̱ 'a̱n 'ñó kokó‑na jñà xi̱ta̱ ra ko̱'sín i̱nchichja̱jno i'ka‑naji̱n, nga tsò nga ta 'koa̱á‑ró 'sín i̱nchi'nià‑ji̱n koni 'sín 'sín jñà ra taxki̱ xi̱ta̱ i̱sà'nde; ko̱ tsa majìn, 'a̱n ijyeé ko̱'sín tíjnanda nga ko̱'sín 'ñó kokóo̱ jñà xi̱ta̱ kìi̱.
47010003	Kixi̱í kjoa̱, xi̱ta̱ i̱sà'nde‑náji̱n, tanga mì tsa ko̱'sín 'nià‑ji̱n koni 'sín 'sín jñà ra taxki̱ xi̱ta̱ i̱sà'nde 'kia̱ nga mé kjoa̱ ra bixkàn‑ko̱‑ji̱n.
47010004	Jñà nga'ñó ra nichjeén‑ji̱n koni tsa ki̱cha̱ nga bixkàn‑tjì‑ji̱n ijo‑na̱ji̱n ya̱ i̱sà'nde, mì tsa a̱'ta 'tse̱ xi̱ta̱ nchrabá‑ni. A̱'ta 'tse̱é Nainá nchrabá‑ni, ko̱ maá‑la̱ nga síkjehesòn nga'tsì nga'ñó‑la̱ ni̱í ra batéchjà‑la̱ 'én‑la̱ Nainá.
47010005	Ko̱ nìkitsón‑ña‑náji̱n nga'tsì kjo̱bítsjen ra 'cho tjín, ko̱ jngó jngó kjoa̱'ngatakòn ra batéchjà nga kondra̱ fì‑la̱ koni 'sín tjín kjoa̱chji̱ne̱‑la̱ Nainá, bìchjà'ya tsje‑náji̱n kjo̱bítsjen kìi̱ mé‑ni nga ta jè Cristo katasíhitjasòn‑la̱.
47010006	Titsa̱jnanda‑náji̱n nga 'ki̱‑la̱ji̱n kjo̱hi'in nga'tsì ra mì si̱hitjasòn, 'kia̱ nga ijye jcha̱‑ji̱n nga ijyeé nda i̱nchinitjasòn ra jiòn.
47010007	'Koa̱á 'sín chítsijen koni 'sín tjín kjoa̱ ra tíma. Tsa tjín jngo xi̱ta̱ ra ko̱'sín tsò‑la̱ ijo‑la̱ nga jè Cristo isìkasén, 'koa̱á 'sín nda katasíkítsjen nga ti̱'koa̱á ji̱n, jé kjón Cristo kisìkasén‑te‑náji̱n koni ra jè.
47010008	Ni̱'sín sa'koa̱ 'a̱n 'ñó nda sìkíjnaa̱ ijo‑na̱ a̱'ta 'tse̱ xá ra ji̱n tsi'kì‑naji̱n, mì kì masabà‑na; nga̱ kií xá isìnga̱tsja‑naji̱n jè Na̱'ín‑ná jè xá ra̱kìi̱ mé‑ni nga jiòn, isa̱ nda ki̱tsa̱jna‑najiòn, mì tsa ki‑ni nga ji̱n si̱kitsón‑ya‑laji̱n,
47010009	mé‑ni nga mì ko̱'sín ki̱ya‑najiòn nga ta jè ra mejèn‑na nga minchaxkón‑najiòn 'kia̱ nga ko̱'sín sikásén‑no xa̱jo̱n.
47010010	Nga̱ tjín i'ka xi̱ta̱ ra tsò: “Jñà xa̱jo̱n‑la̱ ra síkasén, sí 'ñó tíchja̱, ko̱ sí 'ñó tjín 'én ra síkasén. Tanga 'kia̱ nga ijye tíjna saba kjòn‑ni ra jè, mì tsa sí xkón 'ki‑ni, ko̱ jñà 'én ra chja̱, nda mí yá ra nda sísin‑la̱.”
47010011	Jè xi̱ta̱ ra ko̱'sín tsò, ko̱'sín nda katasijin‑la̱, koni 'sín tsò jñà 'én ra bi'ta‑ji̱n ya̱ xa̱jo̱n ra nikasén‑ji̱n 'kia̱ nga kjin titsa̱jna‑ji̱n, 'koa̱á ti̱'sín 'sia̱n‑ji̱n 'kia̱ nga ijye titsa̱jna masen kjòn‑ji̱n ya̱ a̱jin‑la̱ xi̱ta̱.
47010012	Kixi̱í kjoa̱, mì kì tsò takòn‑ji̱n nga ya̱ nijngoko̱‑ji̱n ijo‑na̱ji̱n ko̱ mì tsa ya̱ níngásòn‑ko̱‑ji̱n jñà xi̱ta̱ ra ti̱jñà 'nga síkítsa̱jna‑ni ijo‑la̱. Jñà xi̱ta̱ kìi̱, 'kia̱ nga ti̱jñà síngásòn‑kjo‑ni ijo‑la̱ ko̱ ti̱jñà kotsíjen‑jnó‑ni xákjén, mì kì machi̱ya‑la̱ mé kjoa̱ ra 'sín.
47010013	Mì tsa jè nda si̱kítsa̱jna‑naji̱n ijo‑na̱ji̱n ya̱ ñánda̱ mì tsa ya̱ bako̱‑naji̱n. Ko̱ mì kì tsa ko̱tonè‑la̱ji̱n chi̱ba̱‑la̱ koni 'ki nga ijye tjínda‑la̱ Nainá nga ma si̱xá‑ji̱n. Nga̱ jé kitsjá'nde‑naji̱n nga ma ijchò‑ji̱n skanda ya̱ ñánda̱ nga titsa̱jna jiòn ra xi̱ta̱ Corinto 'mì‑no.
47010014	Kixi̱í kjoa̱, tsa mì‑laji̱n ijchò ítjòn‑ji̱n, i̱nchinìkatonè‑la̱ji̱n chi̱ba̱‑la̱ koni 'sín 'ki ki'tsì'nde‑naji̱n. Tanga ji̱ín ijchòko̱ ítjòn‑laji̱n jè 'én xi̱tse̱ ra nda tsò a̱'ta 'tse̱ Cristo.
47010015	Mì tsa jñà nda i̱nchiníkítsa̱jna‑naji̱n ijo‑na̱ji̱n jñà xá ra ki'sìn xi̱ta̱ ra kj'ií; tsa ko̱'sín 'sia̱n‑ji̱n, 'kia̱á‑la nga ko̱tonè‑la̱ji̱n chi̱ba̱‑la̱. Jé ra mejèn‑naji̱n, koni 'sín nga isa̱ 'ñó ko̱kjiín-isa‑najiòn, 'koa̱á 'sín isa̱ ko̱tse‑isa jè xá ra 'sia̱n‑ji̱n ya̱ a̱jin tsa̱jiòn, tanga ta 'koa̱á 'sín tje̱n si̱xá‑ji̱n koni 'ki ijye tje̱n chi̱ba̱‑la̱.
47010016	'Koa̱á 'sín 'kéna̱jmíya-isa‑ji̱n jè 'én xi̱tse̱ ra nda tsò a̱'ta 'tse̱ Cristo ya̱ i̱'nde ra fì‑isa nga bateé na̱xi̱ndá‑no ya̱ ñánda̱ nga kjè tsa yá ra bijchó 'kéna̱jmíya, mé‑ni nga mì jñà xá ra ijye ki'sìn xi̱ta̱ ra kj'ií, nda si̱kítsa̱jna‑naji̱n ijo‑na̱ji̱n.
47010017	Jè ra jeya si̱ìkíjna ijo‑la̱, ta isa̱á jnchro jè Nainá jeya katasíkíjna.
47010018	Nga̱ mì tsa jè ra nda ki̱tjongi jè ra ti̱jè nda síkíjna‑ni ijo‑la̱, jé‑ní ra jè Nainá ko̱'sín ki̱tso̱ nga bakén‑la̱ nga nda kíjna.
47011001	¡Mején‑na tsa katachíkjoa̱ jngohíjta‑najiòn nga ki̱ná'ya‑ná, nga̱ 'koa̱á 'sín kichjàa̱ koni tsa mì nda tjín kjo̱bítsjen‑na̱! ¡'Tia̱àn kjo̱nda katachíkjoa̱ jngohíjta‑no!
47011002	Nga̱ 'koa̱á 'sín makájno‑na ra a̱'ta tsa̱jiòn‑jiòn koni 'sín makájno‑la̱ jè Nainá mé‑ni nga mì kj'ií kohíko̱‑no. Nga̱ jngoó 'xi̱n ijye isíkíjna'ñó‑no ra jè Cristo ko̱ 'koa̱á 'sín mejèn‑na singátsja‑no a̱'ta 'tse̱ Cristo koni tsa jngo chjo̱ón xa̱ngó ra tsje tíjna.
47011003	Tanga jé ra títsakjoo̱n, koni 'sín ki'sìn jè ye̱ nga ko̱ó kjoa̱ maña̱‑la̱ nga iskonda̱cha̱‑la̱ jè chjo̱ón ra tsi'kìn Eva, tsa ko̱'sín ko̱ka̱ma'tin‑te jiòn, tsa ko̱'sín ki̱'nde‑te jiòn nga si̱ìkitsón kjo̱bítsjen‑no nga ngakjá kongió koni 'sín nga ijye kixi̱ kji'tatákon jiòn jè Cristo.
47011004	Nga̱ bi'nde‑no 'kia̱ nga bijchójkon‑no jñà xi̱ta̱ ra isa̱ kj'ií 'sín 'béna̱jmíya‑no ra a̱'ta 'tse̱ Jesús koni 'sín ijye tsi'kèna̱jmíya‑laji̱n. Ko̱ makjiín‑te‑najiòn 'kia̱ nga isa̱ kj'ií 'sín tsò kjo̱bítsjen ra 'béna̱jmíya‑no a̱'ta 'tse̱ Inìma̱ Tsje‑la̱ Nainá ra ijye ichjíbé jiòn ya̱ a̱jin inìma̱‑no. Ti̱'koa̱á makjiín‑te‑najiòn 'kia̱ nga isa̱ kj'ií tsò 'én xi̱tse̱ ra nda tsò a̱'ta 'tse̱ Cristo ra 'béna̱jmíya‑no koni 'sín tsò jè ra kjokjiín ítjòn‑no. Ta isa̱á sasén‑no nga na'yá‑la jñà xi̱ta̱ kìi̱.
47011005	'Koa̱á 'sín síkítsjen ra 'a̱n, nga mì tsa mé ra isa̱ nangi tíjna̱‑la̱ jñà xi̱ta̱ ra ko̱'sín 'yaxkon jiòn nga jñà títsa̱jna ítjòn‑la̱ xi̱ta̱ ra tsikíxáya‑la̱ Cristo.
47011006	Ni̱'sín mì tsa tsijen ískotá'yáa̱ koni 'sín nga chjàa̱, tanga mì tsa mé kjo̱bítsjen ra chija'ta‑na ra a̱'ta 'tse̱ 'én‑la̱ Nainá. Ko̱ 'koa̱á 'sín ijye nda tsakon kjòn‑laji̱n a̱'ta 'tse̱ nga'tsì kjoa̱ ra ijye ki'nià‑ji̱n.
47011007	¿A 'choó tjín koni 'sín kí'siaa̱n 'kia̱ nga ta ítsakon‑yá kjo̱tjò‑najiòn jè 'én xi̱tse̱‑la̱ Nainá ra nda tsò, nga mì tsa mé ra ísíjé‑no? Nda kísihi̱ma̱á‑na ijo‑na̱ mé‑ni nga jiòn nda tsikitsa̱jna‑najiòn.
47011008	Skanda jñà xi̱ta̱ na̱xi̱ndá‑la̱ Cristo ra xìn i̱'nde tjítsa̱jna ítsachrjéjno‑la̱ nga kítsja'ndé‑la̱ nga tsikíchjí‑na, mé‑ni nga kjomà ísíxáko̱o‑no ra jiòn.
47011009	'Kia̱ nga mé ra kjochjeén‑na 'kia̱ nga ya̱ tsakáti̱jnako̱‑no, ni̱yá ra ísijtí‑la̱. Ta mé tsajmì ra kjochjeén‑na, jñá 'ndsé ra 'ji‑ni ya̱ nangi Macedonia kitsjà‑na. 'Koa̱á 'sín kí'siaa̱n nga majìn‑naa̱ nga jiòn i'in‑ya kjomà‑no, ko̱ takó 'koa̱á 'sín 'sin‑isaa̱.
47011010	Ngi ko̱ó 'én kixi̱‑la̱ Cristo ra ijye ko̱'sín tíjnajin‑na nga ko̱'sín chjàa̱, nga̱ mì kì yá ra ma ko̱techjà‑na ya̱ nga tíjngo nangi Acaya nga nda ma síkíjna ijo‑na̱ a̱'ta 'tse̱ kjoa̱ ra kí'siaa̱n, nga̱ ta kjo̱tjò ítsakon‑yá‑no.
47011011	¿Mé‑ni ko̱'sín xian‑na? ¿A kií‑ní nga mì kì tsjake̱‑najiòn? Jè Nainá ndaá be nga 'ñó tsjake̱‑najiòn.
47011012	Koni 'sín tí'siaa̱n, takó 'koa̱á 'sín 'si̱in‑isa, mé‑ni nga mì kì tjó'nde‑la̱ jñà xi̱ta̱ ra mejèn‑la̱ nga ta ijo‑la̱ jeya si̱ìkítsa̱jna a̱'ta 'tse̱ kjoa̱ ra 'sín, nga mejèn‑la̱ ko̱'sín kítsa̱jna koni ra ji̱n.
47011013	Nga̱ jñà xi̱ta̱ kìi̱, mì tsa yá ra tsijen tsikíxáya‑la̱. Ta kií xá 'sín nga xi̱ta̱ bíndo̱cha̱‑la̱, nga ko̱'sín síngoya ijo‑la̱ koni tsa ngi jè saba Jesucristo tsikíxáya‑la̱.
47011014	Ko̱ mí‑la tsa ko̱xkón‑ná kjoa̱ kìi̱, nga̱ skanda jè xi̱ta̱‑ni̱í maá‑la̱ ko̱'sín si̱ìngoya ijo‑la̱ nga ko̱'sín ko̱tsíjen koni jngo ìkja̱li̱ ra 'ñó fate ni'í‑la̱, koni tsa ìkja̱li̱ 'tse̱ Nainá.
47011015	'Koa̱á ma‑ni nga jñà xi̱ta̱ ra ya̱ síxá'ta‑la̱ jè xi̱ta̱‑ni̱í, mì tsa jngo kjoa̱ ra ko̱xkón‑ná tsa ko̱'sín síngoya ijo‑la̱ nga ko̱'sín ko̱ma koni tsa xi̱ta̱ ra 'béna̱jmíya kjoa̱ kixi̱‑la̱ Nainá. Tanga jñà xi̱ta̱ kìi̱, 'koa̱á 'sín tjábé‑la̱ chjí‑la̱ a̱skan‑nioo̱, koni 'sín tjín kjoa̱'cho ra i̱nchi'sín.
47011016	'Koa̱á 'sín tíxin india‑no, kì ti̱ tsja yá ra ko̱'sín tsò‑ni nga mì nda tíjna kjo̱bítsjen‑na̱; ni̱'sín tsa ko̱'sín níkítsjen jiòn, ti̱'nde‑ná nga ko̱'sín kokó‑no koni tsa mì nda tíjna kjo̱bítsjen‑na̱, mé‑ni nga ti̱'koa̱á 'a̱n, ko̱ma‑te nda síkíjna‑na ijo‑na̱.
47011017	Jñà 'én ra tíchjàa̱ nga 'a̱n nda sìkíjnaa̱ ijo‑na̱, 'koa̱á 'sín tíchjàa̱ koni tsa mì nda tíjna kjo̱bítsjen‑na̱ nga jngoó 'én ra mì kì sasén‑la̱ Na̱'ín‑ná.
47011018	Koni 'sín kjìn ma‑ni xi̱ta̱ ra 'ñó nda síkítsa̱jna ijo‑la̱ a̱'ta 'tse̱ kjoa̱ ra 'sín ya̱ i̱sà'nde, 'koa̱á ti̱'sín mejèn‑na ra 'a̱n nga nda sìkíjnaa̱ ijo‑na̱.
47011019	'Koa̱á bixó jiòn nga 'ñó tjín‑no kjo̱bítsjen, tanga bi'nde‑nájiòn nga kótsò‑no xi̱ta̱ ra mì kì nda tjíhijyo kjo̱bítsjen‑la̱.
47011020	Nga̱ skanda bi'ndeé‑la jñà xi̱ta̱ nga chi̱'nda'ñó‑la̱ 'sín‑no, ko̱ nga bachrjejno‑no tsajmì ra tjín‑no, ko̱ nga beton‑no, ko̱ jñà ra ti̱'koa̱á bachrjengi‑no, ko̱ skanda síjtsin'á ya̱ i̱sén‑no.
47011021	¿Kó bixó jiòn? ¿A masabá‑na nga mì ko̱'sín inakjoá‑laji̱n? Nga̱ 'koa̱á bixó jiòn nga batoó indakjoa̱ ki'nià‑ji̱n. Tanga tsa jñà xi̱ta̱ ra i'ka 'ñó 'nga ma ikon nga 'ñó chja̱, ra 'a̱n, 'koa̱á ti̱'sín 'ñó kichjà‑te nga 'ñó 'ke‑te‑la̱ takoàn, ni̱'sín 'koa̱ 'sín tíchjàa̱ koni tsa mì nda tíjna kjo̱bítsjen‑na̱.
47011022	Jñà xi̱ta̱ kìi̱, ¿a 'ngaá ma‑la̱ nga 'én hebreo chja̱? Ra 'a̱n ti̱'koa̱á chjà‑te 'én hebreo. ¿A 'ngaá ma‑la̱ nga xi̱ta̱ Israel ra jñà? Ti̱'koa̱á Israel‑te tsa̱'a̱n. Ko̱, ¿a 'ngaá ma‑la̱ nga jé Abraham ra kjomà xi̱ta̱ jchínga‑la̱? Ti̱'koa̱á 'a̱n, jé‑te kjomà xi̱ta̱ jchínga‑na̱.
47011023	¿A chi̱'nda‑la̱ Cristo‑ní jñà xi̱ta̱ kìi̱? Ra 'a̱n, isa̱á 'ñó nda tísíxá‑la̱ jè Cristo. ('Kia̱ nga ko̱'sín tíchjà, 'koa̱á 'sín jngoya‑la̱ koni tsa mì kì nda tíjna kjo̱bítsjen‑na̱). Isa̱á 'ñó tse xá tjín‑na ra 'a̱n, isa̱á 'ñó kjo kjín 'ka̱ kaya nda̱yá, ko̱ isa̱á ta 'ñó kjo kjín 'ka̱ nda síki'on‑na jñà xi̱ta̱, ko̱ taxki̱ kjo kjín 'ka̱ batojiaa̱n ñánda̱ nga kja̱me sí'ken‑na jñà xi̱ta̱.
47011024	Ra a̱'ta 'tse̱ xi̱ta̱ judío, kjo 'òn 'ka̱ ko̱'sín bajá‑na nga tsjá‑na kjo̱hi'in ra kàchrjó'òn ijòn 'ka̱ tsajá‑na na'ñó xo̱xín nga jngó jngó 'ka̱.
47011025	Jàn 'ka̱ tjín‑ni nga ki'tsì‑na kjo̱hi'in nga ki'se‑na xka̱ i̱jnchra̱, ko̱ jngo 'ká kja̱meé isì'ken‑na xi̱ta̱ nga tsikínè‑na na̱jo̱. Jàn 'ka̱ iskajin‑ndá jè chitso ñánda̱ ya̱ chi̱ba̱‑la̱ tíjna̱ya̱; ko̱ jngo ni̱chjin ko̱ jngo ni̱tje̱n ya̱ tsakáti̱jnajiaa̱n ya̱ nga masen‑la̱ ndáchikon.
47011026	Ta ñánda̱ nga bajme, ta kjo̱skon tjín ki'ta‑la̱; tjín kjo̱skon ya̱ xa̱ngá ñánda̱ bato, ko̱ tjín kjo̱skon a̱'ta 'tse̱ xi̱ta̱ chijé. Tjín kjo̱skon a̱'ta 'tse̱ ra xi̱ta̱ judío ko̱ a̱'ta 'tse̱ ra mì tsa xi̱ta̱ judío. Ískajiín‑te kjo̱skon ya̱ a̱jin‑la̱ na̱xi̱ndá, ko̱ ya̱ i̱'nde ñánda̱ nga tsìn xi̱ta̱. Tjín kjo̱skon ya̱ a̱jin‑la̱ ndáchikon, ko̱ ya̱ a̱jin‑la̱ jñà xi̱ta̱ ra ko̱'sín tsò nga 'ndsé ma.
47011027	Kjín xá tíbatojiàa̱n ra 'ñó síki'on‑na. Kjo kjín 'ka̱ mì kì fájna̱fèe̱ nga 'kia̱ nga ni̱tje̱n. Tíbatojin‑náa̱ kjo̱hi'in ra 'tse̱ kjinchrá a̱'ta 'tse̱ tsajmì ra chineé ko̱ nandá ra 'yé, sa'koa̱á skanda mí kì bákje̱n. Tísikjín‑la̱ 'nchán nga skanda tsín‑na nikje ra fána̱ya.
47011028	Kjín kjoa̱ tjín‑ni ra tíbatojin‑isa; mì tsa tà jñà‑nì kjoa̱ kìi̱. Ko̱ tímahiyí‑te‑na nga ni̱chjin nchijòn tísíkájno a̱'ta 'tse̱ nga'tsì na̱xi̱ndá‑la̱ Cristo ra tjín.
47011029	Tsa 'kia̱ yá ra mahinda ikon a̱'ta 'tse̱ kjoa̱ ra makjiín‑la̱, ¿a mí tsa ti̱'koa̱ ka'ta‑te‑la̱ inìma̱‑na̱ 'kia̱ nga ko̱'sín ma? Ko̱ 'kia̱ nga yá ra kaníjin‑no jé, ¿a mí tsa 'ñó majti‑na ra 'a̱n?
47011030	Tsa machjeén nga nda sìkíjnaa̱ ijo‑na̱, maá‑la nda sikíjna‑na ijo‑na̱ a̱'ta 'tse̱ kjoa̱ ra mahinda‑ni jè takoàa̱n.
47011031	Nainá ra Na̱'ìn‑la̱ ma Jesucristo ra tíjna ítjòn‑ná, jé ra bakèn‑la̱ nga nda kata'yaxkón skanda ta mé ni̱chjin‑ni, jé nda tíbe nga mì tsa 'én ndiso‑jìn ra tíchjàa̱.
47011032	Ya̱ Damasco jè xi̱ta̱ ra ya̱ tíbatéxoma ra jè kitsjà‑la̱ xá jè xi̱ta̱xá ítjòn ra 'mì Aretas, isìkasén xi̱ta̱‑la̱ nga isikìnda̱ ya̱ xo̱tjo̱ba̱‑la̱ na̱xi̱ndá, nga mejèn‑la̱ nga jtsa̱ba̱'ñó‑na.
47011033	Tanga jñà xi̱ta̱, na'ñó tsikí'ta jngo ndi̱si̱yá ra isíkíjnaya‑na, mé‑ni nga tsaje̱n‑ngi‑na ya̱ ñánda̱ ti̱'xákji jè chrjó ra tjíchjàndi‑la̱ na̱xi̱ndá. 'Koa̱á 'sín kjomà‑ni nga ma jáhachinga.
47012001	Kixi̱í kjoa̱ ni̱mé chjí‑la̱ tsa nda síkíjna ijo‑na̱, tanga machjeén‑ní nga 'kenájmí‑najiòn kjoa̱ ra tísíchi̱ya‑na Nainá ko̱ kó'sín tjín kjoa̱ ra jè tsakón tsijen‑na.
47012002	Bexkoón jngo ra xi̱ta̱‑la̱ Cristo. Fí‑la tsa te ijòn nó nga itjamítje̱n nga kijì skanda ñánda̱ nga tíjna ra ma‑ni ján ngajmi. Mì kì be, a 'koa̱á 'sín kijì ko̱ ijo‑la̱ o̱ ra ta jé inìma̱‑la̱ kijì; tanga jè Nainá ra nda be.
47012003	‑
47012004	Tanga beé‑ná nga jè xi̱ta̱ ra̱kìi̱, ya̱á kijì ngajmi, ya̱ i̱'nde ñánda̱ nga 'ñó nda chon. Mì kì be, a 'koa̱á 'sín kijì ko̱ ijo‑la̱ o̱ ra ta jé inìma̱‑la̱ ra kijì; tanga jè Nainá ra nda be. Ko̱ ya̱á kií'nchré 'én ra 'ñó 'ma tjín, ra mì kì tjí'nde‑la̱ nga ni̱jngo xi̱ta̱ ko̱ma ki̱chja̱.
47012005	Maá‑la nda sìkíjnaa̱ koni 'sín kjomà'tin xi̱ta̱ ra̱kìi̱. Tanga mì kì ma ti̱'a̱n nda síkíjna‑na ijo‑na̱. Ta jè nda síkíjna‑na ijo‑na̱ a̱'ta 'tse̱ kjoa̱ ra mahinda‑ni takoàa̱n.
47012006	Tanga tsa nda síkíjna ijo‑na̱ koni 'sín kjomà'tiaa̱n, mí‑la tsa tsò‑ni kjoa̱ nga ská‑na, 'én kixi̱í‑la ra kichjàa̱; tanga majìn‑na nga ko̱'sín 'siaa̱n, mé‑ni nga mì yá ra ko̱'sín ta jè kjoa̱ ra tsa̱'a̱n isa̱ nda si̱íkítsjen‑ni, koni 'sín nga 'ki kjòn‑na ko̱ koni 'sín tsò 'én ra chjàa̱.
47012007	Mé‑ni nga mì 'a̱n nda kóti̱jna‑na nga'tsì kjoa̱jeya ra tsakón tsijen‑na Nainá, 'koa̱á ma‑ni nga jngo kjo̱hi'in tsi'kì‑na ra 'koa̱á jngoya‑la̱ koni tsa na'yá i̱nchajin ijo‑na̱, ra jè xi̱ta̱‑ni̱í isìkasén mé‑ni nga ske̱ton‑na.
47012008	Kjo jàn 'ka̱ bitsá'ba‑la̱ jè Na̱'ín‑ná nga katjahíxìn‑na jè kjo̱hi'in ra̱kìi̱;
47012009	tanga ta ki̱í 'sín kitsò‑na: “Jè kjo̱nda‑na̱ ra ijye kítsja‑la, jè ko̱si̱ko̱'ta‑li, nga̱ mì mé jchi̱ja'ta‑li nga'ñó‑na̱ 'kia̱ nga mahinda takìn.” 'Koa̱á ma‑ni, jè kjoa̱ ra mahinda‑la̱ takoàa̱n, jé ra nda síkíjna‑na ijo‑na̱, mé‑ni nga jè nga'ñó‑la̱ Cristo ya̱á kíjnako̱ ki'ta‑na.
47012010	'Koa̱á ma‑ni, 'ñó matsja‑na 'kia̱ nga mahinda takoàa̱n, ko̱ 'kia̱ nga yá ra chja̱jno‑na, 'kia̱ nga mé ra tíchija'ta‑na, ko̱ 'kia̱ nga yá ra mahatji̱ngi‑na, 'kia̱ mé kjoa̱ ra chjá ma‑na, matsjaá‑na nga a̱'ta 'tse̱ Cristo sikjiáa̱n kjo̱hi'in. Nga̱ ki, 'kia̱ nga mahinda takoàa̱n, 'kia̱á jnchro nga isa̱ 'ñó tjín‑la̱ nga'ñó inìma̱‑na̱.
47012011	'Koa̱á 'sín tí'siaa̱n koni tsa ská‑na, tanga jión kjo̱'ñó ki'niá‑nájiòn nga ko̱'sín kí'siaa̱n. Jión kjón‑najiòn ra tjínè‑la̱ nga nda ki̱náchrjengi‑nájiòn tsa nda kjòn‑ni, nga̱ mì tsa isa̱ nangi tíjna̱‑la̱ 'a̱n jñà xi̱ta̱ ra ko̱'sín 'yaxkón jiòn nga jñá títsa̱jna ítjòn‑la̱ xi̱ta̱ ra tsikíxáya‑la̱ Cristo; kja̱ ni̱'sín nìmé chjí‑na ra 'a̱n.
47012012	'Kia̱ nga ya̱ tsakáti̱jnajin‑no, kichíkjoa̱ko̱ó‑na nga kítsakon‑no kjo̱xkón ra bakón nga ngi 'a̱n kiti‑ná ra tsikíxáya‑na Cristo; nga kítsakon‑no kjo̱xkón ra bíya chi̱ya, kjo̱xkón ra bakón kjoa̱jeya‑la̱ Nainá ko̱ ra tse nga'ñó tji̱ko̱.
47012013	¿Mé ra isa̱ nangi isíkíjna‑najiòn koni jñà na̱xi̱ndá‑la̱ Cristo ra i'ka? ¿O̱ ra 'choó ma‑no nga ni̱mé ra isíjé‑no? Ti̱jchaà'tá‑ná tsa'koa̱ tsa ko̱'sín kí'siaa̱n.
47012014	Ijyeé tíjnanda‑náa̱ nga íjkon‑no ra ma‑ni jàn 'ka̱. Ko̱ takó mì tsa jiòn sijtí‑no mé ra chija'ta‑na. Mì tsa ki batsjía̱ mé ra tjín‑najiòn; jión‑nájiòn ra tíbatsjí‑no. Nga̱ mì tsa jñà ra i̱xti tjínè‑la̱ ki̱itjò to̱n ra machjeén‑la̱ na̱'ìn‑la̱; jè na̱'ìn ra tjínè‑la̱ nga ki̱itjò to̱n ra ko̱chjeén‑la̱ i̱xti‑la̱.
47012015	'A̱n skanda ngi ko̱ó kjo̱tsja‑na̱ nga sikjéheya to̱n ra tsa̱'a̱n, ko̱ skanda sikjé‑te nga'ñó ra 'tse̱ inìma̱‑na̱, ta nga̱tjì‑la̱ nga 'ñó tsjake̱‑najiòn. Koni 'sín 'ñó tsjake̱‑najiòn, ¿a ta isa̱á jnchro chiba ko̱tsjacha‑nájiòn?
47012016	Ni̱'sín ta kó'sín‑isa, 'a̱n mì tsa mé ra jiòn ísijtí‑no. Kja̱ ni̱'sín tjín i'ka xi̱ta̱ ra tsò, nga ta maña̱‑ró ra 'a̱n nga ískonda̱cha̱‑najiòn.
47012017	¿Mé ra ískonda̱cha̱‑najiòn 'kia̱ nga ísikásén i'ka‑no xi̱ta̱?
47012018	Jè Tito ítsikitsá'ba‑la̱ nga ísikásén‑no ko̱ jè 'ndsé ra ìjngo. ¿A ta iskonda̱cha̱á‑no Tito? ¿A mí tsa ngásòn tjín kjo̱bítsjen‑na̱ji̱n ko̱ inìma̱‑na̱ji̱n?
47012019	¿A 'koa̱á 'sín i̱nchiníkítsjen ki'ta jiòn nga jé ijo‑na̱ji̱n i̱nchinakjoátjì‑ji̱n? Tanga mì tsa ko̱'sín tjín‑jìn. Ji̱n ra chi̱'nda‑la̱ Cristo, ngixko̱n Nainá‑ní koni 'sín nga i̱nchinakjoá‑ji̱n. Jiòn 'ndsé ra 'ñó tsjake̱‑no, nga'tsì kjoa̱ ra i̱nchi'nià‑ji̱n, jè ra mejèn‑naji̱n nga katatjo nga'ñó‑isa jiòn.
47012020	Makájno‑na tsa mì ko̱'sín titsa̱jna jiòn 'kia̱ nga kijchòjkon‑no koni 'sín nga mejèn‑na ra 'a̱n. Ko̱ tsa mì ko̱'sín 'siaa̱n ra 'a̱n 'kia̱ nga kijchòo̱ koni 'sín nga i̱nchichiñá jiòn. 'Kia̱ kijchòo̱, tsa i̱nchibixkàn-kjoó‑nájiòn, ko̱ tsa kjoa̱xìtakòn tjín‑jin inìma̱‑no, ko̱ tsa kjo̱jti tjíjin ya̱ inìma̱‑najiòn, tsa jò jàn ya tjín jiòn, ko̱ tsa 'én ndiso i̱nchiniya‑la xàngio̱o, tsa xàngio̱o i̱nchichibaya‑no, tsa kjoa̱ 'nga takòn tjín‑no, ko̱ tsa mì nda titsa̱jna‑la̱ xàngio̱o nga jngó jngó‑no.
47012021	Ti̱'koa̱á makájno‑na tsa 'kia̱ nga kijchòjkon india‑najiòn, tsa jè Nainá 'ñó nangi si̱ìkíjna‑na ya̱ ngixko̱n jiòn. Ko̱ tsa ya̱ skindaya̱tjìa̱ jñà xi̱ta̱ ra takó ko̱'sín i̱nchibátsji‑jé ki'ta koni kjotseé nga kjè kì síkájno‑ni nga'tsì kjoa̱tjé ra i̱nchi'sín, ko̱ kjoa̱chijngi‑la̱, ko̱ kjoa̱ chi̱nga̱ ra i̱nchi'sín ko̱ nga'tsì kjoa̱'cho ra mì kì nda tjín.
47013001	Ya̱á ma‑ni jàn 'ka̱ nga kijchòjkon‑no 'ndi̱ 'ndi̱. Katafìya‑no koni 'sín tsò xa̱jo̱n‑la̱ Nainá: 'kia̱ nga sindajín jngo kjoa̱, tjínè‑la̱ tsa jò ko̱ tsa jàn xi̱ta̱ tsjá 'én‑la̱ ra xko̱n kijtse‑ni kjoa̱ ra kjomà.
47013002	'Koa̱á 'sín ijye kíxian kixi̱‑no 'kia̱ nga ijchòjkon‑no ra ma‑ni jò 'ka̱, ko̱ 'koa̱á 'sín tíxian india‑no 'ndi̱‑ni̱, ni̱'sín ta kjin tíjna̱‑na; jñà ra ko̱'sín tsakátsji‑jé ko̱ ra i̱nchibátsji-jé‑isa 'ndi̱‑ni̱: Tsa 'kia̱ nga kijchòjkon india‑no mì tsa taxki̱ sijchá'ta‑la̱ kjoa̱ ra tjín‑la̱ nga jngó jngó xi̱ta̱.
47013003	Nga̱ 'koa̱á 'sín mejèn‑najiòn nga jcha̱a a kixi̱í kjoa̱ nga jè Cristo chjà ngajo‑la̱. Tanga jè Cristo mì tsa ta indakjoa̱ 'si̱in ra a̱'ta tsa̱jiòn‑jiòn, ta isa̱á ya̱ kíjnajin‑no jè nga'ñó‑la̱.
47013004	Kixi̱í kjoa̱ jè Cristo 'kia̱ nga isi'ta krò, 'koa̱á 'sín 'ki kjomà koni tsa tsìn‑la̱ nga'ñó; tanga ngi ko̱ó nga'ñó‑la̱ Nainá tíjnakon‑ni 'ndi̱ 'ndi̱. 'Koa̱á ti̱'sín kjòn‑te‑ji̱n koni Cristo, koni tsa tsìn‑te‑naji̱n nga'ñó; tanga ko̱ó nga'ñó‑la̱ Nainá ko̱ma ya̱ ta̱ña ki̱tsa̱jnako̱‑ji̱n Cristo mé‑ni nga ma si̱xá‑naji̱n ra a̱'ta tsa̱jiòn.
47013005	Nda ti̱chi̱yajin‑la̱ inìma̱‑no, ¿a takó ndaá makjiín‑no ra a̱'ta 'tse̱ Cristo? Ti̱jiòn nda chjí'ta‑no ijo‑no, kó'sín titsa̱jna. ¿A kjeé nda machi̱ya‑no nga jè Jesucristo ya̱á tíjnajin ya̱ inìma̱‑no? Kja̱ ta̱jngoó‑la tsa mì kì tsatojion koni 'sín nga itjá'ta.
47013006	'Koa̱á 'sín koñáa̱ ra 'a̱n, nga 'koa̱á 'sín nda katasijngo takòn ra jiòn, ra ngaji̱n, skanda 'ndi̱ tsatojin‑náji̱n koni tjín 'ka̱ ijye itjá'ta‑ji̱n.
47013007	'Koa̱á 'sín i̱nchinakjoá'ta‑la̱ji̱n Nainá mé‑ni nga ni̱jngo kjoa̱ ra 'cho tjín 'sia̱n jiòn; mì tsa tsò‑ni kjoa̱ nga ji̱ín ko̱'sín kata'ya‑naji̱n nga ndaá i̱nchibatojin‑ji̱n kjoa̱; jé‑ni mé‑ni nga ko̱'sín 'tia̱àn jiòn kjoa̱ ra nda tjín, ni̱'sín ko̱'sín katatsíjen‑ji̱n ra ji̱n koni tsa mì kì chíkjoa̱‑naji̱n kjoa̱ ra batojin‑ji̱n.
47013008	Nga̱ mì kì ma ji̱n kó 'kín‑la̱ji̱n xi̱ta̱ ra síhitjasòn kjoa̱kixi̱, ta jé‑la jnchro 'ki̱ nga'ñó isa‑la̱ji̱n.
47013009	'Koa̱á ma‑ni ta isa̱á matsja‑naji̱n 'kia̱ nga inda tjín takòn‑ji̱n, mé‑ni nga isa̱ kata'se‑la̱ nga'ñó inìma̱‑no ra jiòn; ko̱ i̱nchinakjoá'tá-isa‑la̱ji̱n Nainá mé‑ni nga ni̱mé jchi̱ja'ta‑no ra a̱'ta 'tse̱.
47013010	Kií ko̱'sín tje̱n tíbindá‑no xa̱jo̱n ra̱kìi̱, 'kia̱ nga ti̱kjè ya̱ tíjnako̱‑no, mé‑ni nga 'kia̱ nga kijchòo̱, mì tsa bato 'ñó kokó‑no nga sikjée̱n kjo̱téxoma ra ko̱'sín jè Na̱'ín‑ná kitsjà‑na; ko̱ mì tsa ki xá ki'tsì‑na kjo̱téxoma ra̱kìi̱ nga ta isa̱ jiòn sikítsón‑no; kií‑ní mé‑ni nga isa̱ katasakó-isa‑najiòn nga'ñó ra 'tse̱ Nainá.
47013011	Jiòn 'ndsé ko̱ tichjeé, ta nga'tsì kjoa̱ kìi̱, jè ra 'ñó machjeén nga 'ñó tsja kata'se‑la̱ inìma̱‑najiòn. Nga kixi̱ titsa̱jna jiòn ya̱ ngixko̱n Nainá, ti̱jetakòn jiòn xi̱ta̱ xàngio̱o, jngoó kjo̱bítsjen kata'se‑no ta nga'tsì‑no, ko̱ 'nchán ti̱tsa̱jnako̱o xàngio̱o. Jè Nainá ra tjín‑la̱ kjo̱tsjacha ko̱ ra tjín‑la̱ kjo̱'nchán ya̱á kíjnako̱‑no.
47013012	Ngi ko̱ó inìma̱‑no ti̱kjáya‑la xàngio̱o nga jngó jngó‑no.
47013013	Nga'tsì xi̱ta̱‑la̱ Nainá, 'koa̱á 'sín i̱nchisíhixo'ta‑no.
47013014	Nda katijnako̱‑no nga'tsì‑no jè kjo̱nda‑la̱ Jesucristo ra tíjna ítjòn‑ná, ko̱ kjo̱tsjacha‑la̱ Nainá, ko̱ jè Inìma̱ Tsje‑la̱ Nainá ra síkítsa̱jnakjo‑ná. Ko̱'sín katama.
48001001	‑
48001002	Jiòn ra xi̱ta̱ na̱xi̱ndá‑la̱ Cristo ma jiòn ra ya̱ titsa̱jna ya̱ nangi Galacia, 'koa̱á 'sín sixóo'ta‑no 'a̱n ra 'mì‑na Pablo ko̱ nga'tsì xi̱ta̱‑la̱ Cristo ra i̱ títsa̱jnako̱‑na. Jè xá ítjòn ra 'a̱n tsá'ya̱, mì tsa kjo̱bítsjen 'tse̱ xi̱ta̱ inchrabà‑ni ko̱ mì tsa xi̱ta̱ i̱sà'nde ra ko̱'sín tsikí'ta‑na. Ngi jè sabá tsikíxáya‑na jè Jesucristo ko̱ Nainá ra Na̱'ìn 'mì‑lá ra kisikjaáya‑ila̱ ya̱ a̱jin‑la̱ mi'ken.
48001003	Nainá ra Na̱'ín‑ná ko̱ jè Jesucristo ra tíjna ítjòn‑ná katasíchikon'tin‑no ko̱ katatsjá‑no kjo̱'nchán ya̱ a̱jin inìma̱‑no.
48001004	Ijyeé 'ya‑nájiòn nga jè Jesucristo kitsjà kjo̱tjò ijo‑la̱ nga 'ken ngajo‑ná ta nga̱tjì 'tse̱ jé‑ná, mé‑ni nga ma kítjo̱kajin‑ná jñà kjoa̱'cho ra tjín ya̱ i̱sà'nde ra̱kìi̱. 'Koa̱á 'sín ki'sìn koni 'sín kjomejèn‑la̱ jè Na̱'ín‑ná ra Nainá ma.
48001005	Jé Na̱'ín‑ná ra Nainá ra machjeén‑la̱ nga jeya katijna ta mé ni̱chjin‑nioo̱ ko̱ ta mé nó‑nioo̱, ko̱'sín katama.
48001006	'A̱n, sí ta maxkón‑na nga ta ndi̱to̱ón kijmitákon jiòn Nainá, nga ya̱á tsangìtji̱ngi‑la jngo 'én ra kj'ií 'sín ki'sena̱jmí‑no. Ko̱ ijyeé ki'chaàjiín‑no nga̱ jè Nainá xá kiìchja̱‑no nga ta jè kjo̱nda‑la̱ Cristo kjó'tatakòn.
48001007	Mì tsa tsò‑ni kjoa̱ nga tjín jngo‑isa 'én nda‑la̱ Cristo ra isa̱ kj'ií 'sín tsò. Majìn. Tanga tjín i'ka xi̱ta̱ ra mejèn‑la̱ nga minchá skáya‑no nga mejèn‑la̱ si̱ìkitsón‑jin jè 'én nda‑la̱ Cristo nga si̱ìkaatjìya‑la̱.
48001008	Tanga tsa tjín jngo xi̱ta̱ ra kj'ií tsò 'én ra bakón‑ya koni 'sín tsò jè 'én nda‑la̱ Cristo ra ji̱n bakon‑ya‑laji̱n, jè Nainá katatsjá i'in‑la̱, ni̱'sín ti̱'a̱n‑na ko̱ ni̱'sín jngo ìkja̱li̱ ra ngajmi nchrabá‑ni.
48001009	Koni 'sín ijye ko̱tsi'kìn‑laji̱n nga 'sa̱ ítjòn, takó 'koa̱á 'sín tíxian india‑no 'ndi̱‑ni̱: Tsa yá xi̱ta̱ ra kj'ií tsò 'én ra 'béna̱jmíya‑najiòn koni 'sín tsó 'én xi̱tse̱ ra nda tsò ra ijye ichjíbé jiòn, jè Nainá katatsjá i'in‑la̱.
48001010	'A̱n, mì tsa kjo̱nda‑la̱ xi̱ta̱ ra batsjía̱, kjo̱nda‑la̱ Nainá‑ní ra batsjía̱ ra 'a̱n. Ko̱ mì tsa ki batsjía̱ nga nda kóti̱jna ya̱ ngixko̱n xi̱ta̱, tsa ko̱'sín mejèn‑na nga 'siaa̱n, mì‑la tsa kixi̱‑ni kjoa̱ nga chi̱'nda‑la̱ Cristo ma.
48001011	Jiòn 'ndsé ko̱ tichjeé, ko̱'sín nda katasijin‑no a̱'ta 'tse̱ jè 'én nda‑la̱ Cristo ra 'a̱n 'benájmíya, nga mì tsa ta kjo̱bítsjen‑la̱ xi̱ta̱‑jìn;
48001012	mì tsa taxki̱ xi̱ta̱‑jìn ra kitsjà‑na ko̱ ra tsakón‑ya‑na jñà 'én kìi̱; jè sabá Jesucristo ra tsakón tsijen‑na.
48001013	Kina'yá‑la jiòn koni 'sín kí'siaa̱n nga ti̱'sa̱ ítjòn 'kia̱ nga ya̱ kijì'ta‑la̱ kjo̱téxoma 'tse̱ xi̱ta̱ judío; kjojtike̱‑náa̱ jè na̱xi̱ndá‑la̱ Cristo nga tsahatji̱ngi‑la̱, nga mejèn‑na nga katachija.
48001014	A̱'ta 'tse̱ kjo̱téxoma‑la̱ xi̱ta̱ judío, 'a̱án ísikíjne‑la̱ jñà xi̱ta̱ ra ta̱ña kjójchá‑ji̱n ya̱ na̱xi̱ndá‑na̱, nga̱ isa̱á 'ñó nda kisìhitjasòn koni 'sín tjín xkósòn ra 'ya‑ni jñà xi̱ta̱ jchínga‑na̱.
48001015	Tanga jè Nainá, 'koa̱á 'sín isasèn‑la̱ nga 'a̱n tsjahíjin‑na skanda ti̱'kia̱‑ni nga ti̱'sa̱ tjíhi'maa̱ ya̱ a̱ya i̱ndsi̱'ba̱ na̱‑na̱ nga ta ko̱ó kjo̱nda‑la̱ nga ko̱'sín kiìchja̱‑ná,
48001016	ko̱ isikatsíjen‑na jè I'ndí‑la̱ mé‑ni nga 'a̱n ko̱ma 'kenájmí‑la̱ 'én nda‑la̱ jñà xi̱ta̱ ra mì tsa xi̱ta̱ judío. 'Kia̱ nga ko̱'sín kjomà'tiaa̱n, mì tsa yá xi̱ta̱ ra ískonangi‑la̱,
48001017	ko̱ mì tsa ya̱ ndi̱to̱n kiì‑jiàa̱n ya̱ ján Jerusalén nga kiìkatsjía jñà ra ta̱'koa̱ ijye tsikíxáya ítjòn‑la̱ Cristo. Ta isa̱á jnchro ya̱á kijì ndi̱to̱n ya̱ i̱'nde kixì ra chja̱‑ni na̱xi̱ndá Arabia ko̱ ra kjomà a̱skan‑nioo̱, tsáfaá india‑na ya̱ na̱xi̱ndá Damasco.
48001018	'Kia̱ nga tsato ján nó nga ijye kíjtsexkon Jesucristo, 'kia̱á kijiàa̱ ya̱ ján Jerusalén nga ikatsíjen‑la̱ jè Pedro, ko̱ chrjo'òn ni̱chjin ya̱ tsakáti̱jnaa̱ ya̱ ni'ya‑la̱.
48001019	Mì kì kíjtse‑isaa̱ xi̱ta̱ ra kj'ií ra ta̱'koa̱ ijye kisìxáya ítjòn‑la̱, ta jè 'ndse̱ Na̱'ín‑ná ra 'mì Jacobo ra kíjtsee̱.
48001020	Jè 'én ra ko̱'sín tíbi'tá‑no xa̱jo̱n, tíkotsíjen Nainá, mì tsa 'én ndiso‑jìn, ngi 'én kixi̱‑ní.
48001021	Ra kjomà a̱skan‑ni ya̱á kijiàa̱ ya̱ nangi Siria ko̱ nangi Cilicia.
48001022	Tanga jñà ni̱chjin kìi̱, kjè kì tsa bexkon‑na jñà xi̱ta̱ na̱xi̱ndá‑la̱ Cristo ra títsa̱jna ya̱ nangi Judea.
48001023	Jñà xi̱ta̱ kìi̱, tà kií'nchré‑ró nga jè xi̱ta̱ ra tsahatji̱ngi‑la̱ kjotseé, 'ndi̱ 'ndi̱, jè‑ró 'béna̱jmíya 'én nda‑la̱ Cristo, jè 'én‑la̱ Nainá ra mejèn‑la̱ kisìkitsón‑ya tsiki.
48001024	Ko̱ jeya isíkíjna Nainá 'kia̱ nga kií'nchré koni 'sín nga jahatjìya‑na.
48002001	'Kia̱ nga a̱skan‑nioo̱ nga ijchò te ijòn nó, kijí india‑na ya̱ ján Jerusalén, tje̱n‑ko̱‑na Bernabé; ti̱'koa̱á tsakáhijtako̱‑na Tito.
48002002	Kií kijì‑na nga ki̱tjasòn koni 'sín nga isìchi̱ya tsijen‑na Nainá. 'Kia̱ nga ijye ya̱ tíjna̱, ya̱á ítsi'kena̱jmí‑la̱ kó'sín nga 'a̱n ítsakon‑yá‑la̱ 'én xi̱tse̱ ra nda tsò a̱'ta 'tse̱ Cristo jñà ra mì tsa xi̱ta̱ judío. A̱'ta xín ítsi'kena̱jmí‑la̱ jñà xi̱ta̱ ra xá 'nga tjín‑la̱ a̱'ta 'tse̱ 'én nda‑la̱ Cristo. Kií ko̱'sín kí'sin‑na nga kata'ya‑la̱ nga mì tsa ta kjo̱tjò‑ni jè xá ra tí'siaa̱n ko̱ jè ra ijye kí'siaa̱n.
48002003	Ni̱'sín takó xi̱ta̱ griego jè Tito ra tji̱ko̱‑na, mì tsa yá ra kjo̱'ñó ki'sìn‑la̱ nga isi'ta chi̱ba̱ ijo‑la̱ ra kjoa̱ 'tse̱ circuncisión.
48002004	Tanga tjín i'ka xi̱ta̱ ndiso ra ta 'jaha'sen‑jin chijé‑ní ra ko̱'sín kitsò nga ijyeé makjiín‑la̱ a̱'ta 'tse̱ Cristo. Tanga ta jè ra mejèn‑la̱ nga ske̱ mé ra 'nié, jién ra ijye titsa̱hijyondi̱í‑lá a̱'ta 'tse̱ kjo̱téxoma 'tse̱ Moisés, ta nga̱tjì‑la̱ nga ijye makjiín‑ná a̱'ta 'tse̱ Cristo Jesús; ta jñà mejèn‑la̱ xi̱ta̱ kìi̱ nga kjo̱'ñó 'si̱n‑ná nga si̱hitjasén jè kjo̱téxoma 'tse̱ Moisés.
48002005	Tanga ngaji̱n, mì kì inisin‑la̱ji̱n, nga̱ jè ra mejèn‑naji̱n nga jè kjoa̱kixi̱ ra 'tse̱ 'én nda‑la̱ Cristo, ya̱á katijnajin ki'ta‑najiòn.
48002006	Jñà xi̱ta̱ ra xá 'nga tjín‑la̱, ni̱mé ra kjoa̱ xi̱tse̱ kitsjà-isa‑na koni 'sín nga ijye 'a̱n bakon‑yáa̱. Tanga 'a̱n, mì tsa jè fì‑na tsa jñà xi̱ta̱ ítjòn kìi̱ 'ñó nda ki'yaxkón, nga̱ jè Nainá mì tsa jè kotsíjen kó'sín nga 'yaxkón xi̱ta̱.
48002007	Ta isa̱á jnchro kjòchi̱yaá‑la̱ nga jè sabá Nainá kisìnga̱tsja‑na xá mé‑ni nga 'a̱n kichjàyajin‑la̱ 'én xi̱tse̱ ra nda tsò a̱'ta 'tse̱ Cristo jñà ra mì tsa xi̱ta̱ judío ra mì tsa tjí'ta chi̱ba̱ ijo‑la̱ kjoa̱ 'tse̱ circuncisión; ko̱ jè Pedro kjonga̱tsja xá nga jè ki̱chja̱yajin‑la̱ jñà ra xi̱ta̱ judío ra tjí'ta chi̱ba̱ ijo‑la̱ kjoa̱ 'tse̱ circuncisión.
48002008	Jè Nainá ra isìkasén jè Pedro nga jè ki̱chja̱yajin‑la̱ 'én nda‑la̱ Cristo jñà ra xi̱ta̱ judío, ti̱jé‑ni ra isìkasén‑na nga 'a̱n kichjàyajin‑la̱ jñà ra mì tsa xi̱ta̱ judío.
48002009	Jè Jacobo, Pedro ko̱ jè Juan, jñà ra ko̱'sín nda ki'yaxkón nga xi̱ta̱ ítjòn tsikìtsa̱hijyo‑la̱ xi̱ta̱ na̱xi̱ndá‑la̱ Cristo, kijtse‑ní nga jè Nainá kitsjà‑na jè kjo̱nda kìi̱; kjojngoó ikon a̱kjòn kitsjá‑naji̱n tsja ngajò‑na̱ji̱n, 'a̱n ko̱ jè Bernabé, mé‑ni nga kijcha‑la̱ nga ta jngoó xá i̱nchi'nià‑ji̱n. Ko̱ tsjaá ki'se‑la̱ nga ya̱ tsangì níxáko̱‑ji̱n jñà ra mì tsa xi̱ta̱ judío, ko̱ ra jñà, ya̱á isíxáko̱ jñà ra xi̱ta̱ judío.
48002010	Ta jé‑ní jngo kjo̱nda isíjé‑naji̱n, nga mì kì tsa si̱jchaàjin‑ji̱n jñà xi̱ta̱ i̱ma̱. Ko̱ jñà jnchro kjoa̱ kìi̱ ra tíbiné‑la̱ ijo‑na̱ nga 'siaa̱n.
48002011	India, 'kia̱ nga jè Pedro 'ji i̱ na̱xi̱ndá Antioquía tsakatíko̱‑náa̱ ya̱ a̱jin‑la̱ xi̱ta̱, nga̱ mì kì nda tjín kjoa̱ ra ki'sìn.
48002012	'Kia̱ nga 'sa̱ ítjòn, ya̱á tsakjèn‑ko̱ jñà xi̱ta̱‑la̱ Cristo ra mì tsa xi̱ta̱ judío; tanga ra kjomà a̱skan‑nioo̱, mì kì ti̱ ya̱ tsakjèn‑ko̱‑nì, 'kia̱ nga 'ji jñà xi̱ta̱ judío ra ti̱'koa̱á makjiín‑la̱ a̱'ta 'tse̱ Cristo ra ya̱ tjímako̱ Jacobo; tsasèn'taxín‑ní, nga̱ jñà itsakjòn‑la̱ jñà xi̱ta̱ judío ra tje̱n‑ko̱ Jacobo, jñà ra kjo̱'ñó mejèn‑la̱ nga si'ta chi̱ba̱ ijo‑la̱ xi̱ta̱‑la̱ Cristo ra mì tsa xi̱ta̱ judío ra a̱'ta 'tse̱ circuncisión.
48002013	Ti̱'koa̱á jñà xi̱ta̱ judío ra i'ka ra makjiín‑la̱ 'én‑la̱ Nainá, ya̱á isíngásòn‑ko̱ kjoa̱ ra kiskàjin Pedro ra jò i̱sén tsakón; skanda jè Bernabé kiskàjiín‑te kjoa̱ kìi̱.
48002014	'Kia̱ nga kíjtsee̱ nga mì kì ko̱'sín i̱nchisíhitjasòn koni 'sín tjín kjoa̱kixi̱ ra a̱'ta 'tse̱ 'én nda‑la̱ Cristo, 'koa̱á 'sín kíxin‑la̱ jè Pedro ya̱ ngixko̱n nga'tsì xi̱ta̱: “Ji̱, xi̱ta̱ judío‑ní, tanga mì tsa ko̱'sín tjiníjchí ijo‑li koni tsa xi̱ta̱ judío, ¿kó'sín ma‑ni nga kjo̱'ñó 'nià‑la̱ ji̱ jñà ra mì tsa xi̱ta̱ judío nga ko̱'sín katasíjchá ijo‑la̱ koni tsa xi̱ta̱ judío?”
48002015	’Jién ni̱'sín kixi̱ kjoa̱ nga tje̱‑la̱ xi̱ta̱ judío meé, nga mì tsa ya̱ kitsin‑jín‑lá jñà ra mì tsa xi̱ta̱ judío ra ko̱'sín na'yá‑la̱ nga xi̱ta̱‑jé.
48002016	Tanga 'ya‑né nga ni̱jngo xi̱ta̱ ra kixi̱ kíjna ya̱ ngixko̱n Nainá ra ta nga̱tjì‑la̱ nga nda síhitjasòn kjo̱téxoma ra itjábé‑la̱ jè Moisés, ta jé‑ní tsa ya̱ ko̱kjiín‑la̱ a̱'ta 'tse̱ Jesucristo. Jién, ijyeé ya̱ kjokjiín‑ná a̱'ta 'tse̱ Jesucristo, ko̱ jè Nainá, xi̱ta̱ kixi̱ síkíjna‑ná 'kia̱ nga ijye ya̱ makjiín‑ná a̱'ta 'tse̱ Cristo. Ko̱ mì tsa ki‑ni nga nda nihitjasén kjo̱téxoma, ta nga̱tjì‑la̱ nga̱ ni̱jngo xi̱ta̱ ra kixi̱ kíjna ya̱ ngixko̱n Nainá ni̱'sín nda si̱hitjasòn jè kjo̱téxoma 'tse̱ Moisés.
48002017	’'Ndi̱‑ni̱, 'koa̱á 'sín chiñá‑lá nga kixi̱ ki̱tsa̱jneé ya̱ ngixko̱n Nainá ta nga̱tjì‑la̱ nga ijyeé ya̱ makjiín‑ná a̱'ta 'tse̱ Cristo, [mì tsa ki‑ni nga i̱nchiniìtjasén kjo̱téxoma]. 'Koa̱á ma‑ni nga ko̱'sín xi̱ta̱ jé bítjo̱ngieé [koni 'sín 'mì‑la̱ jñà ra mì tsa xi̱ta̱ judío]. Tanga, ¿a tsó‑ni kjoa̱ nga jé Cristo tímahítsjájin‑ná jé? Majìn, mì tsa ko̱'sín tjín‑jìn.
48002018	Tsa jè kjo̱téxoma ra 'a̱n ijye ítsachrjéngia, india sìhitjásòn india‑na, ya̱á jndáa̱ nga jé tíbatsjí‑la̱ ijo‑na̱.
48002019	Ti̱jé‑ni kjo̱téxoma ra ya̱ kjójchájiaa̱n kisì'ken‑na mé‑ni nga 'ndi̱‑ni̱ ijyeé tíjna̱ndi̱í‑na a̱'ta 'tse̱ kjo̱téxoma ra̱kìi̱ nga ko̱'sín ma kóti̱jnakon‑na nga sìhitjásòn‑la̱ Nainá.
48002020	'Kia̱ nga 'ken ya̱ a̱'ta krò jè Cristo, ya̱á 'ken'ta‑te‑la̱ ra 'a̱n; ko̱ mì tsa ti̱ 'a̱n‑naa̱ ra tíjna̱kon; jé Cristo ra ya̱ tíjnajin ya̱ inìma̱‑na̱. 'Ndi̱‑ni̱, kií tíjnakon‑na nga jè kji'tatákon jè I'ndí‑la̱ Nainá ra kjotsjake‑na ko̱ kitsjá ijo‑la̱ nga jè 'ken‑tjì ngajo‑na.
48002021	Mì kì nda tjín nga ki̱náchrjengieé kjo̱nda 'tse̱ Nainá. Tsa ko̱'sín kixé nga a̱'ta 'tse̱é kjo̱téxoma nga kixi̱ ki̱tsa̱hijyeé ya̱ ngixko̱n Nainá, mí‑la mé chjí‑la̱ nga ko̱'sín 'ken Cristo tsa'koa̱.
48003001	¡Jiòn xi̱ta̱ ra i̱'nde Galacia tsa̱jiòn, mé ta̱ i̱ma̱kjoa̱‑no! ¿Yá ra ta̱ nda tsikíndisoko̱‑no? ¿A mí bítsjen‑no nga nda kjón‑ní tsakon‑ya‑laji̱n kó'sín nga jè Jesucristo 'ken'ta krò ra kjo̱nda tsa̱jiòn?
48003002	Ta jé ra mejèn‑na nga ko̱'tín‑nájiòn: ¿A kií itjábé‑najiòn jè Inìma̱ Tsje‑la̱ Nainá nga nda inìhitjasòn jiòn jè Kjo̱téxoma o̱ ra kií‑ní nga nda kjokjiín‑najiòn 'én nda‑la̱ Nainá ra ina'yá?
48003003	Nga ti̱'sa̱ ítjòn, ndaá tsiki'tsia̱ko̱‑nájiòn kjo̱bítsjen ra kitsjà‑no Inìma̱ Tsje‑la̱ Nainá, ko̱, ¿mé‑ni 'ndi̱‑ni̱, ta kjo̱bítsjen 'tse̱ xi̱ta̱ mejèn‑no nga isa̱ nda si̱jchá‑no ijo‑no? ¡Mé ta̱ i̱ma̱kjoa̱‑no!
48003004	¿A ta kjo̱tjó‑ni nga'tsì kjo̱hi'in ra ijye tsato jiòn 'kia̱ nga kjokjiín‑no? 'Koa̱á ma‑na nga mì tsa ta kjo̱tjò‑jìn.
48003005	'Kia̱ nga jè Nainá kitsjà‑no jè Inìma̱ Tsje‑la̱ ko̱ tsakón‑no kjo̱xkón‑la̱ ra nda tjín, ¿mé‑ni ko̱'sín ki'sìn‑ni? ¿A kií‑ní nga nda kinìhitjasòn jiòn jè kjo̱téxoma? Majìn, kií‑ní nga nda kjokjiín‑no 'kia̱ nga ina'yá jè 'én nda‑la̱ Nainá.
48003006	'Koa̱á jngoya‑la̱ koni tsa jè Abraham, “ndaá kjokjiín‑la̱ a̱'ta 'tse̱ Nainá; 'koa̱á ma‑ni nga ko̱'sín kitsò‑la̱ Nainá nga xi̱ta̱ kixi̱‑ní.”
48003007	Ko̱'sín nda katasijin‑no: Jñà ra ko̱'sín makjiín‑la̱ koni 'sín jè Abraham kjokjiín‑la̱ a̱'ta 'tse̱ Nainá, jñá‑ní ra ko̱'sín ko̱ma i̱xti‑la̱ Abraham 'kín.
48003008	'Koa̱á 'sín ti̱ngi kitsjá‑ni 'Én‑la̱ Nainá koni 'sín nga tíchja̱ Xa̱jo̱n‑la̱ nga xi̱ta̱ kixi̱í 'si̱in jñà ra mì tsa xi̱ta̱ judío 'kia̱ nga ya̱ ko̱kjiín‑la̱ a̱'ta 'tse̱. Ya̱á 'ya‑la̱ ñánda̱ nga Nainá tje̱n kitsjá‑la̱ Abraham jngo 'én ra nda tjín nga kitsò‑la̱: “Nga'tsì jñà na̱xi̱ndá ra tjín ya̱ i̱sà'nde, a̱'ta tsa̱ji‑ní nga ko̱chikon'tin.”
48003009	'Koa̱á ma‑ni, koni 'sín kjòchikon'tin jè Abraham nga kjokjiín‑la̱ a̱'ta 'tse̱ Nainá, ti̱'koa̱á ya̱á machikon'tin‑ko̱ nga'tsì jñà xi̱ta̱ ra ko̱'sín ko̱kjiín‑la̱ a̱'ta 'tse̱ Nainá.
48003010	Nga'tsì xi̱ta̱ ra jè ma'ñó'ta takòn nga i̱nchisíhitjasòn kjo̱téxoma, tseé kjo̱hi'in kjinè‑la̱. Nga̱ 'koa̱á ti̱'sín tsò xa̱jo̱n ra tjí'ta 'én‑la̱ Nainá nga tsò: “Kjo̱hi'in katasinè‑la̱ nga'tsì xi̱ta̱ ra mì ko̱'sín kixi̱ si̱hitjasòn nga'tsì kjoa̱ ra tjí'ta ya̱ xa̱jo̱n 'tse̱ kjo̱téxoma.”
48003011	'Koa̱á 'sín ma‑ni nga ya̱á 'ya‑la̱ nga ni̱jngo xi̱ta̱ ra kixi̱ kíjna ya̱ ngixko̱n Nainá ta nga̱tjì‑la̱ nga síhitjasòn kjo̱téxoma; nga̱ tsò‑te xa̱jo̱n ra tjí'ta 'én‑la̱ Nainá: “Jè ra xi̱ta̱ kixi̱, jè kíjnakon‑ni nga makjiín‑la̱ a̱'ta 'tse̱ Nainá.”
48003012	Tanga jñà xi̱ta̱ ra kjo̱téxoma síhitjasòn, mì tsa Nainá kji'ta ikon. Nga̱ tsò Xa̱jo̱n ra tjí'ta 'én‑la̱ Nainá: “Jè ra nda síhitjasòn kjo̱téxoma, 'koa̱á 'sín tjínè‑la̱ nga ya̱ katasíjchájin ijo‑la̱.”
48003013	Jè Cristo tsikíchjítjì‑ná nga ma tsachrjekàjin‑ná kjo̱hi'in 'tse̱ kjo̱téxoma, nga̱ jè iskanè jé‑la̱ ta nga̱tjì tsa̱jién, nga̱ 'koa̱á 'sín tsò xa̱jo̱n ra tjí'ta 'én‑la̱ Nainá nga tsò: “Nga'tsì ra ko̱'sín si'ta krò, 'ñó tse kjo̱hi'in katakanè‑la̱.”
48003014	'Koa̱á 'sín kjomà mé‑ni nga a̱'ta 'tse̱ Cristo tjábé‑la̱ jñà xi̱ta̱ na̱xi̱ndá ra mì tsa xi̱ta̱ judío jè kjo̱nda ra ijye Nainá ko̱kitsò‑la̱ jè Abraham, ko̱ mé‑ni 'kia̱ nga ko̱'sín makjiín‑ná a̱'ta 'tse̱ Cristo maá tjábé‑ná jè Inìma̱ Tsje‑la̱ Nainá, nga̱ ijyeé ko̱'sín kitsjà tsa'ba Nainá nga tsjá‑ná.
48003015	Jiòn 'ndsé ko̱ tichjeé, kijná jngo‑no xkósòn koni 'kia̱ nga jñà xi̱ta̱ bájna masen jngo xa̱jo̱n nga bíndajín jngo kjoa̱. 'Kia̱ nga jè xa̱jo̱n ra̱kìi̱ ijye ma firma, ko̱ sinchá‑la̱ sello, mì kì yá ra ma ko̱chrjengi ko̱ ni̱yá ra ma ki̱ì'tasòn-isa‑la̱ koni 'sín nga ijye tíchja̱.
48003016	Nainá, 'koa̱á 'sín kitsjá‑la̱ 'én‑la̱ jè Abraham ko̱ jè xi̱ta̱ ra tje̱‑la̱ ma. Jè xa̱jo̱n ra tjí'ta 'én‑la̱ Nainá mì tsa tsò‑jìn: “jñà xi̱ta̱ tje̱‑la̱.” Ta tsò‑ní: “jè xi̱ta̱ tje̱‑la̱.” Nga̱ mì tsa kjìn ma‑ni xi̱ta̱ tje̱‑la̱ ra ko̱'sín ki'tsì‑la̱ 'én, ta jngoó ma‑ni. Ko̱ jè Cristo ra ko̱'sín kitsò‑la̱.
48003017	Jè kjoa̱ ra tí'bènájmí‑najiòn, ki̱í 'sín tjín: Jè kjoa̱ ra tsikíndajín‑ko̱ Abraham jè Nainá, ta̱'koa̱ ijyeé kjotseé tíjna 'kia̱ nga 'ji jè kjo̱téxoma. Ta̱'koa̱ kjo ijòn sindo̱ ko̱ katé nó tsato 'kia̱ nga tsi'kì‑la̱ kjo̱téxoma ra̱kìi̱ jè Moisés. Ko̱ mì kì ma bachrjengi jè kjoa̱ ra ijye tsikíndajín jè Nainá ko̱ jè Abraham, ti̱'koa̱ mì kì ma si̱ìkitsón‑jin jè 'én ra ijye kitsjà Nainá.
48003018	'Kia̱ nga jè Nainá ko̱'sín tsjá‑ná kjo̱nda‑la̱, mì tsa ki‑ni nga nihitjasén jè kjo̱téxoma, ki‑ní nga ijyeé ko̱'sín kitsjà 'én‑la̱. Nga̱ ta kjo̱tjó kitsjà‑la̱ kjo̱nda jè Abraham koni 'sín nga ijye kitsò‑la̱.
48003019	¿Mé xá isinda‑ni jè kjo̱téxoma tsa'koa̱? Kií ko̱'sín isinda‑ni ta nga̱tjì‑la̱ a̱'ta 'tse̱ kjoa̱'cho ra 'sín jñà xi̱ta̱. Ko̱ isijna‑ní skanda 'kia̱ nga ijye 'ji jè tje̱‑la̱ Abraham koni 'sín ijye kitsjà‑la̱ tsa'ba Nainá. Jè kjo̱téxoma, jñà ìkja̱li̱ 'jiìkó nga isìchjeén jè Moisés mé‑ni ma kisika'ta‑la̱ jñà xi̱ta̱ ra i'ka, nga̱ jè Moisés tsasijin‑la̱ xi̱ta̱.
48003020	Tsa 'kia̱ jngo xi̱ta̱ ko̱'sín jè basèn‑jin nga sindajín jngo kjoa̱, mì tsa ta jngo fì‑ni, tanga jè Nainá jngoó kijì‑ni ra jè, 'kia̱ nga kitsjà‑la̱ 'én Abraham nga tsikíndajín jngo kjoa̱.
48003021	'Kia̱ nga jè Nainá 'jiìkó kjo̱téxoma, mì tsa kondra̱ kijì‑la̱ 'én ra ta̱'koa̱ ijye kjotseé kitsjà‑la̱ Abraham. Tsa jé‑la kjo̱téxoma tjín‑la̱ nga'ñó nga ma tsjá ra kjo̱binachon, ma‑la xi̱ta̱ kixi̱ ko̱ma‑ni xi̱ta̱ tsa'koa̱ tsa nda si̱hitjasòn kjo̱téxoma.
48003022	Tanga jè xa̱jo̱n ra tjí'ta 'én‑la̱ Nainá, 'koa̱á 'sín tsò nga nga'tsì jñà xi̱ta̱, ya̱á títsa̱jin jé. Ta jngoó 'kia̱ nga ko̱kjiín‑la̱ a̱'ta 'tse̱ Jesucristo ko̱ma tjábé‑la̱ kjo̱binachon ra ijye ko̱'sín kitsò Nainá nga tsjá‑la̱ jñà xi̱ta̱ ra ko̱kjiín‑la̱.
48003023	'Kia̱ nga ti̱kjè 'fiì jè kjoa̱ ra makjiín‑ná, ya̱á itsabá'ñó‑ná jè kjo̱téxoma, ko̱ ya̱á tsikítsa̱i'ya‑ná skanda 'kia̱ nga kijcha‑la̱ jè kjoa̱ ra makjiín‑ná.
48003024	Ko̱ jé kjo̱téxoma isikìnda̱‑ná koni 'sín makìnda̱ jñà i̱xti, skanda 'kia̱ nga 'ji jè Cristo mé‑ni nga ma kixi̱ bìtsa̱jna‑ná 'kia̱ nga makjiín‑ná a̱'ta 'tse̱.
48003025	'Ndi̱ 'ndi̱ 'kia̱ nga ijye 'ji jè kjoa̱ ra makjiín‑ná, mì tsa ti̱jè kjo̱téxoma itsabá'ñó-isa‑ná.
48003026	Nga'tsì‑najiòn ijyeé i̱xti‑la̱ Nainá ma jiòn ta nga̱tjì‑la̱ nga ya̱á titsa̱jnako̱o Cristo nga makjiín‑no a̱'ta 'tse̱.
48003027	'Kia̱ nga ya̱ titsa̱jnakjoko̱o jiòn Cristo nga isatíndá jiòn, 'kia̱á jahatjìya‑najiòn koni 'sín 'sín jngo xi̱ta̱ nga síkaatjìya nikje‑la̱; ko̱ jè sabá Cristo ra kjomà nikje xi̱tse̱ ra itsjaya jiòn.
48003028	Mì tsa jñà tíma kinda̱, a xi̱ta̱ griego‑ní, o̱ ra xi̱ta̱ judío‑ní; a ndí xi̱ta̱ chi̱'nda'ñó‑ní o̱ ra majìn‑ní; a xi̱ta̱ 'xi̱n‑ní o̱ ra chjo̱ón‑ní; nga̱ nga'tsì‑no ta jngoó ijo ma‑najiòn, ta nga̱tjì‑la̱ nga ya̱ titsa̱jnakjo‑ko̱o Cristo Jesús.
48003029	Nga xi̱ta̱‑la̱ Cristo ma jiòn, ti̱'koa̱ tje̱‑la̱ Abraham ma‑te jiòn, ko̱ ti̱'koa̱á tjábé‑nájiòn jè kjo̱tjò ra Nainá tsjá, koni 'sín ijye kitsjà‑la̱ tsa'ba jè Abraham.
48004001	Ìjngo‑isa xkósòn kijná‑no: 'Kia̱ nga 'sa̱ jtobá 'ki jngo ti, ta ma ta ya̱á mangásòn‑ko̱ jè chi̱'nda, kjè tsa jè be ya̱ ni'ya‑la̱, skanda 'kia̱‑ní, 'kia̱ nga ijye bijchó nó‑la̱ nga jè ma ni‑la̱ nga'tsì tsajmì ra tjín‑la̱ na̱'ìn‑la̱.
48004002	Nga 'kia̱ 'sa̱ jtobá 'ki‑isa, machjeén‑ní nga xi̱ta̱ síkinda̱‑isa ra jè, ko̱ tsijen tjín‑te xi̱ta̱ ra síkinda̱ jñà tsajmì ra 'tse̱, skanda 'kia̱ nga bijchó jè ni̱chjin nga ngi jè si̱ìkinda̱ sabà koni 'sín ijye tsikíjna ni̱chjin jè na̱'ìn‑la̱.
48004003	Jién ra xi̱ta̱ 'mí‑ná, 'koa̱á ti̱'sín kjòn kjomé koni tsa i̱xti; 'kia̱ nga ti̱kjè makjiín‑ná a̱'ta 'tse̱ Cristo, jñà kjo̱téxoma ra tjín i̱ i̱sà'nde, jñá 'ñó tsatéxoma‑ná koni tsa chi̱'nda'ñó‑la̱ kjomé.
48004004	Tanga 'kia̱ nga ijchò ni̱chjin koni 'sín nga ijye tjínda‑la̱ Nainá; jé Nainá isìkasén I'ndí‑la̱ i̱ a̱'ta nangi nga i̱ kitsin, nga isìchjeén jngo ndí chjo̱ón nga jè kitsin‑la̱, koni 'sín tsin xi̱ta̱ i̱sà'nde, ko̱ ya̱á kjojchájin kjo̱téxoma 'tse̱ xi̱ta̱ judío.
48004005	Kií ko̱'sín ki'sìn‑ni Nainá nga kisìkasén I'ndí‑la̱, mé‑ni jñà xi̱ta̱ ra ya̱ títsa̱jin kjo̱téxoma, ko̱ma kítsa̱jnandi̱í‑ni ko̱ mé‑ni ngásòn ngáya ma ska̱ábétjó‑ná Nainá nga i̱xti‑la̱ ki̱tso̱‑ná.
48004006	'Koa̱á ma‑ni 'ndi̱‑ni̱, 'kia̱ nga ijye i̱xti‑la̱ 'mì‑ná, jè Nainá isìkasén jè Inìma̱ Tsje ra 'tse̱ I'ndí‑la̱ ya̱ a̱jin inìma̱‑ná. Jè Inìma̱ Tsje ra isìkasén tsò‑ní: “Ji̱ a̱pá.”
48004007	'Koa̱á ma‑ni nga 'ndi̱ 'ndi̱ mì tsa ti̱ chi̱'nda'ñó titsa̱jna‑ná. Ijyeé i̱xti‑la̱ tsó‑ná jè Nainá; ko̱ 'ndi̱‑ni̱ nga ijyeé i̱xti‑la̱ tsó‑ná, 'koa̱á 'sín tsjá‑te‑ná jè kjo̱tjò ra ko̱'sín tíjnanda‑la̱ nga si̱ìnga̱tsja jñà ra i̱xti‑la̱ ma.
48004008	'Kia̱ ti̱'sa̱ kjotseé nga ti̱kjè 'yaxkon jiòn jè ra ngi jè sabà Nainá, ya̱á kjomà jiòn chi̱'nda'ñó‑la jñà nainá ra mì tsa kixi̱‑ni kjoa̱ nga nainá.
48004009	Tanga 'ndi̱ 'ndi̱, 'kia̱ nga ijye 'yaxkon jiòn ra ngi jè sabà Nainá, (o̱ ra isa̱á nda jnchro tsa ki̱'sín xián‑no, 'ndi̱ 'ndi̱ 'kia̱ nga ijye jè sabà Nainá bexkon‑no), ¿mé‑ni ko̱'sín nikaatjìya‑la jè kjo̱bítsjen‑no nga mejèn‑no ya̱ mangí'ta‑la jñà kjo̱téxoma i̱ma̱ ra tjín‑no, jè ra tsìn‑la̱ nga'ñó ko̱ ni̱mé chjí‑la̱? ¿A mején‑no nga ya̱ jtsa̱ba̱'ñó india‑no?
48004010	Jiòn takó 'ñó 'yaxkón jiòn jñà ni̱chjin ra 'tse̱ 'sí, ni̱chjin ra 'tse̱ sá, ko̱ ni̱chjin ra 'tse̱ nó.
48004011	Makájno‑na koni 'sín nga i̱nchi'nià jiòn. 'Koa̱á ma‑na, nga ta ra 'áa‑na 'kia̱ nga ko̱'sín kisíxá‑jin‑najiòn.
48004012	Ra 'a̱n, tsáse̱n'táxín‑la̱ jè kjo̱téxoma koni 'sín nga tincha'tàxìn‑la jiòn ti̱'sa̱ kjotseé. Ko̱ 'koa̱á 'sín síjé‑no 'ndi̱‑ni̱ nga ko̱'sín ti̱ncha'tàxìn‑la koni 'sín nga 'a̱n tsáse̱n'taxìn‑la̱. Nga̱ ngà'sa̱ ítjòn mì tsa mé ra tsi'kín‑nájiòn.
48004013	Tjíjiín‑najiòn nga ta kií nga̱tjì‑la̱ jè 'chin ra tjín‑na nga ko̱'sín ijchòo̱ ya̱ na̱xi̱ndá‑najiòn, ko̱ ya̱á kina'yá ítjòn jiòn jè 'én xi̱tse̱ ra nda tsò a̱'ta 'tse̱ Cristo ra 'a̱n tsi'kènájmíya‑no.
48004014	Ni̱'sín kísijtí chiba‑najiòn ta nga̱tjì‑la̱ jè 'chin ra tjín‑na, mì tsa inachrjengi‑nájiòn ko̱ ni̱ mì tsa iníkíjna'taxìn‑nájiòn; ta isa̱á jnchro nda ichjíbétjò‑nájiòn koni tsa ìkja̱li̱ 'tse̱ Nainá ko̱ koni tsa jè sabá Cristo Jesús.
48004015	¿Ñánda̱ tíjna jè kjo̱tsja ra ko̱'sín ta nda ki'se‑najiòn nga ti̱'sa̱ ítjòn? Maá ko̱xiáa̱n ra a̱'ta tsa̱jiòn, 'kia̱ nga ti̱'sa̱ ítjòn, sí mején‑najiòn nga ki̱náchrje jiòn jñà xkòn, nga mejèn‑no nga tsi'kí‑ná.
48004016	¿A kondra̱á tíjna̱‑najiòn 'ndi̱‑ni̱, 'kia̱ nga ko̱'sín kíxin‑najiòn koni 'sín tjín ra ngi kjo̱hixi̱?
48004017	Jñà xi̱ta̱ ra ko̱'sín tsò‑najiòn nga machjeén‑ní nga si̱hitjasòn kjo̱téxoma, batoó 'ñó mejèn‑la̱ nga ya̱ kongítji̱ngi‑la jiòn, tanga mì tsa kjo̱bítsjen nda‑jìn ra tjín‑la̱. Ta jé ra mejèn‑la̱ nga kítjo̱'taxín‑náji̱n mé‑ni nga ya̱ kongí'ta‑la jiòn.
48004018	Ndaá tjín 'kia̱ nga jngo kjoa̱ 'ñó mejèn‑ná 'sie̱én, tanga tsa ta ndaá tjín kjoa̱ ra mejèn‑ná. Jé ra mejèn‑na nga ko̱'sín 'sia̱n ki'ta jiòn; mì tsa ta 'kia̱‑jìn 'kia̱ nga ya̱ tíjna̱ko̱‑najiòn.
48004019	Jiòn ra koni tsa ndí i̱xti‑na̱ xian‑no, ra a̱'ta tsa̱jiòn tísikjín india‑na kjo̱hi'in koni 'sín síkjiín kjo̱hi'in jngo ndí chjo̱ón 'kia̱ nga tsin ndí i'ndí. Jè kjo̱hi'in ra̱kìi̱, 'kia̱á kje̱he'tà skanda 'kia̱ nga ijye jè Cristo nda kíjnajin ya̱ inìma̱‑najiòn.
48004020	¡Sí mején‑na tsa ya̱ tíjna̱ko̱ kjòn‑najiòn 'ndi̱ 'ndi̱, mé‑ni nga ma kokóna̱jmí‑najiòn 'én ra kj'ií tsò, nga̱ ijyeé mì kì ti̱ be‑na kó'sín síkítsjen ra a̱'ta tsa̱jiòn!
48004021	Jngo 'én ko̱'tín‑ná, jiòn ra jè mejèn‑no nga kjoa̱ 'tse̱ kjo̱téxoma si̱itjasòn. ¿A kjeé na'yá‑la jiòn kó'sín tsò jè kjo̱téxoma ra tjí'ta xa̱jo̱n 'tse̱ Moisés?
48004022	'Koa̱á 'sín tsò nga jè Abraham, jò i̱xti ki'se‑la̱; jngo ra 'tse̱ chjo̱ón chi̱'nda‑la̱ ko̱ jngo ra ngi 'tse̱ ra ngi chjo̱ón‑la̱.
48004023	Jè i'ndí‑la̱ chjo̱ón chi̱'nda, 'koa̱á 'sín kisakò koni 'sín sakò nga'tsì ra ta kj'ií i̱xti; tanga jè i'ndí ra ngi 'tse̱ chjo̱ón‑la̱, 'koa̱á 'sín kisakò‑la̱ nga jè itjasòn koni 'sín ijye kitsjà‑la̱ 'én‑la̱ Nainá jè Abraham.
48004024	Kjoa̱ kìi̱, tjín jngo kjoa̱ ra bakón‑ya‑ná; ngajò íchjín kìi̱ jñà chja̱‑ni ngajò kjoa̱ ra tsikíndajín Nainá; jè chjo̱ón ra 'mì Agar, 'koa̱á jngoya‑la̱ koni jè kjoa̱ ra kisindajín ya̱ nindo Sinaí 'kia̱ nga tsi'kì‑la̱ kjo̱téxoma jè Moisés. Nga̱ jñà i̱xti‑la̱ jè chjo̱ón ra 'mì Agar ta xi̱ta̱ chi̱'ndaá kjomà ki'ta.
48004025	Jè chjo̱ón ra 'mì Agar jè jngoya‑la̱ jè nindo Sinaí ra síjna ya̱ ján nangi Arabia; ko̱ 'koa̱á jngoya‑te‑la̱ jè na̱xi̱ndá Jerusalén ra tíjna 'ndi̱‑ni̱, nga̱ jñà xi̱ta̱‑la̱ na̱xi̱ndá ra̱kìi̱ chi̱'nda'ñó títsa̱hijyo a̱'ta 'tse̱ kjo̱téxoma.
48004026	Tanga jè na̱xi̱ndá Jerusalén ra tíjna ya̱ ján ngajmi, tíjnandi̱í‑ní, ko̱ ya̱á nakjoá‑ná a̱'ta 'tse̱ na̱xi̱ndá ra̱kìi̱; 'koa̱á jngoya‑la̱ koni tsa na̱‑ná ma.
48004027	Nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: 'Ñó tsja 'tè‑la̱ takìn ji̱ ra chjo̱ón 'ndi̱ 'mì‑li, ngaji̱ ra mì tsa i̱xti kitsin‑li. 'Ñó chjíndáya‑ni kjo̱tsja‑li, nga̱ mì kì 'yi ji̱ kó'sín ma 'kia̱ nga tsin i̱xti. Nga̱ jè chjo̱ón ra kijmitákon, isa̱á kjìn ma‑ni i̱xti‑la̱, nda mí 'koa̱‑ni koni jè chjo̱ón ra tjín 'xi̱n‑la̱.
48004028	Jiòn ndí 'ndsé ko̱ tichjeé, 'koa̱á jngoya‑te‑la jiòn‑jiòn ko̱ jè Isaac, ya̱á majngo'tá‑la jiòn i̱xti ra jè Nainá ko̱'sín kitsò‑la̱ nga tsjá‑la̱ jè Abraham ko̱ Sara.
48004029	Jè i'ndí ra taxki̱ isakò ra a̱'ta 'tse̱ chjo̱ón chi̱'nda, kjojtike‑ní ko̱ tsahatji̱ngi‑la̱ jè i'ndí ra a̱'ta 'tse̱ Inìma̱ Tsje‑la̱ Nainá 'ji‑ni; koni 'sín kjomà jñà ni̱chjin kiòo̱, takó 'koa̱á chon ni̱chjin 'ndi̱ 'ndi̱.
48004030	Tanga, ¿kó tsò jè xa̱jo̱n ra tjí'ta 'én‑la̱ Nainá? Tsó‑ní: “Ti̱ìtji̱ngi‑la̱ jè ra chjo̱ón chi̱'nda ko̱ jè i'ndí‑la̱; nga̱ jè i'ndí‑la̱, mì tsa mé kjo̱tjò ra tjábé‑la̱; ta jé tjábé‑la̱ kjo̱tjò jè i'ndí‑la̱ ra mì tsa chjo̱ón chi̱'nda.”
48004031	'Koa̱á ma‑ni jiòn ndí 'ndsé ko̱ jiòn ndí tichjeé, ra jién, mì tsa i̱xti‑la̱ chjo̱ón chi̱'nda meé ra jién; jién‑ná i̱xti‑la̱ ra mì tsa chjo̱ón chi̱'nda.
48005001	Jè Cristo jngó kjá isíkítsa̱jnandi̱í‑ná a̱'ta 'tse̱ kjo̱téxoma‑la̱ Moisés; 'koa̱á 'sín xian‑no nga kixi̱ ti̱tsa̱jna jiòn koni 'sín nga ijye isíkítsa̱jnandi̱í‑no jè Cristo; kì ti̱ ya̱ mangítji̱ngi india‑la jè kjo̱téxoma ra itsabá'ñó‑no nga ti̱'sa̱ kjotseé 'kia̱ nga chi̱'nda'ñó‑la̱ kjomà jiòn.
48005002	'A̱n ra 'mì‑na Pablo, ti̱ná'yá‑ná, 'koa̱á 'sín tíxin‑no; tsa kí'ta chi̱ba̱‑isa jiòn ijo‑no ra kjoa̱ 'tse̱ circuncisión, mì ti̱ mé kjo̱nda sa̱kò‑no ra a̱'ta 'tse̱ Cristo.
48005003	'Koa̱á 'sín tíxian india‑no, nga'tsì xi̱ta̱ ra bí'ta chi̱ba̱ ijo‑la̱ ra kjoa̱ 'tse̱ circuncisión, kjo̱'ñó tjínè‑la̱ nga si̱hitjasòn ijye koni 'sín tjín kjo̱téxoma.
48005004	Jiòn ra ko̱'sín mejèn‑no nga a̱'ta 'tse̱ kjo̱téxoma, kixi̱ ki̱tsa̱jna ya̱ ngixko̱n Nainá, ijyeé tsincha'taxìn‑la jè Cristo ko̱ ijyeé tsincha'taxìn‑te‑la jè kjo̱nda ra tsjá kjo̱tjò‑ná Nainá.
48005005	Tanga ra ji̱n, a̱'ta 'tse̱é jè Inìma̱ Tsje‑la̱ Nainá i̱nchichiñá‑la̱ji̱n nga ma kixi̱ ki̱tsa̱jna‑ji̱n ya̱ ngixko̱n Nainá ta nga̱tjì‑la̱ nga makjiín‑naji̱n a̱'ta 'tse̱ Cristo.
48005006	Tanga ra a̱'ta 'tse̱ Cristo Jesús, mì tsa ti̱jè ma‑ni kinda̱ a tjí'ta chi̱ba̱á o̱ ra mí tsa tjí'ta chi̱ba̱ ijo‑la̱ xi̱ta̱ ra kjoa̱ 'tse̱ circuncisión; ta jé ra ma kinda̱ kó'sín nga makjiín‑ná a̱'ta 'tse̱ Cristo ko̱ kó'sín nga tjín‑ná kjo̱tsjacha.
48005007	Ndaá ndi̱yá i̱nchimangí jiòn tsiki; yá ra tsatéchjà‑no nga mì ti̱ nihitjasòn‑no 'én nda‑la̱ Nainá ra ngi kjo̱hixi̱.
48005008	Jñà kjo̱bítsjen kìi̱, mì tsa ya̱ nchrabá‑ni a̱'ta 'tse̱ Nainá ra xá kiìchja̱‑najiòn.
48005009	Ti̱kinda̱ ko̱sa̱‑no ijo‑no, nga̱ “ni̱'sín ta i̱tsé‑ni na̱'yo̱ san ra koa̱ájin‑la̱ jè na̱'yo̱ ra ma ni̱ño̱ nchra̱jín, sísan ijye‑ní ni̱'sín takó tse ma‑ni na̱'yo̱.”
48005010	'A̱n, 'koa̱á 'sín ba'tá ikon Nainá nga mì tsa kj'ií kjo̱bítsjen kji̱nchrabà‑najiòn koni 'sín nga kíxian‑no. Tanga jè Nainá tsjá‑la̱ kjo̱hi'in jè xi̱ta̱ ra tísíkitsón‑jin‑najiòn, ni̱'sín ta yá xi̱ta̱‑nì.
48005011	Jiòn 'ndsé ko̱ tichjeé, tsa takó 'koa̱à‑la 'sín tí'bènájmíya ra 'a̱n, nga machjeén‑ní nga katasi'ta chi̱ba̱ ijo‑la̱ xi̱ta̱ ra kjoa̱ 'tse̱ circuncisión, mí‑la tsa ko̱'sín koa̱àtji̱ngi‑na jñà xi̱ta̱ judío, nga̱ mì tsa mé ra 'cho ki̱ya‑la̱ koni 'sín tsò 'én ra 'a̱n 'benájmíya a̱'ta 'tse̱ Cristo 'kia̱ nga isi'ta krò ra jè.
48005012	Tsa jngó kjá ngi katabate'tá jnchro ijo‑la̱ xi̱ta̱ kìi̱, jñà ra ko̱'sín síkitsón‑jin‑najiòn nga tsò‑no nga machjeén‑ní nga si'ta chi̱ba̱ ijo‑no ra kjoa̱ 'tse̱ circuncisión.
48005013	Jiòn 'ndsé ko̱ tichjeé, kií xá inakjoá‑najiòn nga ki̱tsa̱jnandi̱í jiòn, tanga ni̱'sín titsa̱jnandi̱í jiòn kì tà chjàn ko̱'sín 'nià koni 'sín tjín kjoa̱ ra mejèn‑la̱ ijo‑no; jè ra machjeén nga ti̱si̱ko̱ kañá jiòn xàngio̱o ko̱ nga kata'se‑no kjoa̱tsjacha nga jngó jngó‑no.
48005014	Nga̱ nga'tsì kjo̱téxoma ra kitsjà Nainá ya̱á bitjasòn ijye a̱'ta 'tse̱ jè ra tsò: “Ko̱'sín tsjacha 'ti̱ìn jñà xi̱ta̱ xàngi̱i koni 'sín nga tsjachi ijo‑li.”
48005015	Tanga tsa ti̱jiòn i̱nchichinejin i̱nchichine'a‑no xàngio̱o, ti̱kinda̱a ijo‑no nga̱ ki̱jchó ni̱chjin nga ti̱jiòn si̱kitsón‑no xàngio̱o tsa ko̱'sín 'nià.
48005016	'Koa̱á 'sín tíxian‑no: Ti̱'nde‑la nga jè Inìma̱ Tsje‑la̱ Nainá nda kjón ndi̱yá katafìko̱‑no, mé‑ni nga mì ya̱ koa̱àtji̱ngi‑la kjoa̱'cho ra síjé ijo‑no.
48005017	Jñà kjoa̱'cho ra síjé ijo‑ná kondra̱á fì‑la̱ jè Inìma̱ Tsje‑la̱ Nainá. Ko̱ jñà kjoa̱ ra mejèn‑la̱ jè Inìma̱ Tsje‑la̱ Nainá kondra̱á fì‑la̱ jñà kjoa̱'cho ra mejèn‑la̱ 'sín ijo‑ná. Jñà kjoa̱ kìi̱, kjaán‑kjoó ma. 'Koa̱á ma‑ni nga jiòn, mì kì ko̱'sín 'nià jiòn koni 'sín nga mejèn‑no nga 'sia̱an.
48005018	Tanga tsa jè Inìma̱ Tsje‑la̱ Nainá tíbasén ndi̱yá‑no nga ni̱chjin nchijòn, mì tsa ti̱jè‑ni kjo̱téxoma tíjna ítjòn‑no.
48005019	Nga̱ tsijeén 'ya‑la̱ jñà kjoa̱'cho ra síjé ijo‑ná: koni jñà ra kjoa̱chijngi, kjoa̱'cho ra 'ñó tjé tjín, ko̱ kjoa̱ chi̱nga̱ ra 'cho níkítsjeén,
48005020	ko̱ nga 'yaxkén nainá xkósòn, ko̱ ra kjoa̱tj'ee̱, ko̱ nga majticheé xàngie̱é, ko̱ nga bixkàn‑ke̱é xàngie̱é, ko̱ nga machi̱ni̱cheé xàngie̱é, ko̱ 'kia̱ nga ta ndi̱to̱n majti‑ná, 'kia̱ nga nachrjengieé xàngie̱é nga mejèn‑ná nga jién ki̱tsa̱jna ítjén, ko̱ nga nijòyeé xàngie̱é nga xìn maxkóyeé,
48005021	nga maxitakòn‑cheé xàngie̱é, nga ma'chie̱é, ko̱ nga'tsì kjoa̱chrjá'a ra ma ñánda̱ nga bitjo 'sí, ko̱ nga'tsì kjoa̱ ra ya̱ mangásòn‑ko̱ jñà kjoa̱ kìi̱. 'Koa̱á 'sín tíxin‑no koni 'sín ijye a̱sa kíxin‑no nga 'sa̱ ítjòn, nga jñà xi̱ta̱ ra ko̱'sín tjín kjoa̱ ra 'sín, ni̱mé kjo̱nda tjábé‑la̱ ya̱ ñánda̱ nga jè Nainá tíbatéxoma.
48005022	Tanga jñà kjo̱nda ra tsjá jè Inìma̱ Tsje‑la̱ Nainá, jè‑ní nga tsjacha 'sie̱én xàngie̱é, nga tsja 'se̱‑ná, nga 'nchán ki̱tsa̱jneé, nga jchíñakjoa̱‑lá xàngie̱é, nga tsjakjoa̱ 'sie̱én, ko̱ nga 'sie̱én kjoa̱nda ra nda tjín, nga kixi̱ kongíkeé kjo̱bítsjen‑ná,
48005023	nga indakjoa̱ 'sie̱én, ko̱ nga kixi̱ ko̱te̱xoma‑lá ijo‑ná. Jñà kjoa̱ kìi̱, tsìn kjo̱téxoma ra kondra̱ tíjna‑la̱.
48005024	Jién ra ijye xi̱ta̱‑la̱ Cristo 'mì‑ná; nga'tsì jñà kjo̱bítsjen ra 'cho tjín ko̱ jñà kjoa̱'cho ra síjé ijo‑ná, ya̱á kinì'keén ya̱ a̱'ta krò ra isitja̱'bá'ta Cristo.
48005025	'Ndi̱‑ni̱, 'kia̱ nga a̱'ta 'tse̱ Inìma̱ Tsje‑la̱ Nainá titsa̱jnakon‑ná, ko̱'sín ko̱se̱n ndi̱yé ijo‑ná koni 'sín jè Inìma̱ Tsje‑la̱ Nainá batéxoma‑ná.
48005026	Mì kì ki̱'ndeé nga jè kjoa̱'ngatakòn katasíkijne‑ná nga si̱jticheé xàngie̱é ko̱ nga ko̱chi̱ni̱cheé xàngie̱é.
48006001	Jiòn 'ndsé ko̱ tichjeé, tsa tjín i'ka xàngio̱o ra ya̱ kàjin jé, jiòn‑jiòn ra nda titsa̱jna a̱'ta 'tse̱ Inìma̱ Tsje‑la̱ Nainá, nda xi̱ta̱ ti̱ko̱o ko̱ ti̱si̱ko̱o mé‑ni nga katamakixi̱ya india‑ni; tanga ti̱kinda̱a ijo‑no ra jiòn, mé‑ni nga mì jé ska̱jin‑te‑no ra jiòn.
48006002	Ti̱si̱ko̱ kañá jñà xàngio̱o tsa 'kia̱ mé kjoa̱ ra chjá ma‑no; 'koa̱á 'sín ko̱ma‑ni nga si̱itjasòn jè kjo̱téxoma ra kitsjà Cristo.
48006003	Tsa tjín i'ka xi̱ta̱ ra nda bachrjengi ijo‑la̱, tanga tsa mí tsa kixi̱‑ni kjoa̱, ti̱jñá i̱nchibíndisoko̱‑ni ijo‑la̱.
48006004	Isa̱á nda‑ni tsa ítjòn kjón nda chítsijen‑jnó ijo‑no mé kjoa̱ ra i̱nchi'nià. Tsa nda i̱nchi'nià, maá tsja kata'se‑no, tanga mì tsa tsò‑ni kjoa̱ nga isa̱ nda i̱nchi'nià jiòn koni ra kj'ií xi̱ta̱.
48006005	Nga̱ jngó jngó xi̱ta̱, kja̱ ya̱á kjinè‑la̱ a̱'ta 'tse̱ mé kjoa̱ ra 'sín nga jngó jngó.
48006006	Jñà ra i̱nchikotá'yá 'én nda‑la̱ Nainá, machjeén‑ní nga katabasìko̱'ta tsa mé ra machjeén‑la̱ jè xi̱ta̱ ra bakón‑ya‑la̱.
48006007	Kì ko̱'sín chìndo̱cha̱‑la̱ ijo‑no: nga̱ ni̱yá ra ma si̱ískáko̱ jè Nainá; koni 'sín tjín kjoa̱ ra 'sín jñà xi̱ta̱, 'koa̱á ti̱'sín tjín kjoa̱ ra sakó‑la̱.
48006008	Nga̱ jè ra ko̱'sín 'sín koni 'sín mejèn‑la̱ ijo‑la̱, kjo̱biyaá sa̱kò‑la̱ a̱'ta 'tse̱ kjoa̱ ra síjé ijo‑la̱; tanga jè ra ko̱'sín 'sín koni 'sín mejèn‑la̱ jè Inìma̱ Tsje‑la̱ Nainá, jé sa̱kò‑la̱ kjo̱binachon ra mì fehe'ta skanda ta kjiá‑nioo̱.
48006009	'Koa̱á ma‑ni nga mì kì machjeén nga ko̱si‑ná nga si̱hitjasén kjoa̱ ra nda tjín; nga̱ ki̱jchó ni̱chjin nga sa̱kó‑ná kjo̱nda, tsa mì kì si̱kjahajen‑lá takén.
48006010	Tsa 'kia̱ ma ra 'nié, ko̱'sín nda si̱ko̱ ijyeé nga'tsì xi̱ta̱, ma'tsia̱ kjòn‑ni ko̱ jñà xi̱ta̱ xàngie̱é ra ngásòn makjiín‑ná a̱'ta 'tse̱ Cristo.
48006011	Chítsijen‑la kó kjòn tsiña‑ni jñà letra ra ndsa̱ tíbindá‑na.
48006012	Jñà xi̱ta̱ ra kjo̱'ñó 'sín‑najiòn nga mejèn‑la̱ si̱'ta chi̱ba̱ ijo‑najiòn ra kjoa̱ 'tse̱ circuncisión, ta jé ra mejèn‑la̱ nga jñà nda kítsa̱jna ya̱ ngixko̱n xi̱ta̱ ra i'ka, ko̱ majìn‑la̱ tsa yá ra koa̱àtji̱ngi‑la̱ ra ta nga̱tjì‑la̱ nga ko̱'sín makjiín‑la̱ nga ya̱á sakó kjo̱nda a̱'ta 'tse̱ nga krò 'ken'ta Cristo.
48006013	Jñà xi̱ta̱ ra tjí'ta chi̱ba̱ ijo‑la̱ ra kjoa̱ 'tse̱ circuncisión, skanda mí kì síhitjasòn‑ni koni 'sín tjín kjo̱téxoma, tanga 'koa̱á 'sín 'ñó mejèn‑la̱ nga katasi'ta chi̱ba̱ jiòn, mé‑ni nga a̱'ta tsa̱jiòn nda si̱ìkítsa̱jna‑ni ijo‑la̱ 'kia̱ nga ijye tjí'ta chi̱ba̱ jiòn.
48006014	Tanga ra 'a̱n, ni̱mé kjoa̱ tjín ra mejèn‑na nga a̱'ta 'tse̱ nda síkíjna‑na ijo‑na̱, ta̱jngoó a̱'ta 'tse̱ koni 'sín makjiín‑na; nga̱ ya̱á sakó kjo̱nda 'kia̱ nga makjiín‑ná nga krò 'ken'ta Jesucristo ra tíjna ítjòn‑ná. Ya̱á nchrabá‑ni nga mì ti̱ mé kinda̱ 'sin‑na jñà kjoa̱'cho ra tjín i̱ i̱sà'nde; ko̱ ra 'a̱n, mì ti̱ mé kinda̱ ma‑na ya̱ a̱jin kjoa̱'cho kìi̱.
48006015	Ra a̱'ta 'tse̱ Cristo mì tsa jè ra chjí‑la̱ a tjí'ta chi̱ba̱‑ná 'tse̱ circuncisión, o̱ ra mí tsa tjí'ta chi̱be̱é; jè ra chjí‑la̱ nga jè Nainá ijyeé xi̱ta̱ xi̱tse̱ ki'sín‑ná.
48006016	Kata'se‑la̱ kjo̱'nchán ko̱ kjo̱hi̱ma̱takòn ya̱ a̱jin inìma̱‑la̱ nga'tsì ra ko̱'sín i̱nchifìko̱ kjo̱hixi̱‑la̱ koni 'sín tsò 'én ra ko̱tíxian‑la̱, jñà ra ngi kixi̱ kjoa̱ nga xi̱ta̱ na̱xi̱ndá‑la̱ Nainá ma.
48006017	'Koa̱á 'sín tíxin‑no kì ti̱ tsja ko̱tjín kjoa̱ ra fatsji-isa‑ná; nga̱ takó tjí'ta nijndaá‑isa ijo‑na̱ a̱'ta 'tse̱ kjo̱hi'in ra kitsjà‑na xi̱ta̱, ra ta nga̱tjì 'tse̱ Jesús ra tíjna ítjòn‑ná.
48006018	Jiòn 'ndsé ko̱ tichjeé, jè kjo̱nda‑la̱ Jesucristo ra tíjna ítjòn‑ná nda katijnajin ya̱ inìma̱‑no. Ko̱'sín katama.
49001001	Jiòn, xi̱ta̱‑la̱ Nainá ra titsa̱jna ya̱ na̱xi̱ndá Éfeso ra ko̱'sín kixi̱ mangí'ta‑la Cristo Jesús, 'koa̱á 'sín tísixó'tà‑no 'a̱n Pablo ra ko̱'sín tsikíxáya‑na Jesucristo koni 'sín nga jè Nainá kjomejèn‑la̱.
49001002	Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
49001003	Jeya katijna Nainá ra Na̱'ìn‑la̱ Jesucristo ra tíjna ítjòn‑ná nga ko̱'sín isìchikon'tin‑ná nga kitsjá‑ná nga'tsì kjo̱nda ra 'tse̱ inìma̱‑ná ra ya̱ inchrabà‑ni ya̱ ján ngajmi ta nga̱tjì‑la̱ nga ya̱ titsa̱jnake̱é Cristo.
49001004	Nga̱ 'koa̱á 'sín ta̱ña jahájin‑ná ko̱ Cristo 'kia̱ nga ti̱kjè sinda i̱sà'nde, mé‑ni nga xi̱ta̱ tsje ka̱meé ra a̱'ta 'tse̱ ko̱ ni̱mé jé 'se̱‑ná ya̱ ngixko̱n ra jè.
49001005	Ngi ta ko̱ó kjo̱tsjacha‑la̱ nga ko̱'sín kiskosòn‑la̱ nga ti̱'sa̱‑ni nga iskábétjò‑ná nga i̱xti‑la̱ tsó‑ná ra a̱'ta 'tse̱ Jesucristo, koni 'sín nga jè kisasèn‑la̱ ko̱ nga kjomejèn‑la̱ nga ko̱'sín ki'sìn,
49001006	mé‑ni nga ko̱'sín jeya si̱kíjneé Nainá ta nga̱tjì‑la̱ nga batoó tse kjo̱nda kitsjà kjo̱tjò‑ná nga ya̱ titsa̱jnake̱é I'ndí‑la̱ ra 'ñó tsjake.
49001007	‑
49001008	Ko̱ 'kia̱ nga ya̱ titsa̱jnake̱é ra jè, jè jní ra tsikíxten, tsikíchjítjì‑ná nga ma isíkítsa̱jnandi̱í‑ná ko̱ nga kisìhijchaà'ta‑ná jé‑ná, koni 'sín nga ijye batoó tse tjín‑ni kjo̱nda ra tsjá kjo̱tjò‑ná 'kia̱ nga tsjá‑ná kjoa̱chji̱ne̱ ko̱ kjo̱bítsjen ra tjín‑la̱.
49001009	'Koa̱á 'sín tsakón‑ná kjoa̱ ra tjí'ma‑la̱ koni 'sín kjomejèn‑la̱ ra jè, nga 'koa̱á 'sín ijye iskosòn‑la̱ nga ko̱'sín ki̱tjasòn koni 'sín ijye tjínda‑la̱,
49001010	nga si̱ìjngo ijye‑ni nga'tsì tsajmì ra tjín ya̱ ján ngajmi ko̱ i̱ a̱'ta nangi nga jè Cristo ko̱tèxoma‑la̱ 'kia̱ nga ki̱jchò ni̱chjin.
49001011	Kií‑ní nga ya̱ ta̱ña titsa̱jnako̱‑ji̱n Cristo nga ko̱'sín jahájin‑naji̱n Nainá nga ti̱'sa̱ kjotseé, ji̱n ra xi̱ta̱ judío 'mì‑naji̱n, mé‑ni nga ti̱'koa̱ tjábé‑naji̱n kjo̱tjò ra jè tjábé‑la̱ koni 'sín nga ijye kiskosòn‑la̱ jè Nainá ra ko̱'sín 'sín ijye, koni 'sín nga jè mejèn‑la̱.
49001012	Kií ko̱'sín ki'sìn‑ni mé‑ni nga a̱'ta tsa̱ji̱n jeya kíjna‑ni ra jè, ngaji̱n ra kjokjiín ítjòn‑naji̱n a̱'ta 'tse̱ Cristo.
49001013	Ti̱'koa̱á jiòn, 'kia̱ nga ijye ya̱ titsa̱jnako̱‑te nga ijye kina'yá 'én‑la̱ ra kixi̱ tjín, jè 'én xi̱tse̱ ra nda tsò ra ijye tsachrjekàjin‑no jé‑no ko̱ 'kia̱ nga ijye kjokjiín‑no a̱'ta 'tse̱, jè Nainá kitsjà‑no Inìma̱ Tsje‑la̱ koni 'sín ijye kitsjà 'én‑la̱; ko̱ jè ma koni jngo chi̱ba̱ ra bakón nga ijye ya̱ nakjoá‑no a̱'ta 'tse̱ Nainá.
49001014	Jè Inìma̱ Tsje‑la̱ tje̱n kitsjà ítjòn‑ná mé‑ni nga ko̱'sín kíjngo‑lá takén nga tjábé‑ná kjo̱tjò ra ijye jè Nainá ko̱'sín kitsjà 'én‑la̱ nga tsjá‑ná jè ni̱chjin 'kia̱ nga jè Nainá jngó kjá si̱ìkítsa̱hijyondi̱í tsje‑ná jién ra na̱xi̱ndá‑la̱ tsó‑ná, mé‑ni nga jè, jeya kíjna‑ni.
49001015	'Koa̱á ma‑ni, ra 'a̱n, skanda 'kia̱‑ni nga kí'nchree̱ nga 'ñó nda makjiín‑najiòn a̱'ta 'tse̱ Jesús ra tíjna ítjòn‑ná ko̱ nga 'ñó tsjacha jiòn jñà ra xi̱ta̱‑la̱ Nainá,
49001016	kji'tà ni̱chjin chjà'tà‑la̱ Nainá ra a̱'ta tsa̱jiòn nga tse kjo̱nda kata'se‑la̱ ra jè; 'kia̱ nga bitsá'ba‑la̱ Nainá, síjé'tá‑te‑la̱ ra kjo̱nda tsa̱jiòn,
49001017	mé‑ni nga jè Na̱'ín‑ná ra 'ñó jeya tíjna, jè ra Nainá‑la̱ Jesucristo ra tíjna ítjòn‑ná, jè katatsjá‑najiòn jè Inìma̱ Tsje‑la̱ mé‑ni nga katasakó‑no kjo̱chji̱ne̱ ko̱ katasíchi̱ya‑no kjoa̱ ra jè tjí'ma‑la̱ mé‑ni nga isa̱ nda jcha̱a‑isa‑no kó'sín síxá jè Nainá.
49001018	'Koa̱á 'sín síjé'ta‑te‑la̱ 'a̱n Nainá nga katasíhisen‑la̱ jè kjo̱bítsjen‑najiòn mé‑ni nga jcha̱a‑no kó'sín tjín jñà kjoa̱nda ra chiñá‑la, jiòn ra ijye xá ko̱'sín kiìchja̱‑no. Ti̱'koa̱á síjé'ta‑te‑la̱ mé‑ni nga jcha̱‑nájiòn nga batoó nda, ko̱ batoó tse kjoa̱nichikon'tin tsjá kjo̱tjò‑la̱ jñà xi̱ta̱‑la̱.
49001019	Ti̱'koa̱á jcha̱‑najiòn nga batoó tse jè nga'ñó ra tjín‑la̱, jè ra síchjeén ya̱ a̱'ta tsa̱jién ra ko̱'sín makjiín‑ná. Ko̱ ti̱jé‑ni nga'ñó ra kìi̱
49001020	ra isìkjeén 'kia̱ nga isikjaáya‑la̱ Cristo ya̱ a̱jin‑la̱ mi'ken ko̱ 'kia̱ nga tsikíjna ya̱ nga kixi̱‑la̱ ñánda̱ nga jè bakèn‑la̱ nga kíjna ya̱ ján ngajmi.
49001021	Jè isíkíjna ítjòn‑la̱ nga'tsì nga'ñó ra 'cho tjín ko̱ ra nda tjín i̱ i̱sà'nde, ko̱ nga'tsì nga'ñó ra tjín‑la̱ jñà ra batéxoma i̱ i̱sà'nde ko̱ jñà ra batéxoma ya̱ a̱jin i̱sén i'ngaá. Jè tíjna ítjòn‑la̱ nga'tsì nga'ñó ra tjín‑isa i̱ i̱sà'nde ko̱ jè nga'ñó ra 'se̱‑la̱ jè i̱sà'nde ra 'sa̱ nchrabá.
49001022	Nainá, jè Cristo isìnga̱tsja ijye nga'tsì tsajmì ra tjín mé‑ni nga jè katatéxoma‑la̱; ko̱ ti̱jé‑ni Cristo nga batéxoma‑la̱ nga'tsì tsajmì ra tjín; ti̱'koa̱á jè ko̱nga̱tsja na̱xi̱ndá‑la̱ Cristo nga jè katatéxoma‑te‑la̱
49001023	jè na̱xi̱ndá ra ti̱jè‑ni ijo‑la̱; ko̱ ya̱á majngoko̱; nga̱ jè Cristo síjngo ijye‑ni.
49002001	Nga ti̱'sa̱ kjotseé, kjiín titsa̱hijyo jiòn ra a̱'ta 'tse̱ Nainá, 'koa̱á ngoya‑la̱ koni tsa ijye 'ken jiòn, ta nga̱tjì‑la̱ jñà jé ko̱ jñà kjoa̱'cho ra ki'nià.
49002002	Ko̱ jñà inìhitjasòn‑la jiòn koni 'sín tjín kjoa̱ ra 'sín jñà xi̱ta̱ i̱sà'nde ra̱kìi̱; 'koa̱á 'sín ki'nià jiòn koni 'sín mejèn‑la̱ jè nga'ñó‑la̱ ni̱í ra batéxoma ya̱ a̱jin i̱sén, ra ti̱jñà‑ni inìma̱ 'cho‑la̱ ni̱í ra batéxomajin ya̱ inìma̱‑la̱ xi̱ta̱ ra mì kì ma‑la̱ síhitjasòn‑la̱ Nainá.
49002003	Ti̱'koa̱á nga'tsì‑ná, ya̱á tsikitsa̱jieén jñà ni̱chjin ra ijye tsato, nga ko̱'sín ki'nié koni 'sín nga nda isasèn‑la̱ ijo‑ná; 'koa̱á 'sín kinitjasén koni 'sín tjín kjoa̱ ra mejèn‑ná ra jién, ko̱ koni 'sín nga kitsó‑ná jè kjo̱bítsjen‑ná. Ta nga̱tjì‑la̱ nga'tsì kjoa̱ kìi̱, bakén‑ná nga ngásòn tsjáhi'in‑ná Nainá tsiki koni jñà xi̱ta̱ ra i'ka.
49002004	Tanga jè Nainá, 'ñó tse kjo̱hi̱ma̱takòn tjín‑la̱ nga ngi ko̱ó nga'ñó 'tse̱ kjo̱tsjacha‑la̱ kjotsjake‑ná.
49002005	Nga ti̱'sa̱ kjotseé, kjiín tsikitsa̱jna‑lá Nainá ta nga̱tjì‑la̱ jñà jé‑ná, 'koa̱á ngoya‑la̱ koni tsa ijyeé 'keén. Tanga jè Nainá kisíkítsa̱jnakon‑ko̱‑ná ko̱ Cristo; (ko̱ ngi ta kjo̱nda 'tse̱ Nainá‑ní nga ítjo̱kajin jiòn kjo̱hi'in).
49002006	Nainá ta̱ñaá isikjaáya ko̱‑ná ko̱ Cristo, ko̱ ya̱á ta̱ña isíkítsa̱jnakjo ko̱‑ná ya̱ ján ngajmi.
49002007	Kií ko̱'sín ki'sìn‑ni mé‑ni nga ko̱kòn‑ni ni̱chjin ra 'sa̱ nchrabá‑isa kó'sín 'ñó tse chjí‑la̱ jè kjo̱nda‑la̱ ra kitsjá‑ná koni 'sín kjòhi̱ma̱ke‑ná nga ya̱ titsa̱jnake̱é Cristo.
49002008	Nga̱ ta kjo̱tjó‑ní nga ma ítjo̱kajin jiòn kjo̱hi'in ra 'tse̱ jé‑no, ta kií‑ní nga kjokjiín‑najiòn; mì tsa a̱'ta tsa̱jiòn inchrabà‑ni kjoa̱ kìi̱, jé Nainá kitsjà kjo̱tjò‑no kjo̱nda ra̱kìi̱.
49002009	Mì tsa ki‑ni mé kjoa̱ ra nda ki'nià jiòn. 'Koa̱á ma‑ni nga mì kì ko̱ma yá ra 'nga si̱ìkíjna ijo‑la̱.
49002010	Nga̱ jién, xi̱ta̱ xi̱tse̱é ki'sín‑ná Nainá nga ya̱ titsa̱jnake̱é Cristo Jesús; kií xá tsikínda‑ná mé‑ni nga jñà 'sia̱n‑ná nga'tsì kjoa̱ ra nda tjín, jñà kjoa̱ ra ijye ko̱'sín ti̱ngi tsikíhijyondá‑ni Nainá nga si̱hitjasén.
49002011	'Koa̱á ma‑ni jiòn ra mì tsa a̱'ta 'tse̱ xi̱ta̱ judío inchrabà‑ni tje̱‑no, chja̱jnoó‑no xi̱ta̱ judío ra tjí'ta chi̱ba̱ ijo‑la̱ nga tsò: “Mì tsa mé chjí‑no nga mì tsa tjí'ta chi̱ba̱ ijo‑no kjoa̱ 'tse̱ circuncisión.” Tanga ta tsja xi̱ta̱á kisi'ta chi̱ba̱‑ni ijo‑la̱ xi̱ta̱ kìi̱.
49002012	Ti̱kítsjen jè ni̱chjin ra tsato nga mì tsa ya̱ titsa̱jnako̱o jè Cristo, ko̱ mì tsa ya̱ nakjoá‑najiòn a̱'ta 'tse̱ na̱xi̱ndá Israel, ko̱ mì tsa ya̱ bako̱‑no jñà kjoa̱ ra Nainá ko̱'sín tsikíndajín‑ko̱ xi̱ta̱ Israel 'kia̱ nga kitsjà‑la̱ 'én‑la̱, ko̱ ni̱mé kjo̱nda i̱nchichiñá‑la jiòn ko̱ mì kì 'yaxkon Nainá jñà ni̱chjin kiòo̱.
49002013	Tanga 'ndi̱‑ni̱ nga ya̱ titsa̱jnako̱o Cristo Jesús, jé Nainá ko̱'sín isichraña‑najiòn ta nga̱tjì‑la̱ jní ra tsikíxten Cristo, jiòn ra kjiín titsa̱jna‑la Nainá nga ti̱'sa̱ kjotseé.
49002014	Nga̱ jé Cristo kisíkítsa̱jna 'nchán‑ná. Jè, jngo na̱xi̱ndá ki'sìn‑ni jñà ra xi̱ta̱ judío ko̱ ra mì tsa xi̱ta̱ judío nga tsjahíxìn jè kjoa̱ ra batéchjá‑ná koni tsa jngo chrjó ra síjnaya masen‑ná tsiki nga mì nda chibé; ko̱ jè tsjahíxìn kjo̱si ra tjín‑ná tsiki 'kia̱ nga kitsjà ijo‑la̱ nga 'ken ya̱ a̱'ta krò.
49002015	Ti̱'koa̱ tsjahíxìn jñà kjoa̱ ra síjé jè kjo̱téxoma ra itjábé‑la̱ Moisés. Kií ko̱'sín ki'sìn‑ni mé‑ni nga jñà xi̱ta̱‑la̱ ra ngajò na̱xi̱ndá, jngoó jtín 'si̱in‑ni ra ngi xi̱ta̱ xi̱tse̱, 'koa̱á ma‑ni nga 'jiìkó kjo̱'nchán.
49002016	'Kia̱ nga 'ken ya̱ a̱'ta krò jè Cristo, jé nda isijo̱ókjo‑ni ko̱ Nainá ta ngajò na̱xi̱ndá kìi̱ nga isìjngo‑ni; ya̱á isì'ken nga'tsì ra kjoa̱ kondra̱ 'mì.
49002017	Jiòn ra kjin titsa̱jna‑la Nainá nga ti̱'sa̱ ítjòn, ko̱ ji̱n ra chraña titsa̱hijyo‑la̱ji̱n Nainá, jè Cristo 'ji 'kéna̱jmíya‑ná 'én nda‑la̱ Nainá ra tji̱ko̱ kjo̱'nchán.
49002018	Nga̱ ta a̱'ta 'tse̱‑ní nga tjí'nde‑la̱ nga ma koa̱àko̱na̱jmí‑ni Nainá jñà xi̱ta̱ judío ko̱ ra mì tsa xi̱ta̱ judío nga ta jngoó Inìma̱ Tsje‑la̱ Nainá i̱nchisíxájin inìma̱‑la̱.
49002019	'Koa̱á ma‑ni, jiòn ra mì tsa xi̱ta̱ judío, 'ndi̱‑ni̱, mì tsa ti̱ xi̱ta̱ xìn nangi‑najiòn; ngásón ya̱ ta̱jngo nakjoá‑no ya̱ na̱xi̱ndá‑la̱ Nainá, ko̱ ijyeé 'ndsè chiba ko̱ nga'tsì xi̱ta̱‑la̱ Nainá.
49002020	Jiòn, 'koa̱á jngoya‑la̱ koni jngo ni'ya ra tísindasòn jè chrjó ra ta̱'koa̱ ijye tíjna. Jè chrjó ra̱kìi̱, jñá xi̱ta̱ ra tsikíxáya‑la̱ Cristo ko̱ jñá xi̱ta̱ ra kiìchja̱ ngajo‑la̱ Nainá. Ko̱ jé Cristo tíjna koni na̱jo̱ ngàchrja̱ngi̱‑la̱ chrjó ni'ya ra̱kìi̱.
49002021	Nga ko̱ Cristo, kóho'ki ni'ya, nda kjón‑ní tísí'ñóya nga tímihijin skanda nga ko̱jngo tíjngo nga jngo ni'ya tsje‑la̱ Nainá ko̱ma.
49002022	Ta nga̱tjì‑la̱ nga ya̱ titsa̱jnako̱o jiòn Cristo, ti̱'koa̱á ya̱á majngoko̱o jiòn jè ni'ya ra̱kìi̱ ñánda̱ nga jè Nainá tíjna nga Inìma̱ Tsje.
49003001	'Koa̱á ma‑ni, [tíbitsá'ba‑la̱ Nainá] 'a̱n ra 'mì‑na Pablo, ra nda̱yá tíjna̱'ya ta nga̱tjì‑la̱ Cristo nga 'a̱n kisìkasén‑na nga kichjàya‑no 'én nda‑la̱, jiòn ra mì tsa xi̱ta̱ judío 'mì‑no.
49003002	Nga̱ ijyeé‑la tjíjin‑najiòn kó'sín tjín kjo̱nda ra kitsjà kjo̱tjò‑na Nainá nga 'a̱n kisìnga̱tsja‑na xá ra kìi̱ ra kjo̱nda tsa̱jiòn.
49003003	Nga jè Nainá tsakón tsijen‑na jè kjoa̱ ra tjí'ma‑la̱ tsiki, koni 'sín nga ítsi'kena̱jmí chiba‑no 'kia̱ nga a̱sa ítsikindá‑no xa̱jo̱n.
49003004	'Kia̱ nga chjítá'yá jiòn jè xa̱jo̱n ra ítsikindá‑no, ya̱á ko̱chi̱ya‑no nga ijyeé nda fìya‑naa̱ kjoa̱'ma‑la̱ Nainá ra jè Cristo tsakón tsijen.
49003005	Skanda kjotseé jè kjoa̱'ma ra̱kìi̱, mì kì yá ra kijtse; tanga 'ndi̱ 'ndi̱ jè Inìma̱ Tsje‑la̱ Nainá ijyeé tsakón‑la̱ jñà xi̱ta̱ ra xá jahíjin‑ni nga tsikíxáya‑la̱ Jesucristo ko̱ nga kiìchja̱ ngajo‑la̱.
49003006	Jè kjoa̱'ma ra̱kìi̱, ki̱í'sín tjín: jñà ra mì tsa xi̱ta̱ judío, 'kia̱ nga makjiín‑la̱ 'én xi̱tse̱ ra nda tsò a̱'ta 'tse̱ Cristo, ti̱'koa̱á ngásón tjábé‑te‑la̱ jè kjo̱tjò ra tjábé‑la̱ xi̱ta̱ judío nga ngásón i̱xti‑la̱ Nainá ma; nga ta̱ jngoó ijo ka̱ma‑ni jñà xi̱ta̱ kìi̱; ko̱ ti̱'koa̱á ngásón tjábé‑te‑la̱ kjo̱nda koni 'sín nga ijye kitsjà tsa'ba Nainá ra a̱'ta 'tse̱ xi̱ta̱ judío.
49003007	Nga̱ ta kjo̱nda 'tse̱ Nainá‑ní nga ko̱'sín chi̱'nda‑la̱ kitsò‑na nga 'a̱n 'kenájmíya 'én nda‑la̱; ko̱ jè xá ra̱kìi̱, 'kia̱á itjábé kjo̱tjò‑na, 'kia̱ nga 'ji kánè‑na jè nga'ñó‑la̱ Nainá.
49003008	'A̱n, ni̱'sín isa̱ ta nangi tíjna̱ koni jñà xi̱ta̱ tsje‑la̱ Nainá ra i'ka; tanga 'a̱án ki'tsì‑na jè kjo̱nda ra̱kìi̱ nga 'a̱n 'kenájmíya‑la̱ 'én nda‑la̱ Nainá nga'tsì jñà ra mì tsa xi̱ta̱ judío, nga kó'ki tse kjo̱nda tjín ra a̱'ta 'tse̱ Cristo, ra skanda mí bijchótji̱ngi‑la̱ kjo̱bítsjen‑ná.
49003009	Ti̱'koa̱á kitsjá xá‑te‑na nga 'a̱n kokon tsijen‑la̱ nga'tsì xi̱ta̱ kó'sín tjín jè kjoa̱'ma‑la̱. Nga̱ jè Nainá ra tsikínda nga'tsì tsajmì ra tjín, jè tsikí'ma kjoa̱ kìi̱ skanda 'kia̱ nga ti̱'sa̱‑ni.
49003010	Kií ko̱'sín kjamà‑ni mé‑ni nga a̱'ta 'tse̱ na̱xi̱ndá‑la̱ Cristo katabe‑ni nga'tsì nga'ñó ra tjín a̱'ta nangi ko̱ ra tjín ya̱ a̱jin i̱sén i'ngaá, kó'sín nga kjín sko̱ya tjín‑ni kó'sín nga bakón kjoa̱chji̱ne̱‑la̱ Nainá,
49003011	koni 'sín nga ta̱'koa̱ ijye tjínda‑la̱ skanda nga ti̱'sa̱‑ni tjà'tsin‑la̱ kjoa̱ nga ya̱ ki̱tjasòn a̱'ta 'tse̱ Cristo ra tíjna ítjòn‑ná.
49003012	'Ndi̱‑ni̱ nga ya̱ titsa̱jnake̱é Cristo, tjí'nde‑ná nga ma jchi̱ko̱na̱jmié Nainá; ko̱ mì kì tsa ki̱skén, nga̱ ijyeé tíjngo takén koni 'sín nga makjiín‑ná ra a̱'ta 'tse̱.
49003013	'Koa̱á ma‑ni nga ko̱'sín síjé‑najiòn nga kì tà chjàn nihinda‑la takòn a̱'ta 'tse̱ kjo̱hi'in ra tísikjiáa̱n ra ta kjo̱nda tsa̱jiòn‑jiòn. Nga̱ jñà kjoa̱ ra 'a̱n tíbatojiàa̱n, jiòn nda ki̱tsa̱jna‑najiòn.
49003014	Ta nga̱tjì‑la̱ nga'tsì kjoa̱ kìi̱ tíbasen‑ná xkó‑na̱ ya̱ ngixko̱n Nainá ra Na̱'ín‑ná, nga tíbitsá'ba‑la̱.
49003015	Nga̱ a̱'ta 'tse̱é nchrabá‑ni nga tjín ra na̱'ìn ko̱ tjín ra i̱xti, koni jñà ra tjíhijyo ján ngajmi ko̱ ra tjíhijyo i̱ a̱'ta nangi.
49003016	Kií ko̱'sín tísíjé'ta‑la̱ jè Nainá, mé‑ni nga ko̱ó Inìma̱ Tsje‑la̱ katatsjá‑la̱ nga'ñó jè inìma̱‑no koni 'sín tjín jè kjoa̱nda‑la̱ ra bato 'ñó jeya tíjna,
49003017	ko̱ jè Cristo ya̱ katijnajin ya̱ inìma̱‑najiòn ta nga̱tjì‑la̱ nga makjiín‑no ra a̱'ta 'tse̱; ko̱ jè kjo̱tsjacha ra tjín‑no, 'ñó na̱nga̱ katafì koni kja̱ma̱‑la̱ yá ko̱ koni tsa jngo tjà'tsin chrjó ni'ya.
49003018	'Koa̱á 'sín ko̱ma‑ni nga nda ko̱chi̱ya‑no ko̱ nga'tsì xi̱ta̱‑la̱ Nainá kó'ki tse tjín‑ni kjo̱tsjacha ra tjín‑la̱ Cristo, kó'ki teyá, kó'ki ndajò, kó'ki na̱nga̱, ko̱ kó'ki 'nga;
49003019	ko̱ katamachi̱ya‑no jè kjoa̱tsjacha ra tjín‑la̱ Cristo jè ra batonè tsje‑la̱ nga'tsì kjo̱bítsjen ra tjín mé‑ni nga ni̱mé ra jchi̱ja'ta‑no koni 'sín nga jè Nainá, ni̱mé ra jchi̱ja'ta‑la̱.
49003020	Nainá tjín‑la̱ nga'ñó nga ma 'si̱in kjoa̱ ra isa̱ ta 'ñó chjá tjín koni jñà ra níjé‑lá ko̱ koni jñà ra jién níkítsjeén. Jé nga'ñó‑la̱ ra síxá ya̱ a̱jin inìma̱‑ná ra ko̱'sín 'sín.
49003021	¡Jeya katijna Nainá ya̱ a̱jin na̱xi̱ndá‑la̱ ko̱ a̱'ta 'tse̱ Cristo! 'Koa̱á 'sín katama skanda ta mé ni̱chjin‑nioo̱ ko̱ skanda ta mé nó‑ni.
49004001	'Koa̱á ma‑ni bitsá'ba‑najiòn, 'a̱n ra nda̱yá tíjna̱'ya ra ta nga̱tjì 'tse̱ Na̱'ín‑ná, ko̱'sín nda 'tia̱àn koni 'sín nga bakèn‑la̱ jè kjoa̱ ra xá inakjoá‑no.
49004002	Kì xi̱ta̱ 'nga ikon 'nià, indakjoa̱ 'tia̱àn; kata'se‑no kjoa̱jetakòn; ngi tà ko̱ó kjo̱tsjacha‑no nga katachíkjoa̱ko̱‑no xàngio̱o.
49004003	Tinè‑la ijo‑no nga ko̱'sín ti̱tsa̱jna ki'ta koni 'sín ijye tsikítsa̱jtín‑no jè Inìma̱ Tsje‑la̱ Nainá, mé‑ni nga ko̱'sín 'nchán ki̱tsa̱jna‑no.
49004004	Nga̱ ta jngoó ijoó ma‑ná jién ra makjiín‑ná, ko̱ ta jngoó‑ni Inìma̱ Tsje ra tjín‑ná; ko̱ jè Nainá, 'koa̱á 'sín kiìchja̱‑ná nga ta jngoó kjoa̱ chiñá‑lá.
49004005	Ta jngoó‑ni jè Na̱'ín‑ná ra tíjna ítjòn‑ná; ta jngoó kjoa̱ tjín‑ni ra makjiín‑ná, ko̱ ta ngásòn isatíndé nga'tsì‑ná,
49004006	ko̱ ta jngo‑ni ra Nainá jè ra Na̱'ín‑ná ma, jè ra tíjna ítjòn‑ná, jè ra síxájin‑ná ko̱ nga tíjnako̱‑ná nga'tsì‑ná.
49004007	Tanga nga jngó jngó‑ná, kja̱ itjábé kja̱ itjábé‑ná jè kjo̱nda‑la̱ Nainá koni 'sín nga kitsjà xá‑ná Cristo.
49004008	Kií ko̱'sín tíchja̱‑ni xa̱jo̱n ra tjí'ta 'én‑la̱ Nainá ra a̱'ta 'tse̱ Cristo nga tsò: 'Kia̱ nga ijye kisikijne nga kijìmijìn ya̱ ján i'ngaá, jñà nga'tsì xi̱ta̱ kondra̱‑la̱, ya̱á tsikí'ndo̱fe nga kijìtji̱ngi‑la̱, ko̱ kisìka'bí‑la̱ kjo̱tjò jñà xi̱ta̱‑la̱.
49004009	¿Kó tsò‑ni jè 'én ra tsò: nga kijìmijìn ya̱ ján i'ngaá? Tsò‑ni nga [jè Cristo] ítjòn itjokàjen skanda ya̱ a̱'ta nangi.
49004010	Jè ra itjojen skanda ya̱ a̱'ta nangi, ti̱jé‑ni jè ra kijìmijìn india‑nì ñánda̱ nga isa̱ 'ñó 'nga tsikijna koni nga'tsì ra 'nga títsa̱jna mé‑ni nga jè si̱ìjngo ijye‑ni.
49004011	Jè sabà Jesucristo kitsjà xá‑la̱ nga mé xá ra 'si̱in nga jngó jngó xi̱ta̱. Tjín ra ko̱'sín tsatéxáya‑la̱ nga si̱ìka'bísòn 'én‑la̱, ko̱ tjín jñà ra chja̱ ngajo‑la̱ Nainá, ko̱ tjín jñà ra bako̱‑la̱ nga 'béna̱jmíya 'én nda‑la̱ Cristo, ko̱ tjín jñà ra bako̱‑la̱ nga síkinda̱ jñà xi̱ta̱ na̱xi̱ndá‑la̱ Nainá, ko̱ tjín jñà ra bako̱‑la̱ nga bakón‑ya jè 'én‑la̱ Nainá.
49004012	Kií ko̱'sín ki'sìn‑ni mé‑ni nga nda katachji̱ne̱‑ni jñà xi̱ta̱ na̱xi̱ndá‑la̱ Nainá nga nda si̱hitjasòn xá ra 'tse̱ Nainá, ko̱ mé‑ni nga nda katìhijin‑ni jè na̱xi̱ndá‑la̱ Nainá ra jè ijo‑la̱ Cristo.
49004013	'Koa̱á 'sín ma‑ni nga ngi jngoó kjo̱bítsjen 'se̱‑ná nga'tsì‑ná koni 'sín nga makjiín‑ná a̱'ta 'tse̱ Nainá, ko̱ koni 'sín nga 'yaxkeén I'ndí‑la̱, mé‑ni nga ngi xi̱ta̱ kixi̱ ko̱meé. Ngi 'koa̱á 'sín ko̱ngásén koni jè Cristo nga ni̱mé chija'ta‑la̱ ra jè.
49004014	Ko̱ mì tsa ti̱ ko̱'sín 'sia̱n‑né koni tsa i̱xti, nga sasa makjiín‑ná tsa mé 'én ra ki̱ná'yé ra mì tsa kixi̱ kjoa̱, nga jndíi̱ ján fìko̱‑ná xi̱ta̱ maña̱ ra bíndo̱cha̱‑ná nga bakón‑ya ra kj'ií kjoa̱, 'koa̱á jngoya‑la̱ koni tsa chitso, ra jndíi̱ ján mahítsjá tjo̱ ko̱ nga'ñó‑la̱ nandá.
49004015	Ta isa̱á jnchro ngi 'én kixi̱ ki̱nákje̱é nga matsjacheé xàngie̱é, mé‑ni nga isa̱ nda katakasòn‑ni kjo̱bítsjen‑ná koni 'sín tjín kjo̱bítsjen‑la̱ Cristo nga jè tíjna sko̱ na̱xi̱ndá‑la̱ Nainá.
49004016	Jè Cristo tsjá nga'ñó mé‑ni nga jñà xi̱ta̱ na̱xi̱ndá‑la̱ nda kjón kítsa̱hijyojtín‑ni. Nga̱ jè na̱xi̱ndá‑la̱ Nainá, 'koa̱á 'sín tjín koni ijo‑la̱ xi̱ta̱, koni 'sín nga tjíkjo ijo‑la̱ nga kja̱‑tjín kja̱‑tjín xá‑la̱. Tsa nda si̱íxákjo, ki̱hijin‑ní ko̱ 'se̱é‑la̱ nga'ñó. 'Koa̱á 'sín ngoya‑la̱ jè na̱xi̱ndá‑la̱ Nainá nga ki̱hijin kjo̱bítsjen‑la̱ 'kia̱ nga jngó jngó xi̱ta̱‑la̱ nga nda si̱íxákjo, tsa ngásón matsjake xákjién.
49004017	'Koa̱á 'sín tíxian‑no ko̱ tísíjé‑no a̱'ta 'tse̱ kjo̱téxoma ra tsjá‑na Na̱'ín‑ná, kì ti̱ tsja ko̱'sín níjchá‑no ijo‑no koni jñà xi̱ta̱ ra mì kì bexkón Nainá nga jñà síchjeén kjo̱bítsjen‑la̱ ra ni̱mé chjí‑la̱.
49004018	Tjíjñò‑la̱ kjo̱bítsjen‑la̱. Mì kì be kjo̱nda ra tjín a̱'ta 'tse̱ kjo̱binachon ra tsjá‑ná Nainá ta nga̱tjì‑la̱ mì kì machi̱ya‑la̱ nga̱ batoó tájajín jñà inìma̱‑la̱.
49004019	Mì kì ti̱ be‑ni ra kjo̱sabà 'mì, ijyeé bato kjótájajín, ijyeé ta jñà kájno ká'ta‑la̱ kjoa̱chi̱nga̱ ra sasén‑la̱ ijo‑la̱, mì kì masi‑la̱ nga 'sín kjoa̱chijngi ra bato tjé tjín.
49004020	Tanga ra jiòn, mì tsa ko̱'sín tjín kjoa̱ ra ki'sena̱jmí‑no a̱'ta 'tse̱ Cristo.
49004021	Nga̱ ijye nda kina'yá jiòn 'én‑la̱ ko̱ nda tsakon‑ya‑no koni 'sín tjín kjo̱hixi̱ ra a̱'ta 'tse̱ Jesús.
49004022	'Koa̱á 'sín ki'sena̱jmí‑no nga ti̱jmió ijye kjo̱binachon jchínga ra ki'chà‑no skanda ti̱'sa̱ kjotseé ra mì ti̱ mé chjí‑la̱, ta nga̱tjì‑la̱ nga̱ ta tsikíndo̱cha̱á‑no nga'tsì kjoa̱'cho ra kisasèn‑la̱ ijo‑no.
49004023	Ti̱'nde‑la nga jè Nainá katasíxi̱tse̱ya inìma̱‑no ko̱ jè kjo̱bítsjen‑no.
49004024	Ko̱'sín ti̱jchá ijo‑no nga jè chjíbé kjo̱binachon xi̱tse̱ ra ko̱'sín tjín koni 'sín nga 'ki Nainá, nga ngi kixi̱ ti̱jchá ijo‑no ko̱ nga tsje ti̱tsa̱jna ra a̱'ta 'tse̱ kjo̱kixi̱.
49004025	'Koa̱á ma‑ni, ti̱jmí jiòn ra 'én ndiso, ko̱ ngi 'én kixi̱ jchi̱ko̱o xàngio̱o nga jngó jngó‑no nga̱ ta jngoó ijo ma‑ná nga'tsì‑ná.
49004026	Ni̱'sín majti‑no, tanga kì tà chjàn fatsji‑jé; ko̱ kì tà chjàn jngo níchjin majti‑no kó nda nga kàtjì tsá'bí.
49004027	Ko̱ kì bi'nde‑la nga jè xi̱ta̱‑ni̱í bíndisoko̱‑no.
49004028	Jè ra síchijé kjotseé, kì ti̱ síchijé‑ni, katasíxá 'ndi̱‑ni̱, katasíchjeén tsja nga nda katasíxá mé‑ni nga ka̱ma ko̱si̱ko̱'ta‑ni jñà xi̱ta̱ ra tíchija'ta‑la̱.
49004029	Kì ni̱jngo 'én ra 'cho tsò bitjo ya̱ ndsa̱'bà jiòn; jñà ti̱nákjoa̱a 'én ra nda tsò ra ko̱chjeén‑la̱ xi̱ta̱ xàngio̱o nga kixi̱ kítsa̱jna, mé‑ni nga ya̱ sa̱kò‑la̱ kjo̱nda jñà xi̱ta̱ ra kji̱'nchré.
49004030	Kì bi'nde nga ba 'se‑la̱ jè Inìma̱ Tsje‑la̱ Nainá, jè ra kitsjá‑ná koni jngo chi̱ba̱ ra bakón nga xi̱ta̱‑la̱ Nainá meé skanda 'kia̱ nga ki̱jchò ni̱chjin nga jngó kjá si̱ìkítsa̱jnandi̱í‑ná Nainá ra a̱'ta 'tse̱ jé‑ná.
49004031	Chjíixiòn ya̱ a̱jin inìma̱‑no nga'tsì kjoa̱ ra tjíngi jti‑no, ko̱ kjoa̱ kjàn ra tjíjin inìma̱‑no, ko̱ kjo̱jtitakòn‑no, ko̱ ra ta i̱nchimakjàn sabá‑no, ko̱ nga nakjoájno‑la xàngio̱o ko̱ nga'tsì kjoa̱ ra 'cho tjín.
49004032	Jé ra isa̱ nda tjín nga nda xi̱ta̱ ti̱ko̱o xàngio̱o nga jngó jngó‑no ko̱ nga jcha̱hi̱ma̱takòn; ko̱ ti̱jchaà'ta kañá‑la xàngio̱o koni 'sín nga a̱'ta 'tse̱ Cristo isìhijcha'ta‑no Nainá.
49005001	'Koa̱á ma‑ni, ko̱'sín ti̱jchá ijo‑no koni 'sín 'sín jè Nainá; nga̱ jién ra i̱xti‑la̱ tsó‑ná, 'ñó tsjake‑ná.
49005002	Kata'se‑no kjo̱tsjacha ra a̱'ta 'tse̱ xi̱ta̱ xàngio̱o, koni 'sín nga kjotsjake‑ná jè Cristo nga kitsjà ngajo‑ná ijo‑la̱ nga 'ken koni jngo kjo̱tjò ra nda isasèn‑la̱ Nainá.
49005003	Tanga kì tà chjàn kjoa̱chijngi 'nià, ko̱ kjoa̱'cho ra tjé tjín; ko̱ kì tsajmì ra tjín‑la̱ xàngio̱o nìkjaajion; kì ko̱tjín kjoa̱ ra na'yá‑la̱ ra a̱'ta tsa̱jiòn, jiòn ra na̱xi̱ndá tsje‑la̱ Nainá 'mì‑no.
49005004	Ti̱'koa̱ kì ni̱mé 'én chi̱nga̱ nakjoá ko̱ kì jñà nakjoá 'én ra ni̱mé chjí‑la̱, ko̱ kì ni̱mé 'én‑ská ra 'cho tsò nakjoá. Nga̱ mì kì nda tjín jñà 'én kìi̱, ta isa̱á jnchro ko̱'sín ti̱chjeén ndsa̱'bà nga ko̱'tìn‑la Nainá nga tse kjo̱nda kata'se‑la̱ ra jè.
49005005	Machjeén‑ní nga ko̱'sín katasijin‑no nga jñà xi̱ta̱ ra kjoa̱chijngií 'sín, ko̱ ra 'sín kjoa̱'cho ra tjé tjín, ko̱ ra síkjahajin tsajmì ra tjín‑la̱ xákjén ra 'koa̱á jngoya‑la̱ koni tsa nainá xkósòn bexkón, jñà xi̱ta̱ ra ko̱'sín 'sín, ni̱mé kjo̱tjò 'se̱‑la̱ ya̱ ñánda̱ nga tíbatéxoma Cristo ko̱ jè Nainá.
49005006	Ra a̱'ta 'tse̱ kjoa̱ kìi̱, kìi̱ jñà bíndo̱cha̱‑no jñà xi̱ta̱ ra síchjeén 'én ra ni̱mé chjí‑la̱, nga̱ 'koa̱á jnchro ma‑ni nga síkjinchrabá kjo̱hi'in Nainá a̱'ta 'tse̱ xi̱ta̱ ra mì kì síhitjasòn‑la̱.
49005007	Kì ya̱ níngásòn‑ko̱o jñà xi̱ta̱ kìi̱.
49005008	Nga 'sa̱ kjotseé kjoa̱jñò tsikitsa̱jion, tanga 'ndi̱ 'ndi̱‑ni̱ iseén titsa̱hijyo nga jè Na̱'ín‑ná Jesucristo titsa̱jnako̱o. Ko̱'sín ti̱jchá ijo‑no koni 'sín nga bakén‑la̱ xi̱ta̱ ra isen títsa̱hijyo.
49005009	Nga̱ jè kjo̱nda ra sakó 'kia̱ nga kjoa̱hisen titsa̱jieén, jè‑ní nga nda 'nié, ko̱ kixi̱ níjché ijo‑ná, ko̱ ngi 'én kixi̱ nakjé.
49005010	Nda chítsijen jiòn mé kjoa̱‑ni ra nda sasén‑la̱ jè Nainá.
49005011	Kì ya̱ níngásòn‑ko̱o koni 'sín 'sín jñà xi̱ta̱ ra ta tjíjñò‑la̱ ra mì kì machi̱ya‑la̱, ta isa̱á jiòn ko̱'tìn‑la nga mì kì nda tjín jñà kjoa̱ ra 'sín.
49005012	Nga̱ skanda masabá‑ná 'kia̱ nga nìkaxkie̱é koni 'sín tjín jñà kjoa̱'cho ra sí'ma jñà xi̱ta̱ kìi̱.
49005013	Tanga nga'tsì kjoa̱, 'kia̱ nga bijchó sihijyo masen ñánda̱ nga isen chon, ya̱á 'ya‑la̱ mé kjoa̱‑ni;
49005014	nga jè kjoa̱ iseén bakón tsa kixi̱ tjín ko̱ tsa mì kixi̱ tjín. Kií ko̱'sín tsò‑ni 'én ra tsò: Ngaji̱ ra tjitsjajnafì, ti̱'ká‑la̱ ijo‑li. Tísi̱tje̱n‑jin ya̱ a̱jin‑la̱ mi'ken; ko̱ jè Cristo si̱hisen‑li.
49005015	'Koa̱á ma‑ni, nda ti̱kinda̱a jiòn kó'sín nga i̱nchiníjchá ijo‑no; ko̱'sín ti̱tsa̱jna koni jñà xi̱ta̱ ra nda síchjeén kjo̱bítsjen‑la̱; kì ko̱'sín 'nià koni 'sín jñà ra mì nda fìko̱ kjo̱bítsjen‑la̱.
49005016	Nda ti̱chjeén ni̱chjin ra tí'bì‑no, nga̱ jñà ni̱chjin ra titsa̱hijyeé 'ñó tjín kjoa̱'cho.
49005017	Kì 'cho mahíko̱o kjo̱bítsjen‑no; nda katamachi̱ya‑no mé ra mejèn‑la̱ Nainá.
49005018	Kì xán ni'chi̱‑no ijo‑no nga 'koa̱á ma‑ni nga ta mé kjoa̱ ra kajion; ta isa̱á jè Inìma̱ Tsje‑la̱ Nainá nda ti̱kíjnajion ya̱ inìma̱‑no mé‑ni nga katatsjá‑no kjo̱bítsjen ra nda tjín.
49005019	'Ti̱ nga'ñó‑la xàngio̱o nga jngó jngó‑no nga ti̱jndá‑la Nainá so ra nda sasén‑la̱ koni 'sín nchrabá Salmo, ko̱ nga'tsì so ra 'tse̱ Inìma̱ Tsje‑la̱ Nainá nchrabá‑ni. Ngi ko̱ó inìma̱‑no nga jeya ti̱kíjna jè Na̱'ín‑ná.
49005020	Kji'tá ni̱chjin ti̱nákjoa̱'ta‑la Nainá ra Na̱'ín‑ná ma a̱'ta 'tse̱ Jesucristo ra tíjna ítjòn‑ná; ko̱'tìn‑la nga Nainá ra katíchjí‑la̱ ta mé kjoa̱‑ni.
49005021	Ti̱ná'yahijon‑la xàngio̱o nga jngó jngó‑no ta nga̱tjì‑la̱ nga skon‑chá jè Cristo.
49005022	Jñà íchjín ra ijye ixan, ko̱'sín nda kata'nchréhijon‑la̱ 'xi̱n‑la̱, koni 'sín nga 'nchréhijon‑la̱ jè Cristo.
49005023	Nga̱ jè 'xi̱n, jè ma sko̱ chjo̱ón‑la̱, koni 'sín Cristo, jè ma sko̱ xi̱ta̱ na̱xi̱ndá‑la̱, ko̱ jè na̱xi̱ndá‑la̱, 'koa̱á jngoya‑la̱ koni tsa jè ijo‑la̱, nga jè tsachrjejin kjo̱hi'in 'tse̱ jé‑la̱.
49005024	Koni 'sín jñà xi̱ta̱ na̱xi̱ndá‑la̱ Cristo nda 'nchréhijon‑la̱, jñà íchjín ra ijye ixan, 'koa̱á 'sín nda kata'nchréhijon‑la̱ 'xi̱n‑la̱ ta mé kjoa̱‑nì.
49005025	Jiòn ra xi̱ta̱ 'xi̱n 'mì‑no, ko̱'sín tsjacha 'tia̱àn jñà íchjín‑no koni 'sín nga tsjake jè Cristo jñà xi̱ta̱ na̱xi̱ndá‑la̱. Ko̱ kitsjà kjo̱tjó ijo‑la̱ nga 'ken ngajo‑la̱,
49005026	mé‑ni nga tsje si̱ìkíjna‑ni jè na̱xi̱ndá‑la̱, ko̱ mé‑ni nga ko̱ 'én nda‑la̱ si̱ìtsje‑ni jé‑la̱ koni tsa nandá ki̱níjno‑ni;
49005027	kií ko̱'sín ki'sìn‑ni mé‑ni nga jeya katasíkatsíjen‑ni na̱xi̱ndá‑la̱ ra ti̱jè si̱ìnga̱tsja‑ni ijo‑la̱, ra ni̱mé tjé tjín‑la̱, ko̱ ni̱ ñánda̱ nga 'cho 'ki‑la̱, ko̱ ni̱ ñáa̱‑isa kjoa̱ ra 'cho síkatsíjen. Jè ra mejèn‑la̱ nga 'ñó tsje ko̱ nga 'ñó kixi̱ katijna jè na̱xi̱ndá‑la̱.
49005028	'Koa̱á ti̱'sín machjeén nga jñà ra xi̱ta̱ 'xi̱n, 'koa̱á 'sín katamatsjake íchjín‑la̱ koni 'sín nga matsjake ra jè ijo‑la̱. Jè ra tsjake chjo̱ón‑la̱, ti̱jé‑ni ijo‑la̱ ra ko̱'sín tsjake tí'sín.
49005029	Nga̱ ní yá xi̱ta̱ tjín ra ti̱jè jtike‑ni ijo‑la̱; ta isa̱á jnchro síkonda̱ ijo‑la̱ ko̱ tsjá‑la̱ mé ra machjeén‑la̱, koni 'sín 'sín Cristo nga síkonda̱ xi̱ta̱ na̱xi̱ndá‑la̱.
49005030	Nga̱ jé ma ijo‑la̱ jè na̱xi̱ndá‑la̱; ko̱ jién, ya̱á indabá'ñó‑teé jè ijo ra̱kìi̱.
49005031	Nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: “'Koa̱á ma‑ni jè xi̱ta̱ 'xi̱n ra bixan, tsjín jè na̱'ìn‑la̱ ko̱ jè na̱‑la̱ nga kíjnako̱ jè chjo̱ón‑la̱, ko̱ ta jngoó ijo ka̱ma‑ni ta ngajòo̱.”
49005032	Jè 'én ra̱kìi̱, 'ñó tse tíchja̱‑ni, tanga ta jé tíchjà ra 'a̱n ra a̱'ta 'tse̱ Cristo ko̱ na̱xi̱ndá‑la̱.
49005033	Tanga jè ra 'ñó machjeén nga ko̱'sín tsjacha 'tia̱àn jiòn íchjín‑no nga jngó jngó‑no koni 'sín nga tsjacha jiòn ijo‑no; ko̱ jè chjo̱ón nda katatsakjón‑ke jè 'xi̱n‑la̱.
49006001	Jiòn ra i̱xti 'mì‑no, ti̱hitjasòn‑la jñà xi̱ta̱ jchínga‑no nga̱ ijyeé ya̱ titsa̱jnakjoko̱o Cristo. Nga̱ jñá kjoa̱ kìi̱ ra nda tjín.
49006002	Jè kjo̱téxoma ra tje̱n ko̱'sín tsjá jngo 'én nga 'se̱é‑la̱ kjo̱nda jñà ra síhitjasòn, ki̱í 'sín tsò: “Nda jcha̱xkín jè na̱'ìn‑li ko̱ jè na̱‑li,
49006003	mé‑ni nga nda ki̱jna‑ni ti̱'koa̱ tse ka̱ma‑li nga ki̱jnakin i̱ i̱sà'nde.”
49006004	Ko̱ jiòn ra na̱'ìn ma, kì kjo̱jti bi'tsia̱‑la i̱xti‑no; jè ra machjeén nga nda kjón ti̱jchá ko̱ nda kjón ti̱kixi̱ya nga nda ta̱kón‑ya‑la koni 'sín nga mejèn‑la̱ Na̱'ín‑ná.
49006005	Jiòn ra chi̱'nda ma, nda ti̱hitjasòn‑la jè ra ni‑no ma i̱ a̱'ta nangi. Ngi ko̱ó inìma̱‑no nga jcha̱xkón ko̱ nga ti̱skón‑cha koni tsa xá 'tse̱ Cristo ra i̱nchi'nià.
49006006	Kì ta 'kia̱ nda nihitjasòn 'kia̱ nga i̱nchisíkinda̱‑no, nga ta jè mejèn‑no nga jè nda ko̱chrjengi‑no; 'koa̱á 'sín 'tia̱àn koni tsa jè‑ni Cristo ra i̱nchinitjasòn‑la nga ngi ko̱ó inìma̱‑no nga ti̱hitjasòn koni 'sín mejèn‑la̱ Nainá.
49006007	Ngi ko̱ó kjo̱tsja ra tjíjin inìma̱‑no 'tia̱àn jè xá‑no, 'koa̱á jngoya‑la̱ koni tsa 'tse̱ kjòn‑ni Na̱'ín‑ná jè xá ra i̱nchi'nià ko̱ mì tsa 'tse̱ xi̱ta̱‑jìn.
49006008	Ijyeé 'ya‑nájiòn nga ni̱'sín xi̱ta̱ chi̱'nda ko̱ ni̱'sín mì tsa xi̱ta̱ chi̱'nda, 'koa̱á 'sín tjín kjo̱tjò ra tjábé‑la̱ a̱'ta 'tse̱ Na̱'ín‑ná koni 'sín tjín kjo̱nda ra 'si̱in nga jngó jngó.
49006009	Jiòn ra ni‑la̱ xá 'mì‑no, 'koa̱á ti̱'sín tjò 'tia̱àn jñà chi̱'nda‑no. Kì ta̱ tsja chitiko̱‑no. Ko̱'sín nda katasijin‑no, nga jè Ni‑la̱ xi̱ta̱ chi̱'nda kìi̱, ko̱ jè Ni‑najiòn ya̱á tíjna ya̱ ján ngajmi, ko̱ ra Jè, mì tsa fahájin jñà xi̱ta̱, ta ngásòn ngáyaá tsjake nga'tsiòo̱.
49006010	Jiòn 'ndsé, 'koa̱á 'sín tíxin‑no jè 'én ra fehe'ta‑ni: Tjatsjio jè Na̱'ín‑ná mé‑ni nga jè katatsjá nga'ñó‑la̱ jè inìma̱‑no, jè nga'ñó ra bato tse tjín‑la̱ ra jè.
49006011	Koni 'sín nga bìtsa̱nda jñà chíchàn nga kjábé nga'tsì tsajmì ra 'ba 'kia̱ nga fì kjo̱jchán, ko̱'sín ti̱tsa̱nda nga si̱chjeén nga'tsì nga'ñó ra tsjá Nainá, mé‑ni nga ma nga 'ñó ki̱tsa̱jna‑no nga mì jè xi̱ta̱‑ni̱í sko̱ónda̱cha̱‑no.
49006012	Nga̱ mì tsa xi̱ta̱ i̱sà'nde‑jìn ra i̱nchibixkàn‑ke̱é. Jñá‑ní ra xi̱ta̱xá ítjòn‑la̱ ni̱í ra tjín ya̱ a̱jin i̱sén, jñà ra mì kì tsijen‑ni; ko̱ nga'tsì ra tjín‑la̱ kjo̱téxoma 'tse̱ ni̱í; ko̱ nga'tsì ra batéxoma ya̱ i̱sà'nde jñò ra̱kìi̱; ko̱ nga'tsì nga'ñó 'cho ra tjín ya̱ a̱jin i̱sén nga tjíjtsa i̱sà'nde.
49006013	Kií ko̱'sín tíxian‑no, ti̱tsa̱nda nga si̱chjeén nga'tsì nga'ñó ra tsjá Nainá mé‑ni nga 'ñó ki̱tsa̱jna‑no 'kia̱ nga jè ni̱chjin nga mejèn‑la̱ sko̱ónda̱cha̱‑no jè xi̱ta̱‑ni̱í. 'Kia̱ nga ijye si̱kijne, takó 'koa̱á 'sín kixi̱ ki̱nchanda‑la ni̱ ta mé kjoa̱‑ni.
49006014	'Koa̱á 'sín nda ti̱nchanda nga nda kjón‑ní ti̱nda̱ba̱'ñó ra kjoa̱kixi̱ koni jngo chíchàn ra 'ñó tjíkjá xìncho̱ ya̱ ndáyá‑la̱; kixi̱ ti̱jchá ijo‑no mé‑ni nga jè ra kjoa̱kixi̱ ya̱ kjójtsa‑no ya̱ a̱sòn inìma̱‑no koni 'sín chíchàn nga bájtsa ya̱ a̱sòn inìma̱‑la̱ chrja̱ba̱ tája ra 'mì coraza.
49006015	'Ñó ti̱tsa̱jnanda ki'tà nga si̱ka'bísòn 'én xi̱tse̱ ra nda tsò a̱'ta 'tse̱ Cristo ra 'ya kjo̱'nchán koni jngo chíchàn ra 'ñó bíté na'ñó sapàto̱‑la̱ 'kia̱ nga fì kjo̱jchán.
49006016	Nda katamakjiín‑no a̱'ta 'tse̱ Cristo, ko̱ jè kjoa̱ makjiín‑no ko̱si̱ko̱tjì‑no koni 'sín jè chíchàn basìko̱ ra 'mì escudo nga síkji'tso ni'í flecha ra síkasén-tji̱ngi‑la̱ jñà xi̱ta̱ kondra̱‑la̱.
49006017	Ngi nda katafìya‑no nga jè Nainá ijyeé tsachrjekàjin‑no kjo̱hi'in; ko̱ jè kjoa̱ kìi̱ ko̱si̱ko̱‑no koni 'sín basìko̱ jè ki̱cha̱ kàsko̱ ra bí'a sko̱ chíchàn. Ko̱ ko̱'sín nda ti̱chjeén 'én‑la̱ Nainá koni jngo ki̱cha̱ ndajò ra tsjá jè Inìma̱ Tsje‑la̱ Nainá.
49006018	Kì bìkjòn‑la nga bitsa'ba‑la Nainá; ti̱jé'tà ki'ta‑la koni 'sín tsjá‑no 'én jè Inìma̱ Tsje‑la̱. 'Kia̱ nga ko̱'sín 'sia̱an, ti̱tsa̱nda ki'ta ta mé hora‑nì; ko̱ kì bìkjòn‑la nga bitsa'batjiò nga'tsì xi̱ta̱ na̱xi̱ndá‑la̱ Nainá.
49006019	Ti̱'koa̱á titsa'batjì‑ná ra a̱'ta tsa̱'a̱n mé‑ni nga Nainá tsjá‑na 'én ra kichjàa̱, ko̱ mé‑ni nga mì kì jtsakjon‑naa̱ 'kia̱ nga 'kenájmí‑la̱ xi̱ta̱ jè 'én xi̱tse̱ ra nda tsò a̱'ta 'tse̱ Cristo, jè ra tjí'ma tsiki.
49006020	Nainá isìkasén‑na nga 'a̱n kichjà ngajo‑la̱ a̱'ta 'tse̱ 'én nda‑la̱; kií ko̱'sín nda̱yá tíjna̱'ya‑na; titsa'batjì‑nájiòn mé‑ni nga ko̱'sín isa̱ 'ñó kichjà‑na 'kia̱ nga 'kenájmíya 'én‑la̱.
49006021	Mé‑ni nga jcha̱‑no mé kjoa̱ ra tíma'tiaa̱n, 'koa̱á 'sín tísikásén‑no jè 'ndsé Tíquico ra 'ñó matsjacheé ko̱ ra nda síhitjasòn‑la̱ Nainá. Jé ko̱ki̱tso̱‑no kó'sín tíjna̱ ra 'a̱n ko̱ mé ra tí'siaa̱n.
49006022	Kií xá tísikásén‑no nga jè 'ke̱èna̱jmí‑no ra a̱'ta tsa̱ji̱n kó'sín titsa̱jna‑ji̱n, ko̱ jè si̱ìjetakòn‑no nga 'se̱‑la̱ nga'ñó inìma̱‑no.
49006023	Nainá ra Na̱'ín‑ná ko̱ jè Jesucristo ra tíjna ítjòn‑ná katatsjá‑la̱ kjoa̱'nchán inìma̱‑no nga'tsì‑no ra 'ndsé chibé; katatsjá‑no kjo̱tsjacha nga tsjacha 'sia̱an xàngio̱o ko̱ ko̱'sín isa̱ 'ñó nda katakjiín-isa‑no ra a̱'ta 'tse̱ Cristo.
49006024	Ko̱'sín isa̱ tse kjo̱nda katasakó-isa‑la̱ nga'tsì ra ko̱'sín tsjake jè Cristo ra tíjna ítjòn‑ná ra ngi ko̱ó kjo̱tsjacha ra ni̱kjiá fehe'ta tsjake‑ni. Ko̱'sín katama.
50001001	Nga'tsì‑najiòn ra xi̱ta̱‑la̱ Nainá ma jiòn ra a̱'ta 'tse̱ Cristo Jesús, ra ya̱ titsa̱jna ya̱ na̱xi̱ndá Filipos, ko̱ jiòn ra nìkinda̱a na̱xi̱ndá‑la̱ Nainá, ko̱ jiòn ra ya̱ bisìko̱'ta‑te, 'koa̱á 'sín nìhixo'ta‑laji̱n 'a̱n Pablo ko̱ Timoteo ra chi̱'nda'ñó‑la̱ Jesucristo ma‑ji̱n.
50001002	Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
50001003	'Kia̱ nga india india bítsjen‑na ra a̱'ta tsa̱jiòn‑jiòn, 'koa̱á 'sín xin‑la̱ 'a̱n jè Nainá ra 'a̱n bexkon nga tse kjo̱nda kata'se‑la̱ ra jè.
50001004	'Kia̱ nga ta mé hora‑ni nga chjà'tà‑la̱ Nainá ngi ko̱ó kjo̱tsja ra tjíjin inìma̱‑na̱ nga bitsá'ba‑la̱ ra a̱'ta tsa̱jiòn‑jiòn.
50001005	Nga̱ ndaá i̱nchibisìko̱'tá‑nájiòn nga i̱nchi'bèna̱jmíya 'én xi̱tse̱ ra nda tsò a̱'ta 'tse̱ Cristo skanda 'kia̱ nga ti̱'sa̱ kjokjiín‑nájiòn ko̱ skanda 'ndi̱‑ni̱.
50001006	Ijyeé ko̱'sín kixi̱ tjín takoàa̱n nga jè Nainá ra ko̱'sín ya̱ a̱'ta tsa̱jiòn tsikí'tsia̱ko̱ kjo̱nda‑la̱, 'koa̱á 'sín nda si̱ìjngo xá‑la̱ skanda 'kia̱ nga jè ni̱chjin 'kia̱ nga kj'ií india‑ni jè Jesucristo.
50001007	Tjín‑na kjo̱hixi̱ nga ko̱'sín síkítsjee̱n ra a̱'ta tsa̱jiòn‑jiòn ta nga̱tjì‑la̱ nga̱ 'ñó tsjake̱‑no. Ko̱ i̱nchiníngásòn-ko̱‑nájiòn nga'tsì‑no jè kjoa̱nda ra Nainá títsjá‑na ko̱ kji'tá ni̱chjin nga nda i̱nchibisìko̱'tá‑nájiòn a̱'ta 'tse̱ 'én xi̱tse̱‑la̱ Cristo ra nda tsò, mì tsa ta 'ndi̱‑ni̱ nga nda̱yá tíjna̱ya; ti̱'koa̱á bisìko̱'ta‑te‑nájiòn 'kia̱ nga báse̱n‑tjìa̱ ko̱ nga bakoo̱n nga ngi 'én kixi̱‑ní.
50001008	Ndaá be jè Nainá kó'ki 'ñó tsjake̱‑najiòn nga'tsì‑no, koni 'sín tjín jè kjoa̱tsjacha ra jè Jesucristo kitsjá‑ná.
50001009	'Kia̱ nga bitsá'ba‑la̱ 'a̱n Nainá, kií kjoa̱ kìi̱ ra síjé'ta‑la̱ 'a̱n: nga katamatse‑isa jè kjo̱tsjacha ra tjín‑nájiòn ko̱ katatsjá‑no kjoa̱chji̱ne̱ ko̱ nda katamachi̱ya‑no,
50001010	mé‑ni nga ta jé kjón chjáajin jiòn jñà kjoa̱ ra isa̱ nda tjín. Ko̱ 'koa̱á 'sín tsje ki̱tsa̱hijyo ko̱ ni̱mé jé sa̱kò ra a̱'ta tsa̱jiòn jè ni̱chjin 'kia̱ nga kj'i̱í india‑ni Cristo,
50001011	nga a̱'ta tsa̱jiòn kata'ya‑la̱ kjoa̱ ra kixi̱ tjín ra a̱'ta 'tse̱ Cristo nchrabá‑ni mé‑ni nga jè Nainá jeya ko̱ 'nga kíjna‑ni.
50001012	Jiòn ndí 'ndsé ko̱ ndí tichjeé ra makjiín‑no a̱'ta 'tse̱ Cristo, mején‑na nga nda katasijin‑no, nga nga'tsì kjoa̱ ra tíma'tiaa̱n; ta isa̱á jnchro jñà títsjá nga'ñó‑isa nga nda tímabísòn‑isa jè 'én xi̱tse̱ ra nda tsò a̱'ta 'tse̱ Cristo.
50001013	Nga̱ nga'tsì chíchàn ra síkonda̱ ya̱ ni'ya masen ko̱ nga'tsì xi̱ta̱ ra i'ka, 'koa̱á 'sín ijye i̱nchibe nga kií nda̱yá tíjna̱'ya‑na ta nga̱tjì‑la̱ nga Cristo síxá'ta‑la̱.
50001014	Jñà 'ndsé ko̱ tichjeé, 'kia̱ nga i̱nchibe nga nda̱yá tíjna̱'ya; kjín ma‑ni ra 'ñó i̱nchi'bé‑la̱ ikon ra a̱'ta 'tse̱ Na̱'ín‑ná, mì tsa i̱nchitsakjón‑jìn, ta isa̱á i̱nchisítáhijín ijo‑la̱ nga i̱nchisíka'bísòn jè 'én‑la̱ Nainá.
50001015	Kixi̱í kjoa̱, tjín i'ka xi̱ta̱ ra 'béna̱jmíya‑te a̱'ta 'tse̱ Cristo, tanga ta kjoa̱chi̱ni̱‑ní nga ko̱'sín 'sín, nga̱ ta jé ra mejèn‑la̱ nga isa̱ nda si̱ìkítsa̱hijyo ijo‑la̱ nga isa̱ kjìn ko̱ma xi̱ta̱‑la̱. Tanga tjín‑te xi̱ta̱ ra xá nda tjín‑ni inìma̱‑la̱ 'kia̱ nga ko̱'sín i̱nchi'béna̱jmíya,
50001016	nga ko̱ó kjo̱tsjacha‑la̱ nga chja̱ ra a̱'ta 'tse̱ Cristo. Ijyeé be‑ní nga kií xá i̱ isíkíjna‑na Nainá ya̱ a̱ya nda̱yá, mé‑ni nga 'a̱n kóse̱n‑tjìa̱ jè 'én xi̱tse̱ ra nda tsò a̱'ta 'tse̱ Cristo kó'sín nga kixi̱ tjín.
50001017	Tanga jñà xi̱ta̱ ra i'ka, 'kia̱ nga ko̱'sín 'béna̱jmíya ra a̱'ta 'tse̱ Cristo, ta ijo‑la̱á ra ko̱ i̱nchisíko̱, ta jé ra mejèn‑la̱ nga jñà nda si̱ìkítsa̱jna xi̱ta̱ ko̱ mì tsa ngi kixi̱ tjín‑ni ikon nga ko̱'sín 'sín; 'koa̱á 'sín mejèn‑la̱ nga katatse‑isa kjo̱hi'in ra ijye tísikjiáa̱n nga tíjna̱'ya nda̱yá.
50001018	Tanga, ¿mé ra ko̱ma‑la̱? Ni̱'sín ta kó'sín nga tí'sena̱jmíya jè 'én nda‑la̱ Cristo, a ngi ko̱ó kjo̱hixi̱‑la̱ nga i̱nchi'béna̱jmíya o̱ ra mí tsa ngi ko̱ kjo̱hixi̱‑la̱, takó 'ñó matsja‑na nga ko̱'sín tíma. Ko̱ isa̱á ta 'ñó ko̱tsja‑isa‑na nga tífì ni̱chjin,
50001019	nga̱ ijyeé be‑ná, tsa ko̱'sín tíma, tsó‑ni kjoa̱ nga maá kóti̱jnandi̱í‑na kjo̱hi'in ra tíbatojiàa̱n, ta nga̱tjì‑la̱, nga̱ 'koa̱á 'sín i̱nchibitsa'batjí‑nájiòn ko̱ 'koa̱á 'sín tíbasìko̱‑na jè Inìma̱ Tsje‑la̱ Nainá ra a̱'ta 'tse̱ Jesucristo nchrabá‑ni.
50001020	'Koa̱á 'sín 'ñó mejèn‑na, ko̱ 'koa̱á 'sín tíkoñáa̱ nga mì tsa mé kjo̱sabà sa̱kò‑na ra a̱'ta 'tse̱ Nainá; ta isa̱á jnchro mì tsa tsakjon jiàa̱n kó'sín nga kichjàa̱, koni 'sín nga tí'sin ki'ta, mé‑ni jè Cristo jeya kíjna‑ni ta mé ra ko̱ma'tiaa̱n, a kóti̱jnakoón‑isa o̱ ra ki̱yá‑náa̱.
50001021	Nga̱ tsa kóti̱jnakon‑isa, ta a̱'ta 'tse̱ Cristo‑ní nga kóti̱jnakon‑na, ko̱ tsa ki̱yáa̱, ta sikíjnesón‑isa jnchro.
50001022	Tanga tsa ndaá tjín xá ra 'sin‑isa a̱'ta 'tse̱ Nainá 'kia̱ nga tíjna̱kon‑isa, ya̱á jndáa̱ mì kì be mé ra 'siaa̱n.
50001023	'Ñó chjá ma‑na, mì kì be ñáa̱ ra kjoahíjiaa̱n ta ngajò kjoa̱ kìi̱; mején‑na tsa tsjaá ijye katìyaa̱ mé‑ni nga ya̱ íkáti̱jnako̱‑na jè Cristo ya̱ ján ngajmi, nga̱ be‑náa̱, isa̱á ta nda tjín tsa ko̱'sín ko̱ma.
50001024	Tanga ta nga̱tjì‑la̱ ra kjo̱nda tsa̱jiòn‑jiòn, isa̱á machjeén nga kóti̱jnakon‑isa i̱ i̱sà'nde.
50001025	'Kia̱ nga ijye tjíjngo takoàn nga 'koa̱ 'sín isa̱ nda tjín, be‑ná nga takó kóti̱jnakoón‑isa, ko̱ ya̱á kóti̱jnako̱‑najiòn mé‑ni nga kósi̱ko̱o‑no nga isa̱ 'ñó kixi̱ katamakjiín-isa‑no ko̱ katasakó‑no kjoa̱tsja a̱'ta 'tse̱ kjoa̱ makjiín‑no,
50001026	mé‑ni nga 'kia̱ ska̱jin india‑ná xàngie̱é, batoó tsja 'se̱‑najiòn koni 'sín nga ki'sìn Cristo nga tsasìko̱‑na.
50001027	Ni̱'sín ta mé ra katama, jè ra machjeén nga 'koa̱á 'sín 'tia̱àn jiòn koni 'sín nga bakèn‑la̱ nga 'si̱in jñà xi̱ta̱ ra makjiín‑la̱ 'én xi̱tse̱‑la̱ Cristo ra nda tsò. 'Koa̱á 'sín 'tia̱àn jiòn tsa íkatsíjen‑no o̱ ra mí íkatsíjen‑no; jè ra mejèn‑na nga kji'nchrè ra a̱'ta tsa̱jiòn‑jiòn nga kixi̱í titsa̱jna jiòn nga i̱nchibixkàn‑tjiò koni 'sín nga makjiín‑ná ra a̱'ta 'tse̱ 'én xi̱tse̱‑la̱ Cristo ra nda tsò.
50001028	Ko̱, kì tà chjàn bi'nde jiòn nga jñà mincháxkón‑no xi̱ta̱ ra kondra̱ fì‑no. Jñà xi̱ta̱ kìi̱, ya̱á ske̱‑ni ra jñà, nga ta ya̱á jchi̱ja; tanga ra a̱'ta tsa̱jiòn‑jiòn, ya̱á nda jcha̱‑la̱ nga kítjo̱kajin‑no kjo̱hi'in a̱'ta 'tse̱ jé‑no. Ko̱ jñà kjoa̱ kìi̱ ra ko̱'sín o̱ko̱ma, a̱'ta 'tse̱ Nainá nchrabá‑ni.
50001029	'Koa̱á ti̱'sín tjín kjoa̱nda ra ijye ki'tsì‑najiòn, nga mì tsa ta jè‑jìn nga ta katamakjiín‑najiòn ra a̱'ta 'tse̱ Cristo, ti̱'koa̱á skanda ska̱jiín‑te jiòn kjo̱hi'in ra a̱'ta 'tse̱.
50001030	Nga̱ takó 'koa̱á 'sín tjín kjo̱si ra tíchíkjoa̱jin‑najiòn koni 'sín tjín kjo̱si ra kijcha jiòn nga kísikjiáa̱n ra 'a̱n, ko̱ takó tísikjín‑náa̱ kjo̱hi'in koni 'sín nga na'yá jiòn.
50002001	'Ndi̱‑ni̱ nga ijye tjín‑najiòn kjoa̱jetakòn ra a̱'ta 'tse̱ Cristo, ko̱ nga ijye ko̱ kjoa̱tsjacha‑la̱ ma nìjetakòn‑no, nga ijye nda titsa̱jtín‑ko̱o jè Inìma̱ Tsje‑la̱ Nainá, nga ijye tjín‑no jngo kjoa̱tsjacha ra ngi inìma̱‑no nchrabájin‑ni, ko̱ nga ijye tjín‑no kjo̱hi̱ma̱takòn,
50002002	'koa̱á ma‑ni, ti̱jngoko̱o jiòn jè kjo̱tsja ra tjín‑na nga ko̱'sín ngásòn nda ti̱jngo kjo̱bítsjen‑no, nga ko̱'sín‑te ngásòn jngo kjo̱tsjacha kata'se‑no nga jngó jngó‑no, ko̱ ngi ta jngo inìma̱ kata'se‑no nga ti̱tsa̱jtión, ko̱ ngi ta jngoó kjo̱bítsjen tangió.
50002003	Kì ni̱mé kjoa̱ 'nià jiòn ra ta jè ijo‑no 'nga si̱kítsa̱jna, ko̱ nga nda ki̱náchrjengi‑no; ta isa̱á nangií ti̱kítsa̱jna jiòn ijo‑no ko̱ 'koa̱á 'sín ti̱kítsjen jiòn koni tsa isa̱ 'ñó xkón títsa̱jna ra i'ka koni ra jiòn‑jiòn.
50002004	Kì tà jè níkájno ra kjo̱nda tsa̱jiòn; ta isa̱á jnchro jñà ti̱kájno mé kjo̱nda ra chija‑la̱ ra kj'ií xi̱ta̱.
50002005	'Koa̱á ti̱'sín jè kjo̱bítsjen kata'se‑najiòn koni jè kjo̱bítsjen ra tjín‑la̱ Jesucristo.
50002006	Nga̱ ni̱'sín jè Cristo jè sabá Nainá, mì tsa jè kjo̱'ñó kjomejèn‑la̱ nga ko̱'sín tsikijna koni tsa Nainá.
50002007	Ta isa̱á 'koa̱á 'sín kitsjà‑la̱ ikon nga 'ñó nangi isíkíjna ijo‑la̱, ko̱ 'koa̱á 'sín isíkíjna ijo‑la̱ koni tsa jngo ndí xi̱ta̱ ra chi̱'nda'ñó tíjna, ko̱ 'koa̱á 'sín 'ki kjomà koni nga'tsì ra xi̱ta̱ i̱sà'nde.
50002008	'Kia̱ nga tsikijna i̱ i̱sà'nde koni tsa taxki̱ xi̱ta̱, ti̱jé 'ñó nangi isíkíjna‑ni ijo‑la̱; ndaá isìhitjasòn skanda ini'ken‑ní, ko̱ skanda krò 'ken'ta [koni tsa jngo xi̱ta̱ ra 'ñó 'cho ki'sìn].
50002009	'Koa̱á ma‑ni nga jè Nainá taxki̱ 'ñó 'nga isíkíjna ítjòn, nga̱ jè tíjna ítjòn‑la̱ ta yá‑isa‑ni; ko̱ 'koa̱á 'sín Nainá kitsjá jngo‑la̱ xá ítjòn ra isa̱ 'ñó 'nga tíjna koni ta ñáa̱‑isa‑ni xá ra 'se‑la̱ xi̱ta̱,
50002010	mé‑ni nga'tsì‑ni ra ya̱ tjítsa̱jna ya̱ ján ngajmi, nga'tsì ra tjítsa̱jna i̱ a̱'ta nangi ko̱ nga'tsì ra tjítsa̱jna ya̱ a̱jin nangi katinchaxkó'nchi nga katabexkón jè Jesús.
50002011	Nga ko̱'sín katatsjá 'én‑la̱ nga jè Jesucristo ra tíjna ítjòn‑ná, mé‑ni nga jeya katijna‑ni jè Nainá ra Na̱'ìn 'mí‑lá.
50002012	'Koa̱á ma‑ni, jiòn ndí 'ndsé ra 'ñó tsjake̱‑no, koni 'sín nga nda i̱nchinitjasòn ki'ta jiòn, ko̱ mì tsa ta 'kia̱‑jìn 'kia̱ nga ya̱ tíjna̱ko̱ kjòn‑no; isa̱á nda ti̱hitjasòn‑isa jiòn 'kia̱ nga mì tsa ya̱ tíjna̱ko̱‑no; tinè‑la ijo‑no nga nda kjòn kata'ya ki'ta‑la̱ nga jè Nainá ijyeé tsachrjekàjin‑no kjo̱hi'in ra 'tse̱ jé‑no ko̱ ni̱chjin nchijón‑ní ti̱skón‑ya.
50002013	Nga̱ jé Nainá‑ní ra ko̱'sín síkjinchrabájin inìma̱‑najiòn 'kia̱ nga mejèn‑no mé ra 'nià, ko̱ jè síchi̱ya‑no 'kia̱ nga mé kjoa̱ ra 'nià jiòn, mé‑ni nga katitjasòn‑ni kjoa̱ ra nda tjín ra jè mejèn‑la̱.
50002014	'Kia̱ nga mé ra 'sia̱an jiòn, kì tà chjàn ta i̱nchitsjajé ki'ta ko̱ kì tà mé ra chitiya‑no,
50002015	mé‑ni nga ni̱mé jé katasakó‑ni ra a̱'ta tsa̱jiòn ko̱ ti̱'koa̱á ngi tsjeé katijna inìma̱‑no nga ngi i̱xti‑la̱ Nainá ra tsje títsa̱jna katama jiòn ya̱ a̱jin‑la̱ xi̱ta̱ ra ta ngakjá fìko̱ kjo̱bítsjen‑la̱ ko̱ ra 'cho 'sín. Ko̱ ya̱á kata'ya‑la̱ kjoa̱tsje‑najiòn koni jngo nitse ra fate tsijen ya̱ ñánda̱ nga jñò chon.
50002016	Jiòn jiòn, jngoó 'én nda ra tsjá kjo̱binachon i̱nchibakon‑la jiòn. 'Koa̱á ma‑ni, 'kia̱ nga kj'i̱í jè Cristo, 'ñó tsja 'se̱‑na nga mì tsa ta kjo̱tjò‑ni nga ko̱'sín tsàjmesòo̱n nga kísiká'bía̱ jè 'én nda‑la̱ Cristo, ko̱ mì tsa ta kjo̱tjò‑ni nga ko̱'sín ta 'ñó kisíxáa̱.
50002017	Jè kjo̱hi'in ra i̱nchinikjiín jiòn ra ta nga̱tjì‑la̱ nga makjiín‑no a̱'ta 'tse̱ Cristo 'koa̱á jngoya‑la̱ koni tsa jngo kjo̱tjò i̱nchinìnga̱tsja jiòn Nainá. Ko̱ jè kjo̱hi'in ra tísikjiáa̱n ti̱'koa̱á jè jngoya‑la̱ jngo kjo̱tjò ra ya̱ tísíjngoko̱ kjo̱tjò ra jiòn i̱nchi'bì‑la Nainá; 'koa̱á ma‑ni nga ko̱'sín 'ñó matsja‑na ko̱ skanda ya̱á sijngó‑ko̱ kjo̱tsja‑na̱ ko̱ kjo̱tsja ra tjín‑najiòn.
50002018	'Koa̱á ti̱'sín 'ñó tsja kata'se‑najiòn, ko̱ katajngo kjo̱tsja ra tjín‑najiòn ko̱ kjo̱tsja tsa̱'a̱n.
50002019	'Koa̱á 'sín koñáa̱ tsa jè Jesús ra tíjna ítjòn‑ná ko̱'sín mejèn‑la̱ nga ndi̱to̱n sikásén‑najiòn jè Timoteo, mé‑ni nga ti̱'koa̱ kata'ñó‑ni takoàa̱n 'kia̱ nga kji'nchrè kó'sín titsa̱jna jiòn.
50002020	Nga̱, mì tsa ti̱ yá tjín‑isa‑ni ra ko̱'sín mangásòn‑ko̱ kjo̱bítsjen‑na̱ koni jè Timoteo ra ngi kixi̱ kiti kjoa̱ ra síkájno a̱'ta tsa̱jiòn.
50002021	Nga'tsì xi̱ta̱ ra kj'ií, sabà ta kjo̱nda 'tse̱é bátsji, ko̱ mì tsa jñà bátsji kó'sín nga síhitjasòn‑la̱ Cristo Jesús.
50002022	Tanga ijyeé nda 'ya jiòn kó'sín nga kixi̱ 'sín jè Timoteo, nga 'ñó nda tíbasiko̱'ta‑na nga tí'béna̱jmíya jè 'én xi̱tse̱ ra nda tsò a̱'ta 'tse̱ Cristo; 'koa̱á 'sín tí'sín koni 'sín basìko̱'ta jngo ti jè ra na̱'ìn‑la̱ ma.
50002023	'Koa̱á 'sín koñáa̱ nga jé sikásén ndi̱to̱n‑najiòn, 'kia̱ nga ijye skee̱ kó'sín fì kjoa̱‑na̱.
50002024	'Ñó tjín takoàn ra a̱'ta 'tse̱ Na̱'ín‑ná nga ti̱'koa̱á ndi̱to̱ón kijchòjkon sabà‑te‑najiòn.
50002025	Ti̱'koa̱á, 'koa̱á ma‑na nga nda‑la tjín nga sikásén india‑najiòn jè ndí 'ndsé Epafrodito, jè ra nda tíbasiko̱'ta‑na ko̱ ti̱'koa̱ nda tíbáhijtako̱‑na kjoa̱ ra i̱nchibixkàn‑tjì‑ji̱n; jè ra jiòn sabà inikasén jiòn, mé‑ni nga jè sko̱òtsíjen‑ni nga'tsì mé ra chija'ta‑na.
50002026	Batoó bátsji‑la̱ inìma̱‑la̱ ra a̱'ta tsa̱jiòn‑jiòn ko̱ batoó ba tjín‑la̱, ta nga̱tjì‑la̱ be‑ní nga ijyeé ina'yá jiòn a̱'ta 'tse̱ 'chin ra iska'ta‑la̱.
50002027	Kixi̱ kitií kjoa̱ 'ñó kjokiya, skanda kja̱meé 'ken; tanga jè Nainá kjòhi̱ma̱ke‑ní, ko̱ mì tsa ta jè ra kjòhi̱ma̱cha, ti̱'koa̱á kjòhi̱ma̱keé‑te‑na Nainá ra 'a̱n, mé‑ni nga mì ti̱ kjo̱ba katasakó-isa‑na ra 'a̱n.
50002028	'Koa̱á ma‑ni nga ndi̱to̱n kjòn‑ní nga tísikásén‑najiòn, mé‑ni nga tsja kata'se‑najiòn 'kia̱ nga jcha̱ india‑no, ko̱ ti̱'koa̱á ra 'a̱n, mì tsa ti̱ mé ra 'ñó síkájno‑na ra a̱'ta tsa̱jiòn.
50002029	Ngi ko̱ó kjo̱tsja‑najiòn nga nda ti̱sin‑la 'kia̱ nga ki̱jchò koni 'sín nga bakèn‑la̱ jngo xi̱ta̱ ra makjiín‑la̱ a̱'ta 'tse̱ Cristo; ko̱ ko̱'sín nda jcha̱xkón ki'ta jiòn jñà xi̱ta̱ ra ko̱'sín 'sín‑te koni jè Epafrodito.
50002030	Nga̱ ta kií nga̱tjì‑la̱ nga jè xá‑la̱ Cristo tí'sín 'kia̱ nga ko̱'sín kja̱me 'ken; kitsjá‑la̱ ikon nga ni̱'sín katiya mé‑ni nga ma si̱hitjasòn‑ni jè xá ra mì kì ma tsisìko̱'tá‑nájiòn.
50003001	Ra fì‑isa jiòn ndí 'ndsé ko̱ ndí tichjeé, jè‑ní nga tsja kata'se‑najiòn ra a̱'ta 'tse̱ Na̱'ín‑ná. Mì tsa masi‑na ra 'a̱n ni̱'sín ti̱'koa̱ ti̱'sín tsò‑ni 'én ra kindá india‑najiòn koni 'sín tsò ra a̱sa ítsikindá‑no, nga̱ kjo̱nda tsa̱jión‑nó koni 'sín nga tíxian‑no.
50003002	Ti̱kinda̱a ijo‑no a̱'ta 'tse̱ xi̱ta̱ 'cho ra ngi ta kjoa̱ 'tse̱ ni̱í‑ní ra 'sín ra kjo̱'ñó mejèn‑la̱ nga bate'ta ijo‑la̱ xi̱ta̱ nga bí'ta chi̱ba̱.
50003003	Jién‑nájién ra ngi kixi̱ kjoa̱ nga tjí'ta chi̱be̱é mé‑ni nga 'ya‑la̱ nga xi̱ta̱‑la̱ Nainá 'mì‑ná. Ko̱ jién‑ná ra ngi ko̱ nga'ñó 'tse̱ Inìma̱ Tsje‑la̱ Nainá nga 'yaxkén ra jè; ko̱ 'ñó matsja‑ná a̱'ta 'tse̱ Cristo Jesús nga̱ mì tsa jñà kji'tatakén kjoa̱ ra 'tse̱ ijo‑ná.
50003004	'A̱n, mì tsa kjoa̱ 'tse̱ ijo‑na̱ kji'tatákon, ni̱'sín kjìn sko̱ya kjo̱nda ra ki'se‑na. Tsa tjín i'ka xi̱ta̱ ra jè ma'ñó'ta takòn kjo̱nda ra tjín‑la̱, tanga ra 'a̱n isa̱á tse kjo̱nda tjín‑na ra ma ko̱'ñó'ta takoàa̱n, tanga mì tsa ko̱'sín tí'siaa̱n.
50003005	Kjo jin ni̱chjin tjín‑na 'kia̱ nga isi'ta chi̱ba̱ ijo‑na̱ a̱'ta 'tse̱ kjoa̱ 'tse̱ circuncisión. Xi̱ta̱ israelita‑ná ra 'a̱n, ya̱á nchrabá‑ni tje̱‑na̱ a̱'ta 'tse̱ xi̱ta̱ ra tsi'kìn Benjamín. Ngi xi̱ta̱ Hebreo‑ná ra 'a̱n, nga̱ xi̱ta̱ Hebreo jñà xi̱ta̱ jchínga‑na̱. Ko̱ xi̱ta̱ fariseo kjomà ra 'a̱n, 'koa̱á 'sín nda kjòn ísihitjásòo̱n nga'tsì kjo̱téxoma 'tse̱ xi̱ta̱ judío.
50003006	Batoó 'ñó nda tsaka'tá ikon jñà kjo̱téxoma 'tse̱ xi̱ta̱ jchínga‑na̱ skanda ítsangatji̱ngií‑la̱ jñà ra xi̱ta̱ na̱xi̱ndá‑la̱ Cristo ma. Koni 'sín tjín kjo̱téxoma 'tse̱ xi̱ta̱ judío nga kó'sín nga kixi̱ si̱jché ijo‑ná, 'a̱n, ni̱yá ra ma tsaté'ta‑na.
50003007	Tanga nga'tsì kjoa̱ ra ko̱'sín kíxian‑la̱ nga 'sa̱ ítjòn nga 'ñó chjí‑la̱; 'ndi̱‑ni̱ mì tsa ti̱ mé chjí‑la̱ ra a̱'ta tsa̱'a̱n, ta nga̱tjì‑la̱ nga jè Cristo tsjake̱ 'ndi̱‑ni̱.
50003008	Ta nga'tsì kjoa̱ kìi̱, mì kì ti̱ mé tjín‑ni ra isa̱ 'ñó chjí‑la̱ koni jè kjo̱nda ra tísakó‑na 'ndi̱‑ni̱ nga tíbexkon Cristo Jesús ra tíjna ítjòn‑na. Ta nga̱tjì 'tse̱ Cristo, ijyeé ítsachrjéngi ijye‑náa̱ nga'tsì kjoa̱ ra 'a̱n kjó'ñó'ta takoàa̱n, ko̱ 'ndi̱‑ni̱ ta tjé betákon‑isa, mé‑ni nga ngi ta jè Cristo kjín-tji̱ngi‑la̱,
50003009	ko̱ mé‑ni nga ma ya̱ nda kóti̱jnako̱‑na ra jè. Mì tsa ta kjo̱nda tsa̱'a̱n‑jìn ko̱ mì tsa ki‑ni nga nda sìhitjásòo̱n kjo̱téxoma nga xi̱ta̱ kixi̱ kítjo̱ngiaa̱ ya̱ ngixko̱n Nainá, ta ki‑ní nga a̱'ta 'tse̱ Cristo makjiín‑na. Jè Nainá‑ní ra xi̱ta̱ kixi̱ 'sín‑na ta nga̱tjì‑la̱ nga makjiín‑na.
50003010	Jé ra mejèn‑na nga isa̱ nda skexkon‑isa jè Cristo, ko̱ ti̱'koa̱ ske jè nga'ñó ra ki'se‑la̱ 'kia̱ nga jaáya india‑la̱; nga ko̱'sín ti̱jè kjo̱bítsjen kata'se‑na koni jè Cristo 'kia̱ nga kisìkjiín kjo̱hi'in ko̱ skanda 'kia̱ nga kinì'ken,
50003011	mé‑ni nga ko̱'sín ko̱ma kjoa̱áya‑na a̱'ta 'tse̱ kjo̱biya.
50003012	Tanga mì tsa tsò‑ni kjoa̱ nga ijye ijchòo̱ ñánda̱ nga mejèn‑na nga kijchòo̱ ko̱ tsa mì ti̱ mé ra chija'ta-isa‑na; ta isa̱á jnchro 'ñó tíbiné-isa‑la̱ ijo‑na̱ nga kijchòtji̱ngi‑la̱ mé kjoa̱ kjòn‑ni ra tjínda‑la̱ jè Cristo Jesús 'kia̱ nga ko̱'sín ijchòtji̱ngi‑na.
50003013	Jiòn ndí 'ndsé ko̱ tichjeé, mì tsa ko̱'sín síkítsjen jiàa̱n, tsa ijyeé 'ñó nda bexkoo̱n ra jè Jesús. Tanga jngoó kjoa̱ 'siaa̱n, sijcháhajin ijye‑náa̱ nga'tsì kjoa̱ ra ijye tsato ko̱ ta jè tíbiné‑la̱ ijo‑na̱ nga kijchòtji̱ngi‑la̱ kjo̱nda ra 'sa̱ nchrabá.
50003014	Jè tjíya skoàa̱ nga kijchòo̱, kóo nda sikíjne jè kjo̱tjò ra a̱'ta 'tse̱ Cristo si̱ìnga̱tsja‑na Nainá koni 'sín nga xá kiìchja̱‑na ján ngajmi.
50003015	'Koa̱á ma‑ni, nga'tsí‑ná ra ijye nda makjiín kixi̱‑ná ra a̱'ta 'tse̱ Nainá, machjeén‑ní nga 'koa̱ ti̱'sín si̱kítsjeén. Ko̱ tsa isa̱ kj'ií 'sín bítsjen i'ka‑najiòn, jè Nainá si̱ichi̱ya nda‑no kó'sín nga si̱kítsjen.
50003016	Tanga jè ra 'ñó machjeén, nga 'koa̱á 'sín si̱jché ijo‑ná koni 'sín nga ijye machi̱ya‑ná skanda 'ndi̱‑ni̱.
50003017	Jiòn ndí 'ndsé ko̱ tichjeé, ko̱'sín 'tia̱àn jiòn koni 'sín nga tísíjchá ijo‑na̱ ra 'a̱n, ko̱ jñà chjíngi‑la ra ko̱'sín i̱nchisíjchá ijo‑la̱ koni 'sín tjín xkósòn ra ji̱n i̱nchi'bi‑laji̱n.
50003018	Nga̱ 'ñó kjìn ma‑ni xi̱ta̱ ra ko̱'sín i̱nchisíjchá ijo‑la̱ nga kondra̱ tjíhijyo‑la̱ koni 'sín nga tí'sena̱jmíya nga kó'sín isi'ta krò jè Cristo, koni 'sín nga ijye kjokjìn 'ka̱ ko̱xian‑no, ko̱ 'ndi̱ 'ndi̱ ngi ko̱ó ndáxkoaa̱n nga india ko̱tíxian‑no.
50003019	Tanga jñà xi̱ta̱ kìi̱, ra kje̱he'tà‑ni kjoa̱, ya̱á ki̱jchò ya̱ i̱'nde 'tse̱ kjo̱hi'in. Nga̱ ta jñá 'ñó makájno‑la̱ kjoa̱ ra mejèn‑la̱ ijo‑la̱ ko̱ xín kisíkíjna Nainá. Ko̱ jñá 'nga bíhijyo‑ni ijo‑la̱ kjoa̱ ra tjínè‑la̱ nga ko̱sabà‑la̱. Ta jñá síkítsjen kjoa̱ ra tjín i̱ i̱sà'nde ra̱kìi̱.
50003020	Tanga ra jién, ya̱á ngajmi ján tíjna ra ngi na̱xi̱ndá‑ná. Ko̱ 'koa̱á 'sín ijye i̱nchichiñá‑lá nga ya̱á kji̱nchrabà‑ni jè ra ko̱chrjekàjin‑ná kjo̱hi'in, jè Jesucristo ra tíjna ítjòn‑ná.
50003021	Jè si̱ìkaatjìya‑la̱ ijo ni'nde‑ná nga ìjngo ra xi̱tse̱ tsjá‑ná ra ko̱'sín 'ki koni 'sín 'ki ijo‑la̱ ra jè nga jeya tíjna; 'kia̱ nga ko̱'sín 'si̱in, ti̱jé nga'ñó si̱ìchjeén‑ni jè ra síchjeén nga batéxoma‑la̱ nga'tsì ta mé tsajmì ra tjín i̱ i̱sà'nde.
50004001	'Koa̱á ma‑ni, jiòn ndí 'ndsé ra 'ñó tsjake̱‑no ko̱ ra 'ñó síkájno‑no, jiòn‑jiòn ra tsja 'bè‑la inìma̱‑na̱, jión ma jiòn kjo̱tjò ra tjábé‑na ra a̱'ta 'tse̱ xá‑na̱; 'koa̱á 'sín tíxian‑no nga 'ñó nda ti̱ncha ra a̱'ta 'tse̱ Na̱'ín‑ná, jiòn ra ngi ko̱ó inìma̱‑na̱ nga tsjake̱‑no.
50004002	'Koa̱á 'sín tíbitsá'ba‑la̱ jñà tichjeé Evodia ko̱ Síntique, nga 'koa̱á 'sín jngo kata'sín kjo̱bítsjen‑la̱ ra a̱'ta 'tse̱ Na̱'ín‑ná.
50004003	'Koa̱á ti̱'sín tíbitsá'ba‑la ji̱ ndí ndsè ra ta̱ña nda i̱nchiníxákjeé, nga ti̱si̱ko̱'ti jñà ndí íchjín kìi̱ ra ta̱ña isíxáko̱‑na nga inika'bísòn‑ji̱n jè 'én xi̱tse̱ ra nda tsò a̱'ta 'tse̱ Cristo ko̱ jè Clemente ko̱ jñà xi̱ta̱ ra i'ka ra kisíxáko̱‑na; nga'tsì xi̱ta̱ kìi̱ ijyeé ya̱ kji'ta 'í‑la̱ jè xa̱jo̱n 'tse̱ kjo̱binachon ra tíjna ya̱ ján ngajmi.
50004004	Tsja kata'se ki'ta‑no a̱'ta 'tse̱ Na̱'ín‑ná. India‑isa ko̱'sín tíxian‑no, ¡tsja kata'se‑no!
50004005	Katabe nga'tsì xi̱ta̱ nga 'ñó nda inìma̱ tjín‑najiòn. Ijyeé machraña‑ní nga kj'i̱í india‑ni jè Na̱'ín‑ná.
50004006	Kì tà chjàn mé ra 'ñó níkájno jiòn; ta isa̱á jè Nainá ti̱jé‑la ta mé ra mejèn‑no, 'kia̱ nga ki̱nákjoa̱'ta‑la, 'kia̱ nga kítsa'ba‑la ko̱ ko̱'tìn‑la̱ nga tse kjo̱nda kata'se‑la̱ ra jè.
50004007	Ko̱ jè kjo̱'nchán ra tsjá Nainá ra isa̱ 'ñó nda tjín koni 'sín machi̱ya‑la̱ xi̱ta̱, jè nda ko̱si̱ko̱ inìma̱‑no ko̱ kjo̱bítsjen‑no nga ya̱ titsa̱jnako̱o Cristo Jesús.
50004008	Ra fehe'ta‑ni jiòn ndí 'ndsé ko̱ ndí tichjeé, 'koa̱á xián‑no, jñà kjón nda ti̱kíjna ítjòn jiòn kjoa̱ kìi̱: jñà 'én ra ngi kixi̱ tjín, jñà kjoa̱ ra 'ñó nda 'yaxkón, ko̱ kó'sín nga kixi̱ si̱jché ijo‑ná, ko̱ kjoa̱ ra tsje tjín, ko̱ ra nda sasén‑la̱ xi̱ta̱, ko̱ nga'tsì kjoa̱ ra nda na'yá‑la̱. Ko̱ tsa tjín‑isa kjoa̱ ra 'ñó nda tjín, ra machjeén‑la̱ nga 'nga si̱kíjna, jñà kjòn isa̱ nda ti̱kítsjen ítjòn jiòn.
50004009	Ko̱'sín 'tia̱àn jiòn koni 'sín tjín nga'tsì kjoa̱ ra a̱'ta tsa̱'a̱n kjomà‑no, ko̱ ra a̱'ta tsa̱'a̱n itjábé‑no, kjoa̱ ra a̱'ta tsa̱'a̱n ina'yá jiòn, ko̱ ra a̱'ta tsa̱'a̱n kijcha; ko̱'sín ti̱hitjasòn jiòn ko̱ jè Nainá ra ma‑la̱ tsjá‑ná kjo̱'nchán nda kíjnako̱ ki'ta‑no.
50004010	Taxki̱ 'ñó matsja‑na ra a̱'ta 'tse̱ Na̱'ín‑ná, 'kia̱ nga be nga takó 'ñó níkájno jiòn ra a̱'ta tsa̱'a̱n. Mí‑la tsa tsò‑ni kjoa̱ nga mì ti̱ iníkájno‑nájiòn ra a̱'ta tsa̱'a̱n nga ti̱'sa̱ ítjòn; ta jé‑ní nga mì kì ndi̱to̱n itjo'nde‑najiòn kó'sín ma inikasén jiòn kjo̱tjò‑no.
50004011	Mì tsa ta ki ko̱tíxin‑na nga tjín ra tíchija'ta‑na; ra 'a̱n, ijyeé nga‑na nga tsjaá tjín ki'ta‑na ni̱'sín ta kó'sín tíjna̱.
50004012	Ijyeé be‑náa̱ kó'sín ma 'kia̱ nga 'ñó i'in‑ya bìtsa̱jneé, ko̱ be‑ná kó'sín ma 'kia̱ nga tjín ki'tá‑ná mé ra nichjeén. Ijyeé isakò‑na kó'sín nga tsja 'se̱ ki'ta‑na tsa ski tjín i̱ndsi̱'bàa̱ o̱ ra kjinchrá tíbato, a 'ñó tse tsajmì tjín‑na, o̱ ra ni̱mé tjín‑na.
50004013	Maá ko̱tojian ni̱'sín ta mé kjoa̱‑ni, nga̱ jè Cristo títsjá nga'ñó ki'ta‑na.
50004014	Tanga takó ndaá tjín nga ko̱'sín i̱nchibisìko̱'tá‑nájiòn 'ndi̱‑ni̱ 'kia̱ nga ko̱'sín kjo̱hi'in tijna̱jiaa̱n.
50004015	Jiòn ra xi̱ta̱ Filipo 'mì‑no, ndaá tjíjin‑najiòn, 'kia̱ nga ijye ítjo̱jian ya̱ Macedonia nga ítsiki'tsiáa̱ nga tsi'kènájmíya jè 'én xi̱tse̱ ra nda tsò ra a̱'ta 'tse̱ Cristo, ni̱jngo na̱xi̱ndá‑la̱ Cristo ra kj'ií tsasìko̱‑na; ta jión‑najiòn ra kjomà‑no ki'tsí‑ná mé‑nioo̱ ra kjochjeén‑na.
50004016	Skanda nga ti̱'kia̱á‑ni nga tsakáti̱jnaa̱ ya̱ na̱xi̱ndá Tesalónica, ti̱ india ti̱ ijan inikasén‑nájiòn kjo̱tjò ra kjochjeén‑na.
50004017	Mì tsa kì ko̱xian‑na tsa mé kjo̱tjò ra mejèn-isa‑na ra a̱'ta tsa̱jiòn, ta jé‑ní ra mejèn‑na nga katama kinda̱ ya̱ ngixko̱n Nainá kjo̱tjò ra 'biò jiòn.
50004018	Ijyeé tse tjín‑ni kjo̱tjò ra inikasén‑nájiòn ko̱ skanda tsatoné‑la̱ koni 'ki nga machjeén‑na. Skanda jnengií chiba‑na 'ndi̱‑ni̱, nga̱ ijyeé 'ji jè kjo̱tjò ra inikasén‑ko̱ jiòn jè Epafrodito. Jè kjo̱tjò ra inikasén jiòn, 'koa̱á 'sín ngoya‑la̱ koni jngo kjo̱tjò ra nda jne̱‑la̱ ko̱ nda sasén‑la̱ Nainá.
50004019	'Koa̱á ma‑ni, jè Nainá ra kji'ta takòo̱n, jè si̱ìkasén ijye‑najiòn mé ra machjeén‑no, koni 'sín nga 'ñó jeya tjín kjoa̱nchi̱ná ra tjín ra a̱'ta 'tse̱ Cristo Jesús.
50004020	Jè Nainá ra Na̱'ìn 'mì‑lá, 'ñó jeya katijna ki'ta skanda ta mé ni̱chjin ko̱ skanda ta mé nó‑ni. Ko̱'sín katama.
50004021	Ti̱hixo'ta ijye‑ná jngó jngó xi̱ta̱ na̱xi̱ndá‑la̱ Nainá ra a̱'ta 'tse̱ Cristo Jesús makjiín‑la̱. Jñà 'ndsé ra títsa̱jnako̱‑na ti̱'koa̱á síhixo'tá‑no nga'tsì‑najiòn.
50004022	Nga'tsì jñà xi̱ta̱ na̱xi̱ndá‑la̱ Nainá ra a̱'ta 'tse̱ Cristo makjiín‑la̱ síhixo'tá‑no, títsa̱jna ítjòn kjòn jñà ra ya̱ síxá a̱'ta 'tse̱ xi̱ta̱xá ítjòn ra 'mì César.
50004023	Ko̱'sín katatsjá‑no kjo̱nda‑la̱ jè Jesucristo ra tíjna ítjòn‑ná. Ko̱'sín katama.
51001001	‑
51001002	Jiòn, xi̱ta̱‑la̱ Nainá ra titsa̱jna ya̱ na̱xi̱ndá Colosas ra ko̱'sín kixi̱ mangí'ta‑la Cristo Jesús, jè 'ndsé Timoteo ko̱ 'a̱n Pablo, 'koa̱á 'sín i̱nchinìhixo'tá‑laji̱n, 'a̱n ra ko̱'sín tsikíxáya‑na Jesucristo koni 'sín nga jè Nainá kjomejèn‑la̱. Nainá ra Na̱'ín‑ná ma, katatsjá‑no kjo̱nda ko̱ kjo̱'nchán ya̱ a̱jin inìma̱‑no.
51001003	'Kia̱ nga nakjoá'ta‑la̱ji̱n Nainá ra Na̱'ìn‑la̱ Jesucristo ra tíjna ítjòn‑ná, 'koa̱á 'sín 'mì ki'ta‑la̱ji̱n ra a̱'ta tsa̱jiòn nga tse kjo̱nda kata'se‑la̱ ra jè.
51001004	Ta nga̱tjì‑la̱ ijyeé ko̱'sín nda kina'yá‑ji̱n nga ndaá makjiín‑no a̱'ta 'tse̱ Cristo Jesús, ko̱ kó'sín nga 'ñó tsjacha jiòn nga'tsì jñà ra xi̱ta̱‑la̱ Nainá.
51001005	Ko̱ kií ko̱'sín 'nià‑najiòn nga̱ jè i̱nchichiñá‑la jè kjo̱nda ra tjábé‑no ra jè Nainá tíjnatjò‑la̱ ján ngajmi; koni 'sín kjòchi̱ya‑no 'kia̱ nga kina'yá jè 'én xi̱tse̱ ra nda tsò ra ngi kjo̱hixi̱.
51001006	Jè 'én nda ra̱kìi̱ ra ko̱'sín ijchòkàjin‑no, 'ñó tína'yá‑la̱ nga tíjngo i̱sà'nde ko̱ 'ñó kjìn xi̱ta̱ i̱nchimakjiín‑la̱ ko̱ i̱nchifahatjìya‑la̱ kjo̱bítsjen‑la̱ koni 'sín kjomà'tin jiòn 'kia̱ nga ti̱'sa̱ ina'yá jè kjo̱nda ra tjín‑la̱ Nainá ko̱ nga kjokjiín‑no nga ngi kjo̱hixi̱‑ní.
51001007	'Koa̱á 'sín tsakón‑ya‑no jè Epafras jè xi̱ta̱ ra 'ñó tsjacha‑ji̱n ra ta̱ña níxákjo‑ji̱n a̱'ta 'tse̱ Nainá, nga chi̱'nda‑la̱ Cristo ma nga kixi̱ tísíhitjasòn‑la̱ Nainá ra a̱'ta tsa̱jiòn.
51001008	Ijyeé tsi'kéna̱jmí‑naji̱n nga 'ñó tjín‑no kjo̱tsjacha ra a̱'ta 'tse̱ xi̱ta̱, koni 'sín nga jè Inìma̱ Tsje‑la̱ Nainá síkjinchrabájin inìma̱‑no.
51001009	'Koa̱á ma‑ni, skanda 'kia̱ nga ina'yá‑ji̱n mì kì chaàjin‑naji̱n nga i̱nchinakjoá'ta‑la̱ji̱n Nainá ra a̱'ta tsa̱jiòn; 'koa̱á 'sín níjé'ta‑la̱ji̱n nga ngi nda katasíchi̱ya‑no koni 'sín mejèn‑la̱ ra jè; ti̱'koa̱á katatsjá‑no kjo̱bítsjen ko̱ kjoa̱chji̱ne̱ mé‑ni nga nda katafìya‑no ra kjoa̱ 'tse̱ Nainá.
51001010	Ko̱ ti̱'koa̱á nda si̱jchá ijo‑no koni 'sín tjínè‑la̱ nga 'si̱in jñà ra xi̱ta̱‑la̱ Nainá, nga ni̱chjin nchijón ko̱'sín 'sia̱an koni 'sín mejèn‑la̱ ra jè, ko̱ nga isa̱ nda si̱hitjasòn ta mé kjoa̱ ra nda tjín ko̱ nga ki'ta ni̱chjin isa̱ nda jcha̱xkon ra jè.
51001011	Ti̱'koa̱á 'koa̱á 'sín i̱nchiníjé'ta‑la̱ji̱n Nainá nga katatsjá‑no nga'ñó‑la̱ ra 'ñó jeya tíjna mé‑ni 'ñó ki̱ncha‑no ko̱ 'koa̱á 'sín ma‑ni nga ki̱chíkjoa̱ko̱‑no ko̱ 'se̱‑no kjoa̱jetakòn ko̱ kjoa̱tsja,
51001012	nga ti̱'koa̱á ko̱'sín 'kín‑la jiòn nga tse kjo̱nda kata'se‑la̱ Na̱'ín‑ná nga kitsjà‑no kjo̱nda‑la̱ nga ti̱'koa̱á tjábé‑no kjo̱tjò ra tsjá‑la̱ xi̱ta̱‑la̱ ya̱ ñánda̱ isen chon.
51001013	Jé Nainá tsachrjekàjin‑ná ya̱ a̱'ta 'tse̱ nga'ñó‑la̱ xi̱ta̱‑ni̱í ñánda̱ nga jñò chon, ko̱ ya̱á isíkítsa̱jna‑ná ya̱ ñánda̱ tíbatéxoma I'ndí‑la̱ ra 'ñó tsjake,
51001014	jè ra ko̱ jní‑la̱ tsikíchjítjì‑ná nga kisíkítsa̱jnandi̱í‑ná ko̱ ti̱'koa̱á isìhijcha'ta‑ná jñà jé‑ná.
51001015	Jè Cristo, jé‑ní ra ngi bakón tsijen‑ná yá kjòn‑ni jè Nainá jè ra mì kì tsijen‑ni. Ko̱ jé Cristo tíjna ítjòn‑la̱ nga'tsì ta mé ra isinda i̱sà'nde.
51001016	Ko̱ó Cristo nga tsikínda jè Nainá nga'tsì ra tjín ya̱ ján ngajmi ko̱ nga'tsì ra tjín i̱ a̱'ta nangi, jñà ra tsijen‑ni ko̱ jñà ra mì kì tsijen‑ni, nga'tsì nga'ñó ra tjín a̱jin i̱sén, jñà ra tjítsa̱hijyo ítjòn, ko̱ jñà ra i̱nchibatéxoma, jñà ra tjín‑la̱ xá, ko̱ jñà nga'ñó ra mì kì tsijen‑ná; sabà ko̱ó Cristo kisinda ijye mé‑ni nga jè ko̱chjeén‑la̱.
51001017	Ta̱'koa̱ tíjna Cristo 'kia̱ nga ti̱kje sinda nga'tsì tsajmì ra tjín, ko̱ jé tsjá nga'ñó‑la̱ nga'tsì tsajmì nga takó ya̱ títsa̱hijyo ki'ta ya̱ i̱'nde‑la̱.
51001018	Jé Cristo tíjna sko̱ na̱xi̱ndá‑la̱ ra ti̱jè‑ni ijo‑la̱, ko̱ a̱'ta 'tse̱é kjo'tsia̱‑ni, ko̱ jé kjón kjo'tsia̱‑ni nga jaáya ítjòn‑la̱, mé‑ni nga jè kíjna ítjòn‑ni a̱'ta 'tse̱ nga'tsì ra tjín.
51001019	Nainá, 'koa̱á 'sín isasèn‑la̱ nga jngo kjá ya̱ tsikijnajin ya̱ ijo‑la̱ Cristo,
51001020	ko̱ a̱'ta 'tse̱é Cristo ma tsajo̱óndako̱‑ni Nainá nga'tsì ra tjín nga tjíjtsa i̱sà'nde, ra tjín ján ngajmi ko̱ ra tjín i̱ a̱'ta nangi; ko̱ a̱'ta 'tse̱é jní‑la̱ ra ixaájten ya̱ a̱'ta krò nga 'nchán isíkítsa̱jna‑ni xi̱ta̱ ko̱ Nainá.
51001021	Jiòn, nga 'sa̱ ítjòn, kjiín titsa̱jna‑la Nainá, ko̱ kondra̱á tsikitsa̱jna‑la koni 'sín nga iníkítsjen ta nga̱tjì‑la̱ nga 'choó tjín kjoa̱ ra ki'nià.
51001022	Tanga 'ndi̱‑ni̱ ijyeé nda kichiba‑no ko̱ Nainá ta nga̱tjì‑la̱ kjo̱biya ra kisìkjiín Cristo 'kia̱ nga tsikijna ya̱ a̱'ta nangi, ko̱ kií ko̱'sín ki'sìn‑ni mé‑ni nga tsje ki̱tsa̱hijyo‑najiòn ko̱ nga ni̱mé jé 'se̱‑no ko̱ ni̱mé ra ma ko̱chrjengi‑no ya̱ ngixko̱n Nainá.
51001023	Kií machjeén‑ni nga kixi̱ ti̱tsa̱jna koni 'sín nga makjiín‑no ko̱ kì mincha'taxìn‑la kjoa̱ ra i̱nchichiñá‑la a̱'ta 'tse̱ 'én xi̱tse̱ ra nda tsò a̱'ta 'tse̱ Cristo ra ijye ina'yá; jè 'én nda ra̱kìi̱, jndíi̱ ra ján tí'sena̱jmíya‑la̱ xi̱ta̱ nga tíjngo i̱sà'nde, ko̱ 'a̱n ra 'mì‑na Pablo 'a̱án kjonga̱tsja nga 'kenájmíya.
51001024	'Ndi̱‑ni̱ tsjaá 'bé‑na jè kjo̱hi'in ra tísikjiáa̱n ra ta kjoa̱ tsa̱jiòn, nga 'koa̱á 'sín tísíjngoko̱ ijo‑na̱ jè kjo̱hi'in ra chija'ta‑na koni 'sín nga kitsjà‑na Cristo nga si̱ìkjiín kjo̱hi'in ijo‑na̱ ra ta kjo̱nda 'tse̱ na̱xi̱ndá‑la̱ ra ti̱jè‑ni ijo‑la̱ Cristo.
51001025	'A̱án tísíchjeén‑na Nainá nga ya̱ tísíxáko̱o na̱xi̱ndá‑la̱ jè xá ra jè kisìnga̱tsja‑na ra kjo̱nda tsa̱jiòn nga ngi nda 'kenájmíya 'én nda‑la̱,
51001026	jè 'én ra tíjna'ma‑la̱ Nainá skanda nga ti̱'sa̱‑ni kjotseé nga ki'se xi̱ta̱; tanga ni̱chjin 'ndi̱ 'ndi̱ ijyeé tsakón‑la̱ jñà xi̱ta̱‑la̱.
51001027	Jè Nainá, 'koa̱á 'sín kjomejèn‑la̱ nga tsakón‑la̱ jñà xi̱ta̱‑la̱ kó'sín 'ñó jeya tjín kjòn‑ni jè kjoa̱'ma ra tjínda‑la̱ ra a̱'ta 'tse̱ ra mì tsa xi̱ta̱ judío. Ko̱ jè kjoa̱'ma ra̱kìi̱, jé‑ní nga Cristo, ya̱á tíjnajin masen‑no ko̱ 'koa̱á 'sín ma‑ni nga i̱nchichiñá‑la nga 'se̱‑te‑no jè kjoa̱jeya‑la̱.
51001028	'Koa̱á 'sín nakjoáya‑la̱ji̱n nga'tsì xi̱ta̱ a̱'ta 'tse̱ Cristo, ko̱ 'ñó i̱nchinakjoá‑la̱ji̱n nga i̱nchi'bi‑la̱ji̱n nga'tsì kjo̱bítsjen mé‑ni nga ni̱mé ra jchi̱ja'ta‑la̱ nga'tsì xi̱ta̱ ra Cristo títsa̱jnako̱ jè ni̱chjin 'kia̱ nga ki̱jchò ya̱ ngixko̱n Nainá.
51001029	Kií ko̱'sín tísíxá‑na nga 'ñó tíbiné‑la̱ ijo‑na̱ nga tísichjée̱n jè nga'ñó ra títsjá‑na Cristo.
51002001	Mején‑na nga nda katasijin‑najiòn nga 'ñó tíkjaán‑tjìa̱ ra a̱'ta tsa̱jiòn ko̱ ra a̱'ta 'tse̱ jñà xi̱ta̱ ra títsa̱jna ya̱ na̱xi̱ndá Laodicea ko̱ a̱'ta 'tse̱ nga'tsì xi̱ta̱ ra kjè bexkon‑ná.
51002002	Kií ko̱'sín tíkjaán‑tjì‑na mé‑ni nga kata'se‑la̱ nga'ñó inìma̱‑la̱, ko̱ mé‑ni nga jñà kjo̱tsjacha ra tjín‑la̱ nga jngó jngó nda katasíkítsa̱jtín mé‑ni nga nda katamakixi̱jin‑ni ya̱ kjo̱bítsjen‑la̱ nga ngi nda kjón katamachi̱ya‑la̱ jè kjoa̱'ma‑la̱ Nainá ra Na̱'ín‑ná, kjoa̱'ma ra jé kjón‑nì Cristo.
51002003	Nga̱ ta jé Cristo ra tjín‑la̱ nga'tsì kjo̱chji̱ne̱ ko̱ kjoa̱ ra síchi̱ya‑ná ra batoó 'ñó chjí‑la̱.
51002004	Kií ko̱'sín tíxin‑no mé‑ni nga mì yá ra sko̱ónda̱cha̱‑no nga si̱ìchjeén 'én ra ndi̱to̱n ko̱kjiín‑no ra mì tsa 'én kixi̱.
51002005	Ni̱'sín mì tsa ya̱ tíjna̱ko̱ tsijen‑no, tanga tíbítsjen ki'ta‑na a̱'ta tsa̱jiòn ko̱ matsjaá‑na nga be nga kixi̱ titsa̱jtión ko̱ kixi̱ titsa̱jna nga kji'ta takòn jè Cristo.
51002006	Koni 'sín nga kjokjiín‑no a̱'ta 'tse̱ Jesucristo ra tíjna ítjòn‑no, 'koa̱ ti̱'sín ya̱ ti̱ma'ta‑la koni 'sín nga bakèn‑la̱ xi̱ta̱ ra ya̱ títsa̱jnajtín‑ko̱ Cristo.
51002007	Ngi nda kjón kixi̱ katamakjiín‑no a̱'ta 'tse̱, koni jngo yá ra 'ñó na̱nga̱ fì kja̱ma̱‑la̱ ko̱ koni jngo ni'ya ra 'ñó tjín chrjó tjà'tsin nga 'nga tímihijin. Ko̱'sín isa̱ 'ñó katamakjiín-isa‑no koni 'sín nga tsakon‑ya‑no, ko̱ ko̱'tìn ki'ta‑la nga tse kjo̱nda kata'se‑la̱ Nainá.
51002008	Nda ti̱kinda̱a ijo‑no mé‑ni nga mì jñà sko̱ónda̱cha̱‑no jñà ra ta kjo̱bítsjen ra ni̱mé chjí‑la̱ síchjeén nga chja̱ 'én ndiso. Nga̱ jñà kjo̱bítsjen kìi̱, ta ya̱á nchrabá‑ni a̱'ta 'tse̱ kjoa̱ ra ta xi̱ta̱ bínda koni 'sín tjín kjo̱téxoma‑la̱ xi̱ta̱ ra tjín i̱ i̱sà'nde, ra mì tsa ko̱'sín tjín koni 'sín tjín kjo̱téxoma 'tse̱ Cristo.
51002009	Ya̱á 'ya ijo‑la̱ Cristo kóho'ki tíjngo kjòn‑ni ra jè saba Nainá.
51002010	Ko̱ ya̱á majngo'táko̱ jiòn nga Cristo titsa̱jnako̱o. Nga̱ jé Cristo tíjna ítjòn‑la̱ nga'tsì nga'ñó ko̱ nga'tsì ra batéxoma ya̱ a̱jin i̱sén.
51002011	Ko̱ a̱'ta 'tse̱‑ní nga isi'ta chi̱ba̱ jiòn koni 'sín tjín kjoa̱ 'tse̱ circuncisión, tanga jngo chi̱ba̱ ra mì tsa tsja xi̱ta̱ isi'ta‑ni, jè‑ní ra Cristo tsikí'ta chi̱ba̱‑no 'kia̱ nga jahíxìn nga'tsì jé ra tjín‑la̱ ijo jé‑no.
51002012	'Kia̱ nga isatíndá jiòn, 'koa̱á jngoya‑la̱ koni tsa ya̱á isìhi'nde'ta‑la̱ Cristo, ko̱ 'kia̱ nga jaáya‑ila̱ Cristo ya̱á jaáya‑te‑no ra jiòn ta nga̱tjì‑la̱ nga kjokjiín‑no a̱'ta 'tse̱ nga'ñó‑la̱ Nainá ra isikjaáya‑la̱ Cristo a̱'ta 'tse̱ kjoa̱biya.
51002013	Jiòn nga 'sa̱ ítjòn, mi'ken‑nájiòn a̱'ta 'tse̱ Nainá ta nga̱tjì‑la̱ kjoa̱ 'tse̱ jé ra tjín‑no, ko̱ ta nga̱tjì‑la̱ nga kjè kì tsa bí'ta chi̱ba̱‑no Cristo nga kjè kì tsa faháxìn jé ra tjín‑la̱ ijo jé‑no. Tanga 'ndi̱‑ni̱, Nainá, ijyeé isíkítsa̱jnakon‑no ko̱ Cristo, nga̱ nga'tsí‑ná nga ijye isìhijcha'ta‑ná nga'tsì jé ra tjín‑ná.
51002014	'Koa̱á jngoya‑ila̱ koni tsa jè Nainá ijye isikjeheya‑ni xa̱jo̱n ra itjahítje̱n ra kondra̱ tsa̱jién, jè ra batéchjá‑ná tsiki. Jngo kjá ya̱ jahíxìn 'kia̱ nga 'ken'ta krò Cristo.
51002015	Nainá jahíxìn ijyeé‑la̱ nga'ñó ra tjín‑la̱ jñà ra batéxoma ya̱ a̱jin i̱sén. Ya̱á kisikijne‑la̱ 'kia̱ nga jè Cristo 'ken'ta krò. Ko̱ ya̱á tsinchá masen ya̱ ngixko̱n nga'tsì xi̱ta̱, mé‑ni nga tsakón‑la̱ nga jè isikijne.
51002016	'Koa̱á ma‑ni, kì ya̱ nisin‑la tsa yá ra kó ki̱tso̱‑no a̱'ta 'tse̱ tsajmì ra chine ko̱ mé nandá ra 'sio̱ò; ko̱ tsa mì kì nihitjasòn jiòn 'kia̱ nga bitjo 'sí, ko̱ 'kia̱ nga bitjo xi̱tse̱ india‑ni sá, ko̱ tsa mì kì 'yaxkón jiòn ni̱chjin níkjáya.
51002017	Ta nga'tsì kjoa̱ kìi̱, 'koa̱á 'sín jngoya‑la̱ koni jñà 'ngién‑la̱ kjoa̱ ra a̱skan 'ji. Tanga ra ngi kjoa̱kixi̱, jé Cristo.
51002018	Kì bi'nde yá ra faháxìn‑no jè kjo̱tjò ra ijye tsa̱jiòn, koni a̱'ta 'tse̱ jñà xi̱ta̱ ra mejèn‑la̱ nga ko̱'sín 'sia̱an jiòn koni 'sín 'sín ra jñà, nga bexkón ìkja̱li̱ ko̱ nda xi̱ta̱ bachrjengi ijo‑la̱, ra ko̱'sín tsò nga ya̱á sakò‑la̱ kjo̱bítsjen 'kia̱ nga batsíjen tsijen‑la̱ kjo̱xkón ra Nainá bakón; ko̱ ta kjo̱tjó‑ní nga ko̱'sín ndaá bachrjengi ijo‑la̱ a̱'ta 'tse̱ kjoa̱ ra nì mé chjí‑la̱ ra ta kjo̱bítsjen 'tse̱.
51002019	Xi̱ta̱ kìi̱ mì tsa ya̱ tjíjngoko̱ Cristo jè ra tíjna ítjòn nga sko̱ ma. Nga̱ jé Cristo ra ma sko̱ na̱xi̱ndá‑la̱, ko̱ jé síkihijin nga tsjá‑la̱ nga'ñó, ko̱ síjngoko̱ xákjén koni 'sín nga tjíkjo ninda‑la̱ ijo‑ná ko̱ koni 'sín tjín naxá‑la̱ ra itsabajin, mé‑ni nga nda ki̱hijin‑ni koni 'sín nga ijye kiskosòn‑la̱ Nainá.
51002020	Ijyeé ya̱ 'ken‑ko̱o jiòn Cristo, ko̱ mì tsa ti̱ ya̱ itsabá'ñó‑no jè nga'ñó ra batéxoma jè i̱sà'nde ra̱kìi̱. ¿Tanga mé‑ni takó ko̱'sín titsa̱hijyo‑no koni tsa ya̱ nakjoá‑no jè i̱sà'nde ra̱kìi̱ nga nihitjasòn kjo̱téxoma ra tsò:
51002021	“Kì ko̱tjín ra chaájni, kì jñà tsajmì kiòo̱ chine‑jìn, ko̱ kì ndsi̱i chjíbé‑ni”?
51002022	Jñà kjo̱téxoma kìi̱, ta 'tse̱é jñà tsajmì ra ta ya̱ fe 'kia̱ nga ijye machjeén; ko̱ ta xi̱ta̱á ra bínda ko̱ ra bakón‑ya.
51002023	Jñà kjoa̱ kìi̱, 'koa̱á ma‑ná koni tsa nda tjín nga 'koa̱á 'sín bí'tin‑ná nga kínè‑lá ijo‑ná nga jcha̱xkén Nainá, ko̱ nga nda xi̱ta̱ 'sie̱én, ko̱ kó'sín nga kínè‑lá kjo̱hi'in ijo‑ná mé‑ni nga ko̱kixi̱ya‑ná. Tanga ra ngi 'én kixi̱ kjòn‑ni, ni̱ ta mé ra basìko̱‑ná kjoa̱ kìi̱ nga ma ki̱jmié kjoa̱'cho ra síjé ijo‑ná.
51003001	Jñà tjatsjio kjo̱nda ra tjín ya̱ ján ngajmi ya̱ ñánda̱ nga tíbatéxoma Cristo nga tíjna'ta ya̱ nga kixi̱‑la̱ Nainá ta nga̱tjì‑la̱ nga ijyeé ya̱ jaáya‑no ko̱ Cristo.
51003002	Kií ti̱kítsjen ki'ta jñà kjoa̱nda ra tjín ya̱ ján ngajmi; kì tà chjàn jñà níkítsjen jñà kjoa̱ ra ma i̱ i̱sà'nde.
51003003	Nga̱ ijyeé 'ken jiòn ra a̱'ta 'tse̱ i̱sà'nde ko̱ 'ndi̱‑ni̱ jè kjo̱binachon xi̱tse̱ ra tjín‑no, ya̱á tíjnatjòko̱ Cristo ya̱ ngixko̱n Nainá.
51003004	Jè Cristo, jè sabá ra kjo̱binachon‑najiòn. 'Kia̱ nga jè ra ko̱tsíjen india‑ni, ya̱á ta̱ña ko̱tsíjen‑ko̱ jiòn nga ti̱'koa̱ jeya ki̱tsa̱jna.
51003005	Jngo kjá ti̱jchija nga'tsì kjoa̱'cho ra 'ya‑ni ijo jé‑no koni jñà ra kjoa̱chijngi, ko̱ kjoa̱ ra tjé tjín, ko̱ jñà kjoa̱'cho ra síjé ijo‑no ko̱ ta mé‑isa‑ni kjoa̱ ra síkjahajin ijo‑no koni jè‑te nga mejèn‑no tse to̱n 'se̱‑no. Jè kjoa̱ ra̱kìi̱, 'koa̱á jngoya‑ila̱ koni tsa nainá xkósòn 'yaxkón jiòn.
51003006	Nga̱ ya̱á nchrabá‑ni nga ko̱'sín síkjinchrabá kjo̱hi'in Nainá a̱'ta 'tse̱ xi̱ta̱ ra mì kì síhitjasòn‑la̱.
51003007	'Koa̱á ti̱'sín ki'nià‑te jiòn 'kia̱ nga ya̱ tsikitsa̱jion kjoa̱ kìi̱ nga 'sa̱ kjotseé.
51003008	Tanga 'ndi̱‑ni̱ ti̱jmió nga'tsì jñà kjoa̱ kìi̱: jñà ra kjoa̱jtitakòn, ko̱ jñà ra kjoa̱'tse̱n ko̱ jñà kjoa̱ ra 'cho tjín, ko̱ jñà kjoa̱ nga nakjoájno‑la xi̱ta̱, ko̱ nga'tsì 'én 'cho ra sa 'koa̱ nakjoá.
51003009	Kì 'én ndiso chìko̱o jñà xàngio̱o, nga̱ ijyeé itjahíxìn‑no jè kjo̱binachon jchínga‑no ko̱ nga'tsì kjoa̱ ra ki'nià ti̱'sa̱ kjotseé.
51003010	Ko̱ ijyeé jngo kjo̱binachon xi̱tse̱ ichjíbé jiòn koni 'sín 'ki jè Nainá ra tsikínda‑no. Ko̱ jè kjo̱binachon xi̱tse̱ ra tjín‑no tímaxi̱tse̱ya‑ní skanda 'kia̱ nga nda kjòn jcha̱xkon Nainá.
51003011	'Ndi̱‑ni̱ mì tsa ti̱jè 'ñó machjeén‑ni yá‑ni ra xi̱ta̱ griego ko̱ yá‑ni ra xi̱ta̱ judío, yá ra tjí'ta chi̱ba̱ ijo‑la̱ ko̱ yá ra mì kì tsa tjí'ta chi̱ba̱ ra kjoa̱ 'tse̱ circuncisión, yá‑ni xi̱ta̱ ra xìn nangi, ko̱ yá‑ni ra tísíjchá i̱ma̱ ijo‑la̱, ko̱ yá‑ni ra chi̱'nda tíjna'ñó ko̱ yá‑ni ra tíjnandi̱í; ta jé Cristo ra 'ñó chjí‑la̱; nga̱ jé ra tíjnajin ya̱ inìma̱‑la̱ nga'tsì xi̱ta̱ ra makjiín‑la̱ a̱'ta 'tse̱.
51003012	Nainá tsjakeé‑no, ko̱ 'koa̱á 'sín jahájin‑no nga tsikítsa̱hijyo'taxìn‑no nga ngi na̱xi̱ndá tsje‑la̱ ki'sìn‑no. 'Koa̱á ma‑ni nga chjíbé kjoa̱ xi̱tse̱ koni jñà kjo̱hi̱ma̱takòn ra inìma̱‑no katanchrabájin‑ni, 'tia̱àn kjo̱nda ra nda tjín, kì xi̱ta̱ 'nga ikon 'nià, indakjoa̱ 'tia̱àn, ko̱ kata'se‑no kjoa̱jetakòn.
51003013	Katachíkjoa̱‑no nga jngó jngó a̱'ta 'tse̱ xàngio̱o; ko̱ ti̱jchaà'ta‑la̱ xàngio̱o tsa 'kia̱ mé kjoa̱ ra síko̱‑no. 'Koa̱á ti̱'sín 'tia̱àn koni 'sín ki'sìn jè Cristo nga isìhijcha'ta‑no.
51003014	Tanga jè ra tíjna ítjòn a̱'ta 'tse̱ kjoa̱ kìi̱, jè‑ní nga 'ñó tsjacha 'tia̱àn jñà xi̱ta̱ xàngio̱o, nga̱ jé kjo̱tsjacha ra nda síkítsa̱jnajtín‑ná.
51003015	Ko̱ jè kjoa̱'nchán‑la̱ Cristo nda katatéxoma ya̱ a̱jin inìma̱‑no, nga̱ xá 'koa̱á 'sín kiìchja̱‑no Nainá nga 'nchán ki̱tsa̱hijyo‑ko̱o xàngio̱o nga jngó jngó‑no nga jngo ijo ko̱ma‑no. Ko̱ ko̱'sín 'ti̱‑la kjo̱nda.
51003016	Jè 'én‑la̱ Cristo 'ñó nda katasijin ki'ta ya̱ a̱jin inìma̱‑no. Ta̱kón‑ya‑la xàngio̱o ko̱ ti̱kixi̱ya nga ti̱chjeén kjo̱bítsjen ra tjín‑la̱ kjoa̱chji̱ne̱. Ko̱ ngi ko̱ó inìma̱‑no 'ti̱‑la kjo̱nda Nainá nga ti̱jndá‑la so koni 'sín nchrabá ya̱ Salmo, ko̱ so ra jeya síkíjna Nainá, ko̱ so ra ya̱ nchrabájin‑ni ya̱ inìma̱‑no.
51003017	Nga'tsì mé kjoa̱ ra 'sia̱an, tsa mé 'én ra ki̱nákjoa̱a ko̱ tsa mé ra mejèn‑no nga 'sia̱an, ngi 'koa̱ kjón 'sín 'tia̱àn koni 'sín tjínè‑la̱ nga 'si̱in xi̱ta̱ ra chja̱‑ni a̱'ta 'tse̱ Jesucristo ra tíjna ítjòn‑ná. Ko̱ ngi a̱'ta 'tse̱‑ní nga ko̱'tìn‑la Nainá nga tse kjo̱nda kata'se‑la̱.
51003018	Jiòn íchjín ra ijye tjín‑no 'xi̱n, nda ti̱ná'yahijon‑la 'xi̱n‑no nga 'koa̱á 'sín síjé jè Cristo ra tíjna ítjòn‑no.
51003019	Jiòn ra xi̱ta̱ 'xi̱n 'mì‑no, tsjacha 'tia̱àn jñà íchjín‑no; kì tà chjàn 'yaton.
51003020	Jiòn ra i̱xti 'mì‑no nda ti̱hitjasòn‑la jñà xi̱ta̱ jchínga‑no, nga̱ jè Nainá ndaá sasén‑la̱ jñà kjoa̱ kìi̱.
51003021	Jiòn ra na̱'ìn 'mì‑no, kì taxki̱ si chitiko̱o jñà i̱xti‑no mé‑ni nga mì si̱ìkjahajen‑la̱ ikon.
51003022	Jiòn ra chi̱'nda 'mì‑no nda ti̱hitjasòn ijye‑la ta mé xá ra ki̱ì'tin‑no jñà ra ni‑no ma i̱ a̱'ta nangi; kì tà 'kia̱ nda níxá 'kia̱ nga tíkotsíjen‑no tsa ta jè mejèn‑no nga nda kítjo̱ngio ya̱ ngixko̱n; ngi ko̱ó inìma̱‑no nga nda ti̱hitjasòn‑la, nga̱ 'ya‑nó nga jé Na̱'ín‑ná tíkotsíjen‑no.
51003023	'Kia̱ nga mé xá ra 'sia̱an, kì ko̱'sín 'nià koni tsa xi̱ta̱ i̱nchiníxá‑la̱, ngi ko̱ó kjo̱tsja‑no nga nda ti̱hitjasòn koni tsa jè Na̱'ín‑ná i̱nchiníxá‑la̱.
51003024	Ijyeé 'ya jiòn nga jè Jesucristo tsjá‑no chjí‑no 'kia̱ nga si̱ìnga̱tsja‑no jè kjo̱tjò ra bako̱‑no, ta nga̱tjì‑la̱ nga̱ jè Jesucristo ra tíjna ítjòn‑no i̱nchiníxá'ta‑la.
51003025	Tanga jè xi̱ta̱ ra 'cho tjín kjoa̱ ra 'si̱in, 'koa̱á 'sín ko̱chjí‑la̱ koni 'sín tjín kjoa̱'cho ra 'si̱in. Nga̱ jè Nainá mì tsa fahájin xi̱ta̱; ta ngásòn ngáyaá fìko̱ nga'tsiòo̱.
51004001	Jiòn ra ni‑la̱ xá ma, nda jchatjò jñà xi̱ta̱ chi̱'nda‑no koni 'sín tjín ra kjoa̱kixi̱; nga̱ jiòn, 'ya‑nó nga ti̱'koa̱á tíjna jngo‑no ra Ni‑no ma ya̱ ján ngajmi.
51004002	Ti̱tsa̱nda ki'ta 'kia̱ nga kítsa'ba; kì ni̱kjiá bìkjòn‑la nga nakjoá'ta‑la Nainá; ko̱ ko̱'tìn ki'ta‑la nga tse kjo̱nda kata'se‑la̱ ra jè.
51004003	'Koa̱á ti̱'sín titsa'batjì‑náji̱n mé‑ni nga jè Na̱'ín‑ná katakjí'xa̱'nde‑ni nga ko̱ma 'kéna̱jmí‑ji̱n jè 'én‑la̱ ko̱ mé‑ni nga ma ko̱kón‑naji̱n jè 'én ra tjí'ma a̱'ta 'tse̱ Cristo nga 'sa̱ ítjòn, jè ra ta kií kjoa̱‑ni nga nda̱yá tíjna̱'ya.
51004004	Titsa'batjì‑nájiòn mé‑ni nga 'se̱‑na nga'ñó nga nda kjón‑ní kixi̱ kichjàyajin‑la̱ xi̱ta̱ koni 'sín nga tjínè‑la̱ nga kichjà.
51004005	Nda kjón ti̱chjeén ni̱chjin ra titsa̱hijyo nga nda tjahíko̱o kjo̱bítsjen‑no ya̱ a̱jin‑la̱ xi̱ta̱ ra kjè kì be 'én‑la̱ Nainá.
51004006	'Kia̱ nga jchi̱ko̱o xi̱ta̱, jñà ti̱chjeén 'én ra nda tsò ko̱ ra nda sasén‑la̱. 'Koa̱á 'sín ko̱ma‑ni nga sa̱kò‑no 'én kó'sín nga 'kín‑la̱ tsa 'kia̱ mé 'én ra sko̱nangi‑no.
51004007	Nga'tsì mé kjoa̱ ra tíma'tiaa̱n, jé ko̱ki̱tso̱‑no jè 'ndsé Tíquico ra ti̱'koa̱ tsjacha‑ji̱n ra nda tíbasìko̱‑na nga nda níxákjo‑la̱ji̱n Na̱'ín‑ná.
51004008	Kií xá tísikásén‑no nga jè 'ke̱èna̱jmí‑no ra a̱'ta tsa̱ji̱n kó'sín titsa̱jna‑ji̱n, ko̱ jé si̱ìjetakòn‑no nga 'se̱‑la̱ nga'ñó inìma̱‑no.
51004009	Ti̱'koa̱á ya̱á tíbáhijtako̱‑te jè Onésimo jè ra xi̱ta̱ xàngio̱o ma, jngo 'ndsé ra xi̱ta̱ kixi̱ ra 'ñó tsjacha‑ji̱n. Jñà 'ke̱èna̱jmí‑no mé ta̱ kjoa̱ ra tíma i̱jndíi̱.
51004010	Jè Aristarco ra ta̱ña titsa̱jna'ya‑ji̱n nda̱yá, tísíhixo'tá‑no, ko̱ ti̱'koa̱ tísíhixo'tá‑no jè Marcos ra ti xákjén ma Bernabé; nga̱ ijyeé a̱sa ijchò jngo‑no xa̱jo̱n a̱'ta 'tse̱ Marcos; tsa 'kia̱ nga ki̱jchòjkon‑no, nda chjíbétjò.
51004011	Ti̱'koa̱á tísíhixo'tá‑no Jesús ra ti̱'koa̱á Justo 'mì‑te. Ta jñà‑nì 'ndsé kìi̱ ra xi̱ta̱ judío ra ko̱'sín nda i̱nchisíxáko̱‑na a̱'ta 'tse̱ kjo̱téxoma‑la̱ Nainá, ko̱ nda i̱nchitsjá nga'ñó‑na.
51004012	Jè chi̱'nda‑la̱ Cristo ra 'mì Epafras ra xi̱ta̱ xàngio̱o ma, tísíhixo'tá‑te‑no. Kji'tá ni̱chjin nga 'ñó bítsa'ba ra a̱'ta tsa̱jiòn‑jiòn 'kia̱ nga chja̱'ta‑la̱ Nainá. 'Koa̱á 'sín síjé nga ngi kixi̱ ki̱tsa̱jna ki'tà ko̱ ngi nda kjón‑ní katasijin‑no mé kjòn‑ni ra mejèn‑la̱ Nainá ra a̱'ta tsa̱jiòn.
51004013	'A̱n ndaá tíbe kó'sín nga jè Epafras 'ñó makájno‑la̱ ra a̱'ta tsa̱jiòn ko̱ makájnoó‑te‑la̱ a̱'ta 'tse̱ 'ndsé ra títsa̱jna ya̱ na̱xi̱ndá Laodicea ko̱ ra títsa̱jna ya̱ na̱xi̱ndá Hierápolis.
51004014	Tísíhixo'tá‑no jè chji̱ne̱xki ra 'mì Lucas ra 'ñó tsjacha‑ji̱n; ko̱ jè Demas.
51004015	Ra a̱'ta tsa̱'a̱n ti̱hixo'tá‑ná jñà 'ndsé ra títsa̱jna ya̱ na̱xi̱ndá Laodicea. Ko̱ ti̱hixo'ta‑te‑ná jè Ninfa ko̱ nga'tsì xi̱ta̱ na̱xi̱ndá‑la̱ Cristo ra ya̱ maxkóya ya̱ ni'ya‑la̱.
51004016	'Kia̱ nga ijye ya̱ chjítá'yá ya̱ a̱jin‑la̱ xàngio̱o jè xa̱jo̱n ra̱kìi̱, ti̱kasén‑la̱ jñà xi̱ta̱ na̱xi̱ndá‑la̱ Cristo ra títsa̱jna ya̱ Laodicea mé nì nga ti̱'koa̱ katakotá'yá‑ni; ko̱ jè xa̱jo̱n ra 'tse̱ na̱xi̱ndá Laodicea ti̱'koa̱á chjítá'yá‑te ra jiòn.
51004017	Ko̱'tìn‑la̱ jè Arquipo: nda katasíhitjasòn jè xá ra kitsjà‑la̱ Cristo.
51004018	'Koa̱á 'sín tísixó'tà‑no 'a̱n ra 'mì‑na Pablo. Ndsa̱ sabá tíbindá‑na ñánda̱ nga fehe'ta‑ni xa̱jo̱n ra̱kìi̱. Ti̱kítsjen nga nda̱yá tíjna̱'ya. Nainá katasíchikon'tin‑no. Ko̱'sín katama.
52001001	Jiòn ra xi̱ta̱ na̱xi̱ndá‑la̱ Nainá ra titsa̱jna ya̱ Tesalónica, jiòn ra chja̱'nda‑no Nainá ra Na̱'ín‑ná ko̱ jè Jesucristo ra tíjna ítjòn‑ná, 'koa̱á 'sín nìhixo'ta‑laji̱n 'a̱n Pablo ko̱ Silvano ko̱ Timoteo. Nainá katatsjá‑no kjo̱nda ko̱ kjo̱'nchán ya̱ a̱jin inìma̱‑no.
52001002	Kji'tá ni̱chjin, 'koa̱á 'sín 'mì‑la̱ji̱n Nainá ra a̱'ta tsa̱jiòn nga tse kjo̱nda kata'se‑la̱ ra jè nga níkítsjen‑yá‑laji̱n 'kia̱ nga nakjoá'ta‑la̱ji̱n Nainá.
52001003	Ko̱ bítsjen ki'tá‑naji̱n 'kia̱ nga bitsa'ba‑la̱ji̱n Nainá jñà xá ra i̱nchi'nià koni 'sín nga makjiín‑no, ko̱ kó'sín nga kjo̱nda 'tse̱ xi̱ta̱ i̱nchinìchjeén jè kjo̱tsjacha ra tjín‑no, ko̱ kó'sín nga i̱nchichíkjoa̱jin‑no kjo̱hi'in ra i̱nchibato ta nga̱tjì‑la̱ nga jè chiñá‑la Jesucristo ra tíjna ítjòn‑ná.
52001004	Jiòn ndí 'ndsé ra Nainá tsjake‑no. 'Ya‑náji̱n nga jè Nainá xá tsjahíjin‑najiòn nga na̱xi̱ndá‑la̱ tsò‑no.
52001005	Nga 'kia̱ nga tsi'kèna̱jmíya‑laji̱n jè 'én xi̱tse̱ ra nda tsò ra a̱'ta 'tse̱ Cristo, mì tsa ta 'én tsa̱ji̱n ra inakjoá‑ji̱n, ngi ko̱ó nga'ñó‑la̱ Nainá ko̱ ngi ko̱ó Inìma̱ Tsje‑la̱ Nainá ko̱ ngi tjíjngoó takòn‑ji̱n nga inakjoá‑ji̱n. Koni 'sín ijye nda tjíjin‑najiòn 'kia̱ nga ya̱ tsikitsa̱jnako̱‑laji̱n, kjo̱nda tsa̱jión‑nó ra tsakjàtsji‑ji̱n.
52001006	'Koa̱á 'sín ichjingí jiòn koni 'sín nga ki'nià‑ji̱n ko̱ ichjingí‑te‑la jè Na̱'ín‑ná. Ni̱'sín takó tse kjo̱hi'in inikjioón, tanga ngi ko̱ó kjo̱tsja ra tsjá jè Inìma̱ Tsje‑la̱ Nainá nga ichjíbé jiòn jè 'én‑la̱.
52001007	'Koa̱á ma‑ni nga skanda jngoó xkósòn tsikijna‑la jiòn jñà xi̱ta̱ ra makjiín‑la̱ 'én‑la̱ Nainá ya̱ Macedonia ko̱ Acaya.
52001008	Nda kjo'tsia̱ kjòn‑ni ra a̱'ta tsa̱jiòn, jè 'én‑la̱ Nainá 'ñó nda tímabísòn; mì tsa ta ya̱ Macedonia ko̱ Acaya; nga tíjngo i̱'nde nga tína'yá‑la̱ koni 'sín nga makjiín‑najiòn ra a̱'ta 'tse̱ Cristo; skanda mí ti̱ machjeén‑ni nga ji̱n 'kéna̱jmí‑la̱ji̱n kó'sín nga tíhijyo jiòn.
52001009	Nda ti̱jñá‑ni xi̱ta̱ 'béna̱jmí kó'sín nga nda inisin‑náji̱n 'kia̱ nga ijchòjchòn‑laji̱n, ko̱ kó'sín nga jahatjìyaá‑najiòn nga kijmio jñà ra ta nainá xkósòn nga tsáfa'ta‑la jè ra ngi jè sabà Nainá ra tíjnakon, ko̱ 'ndi̱‑ni̱, ya̱á mangí'ta‑la,
52001010	ko̱ nga chiñá‑la jiòn jè I'ndí‑la̱ Nainá ra ngajmi kji̱nchrabà‑ni, jè ra ti̱jè‑ni Jesús ra jaáya‑ila̱ ya̱ a̱jin‑la̱ mi'ken, jè ra ma‑la̱ si̱ikatojin‑ná jè kjo̱hi'in ra 'sa̱ nchrabá ra tji̱ko̱ kjo̱jti‑la̱ Nainá.
52002001	Jiòn 'ndsé ko̱ ndí tichjeé, ndaá tjíjin‑no, nga mì tsa ta kjo̱tjò‑jìn koni 'sín nga ijchòjchòn‑laji̱n.
52002002	Nga̱ ni̱'sín takó tse kjo̱hi'in tsatojin ítjòn‑ji̱n ya̱ na̱xi̱ndá Filipos nga kiìchja̱jno kiìchja̱'ta‑naji̱n xi̱ta̱, koni 'sín ijye tjíjin‑najiòn; tanga jè Nainá kitsjà nga'ñó‑naji̱n nga 'ñó tsi'kè‑la̱ji̱n takòn‑ji̱n nga tsangì 'kèna̱jmí‑laji̱n jè 'én xi̱tse̱‑la̱ Nainá ra nda tsò, ni̱'sín 'ñó kjìn ma‑ni jñà xi̱ta̱ ra kondra̱ tsikitsa̱jna‑naji̱n.
52002003	Jè 'én ra tsi'kèna̱jmíya‑ji̱n mì tsa a̱'ta 'tse̱ kjoa̱'cho inchrabà‑ni, ko̱ mì tsa 'cho tjín kjo̱bítsjen‑na̱ji̱n 'kia̱ nga ko̱'sín tsi'kèna̱jmíya‑ji̱n ko̱ mì tsa jè mejèn‑naji̱n nga ta xi̱ta̱ kíndo̱cha̱‑la̱ji̱n.
52002004	Nga̱ jè sabà Nainá kiskó'ta‑naji̱n ko̱ 'koa̱á 'sín ma‑ni nga ji̱n tsaká'ta takòn‑naji̱n ko̱ isìnga̱tsja‑naji̱n jè 'én xi̱tse̱ ra nda tsò ra a̱'ta 'tse̱ Cristo, mé‑ni nga ji̱n ma ki̱nákjoa̱ya‑naji̱n. Mì tsa jè fatsji‑ji̱n nga jñà xi̱ta̱ nda katasasén‑la̱ kjoa̱ ra 'nià‑ji̱n; jè‑ní ra mejèn‑naji̱n nga jè Nainá nda katasasén‑la̱; nga̱ jè‑ní ra ma‑la̱ kjó'ta kó'sín nga tíjna jè inìma̱‑ná.
52002005	Koni 'sín ijye tjíjin‑najiòn, mì tsa jngo 'én ra nda tsò kinichjeén‑laji̱n koni tsa tjín ra mejèn‑naji̱n ra a̱'ta tsa̱jiòn ko̱ mì tsa ko̱'sín tjín takòn‑ji̱n nga to̱n ki̱náchrjejno‑laji̱n. Ko̱ jñà kjoa̱ kìi̱ Nainá nda tíbe.
52002006	Ko̱ mì tsa jè fatsji‑ji̱n nga jiòn ko̱ ra kj'ií xi̱ta̱ 'nga katasíkítsa̱jna‑naji̱n. Koni ra ji̱n tsikíxáya‑naji̱n jè Cristo, kjomá‑la tsa tsikinè‑la̱ji̱n jè kjo̱téxoma ra tjín‑naji̱n. Tanga majìn.
52002007	Ta isa̱á jnchro nda kijchatjò‑laji̱n koni 'sín 'sín jngo ndí chjo̱ón ra nda síjchá i'ndí‑la̱ nga sisin kjón‑ní síkonda̱.
52002008	Batoó 'ñó kjotse jè kjo̱tsjacha‑na̱ji̱n ra a̱'ta tsa̱jiòn. Mì tsa ta jè tsja ki'se‑naji̱n nga tsi'kì‑laji̱n 'én xi̱tse̱‑la̱ Nainá ra nda tsò. Ti̱'koa̱á 'ñó kjotsja‑te‑naji̱n nga tsisìko̱'ta‑laji̱n ta nga̱tjì‑la̱ ta batoó 'ñó kjotsjacha‑laji̱n.
52002009	Jiòn 'ndsé ko̱ tichjeé ndaá tjíjin‑no, kó'sín nga inìki'on‑ji̱n ijo‑na̱ji̱n nga iníxá‑ji̱n. Nga̱ ko̱ ni̱chjin ko̱ ni̱tje̱n iníxá‑ji̱n, nga̱ majìn‑naji̱n nga jiòn ko̱hi'in‑no mé ra ichija'ta‑naji̱n 'kia̱ nga tsi'kèna̱jmíya‑laji̱n jè 'én xi̱tse̱ ra nda tsò a̱'ta 'tse̱ Nainá.
52002010	Jiòn ndaá kijcha, ko̱ ti̱'koa̱á jè Nainá ndaá be‑te, kó'sín nga tsje iníjchá‑ji̱n ijo‑na̱ji̱n ko̱ nga kixi̱í tsikitsa̱jna‑ji̱n, ko̱ mì tsa mé jé tsakjàtsji‑ji̱n ya̱ a̱jin tsa̱jiòn ra makjiín‑no 'én‑la̱ Nainá.
52002011	Ndaá tjíjin‑te‑no nga inije takòn‑laji̱n ko̱ ki'tsì nga'ñó‑laji̱n nga jngó jngó‑no ra jiòn, koni 'sín 'sín jngo na̱'ìn nga síjetakòn i'ndí‑la̱.
52002012	Ko̱ 'koa̱á 'sín tsikinè‑laji̱n nga ko̱'sín ti̱jchá ijo‑no koni 'sín nga machjeén‑la̱ jè Nainá ra kiìchja̱‑no, mé‑ni nga ya̱ ki̱tsa̱jin‑la xi̱ta̱‑la̱ ra ijye jè tíbatéxoma‑la̱, ko̱ nga ki̱tsa̱jin‑te jè kjoa̱jeya‑la̱.
52002013	'Koa̱á ma‑ni nga kji'tá ni̱chjin nga ko̱'sín 'mì‑la̱ji̱n jè Nainá, nga tse kjo̱nda kata'se‑la̱ ra jè ta nga̱tjì‑la̱ 'kia̱ nga ina'yá jiòn jè 'én‑la̱ Nainá ra ji̱n tsi'kèna̱jmíya‑laji̱n, mì tsa 'én 'tse̱ xi̱ta̱ ki'nià jiòn; 'koa̱á 'sín ichjíbé jiòn koni ra ngi 'én‑la̱ Nainá; ko̱ kixi̱í kjoa̱ ngi 'én‑la̱ Nainá kiti‑ní, ijyeé tí'ya‑la̱ ra a̱'ta tsa̱jiòn ra makjiín‑no a̱'ta 'tse̱ jè 'én ra̱kìi̱.
52002014	Jiòn ndí 'ndsé ko̱ ndí tichjeé, 'kia̱ nga ko̱'sín ti̱jñà‑ni xi̱ta̱ na̱xi̱ndá tsa̱jiòn kitsjà‑no kjo̱hi'in, 'koa̱á ti̱'sín kjomà'tin jiòn koni 'sín kjomà jñà xi̱ta̱ na̱xi̱ndá‑la̱ Nainá 'tse̱ Cristo Jesús ra tjítsa̱jna ya̱ Judea, nga̱ ti̱jñá‑ni xi̱ta̱ na̱xi̱ndá‑la̱ ra xi̱ta̱ judío kitsjá‑la̱ kjo̱hi'in.
52002015	Nga̱ xi̱ta̱ judío ra isì'ken jè Jesús ra tíjna ítjòn‑ná, ko̱ ti̱jñá‑ni xi̱ta̱ jchínga‑la̱ ra isì'ken jñà xi̱ta̱ ra kiìchja̱ ngajo‑la̱ Nainá kjotseé; ko̱ ra ji̱n‑ji̱n tsachrjekàjin‑naji̱n ya̱ na̱xi̱ndá‑la̱; ko̱ mì kì sasén‑la̱ Nainá kjoa̱ ra 'sín xi̱ta̱ kìi̱; ko̱ ngi ta kondra̱á fì ijye‑la̱ ta mé kjoa̱ ra 'sín jñà xi̱ta̱,
52002016	ko̱ mì kì tsjá'nde 'kia̱ nga ji̱n 'bena̱jmíya‑la̱ji̱n jñà ra mì tsa xi̱ta̱ judío mé‑ni nga ti̱'koa̱á ki̱tjojin‑te‑ni kjo̱hi'in. Koni 'sín ijye i̱nchisíkato chi̱ba̱‑la̱ xi̱ta̱ kìi̱ jñà jé ra i̱nchi'sín, 'koa̱á 'sín tse kjo̱hi'in tsjá‑te‑la̱ Nainá.
52002017	Tanga jiòn 'ndsé ko̱ tichjeé, 'kia̱ nga ijye kjìn ni̱chjin tsato nga tsijmieé xàngie̱é, ni̱'sín mì kì ti̱ ya̱ kiskàjin‑ná, kiníkítsjen ki'tá‑laji̱n. Ko̱ 'ñó kjomejèn‑naji̱n nga tsangì ítsíjen‑laji̱n.
52002018	Batoó kjomejèn tsangì kiti‑ji̱n. Ma kjòn‑ni ra 'a̱n, ra 'mì‑na Pablo, india ti̱ ijan mejèn‑na kijiàa̱; tanga jé xi̱ta̱‑ni̱í tsatéchjà‑na.
52002019	Nga̱ jé i̱nchichiñá‑la̱ji̱n nga kixi̱ titsa̱jna jiòn 'kia̱ nga kj'i̱í india‑ni Jesucristo ra tíjna ítjòn‑ná; nga̱ a̱'ta tsa̱jión‑nájiòn nga tsja 'se̱‑naji̱n, ko̱ nga nda kítjo̱ngi‑ji̱n ya̱ ngixko̱n Na̱'ín‑ná.
52002020	Ko̱ ti̱'koa̱á a̱'ta tsa̱jión‑nájiòn nga nda níkítsa̱jna‑ji̱n ijo‑na̱ji̱n ko̱ nga̱tjì tsa̱jión‑nó nga tsja tjín‑naji̱n.
52003001	'Kia̱ nga mì kì ti̱ ichìkjoa̱-isa‑naji̱n nga mejèn‑naji̱n jcha̱‑ji̱n kó'sín nga titsa̱hijyo jiòn, 'kia̱á iníkítsjen‑ji̱n nga tsi'kìn‑la̱ji̱n xàngi̱‑ji̱n: “Ndaá‑la 'se̱ tsa si̱kasén jè 'ndsé Timoteo ko̱ ra jién i̱ ki̱tsa̱hijyeé i̱ Atenas.”
52003002	'Koa̱á ma‑ni nga ta jè inikasén‑ji̱n jè 'ndsé Timoteo, jè chi̱'nda‑la̱ Nainá ra bakón‑ya‑te 'én xi̱tse̱ ra nda tsò a̱'ta 'tse̱ Cristo, mé‑ni nga jè katatsjá nga'ñó-isa‑no ko̱ katasíje ikon‑no kó'sín nga isa̱ nda ko̱kjiín‑isa‑no,
52003003	mé‑ni nga ni̱jngo ra si̱hinda a̱'ta 'tse̱ kjo̱hi'in kìi̱. Nga̱ jiòn, ijyeé tjíjin‑no nga xá 'koa̱á 'sín tjínè‑la̱ nga ka̱ma'tieén.
52003004	'Kia̱ nga ti̱'sa̱ ya̱ tsikitsa̱jnako̱‑laji̱n ti̱'kia̱á ko̱tsi'kìn‑laji̱n, nga tjínè‑la̱ nga ko̱tjín kjo̱hi'in ko̱tojieén; ko̱ i̱nchi'ya‑nájiòn 'ndi̱‑ni̱ nga ijyeé ko̱'sín tíma.
52003005	'Koa̱á ma‑ni, 'kia̱ nga jè inìma̱‑na̱ mì kì ti̱ ichìkjoa̱-isa‑la̱, chaán ísikásén jè Timoteo mé‑ni nga sko̱nangiya‑ni kó'sín titsa̱jna jiòn a̱'ta 'tse̱ kjoa̱ ra makjiín‑no; ta nga̱tjì‑la̱ 'ñó kjókájno‑na ra a̱'ta tsa̱jiòn, tsa ti̱kjiá jè xi̱ta̱‑ni̱í sko̱ó'ta‑no nga ya̱ ska̱jiòn ra kjoa̱ 'tse̱ jé, ko̱ jè xá ra ki'nià‑ji̱n ra a̱'ta tsa̱jiòn, ta kjo̱tjò ya̱ jchi̱ja.
52003006	'Ndi̱ 'ndi̱ 'kia̱ nga ijye tsáfa‑ni jè Timoteo nga ikatsíjen‑najiòn; ijyeé 'jiìkó‑naji̱n 'én ra nda tsò ra a̱'ta tsa̱jiòn, a̱'ta 'tse̱ kjoa̱ ra makjiín‑najiòn ko̱ a̱'ta 'tse̱ kjo̱tsjacha ra tjín‑najiòn. Ko̱ 'koa̱á 'sín kitsò‑te‑naji̱n nga 'ñó nda bítsjen‑najiòn ra a̱'ta tsa̱ji̱n, nga 'ñó mejèn‑te‑najiòn nga jcha̱‑náji̱n koni 'sín nga ti̱'koa̱á 'ñó mejèn‑naji̱n nga ska̱jieén.
52003007	'Koa̱á ma‑ni jiòn ndí 'ndsé ko̱ ndí tichjeé, nga ni̱'sín takó tse kjoa̱ i̱nchibatojin‑ji̱n ko̱ tse kjo̱hi'in i̱nchinikjiín‑ji̱n, tanga 'kia̱ nga ina'yá‑ji̱n nga kixi̱í titsa̱jna jiòn koni 'sín nga makjiín‑no a̱'ta 'tse̱ Cristo, 'ñó kjó'ñó‑ni takòn‑ji̱n.
52003008	'Kia̱ nga na'yá‑ji̱n nga kixi̱í titsa̱jna a̱'ta 'tse̱ Na̱'ín‑ná, ijyeé 'nchán kjón ki'se‑la̱ inìma̱‑na̱ji̱n.
52003009	¿Kó'sín ko̱ma 'kín‑la̱ji̱n Nainá nga tse kjo̱nda kata'se‑la̱ ra jè, nga̱ ta̱ tse kjo̱tsja tísakó‑naji̱n ra a̱'ta tsa̱jiòn?
52003010	Ko̱ ni̱chjin ko̱ ni̱tje̱én i̱nchinakjoá'ta‑la̱ji̱n Nainá mé‑ni nga katatsjá'nde‑ni nga ma ko̱hítsíjen‑laji̱n nga 'kéna̱jmíya-isa‑laji̱n kjoa̱ ra chija'ta-isa‑no nga jcha̱a koni 'sín nga ijye makjiín‑no.
52003011	Tsa jè sabà Nainá ra Na̱'ìn 'mì‑lá ko̱ jè Jesucristo ra tíjna ítjòn‑ná, katabasìko̱‑naji̱n nga ma ko̱ngítsíjen‑laji̱n skanda ñánda̱ nga titsa̱jna jiòn.
52003012	Jè Na̱'ín‑ná nda katasíkjaha'sen‑jin‑isa kjo̱tsjacha ya̱ a̱jin inìma̱‑no mé‑ni nga tsjacha 'sia̱n‑no jiòn xàngio̱o nga jngó jngó‑no ko̱ nga'tsì xi̱ta̱ ra kj'ií, koni 'sín nga tsjacha‑laji̱n.
52003013	Ko̱'sín 'ñó katatsjá‑la̱ nga'ñó inìma̱‑no, mé‑ni nga tsje ti̱tsa̱jna‑no ko̱ ni̱mé jé katasakó ra a̱'ta tsa̱jiòn ya̱ ngixko̱n Nainá ra Na̱'ìn 'mì‑lá jè ni̱chjin 'kia̱ nga kj'i̱í india‑ni jè Jesús ra tíjna ítjòn‑ná nga kjihijtako̱ nga'tsì ra a̱'ta 'tse̱ chja̱‑ni.
52004001	Jiòn ndí 'ndsé ko̱ ndí tichjeé, 'koa̱á 'sín tsakòya‑laji̱n nga ko̱'sín si̱jchá ijo‑no koni 'sín nga jè Nainá sasén‑la̱. Ko̱ kixi̱í kjoa̱, ijyeé ko̱'sín i̱nchi'nià jiòn. Tanga 'ndi̱‑ni̱ 'koa̱á 'sín bitsa'ba‑laji̱n ko̱ níjé‑laji̱n a̱'ta 'tse̱ Jesús ra tíjna ítjòn‑ná, nga ko̱'sín 'ti̱ nga'ñó-isa‑la̱ ijo‑no, nga ni̱chjin nchijòn isa̱ nda ki̱tsa̱jna.
52004002	Ijyeé 'ya‑nájiòn kó'sín tjín kjo̱hixi̱ ra tsi'kèna̱jmí‑laji̱n ra ya̱ inchrabà‑ni a̱'ta 'tse̱ Jesús ra tíjna ítjòn‑ná.
52004003	Jè ra mejèn‑la̱ Nainá, jé‑ní nga ngi tsjeé ti̱jchá ijo‑no, nga kì kjoa̱chijngi 'nià.
52004004	Nga jngó jngó‑najiòn katamaá‑no kó'sín nga si̱kinda̱a ijo‑no nga tsje ki̱tsa̱jna, ko̱ nga jcha̱xkón ijo‑no.
52004005	Kì bi'nde jiòn nga jñà síkijne‑no jñà kjoa̱'cho ra síjé ijo‑no, koni 'sín 'sín jñà xi̱ta̱ i̱sà'nde ra mì kì be Nainá.
52004006	Jiòn ra 'ndsè chibà a̱'ta 'tse̱ Cristo, kì jñà kjoa̱ kìi̱ kajion mé‑ni nga mì xàngio̱o jcha̱ton‑no nga kíndo̱cha̱‑la. Nga̱ jè Na̱'ín‑ná 'ñó tse kjo̱hi'in tsjá‑la̱ jñà xi̱ta̱ ra ko̱'sín 'si̱in, koni 'sín nga ijye ko̱'sín tsi'kìn‑laji̱n ko̱ tje̱n iníkjí'nchré‑laji̱n.
52004007	Nga̱ jè Nainá mì tsa ki xá kiìchja̱‑ná nga ko̱tjín kjoa̱'cho ra ki̱tsa̱jieén, jé‑ní nga tsje ko̱híke̱é kjo̱binachon‑ná.
52004008	'Koa̱á 'sín ma‑ni, jè ra ko̱chrjengi kjo̱bítsjen kìi̱, mì tsa xi̱ta̱‑jìn ra tíbachrjengi; jè sabá Nainá ra tíbachrjengi, nga̱ jé‑ní ra tsjá‑ná Inìma̱ Tsje‑la̱.
52004009	Ra a̱'ta 'tse̱ nga kó'sín tsjacha 'sio̱on xàngio̱o, mì kì machjeén nga xa̱jo̱n ki'tá‑no. Nga̱ jè sabá Nainá ijye nda tsakón‑ya‑no kó'sín tsjacha 'sio̱on xàngio̱o nga jngó jngó‑no.
52004010	Ijyeé ko̱'sín i̱nchi'nià jiòn, 'kia̱ nga tsjacha jiòn jñà nga'tsì 'ndsé ko̱ tichjeé ra títsa̱jna ya̱ nangi Macedonia; tanga 'koa̱á 'sín tíbitsá'ba‑no nga isa̱ 'ñó tsjacha‑isa 'tia̱àn xàngio̱o nga ni̱chjin nchijòn.
52004011	Ko̱'sín 'ñó tinè‑la ijo‑no nga 'nchán ti̱tsa̱jna; kì kjoa̱‑la̱ xàngio̱o chaájion; ko̱'sín ti̱xá koni tjín xá ra ma‑no, koni 'sín nga ijye tsi'kìn‑laji̱n nga'tsì kjoa̱ kìi̱,
52004012	mé‑ni nga nda ske̱xkón‑no jñà xi̱ta̱ ra mì kì makjiín‑la̱ 'én‑la̱ Nainá. Ko̱ nì mé ra katasíjchija'ta‑no ra jiòn.
52004013	Jiòn ndí 'ndsé ko̱ ndí tichjeé, mején‑naji̱n nga nda katasijin‑najiòn mé ra ma'tin jñà ndí xi̱ta̱ ra ijye 'ken, mé‑ni nga mì ba kata'se‑najiòn koni 'sín nga ma'tin jñà xi̱ta̱ ra ni̱mé i̱nchikoñá‑la̱.
52004014	Koni 'sín nga makjiín‑ná nga jè Jesús 'ken‑ní ko̱ nga jaáya‑ila̱, 'koa̱á ti̱'sín makjiín‑ná nga jè Nainá si̱ìkjaáya‑ila̱ jñà xi̱ta̱ ra ijye 'ken, ra kjokjiín‑la̱ a̱'ta 'tse̱ Jesús.
52004015	Nga̱ 'koa̱á 'sín 'mì‑laji̱n koni 'sín ijye a̱sa kitsò Na̱'ín‑ná, nga jién ra titsa̱jnakon iseé i̱ a̱'ta nangi 'kia̱ nga kj'i̱í india‑ni ra jè, mì tsa tje̱n kongí ítjòn‑lá jñà ra ijye 'ken.
52004016	Nga̱ jè sabá Na̱'ín‑ná kji̱nchrabàjen‑ni ya̱ ngajmi nga 'ñó ki̱ná'ya jta̱‑la̱ nga tsjá kjo̱hixi̱, ko̱ nga 'ñó ki̱chja̱ ìkja̱li̱ ítjòn, ko̱ nga 'ñó ski̱'ndá chrjoo̱; ko̱ a̱kjòn ki̱tjo i'nde ítjòn‑ni jñà xi̱ta̱‑la̱ Cristo ra ijye 'ken.
52004017	A̱kjòn jién, ra titsa̱jnakon iseé, ya̱á ta̱ña tjámitje̱n‑ke̱é nga kjieén ya̱ a̱jin ifi, mé‑ni nga ya̱ ska̱jieén jè Na̱'ín‑ná ya̱ a̱jin i̱sén; ko̱ 'koa̱á 'sín ya̱ ki̱tsa̱jnake̱é jè Na̱'ín‑ná skanda ta mé ni̱chjin‑nioo̱.
52004018	Kií machjeén‑ni nga ko̱'sín 'ñó ti̱jetakòn xàngio̱o nga jngó jngó‑no nga ti̱nákjoa̱‑la jñà 'én kìi̱.
52005001	Tanga jiòn ndí 'ndsé ko̱ ndí tichjeé, mì kì tsa machjeén tsa xa̱jo̱n kí'ta‑laji̱n, nga mé ni̱chjin kjòn‑ni ko̱ mé sá kjòn‑ni nga kj'i̱í jè Na̱'ín‑ná.
52005002	Nga̱ ijyeé nda tjíjin‑najiòn, nga 'kia̱á kj'i̱í Na̱'ín‑ná 'kia̱ nga mì yá ra i̱nchikoñá‑la̱ koni 'sín nga 'kia̱ nga ta ndi̱to̱ón 'fiì jngo chijé 'kia̱ nga ni̱tje̱n.
52005003	'Kia̱ nga ki̱tso̱ jñà xi̱ta̱: “'Ñó tjín kjoa̱'nchán, ko̱ ni̱mé kjoa̱ ra tjín”, ta ndi̱to̱ón kji̱nchrabànè kjo̱xkón nga kje̱hesòn, koni 'sín ma jngo ndí chjo̱ón ra i'ndí tjíhi'ma‑la̱, nga ta ndi̱to̱ón mahajò i̱ndsi̱'ba̱. Ko̱ ni̱yá ra ma ko̱tojin kjo̱xkón kìi̱.
52005004	Tanga jiòn ndí 'ndsé ko̱ ndí tichjeé, mì tsa kjoa̱ jñò titsa̱jnajion ra jiòn. 'Koa̱á ma‑ni, mì kì tjínè‑la̱ nga jè ni̱chjin 'tse̱ Na̱'ín‑ná ko̱'sín ta ndi̱to̱n kj'i̱í kanè‑najiòn koni 'sín 'fiì jngo chijé.
52005005	Nga̱ nga'tsì‑najiòn, isen‑ní ñánda̱ nga titsa̱jna jiòn, ko̱ ni̱chjin‑ní. Mì tsa ni̱tje̱n‑jìn, ko̱ mì tsa a̱jin jñò‑jìn.
52005006	'Koa̱á ma‑ni nga mì kì machjeén nga ko̱'sín tsjáfè jiòn koni jñà xi̱ta̱ ra i'ka. Machjeén‑ní nga ki̱tsa̱keén ra jién ko̱ nda 'se̱ ki'ta takén.
52005007	Nga̱ jñà ra fafe, 'kia̱á ni̱tje̱n nga fafe; ko̱ jñà ra ma'chi̱, 'kia̱á ni̱tje̱n nga ma'chi̱.
52005008	Tanga jién ra isen ñánda̱ nga titsa̱hijyeé, machjeén‑ní nga nda kata'se ki'ta takén, ko̱ jñà kjoa̱ makjiín‑ná ko̱ jè kjoa̱tsjacha ra tjín‑ná, 'koa̱á 'sín ya̱ katjajtsa inìma̱‑ná koni 'sín chíchàn nga bájtsa ya̱ a̱sòn inìma̱‑la̱ chrja̱ba̱ tája ra 'mì coraza. Tsa ko̱'sín ngi tjíjngo takén nga i̱nchichiñá‑lá jè ni̱chjin 'kia̱ nga kítjo̱kajieén kjo̱hi'in 'tse̱ jé‑ná, jè‑ní ra ko̱si̱ko̱‑ná koni 'sín nga basìko̱ casco ra bí'a sko̱ chíchàn.
52005009	Nga̱ jè Nainá mì tsa ki xá jahíjin‑ná nga kjo̱hi'in tsjá‑ná; jé‑ní nga a̱'ta 'tse̱ Jesucristo ra tíjna ítjòn‑ná ko̱maá kítjo̱kajieén kjo̱hi'in a̱'ta 'tse̱ jé‑ná.
52005010	Nga̱ jé Jesucristo 'ken ngajo‑ná mé‑ni nga ni̱'sín ijye 'keén, o̱ ra titsa̱kon‑ná 'kia̱ nga jè ra kj'i̱í india‑ni, ya̱á ki̱tsa̱jnake̱é.
52005011	'Koa̱á ma‑ni, ko̱'sín ti̱jetakòn xàngio̱o nga jngó jngó‑no ko̱ nda 'ti̱ nga'ñó‑la koni 'sín nga ijye i̱nchi'nià.
52005012	Jiòn ndí 'ndsé ko̱ ndí tichjeé, 'koa̱á 'sín bitsa'ba‑laji̱n nga ko̱'sín nda jcha̱xkón jiòn jñà ra ki xá tjín‑la̱ nga i̱jncha ítjòn‑no ya̱ a̱jin na̱xi̱ndá‑la̱ Nainá, ra tje̱n bíyachi̱ya‑no ñáa̱ kjoa̱ ra 'cho tjín.
52005013	Nda jcha̱xkón jiòn ti̱'koa̱ 'ñó tsjacha 'tia̱àn jñà xi̱ta̱ kìi̱, ta nga̱tjì‑la̱ jñà xá ra 'sín. Ko̱'sín 'nchán ti̱tsa̱jnako̱o xàngio̱o nga jngó jngó‑no.
52005014	Jiòn 'ndsé ko̱ tichjeé, 'koa̱á ti̱'sín bitsa'ba‑laji̱n, nga 'ñó ti̱nákjoa̱ko̱o jñà ra ta jyò tjítsa̱jna nga mì mé xá i̱nchi'sín, ti̱'ñó jiòn ikon jñà ra inda tjín kjo̱bítsjen‑la̱, ti̱si̱ko̱o jñà ra inda tjín inìma̱‑la̱, katachíkjoa̱jin‑ko̱‑no ko̱ nga'tsì jñà xi̱ta̱ kìi̱.
52005015	Ti̱kinda̱a xàngio̱o nga mì ti̱ yá ra ko̱'sín si̱ìjndà‑ni tsa 'kia̱ yá ra 'cho si̱ìko̱; ta isa̱á jnchro jè tjatsjio ki'ta nga nda siko̱o xi̱ta̱ xàngio̱o ko̱ ta yá xi̱ta̱-isa‑nioo̱.
52005016	Kji'tá ni̱chjin nga tsja 'tè‑la inìma̱‑no.
52005017	Titsa'ba ki'ta‑la Nainá.
52005018	'Ti̱‑la kjo̱nda Nainá ni̱'sín ta mé kjoa̱ ra ko̱ma'tion, nga̱ 'koa̱á 'sín mejèn‑la̱ ra jè ra a̱'ta tsa̱jiòn ra makjiín‑no a̱'ta 'tse̱ Cristo Jesús.
52005019	Kì jiòn batechjà‑la xá ra 'sín Inìma̱ Tsje‑la̱ Nainá.
52005020	Kì nachrjengio 'én‑la̱ jñà ra síchjeén Nainá nga chja̱ ngajo‑la̱.
52005021	Nda kjón chjí'ta ítjòn nga'tsì 'én. Jñà ti̱chjeén jñà ra nda tjín,
52005022	ko̱ ti̱náchrjengio nga'tsì ra 'cho tjín.
52005023	Jè Nainá ra tsjá kjo̱'nchán, nda kjón katasítsje‑najiòn; nda kjón‑ní katasíkinda̱ jè inìma̱ tsje‑no, ko̱ kóho'ki ijo‑no mé‑ni nga ni̱mé jé 'se̱‑no ko̱ ni̱mé ra ma ko̱chrjengi‑no 'kia̱ nga kj'i̱í india‑ni Jesucristo ra tíjna ítjòn‑ná.
52005024	Nga̱ jè Nainá ra xá kiìchja̱‑no síhitjasòn ijye‑ní nga'tsì 'én ra chja̱, ko̱ 'koa̱á 'sín si̱hitjasòn.
52005025	'Ndsé ko̱ tichjeé, ti̱'koa̱ 'ñó titsa'batjì‑náji̱n.
52005026	Ngi ko̱ó inìma̱‑no ti̱kjáya‑la nga'tsì xàngio̱o.
52005027	'Koa̱á 'sín tíbi'tín‑no nga 'ti̱‑la 'én‑no Na̱'ín‑ná nga chitá'yá‑no xa̱jo̱n ra̱kìi̱ ya̱ a̱jin‑la̱ nga'tsì xi̱ta̱ xàngie̱é.
52005028	Ko̱'sín katatsjá‑no kjo̱nda‑la̱ jè Jesucristo ra tíjna ítjòn‑ná.
53001001	Jiòn xi̱ta̱ na̱xi̱ndá‑la̱ Nainá ra titsa̱jna ya̱ Tesalónica, jiòn ra chja̱'nda‑no Nainá ra Na̱'ín‑ná ko̱ jè Jesucristo ra tíjna ítjòn‑ná, 'koa̱á 'sín nìhixo'ta‑laji̱n 'a̱n Pablo, Silvano ko̱ Timoteo.
53001002	Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
53001003	Machjeén‑ní nga ni̱chjin nchijòn ko̱'kín‑la̱ji̱n Nainá ra a̱'ta tsa̱jiòn‑jiòn ndí 'ndsé ko̱ tichjeé nga tse kjo̱nda kata'se‑la̱ ra jè, nga̱ 'koa̱á 'sín tjínè‑la̱ nga 'sia̱n‑ji̱n, ta nga̱tjì‑la̱ nga ni̱chjin nchijón‑ní isa̱ nda i̱nchimakjiín-isa‑najiòn ra a̱'ta 'tse̱ Cristo, ko̱ tímatseé‑isa kjo̱tsjacha ra tjín‑no ko̱ xàngio̱o nga jngó jngó‑no.
53001004	'Koa̱á ma‑ni nga 'ñó matsja‑naji̱n ra a̱'ta tsa̱jiòn‑jiòn, ko̱ 'bèna̱jmí‑la̱ji̱n na̱xi̱ndá‑la̱ Nainá ra kj'ií i̱'nde títsa̱jna nga 'ñó nda makjiín‑najiòn ko̱ 'ñó nda chíkjoa̱jin‑najiòn 'kia̱ nga ta mé kjoa̱ ra kajion koni 'kia̱ nga mahatji̱ngi‑no xi̱ta̱ ko̱ nga kajion kjo̱hi'in.
53001005	Ta nga'tsì kjoa̱ kìi̱, ya̱á 'ya‑la̱ nga jè Nainá ndaá ma‑la̱ bíndajín, ko̱ 'koa̱á 'sín tsò‑no nga bakén‑la̱ nga ya̱ ki̱tsa̱jnajin‑la jñà xi̱ta̱ ra jè tíbatéxoma‑la̱, ko̱ 'koa̱á 'sín ma‑ni nga kjo̱hi'in i̱nchinikjioón.
53001006	Nainá, kjoa̱ kixi̱í ra 'sín nga tsjáhi'in ngajo‑ila̱ jñà xi̱ta̱ ra tsjá‑no kjo̱hi'in.
53001007	Ko̱ jiòn ra i̱nchinikjioón kjo̱hi'in, si̱ìkítsa̱hijyo 'nchán‑no ko̱ ti̱'koa̱á si̱ìkítsa̱hijyo 'nchán‑te‑naji̱n 'kia̱ nga jè Jesús ra tíjna ítjòn‑ná, tje̱n‑jin ni'í‑jnga̱ nga kji̱nchrabàjen‑ni ján ngajmi, ko̱ kjihijtako̱ jñà ìkja̱li̱‑la̱ ra tse nga'ñó tjín‑la̱.
53001008	Kií xá kj'i̱í‑ni mé‑ni nga tsjá‑la̱ kjo̱hi'in jñà xi̱ta̱ ra mì kì bexkón Nainá, ko̱ ti̱'koa̱á mì kì ma‑la̱ síhitjasòn koni 'sín tsò 'én xi̱tse̱ 'tse̱ Jesucristo ra tíjna ítjòn‑ná.
53001009	Jñà xi̱ta̱ kìi̱, kji'tá ni̱chjin si̱ìkjiín kjo̱hi'in ra 'ki̱‑la̱ skanda ta kjiá‑nioo̱, ko̱ kjiín kítsa̱jna ñánda̱ nga jè Na̱'ín‑ná tíjna ko̱ ni̱kjiá ske̱ jè kjoa̱jeya‑la̱ ra tse nga'ñó tjín‑la̱.
53001010	'Koa̱á 'sín ko̱ma jè ni̱chjin nga kj'i̱í india‑ni jè Na̱'ín‑ná, nga jcha̱xkón‑la̱ ko̱ nga jeya kíjna a̱'ta 'tse̱ nga'tsì xi̱ta̱‑la̱ ra makjiín‑la̱; ya̱á ko̱jngoko̱‑te jiòn ta nga̱tjì‑la̱ nga kjokjiín‑no jñà 'én ra tsi'kèna̱jmí‑laji̱n.
53001011	'Koa̱á ma‑ni nga kji'tá ni̱chjin bitsa'batjì‑la̱ji̱n, mé‑ni nga jè Nainá ko̱'sín katatsò nga bakèn kitií‑najiòn koni 'sín nga xá kiìchja̱‑no. 'Koa̱á 'sín síjé‑la̱ nga ngi ko̱ó nga'ñó‑la̱ nga katabasìko̱‑no mé‑ni nga nda ki̱tjasòn‑no nga'tsì kjo̱nda ko̱ nga'tsì xá ra mejèn‑no nga 'sia̱an, koni 'sín nga síchi̱ya‑no jè kjoa̱ ra makjiín‑no,
53001012	mé‑ni nga a̱'ta tsa̱jiòn jeya kíjna‑ni jè Jesucristo ra tíjna ítjòn‑ná, ko̱ ti̱'koa̱á jiòn jeya ki̱tsa̱jna ra a̱'ta 'tse̱, koni 'sín nga tjín kjo̱nda‑la̱ jè ra Nainá‑ná ma ko̱ jè Jesucristo ra tíjna ítjòn‑ná.
53002001	Jè xa̱jo̱n ra kindá‑no 'ndi̱ 'ndi̱‑ni̱ jè‑ní 'kia̱ nga kj'i̱í Jesucristo ra tíjna ítjòn‑ná ko̱ 'kia̱ nga ki̱íxkóya‑ná nga ya̱ ki̱tsa̱jnake̱é. 'Koa̱á 'sín síjé‑no, 'ndsé ko̱ tichjeé,
53002002	kì tà chjàn taxki̱ nikaatjìya‑la kjo̱bítsjen‑no, ko̱ kì tà chjàn skon‑la, tsa yá ra ko̱'sín ki̱tso̱‑no nga 'koa̱á 'sín ijye kinakjoáya‑ji̱n, ko̱ nga jngoó 'én ki'tsì‑ji̱n ko̱ nga jngoó xa̱jo̱n inikasén‑ji̱n ñánda̱ nga tsò nga ijyeé 'ji india‑ni Na̱'ín‑ná.
53002003	Kì bi'nde yá ra taxki̱ sko̱ónda̱cha̱‑no; nga̱ skanda 'kia̱á kj'i̱í jè Na̱'ín‑ná 'kia̱ nga ki̱jchò ni̱chjin nga 'ñó kondra̱ kítsa̱jna‑la̱ Nainá xi̱ta̱; ko̱ ko̱tsíjen jngo xi̱ta̱ ra 'ñó 'cho 'sín ra xá ko̱'sín ijye tjínè‑la̱ nga si̱ìkjiín kjo̱hi'in skanda ta kjiá‑nioo̱.
53002004	Ko̱ jè xi̱ta̱ ra̱kìi̱, 'ñó kondra̱ kíjna‑la̱ nga'tsì ra Nainá tsò‑la̱ xi̱ta̱ ko̱ ta mé‑isa‑nioo̱ ra jñà xi̱ta̱ bexkón; ko̱ 'koa̱á 'sín ki̱tso̱ nga jè tíjna ítjòn. Ko̱ skanda ki̱jchò katéxoma‑nì ya̱ i̱ngo̱ ítjòn‑la̱ Nainá nga ko̱'sín ki̱tso̱ nga jè sabá Nainá.
53002005	¿A mí bítsjen‑no nga 'koa̱á 'sín kíxian‑no 'kia̱ nga ya̱ tsakáti̱jnako̱‑no?
53002006	Ijyeé 'ya‑nájiòn 'ndi̱‑ni̱ mé ra tíbatéchjà‑la̱ jè xi̱ta̱ 'cho ra̱kìi̱; nga̱ ki, 'kia̱ kjón tjínè‑la̱ nga kj'i̱í, 'kia̱ nga ki̱jchò chi̱ba̱‑la̱.
53002007	Nga̱ jè nga'ñó‑la̱ kjoa̱'cho, ijyeé tísíxá'ma, tanga tjín jngo ra tíbatéchjà‑la̱, ko̱ ta jè chija nga tjáhixìn,
53002008	ko̱ 'kia̱á ko̱tsíjen jè xi̱ta̱ 'cho ra̱kìi̱; a̱kjòn jè Jesús ra tíjna ítjòn, ta ma ta jé jta̱ ra ki̱tjo‑ni tsa'ba tsjá‑la̱ kjo̱hi'in skanda ta kjiá‑nioo̱; ko̱ jè nga'ñó ra tje̱n‑ko̱ kjoa̱jeya‑la̱ Jesús 'kia̱ nga kj'i̱í india‑ni, kjoa̱híxìn tsje‑la̱ nga'ñó ra tjín‑la̱ xi̱ta̱ 'cho ra kìi̱.
53002009	Jè xi̱ta̱ 'cho ra̱kìi̱, 'kia̱ nga kj'i̱í, jé nga'ñó‑la̱ xi̱ta̱‑ni̱í tje̱n‑ko̱. Kjín sko̱ya kjo̱xkón ko̱kòn ra mì tsa kixi̱ kjoa̱.
53002010	Ko̱ kjín ndi̱yá‑la̱ kjoa̱'cho si̱ìchjeén nga sko̱ónda̱cha̱‑la̱ jñà ra ijye ko̱'sín tjínè‑la̱ nga kjo̱hi'in ko̱ko̱‑la̱. Ta nga̱tjì‑la̱ nga mì kì tsjake ra kjoa̱kixi̱ ra ma ko̱chrjekàjin kjo̱hi'in ra kjoa̱ 'tse̱ jé‑la̱.
53002011	'Koa̱á ma‑ni nga jè Nainá si̱ìkasén jngo‑la̱ nga'ñó ra ki̱ìndisoko̱ mé‑ni nga katamakjiín‑la̱ jè ra kjoa̱ndiso,
53002012	ko̱ nga ya̱ katakanè jé‑la̱ nga'tsì jñà ra mì kì makjiín‑la̱ ra kjoa̱kixi̱, nga ta isa̱á jnchro kjoa̱'cho sísin‑la̱.
53002013	Jiòn 'ndsé ko̱ tichjeé ra 'ñó tsjake‑no Na̱'ín‑ná, ni̱chjin nchijón‑ní nga tjínè‑naji̱n nga ko̱'sín 'kín‑la̱ji̱n Nainá ra a̱'ta tsa̱jiòn nga tse kjo̱nda kata'se‑la̱ ra jè, ta nga̱tjì‑la̱ nga jè, xá 'koa̱á 'sín ijye tsjahíjin‑no skanda ti̱'sa̱ tjà'tsin‑la̱ kjoa̱. Kií xá tsjahíjin‑no nga ma kítjo̱kajion kjo̱hi'in 'tse̱ jé‑no. Ko̱ 'kia̱ nga jè Inìma̱ Tsje‑la̱ Nainá tísítsje‑no, ko̱ 'kia̱ nga nda makjiín‑no ra kjoa̱kixi̱, 'koa̱á 'sín ma‑ni nga ma kítjo̱kajion kjo̱hi'in.
53002014	Kií xá‑la̱ a̱'ta 'tse̱ 'én nda‑la̱ Cristo ra ji̱n tsi'kèna̱jmíya‑laji̱n nga ko̱'sín kiìchja̱‑najiòn Nainá, mé‑ni nga ti̱'koa̱á kijchòtji̱ngi‑la kjoa̱jeya‑la̱ Jesucristo ra tíjna ítjòn‑ná.
53002015	'Koa̱á ma‑ni ndí 'ndsé ko̱ tichjeé, ko̱'sín kixi̱ ti̱tsa̱jna jiòn koni 'sín nga makjiín‑no, ko̱ kì jmitákon jiòn koni 'sín tjín kjoa̱kixi̱‑la̱ Cristo ra tsakon‑ya‑laji̱n, a jñá‑ní 'én ra ji̱n ko̱tsi'kìn sabà‑laji̱n, o̱ ra jñá‑ní ra tjí'ta xa̱jo̱n ra inikasén‑laji̱n.
53002016	Jè sabà Jesucristo ra tíjna ítjòn‑ná ko̱ jè Nainá ra Na̱'ìn 'mí‑lá, ra 'ñó kjotsjake‑ná ko̱ ra síjetakón‑ná skanda ta mé ni̱chjin‑ni, ko̱ ra tsjá‑ná jngo kjoa̱nda ra chiñá‑lá ra ta kjo̱tjò 'tse̱,
53002017	jè katatsjá nga'ñó‑la̱ inìma̱‑no ko̱ katasíkixi̱yanda‑no nga ma 'sia̱an nga'tsì kjoa̱ ra nda tjín ko̱ ki̱nákjoa̱a nga'tsì 'én ra nda tsò.
53003001	Ra fehe'ta‑ni, jiòn ndí 'ndsé ko̱ ndí tichjeé, titsa'batjì‑náji̱n mé‑ni nga jè 'én‑la̱ Nainá ndi̱to̱n katamabísòn‑ni, ti̱'koa̱á nda kata'yaxkón koni 'sín kjomà ya̱ a̱'ta tsa̱jiòn.
53003002	Ti̱'koa̱á titsa'batjì‑náji̱n mé‑ni nga jè Na̱'ín‑ná katabasìko̱‑naji̱n nga mì jñà xi̱ta̱ 'cho ra mì kì nda tjín kjo̱bítsjen‑la̱ ske̱ton‑naji̱n; nga̱ mì tsa ta nga'tsì xi̱ta̱ makjiín‑la̱.
53003003	Tanga jè Na̱'ín‑ná síhitjasòn ki'tá‑ní koni 'sín nga tsò ra jè, ko̱ jé tsjá nga'ñó‑najiòn nga kixi̱ ki̱ncha ko̱ nga si̱ìkinda̱‑no ra a̱'ta 'tse̱ xi̱ta̱‑ni̱í.
53003004	'Koa̱á 'sín 'ñó tjín takòn‑ji̱n ra a̱'ta 'tse̱ Na̱'ín‑ná, nga 'koa̱á 'sín ijye i̱nchi'nià jiòn ko̱ 'koa̱á 'sín 'sia̱an‑isa jiòn koni 'sín i̱nchibi'tin‑laji̱n.
53003005	Jè Na̱'ín‑ná katasiko̱‑no nga ko̱'sín kata'se‑no kjo̱tsjacha koni 'sín tjín‑la̱ kjo̱tsjacha Nainá; ko̱ nga ko̱'sín katachíkjoa̱ko̱‑no kjo̱hi'in koni 'sín ichìkjoa̱ko̱‑la̱ Cristo.
53003006	Jiòn ndí 'ndsé ko̱ ndí tichjeé, 'koa̱á 'sín bi'tin‑laji̱n a̱'ta 'tse̱ Jesucristo ra tíjna ítjòn‑ná, nga kì ya̱ níngásòn‑ko̱o jñà xi̱ta̱ 'ndsé ko̱ tichjeé ra majìn‑la̱ síxá; jñà ra mì tsa ko̱'sín i̱nchi'sín koni 'sín tjín kjoa̱kixi̱ ra ji̱n tsakon‑ya‑laji̱n.
53003007	Jiòn, ijyeé nda tjíjin‑no kó'sín nga machjeén nga chjíngí‑náji̱n, nga̱ mì tsa ta jyò tsikitsa̱jna‑ji̱n 'kia̱ nga ya̱ tsikitsa̱jnako̱‑laji̱n.
53003008	Mì tsa ta tsichi kjo̱tjò‑ji̱n ra a̱'ta tsa̱jiòn. 'Ñó iníxá‑ji̱n nga ko̱ ni̱chjin ko̱ ni̱tje̱n inìkijtà‑ji̱n ijo‑na̱ji̱n, mé‑ni nga mì jiòn kjòhi'in‑no.
53003009	Mì tsa tsò‑ni kjoa̱ nga mì kì tjí'nde‑naji̱n nga si̱jé‑laji̱n tsajmì ra machjeén‑naji̱n; kií ko̱'sín ki'nià‑naji̱n nga jngo xkósòn tsikijna‑laji̱n, mé‑ni nga ko̱'sín 'sia̱an‑te ra jiòn.
53003010	'Kia̱ nga ya̱ tsikitsa̱jnako̱‑laji̱n, skanda 'koa̱á 'sín tsiki'tin‑laji̱n nga jè ra majìn‑la̱ síxá, ti̱'koa̱á mì kì tjí'nde‑la̱ nga ko̱kje̱n.
53003011	Nga̱ 'koa̱á 'sín na'yá‑ji̱n ra a̱'ta tsa̱jiòn, nga tjítsa̱jnajiín i'ka‑najiòn ra mì tsa kixi̱ tjíma; jè ra mì mé xá 'sín, nga ta ya̱á fajin fa'a ya̱ ñánda̱ nga mì tsa ya̱ bako̱‑la̱.
53003012	Jñà xi̱ta̱ ra ko̱'sín i̱nchi'sín, 'koa̱á 'sín bi'tin‑ji̱n ko̱ 'bì‑la̱ji̱n 'én ra a̱'ta 'tse̱ Jesucristo ra tíjna ítjòn‑ná, nga 'ñó katasíxá nga katabínè‑la̱ xá ijo‑la̱ mé‑ni nga ko̱'sín koa̱àtsji'a‑ni ijo‑la̱.
53003013	Ko̱ ra jiòn‑jiòn 'ndsé ko̱ tichjeé, kì mì'on‑no nga nihitjasòn kjoa̱ ra nda tjióo̱n.
53003014	Tsa tjín i'ka ra mì kì 'nchréhijon koni 'sín tsò xa̱jo̱n ra i̱nchinìkasén‑laji̱n, ti'ta xkòn yá‑ní, ko̱ kì tà chjàn ya̱ níngásòn‑ko̱o mé‑ni nga katasabà‑la̱.
53003015	Tanga kì tà chjàn kondra̱ mangí‑la, ta isa̱á jnchro tiyachi̱ya‑la koni 'sín nga 'ndsé 'mì‑la.
53003016	Ko̱ jè sabá Na̱'ín‑ná ra tsjá kjo̱'nchán, jè katatsjá ki'ta‑no kjo̱'nchán ra ta mé kjoa̱‑isa‑ni. Jè Na̱'ín‑ná nda katijnako̱‑no nga'tsì‑no.
53003017	'A̱n ra 'mì‑na Pablo, ngi jè sabá ndsa̱ tíbindá‑na ñánda̱ nga fehe'ta‑ni xa̱jo̱n ra̱kìi̱ nga tísixó'tà‑no. 'Koa̱á 'sín 'ya‑la̱ xa̱jo̱n ra 'a̱n sikásée̱n, 'koa̱á 'sín kjòn letra ra 'a̱n bindáa̱.
53003018	Ko̱'sín katatsjá‑no kjo̱nda‑la̱ Jesucristo ra tíjna ítjòn‑ná.
54001001	'A̱n Pablo, tíbindá‑la xa̱jo̱n ra̱kìi̱, 'a̱n ra ko̱'sín tsikíxáya‑na Jesucristo koni 'sín kitsjà kjo̱hixi̱ Nainá ra bachrjekàjin‑ná kjo̱hi'in ko̱ Jesucristo ra tíjna ítjòn‑ná nga i̱nchichiñá‑lá kjo̱nda‑la̱.
54001002	Ngaji̱ Timoteo, ra koni tsa i'ndí‑na̱ xin‑la nga 'a̱n tsakon‑yá nda‑la koni 'sín makjiín‑ná a̱'ta 'tse̱ Cristo. Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑li kjo̱nda, katamahi̱ma̱ke‑li, ko̱ kata'se‑la̱ kjo̱'nchán ya̱ a̱jin inìma̱‑li.
54001003	Koni 'sín tsikitsá'ba‑la 'kia̱ nga kia ya̱ ján nangi Macedonia nga kíxian‑la, ya̱ ti̱jni na̱xi̱ndá Éfeso mé‑ni nga ji̱ kíchjákjáya‑la̱ xi̱ta̱ ra kj'ií kjoa̱ i̱nchibakón‑ya ya̱ a̱jin na̱xi̱ndá‑la̱ Nainá.
54001004	Ngaji̱ Timoteo, 'koa̱á 'sín tinè‑la̱ jñà xi̱ta̱ kìi̱, kì jñà sísin‑la̱ kuendo̱ jchínga ra mì tsa kixi̱ kjoa̱, ti̱'koa̱á kì jñà sísin‑la̱ kjoa̱ ra mì kì fehe'ta 'tse̱ xi̱ta̱ jchínga kjotseé. Kjoa̱ kìi̱, nì mé chjí‑la̱. Tà síkjaán‑kjo‑ná. Mì kì basìko̱‑ná nga makjiín‑ná a̱'ta 'tse̱ Cristo mé‑ni nga ka̱ma si̱hitjasón‑ná koni 'sín nga mejèn‑la̱ Nainá.
54001005	Kjoa̱ ra tíbiné‑la, jé‑ní nga kata'se‑ná kjo̱tsjacha. Tanga ítjòn machjeén nga tsje katijna inìma̱‑ná ko̱ tsje katijna kjo̱bítsjen‑ná ko̱ ngi nda katakjiín‑ná a̱'ta 'tse̱ Cristo. 'Koa̱á 'sín ka̱ma‑ni nga nda ko̱tsjacheé xàngie̱é.
54001006	Tanga tjín i'ka xi̱ta̱ ra tsincha'taxìn‑la̱ kjoa̱ kìi̱; ta xín ndi̱yá tjímaya; ta kií sísin‑la̱ 'én ra nìmé chjí‑la̱.
54001007	Mejèn‑la̱ maestro 'tse̱ kjo̱téxoma‑la̱ Nainá kítsa̱jna. Tanga jñà, nda mí kì machi̱ya‑ila̱ 'én ra chja̱ nga 'ñó chja̱ nga tsò nga kixi̱í kjoa̱ 'én ra bakón‑ya.
54001008	Tjíjin‑ná nga jè kjo̱téxoma ra kitsjà Nainá ndaá tjín tsa ko̱'sín ko̱chjeén koni 'sín mejèn‑la̱ Nainá.
54001009	'Ya‑ná nga jè kjo̱téxoma‑la̱ Nainá, mì tsa 'tse̱‑jìn jñà xi̱ta̱ ra nda 'sín. 'Tse̱é‑ní xi̱ta̱ ra mì kì 'nchréhijon ko̱ ra mì kì síhitjasòn; 'tse̱é‑ní xi̱ta̱ ra mì kì bexkón Nainá ko̱ ra bátsji‑jé; 'tse̱é‑ní xi̱ta̱ ra mì kì tsje tjín kjo̱bítsjen‑la̱, ra tjé betákon jè kjoa̱ tsje‑la̱ Nainá; ti̱'koa̱á 'tse̱é‑ní xi̱ta̱ ra sí'ken na̱'ìn‑la̱ ko̱ na̱‑la̱, ko̱ nga'tsì ra xi̱ta̱ sí'ken.
54001010	Ti̱'koa̱á 'tse̱‑ní jñà xi̱ta̱ ra kjoa̱chijngi 'sín, ko̱ jñà xi̱ta̱ 'xi̱n ra ti̱ xi̱ta̱ 'xi̱n xákjén fahijoko̱‑nì, ko̱ xi̱ta̱ ra fìko̱ chijé xákjén nga batína. Ti̱'koa̱á 'tse̱‑ní jñà xi̱ta̱ ndiso ko̱ xi̱ta̱ ra mì tsa 'én kixi̱ chja̱, ko̱ xi̱ta̱ ra 'cho tjín kjoa̱ ra 'sín ra kondra̱ fì‑la̱ kjo̱bítsjen ra nda tjín.
54001011	'Koa̱á 'sín bakón‑ya jè 'én nda ra jeya tíjna a̱'ta 'tse̱ Cristo ra kitsjà Nainá ra tse kjo̱nda tíjnajin; ko̱ 'a̱án isìnga̱tsja‑na mé‑ni nga kichjàya.
54001012	Tse kjo̱nda kata'se‑la̱ Jesucristo ra tíjna ítjòn‑ná nga kitsjà‑na nga'ñó ti̱'koa̱ nda kijtsetákon‑na nga 'a̱n isìnga̱tsja‑na xá‑la̱.
54001013	Ni̱'sín 'kia̱ nga ti̱'sa̱ ítjòn, 'ñó 'cho kí'siaa̱n, kíchjàjnoó‑la̱ Nainá, kondra̱á tsakáti̱jna‑la̱, toón kíjtsee̱ jñà xi̱ta̱‑la̱. Tanga kjòhi̱ma̱keé‑na Nainá. Nga̱ kií ko̱'sín kí'sin‑na nga kjè kì be ko̱ kjè kì makjiín‑na a̱'ta 'tse̱ Cristo.
54001014	Tanga jè kjo̱tjò‑la̱ Na̱'ín‑ná isa̱á 'ñó tse kitsjà‑na, ti̱'koa̱ tsasìko̱ó‑na nga kjomà kjokjiín‑na ko̱ kitsjá‑na kjo̱tsjacha‑la̱ nga jè Cristo tíjna̱ko̱.
54001015	Jñà 'én kìi̱, ngi 'én kixi̱‑ní. Machjeén‑ní nga ko̱kjiín ijye‑la̱ xi̱ta̱ nga jè Jesucristo 'ji i̱ i̱sà'nde nga ko̱chrjekàjin kjo̱hi'in nga'tsì xi̱ta̱ ra jé tjín‑la̱. Tíjna̱ ítjòn kjòo̱n ra 'a̱n nga isa̱ 'ñó 'cho kí'siaa̱n tà nga'tsì xi̱ta̱.
54001016	Tanga ni̱'sín 'ñó 'cho kí'siaa̱n, jè Nainá ki'se‑la̱ kjo̱hi̱ma̱takòn ra a̱'ta tsa̱'a̱n. Jñà xi̱ta̱, 'kia̱ nga ske̱ kó'sín nga isìko̱‑na Jesucristo nga 'ñó tjín‑la̱ kjo̱jetakòn, ti̱'koa̱á ko̱kjiín‑te‑la̱ a̱'ta 'tse̱ Cristo nga 'se̱‑la̱ kjo̱binachon ni̱ta mé ni̱chjin‑nioo̱.
54001017	Nainá 'nga katijna, kata'se‑la̱ kjoa̱jeya ni̱ta mé nó ko̱ ni̱ta mé ni̱chjin‑nioo̱. Nga̱ jè tíbatéxoma ki'ta ko̱ mì kì kje̱he'tà ni̱chjin‑la̱ ni̱ta kjiá‑nioo̱, ti̱'koa̱á mì kì tsijen‑ni ñánda̱ tíjna, ngi tà jé ta̱jngo‑ni ra Nainá. Ko̱'sín katama.
54001018	Ngaji̱ Timoteo ra koni tsa i'ndí‑na̱ xin‑la, ya̱á singátsja‑la 'én kìi̱, koni 'sín kitsò xi̱ta̱ ra isìchjeén Nainá nga kiìchja̱ a̱'ta tsa̱ji, mé‑ni nga a̱'ta 'tse̱ 'én kìi̱, tsjá‑li nga'ñó nga nda si̱xá‑la̱ Nainá koni 'sín síxá jngo chíchàn.
54001019	Nda katakjiín‑li a̱'ta 'tse̱ Cristo ti̱'koa̱ nda katijna kjo̱bítsjen‑li. Tjín i'ka xi̱ta̱ ra mì kì isìsin kjo̱bítsjen ra nda tjióo̱n. 'Koa̱á 'sín kjomà‑ni nga isìkitsón kjoa̱ ra makjiín‑la̱.
54001020	'Koa̱á 'sín kjomà'tin jè Himeneo ko̱ Alejandro ra 'a̱n isíkítsa̱jnako̱ xi̱ta̱‑ni̱í, mé‑ni nga katakixi̱ya‑ni nga mì kì taxki̱ ki̱chja̱jno‑la̱ Nainá.
54002001	Jè kjoa̱ ra isa̱ 'ñó machjeén, 'koa̱á 'sín tíbiné‑no nga titsa'batjiò nga'tsì xi̱ta̱, ti̱nákjoa̱'ta‑la Nainá, ti̱'koa̱ titsa'ba‑te‑la, ko̱'sín 'tin‑la jè Nainá nga tse kjo̱nda kata'se‑la̱ ra jè a̱'ta 'tse̱ nga'tsì xi̱ta̱ ra tjín nga tjíjtsa i̱sà'nde.
54002002	Machjeén‑ní nga kítsa'batjié ra xi̱ta̱xá ítjòn títsa̱jna ko̱ nga'tsì ra kjo̱téxoma tjíya tsja, mé‑ni nga 'nchán ki̱tsa̱jna‑né ti̱'koa̱á ta̱fi ta̱fi si̱jché ijo‑ná ti̱'koa̱á jcha̱xkén Nainá ko̱ jcha̱xkén kjoa̱ ra nda tjióo̱n.
54002003	'Kia̱ nga ko̱'sín 'sie̱én, ndaá tjín ko̱ ndaá sasén‑la̱ Nainá ra bachrjekatjì‑ná kjo̱hi'in.
54002004	Nainá, jè ra mejèn‑la̱ nga nga'tsì xi̱ta̱ ki̱tjokajin kjo̱hi'in ti̱'koa̱ si̱jin‑la̱ kó'sín tjín ra ngi kjo̱hixi̱.
54002005	Jngoó‑ni ra Nainá; ti̱'koa̱á ta jngoó ma‑ni xi̱ta̱ ra chja̱tjì‑ná a̱'ta 'tse̱ Nainá, jè xi̱ta̱ ra Jesucristo 'mì.
54002006	'Kia̱ nga ijchò ni̱chjin nga ko̱'sín tjínda‑la̱ Nainá, Jesucristo kitsjà kjo̱tjó ijo‑la̱ nga 'ken mé‑ni nga kjóchjítjì‑ni nga'tsì xi̱ta̱. 'Koa̱á 'sín ki'sìn Nainá mé‑ni nga kjomà kijtse‑ni nga'tsì xi̱ta̱.
54002007	'A̱án kjonga̱tsja jè xá ra̱kìi̱ nga 'a̱n tsikíxáya‑na Cristo, nga kichjàya 'én nda‑la̱ ti̱'koa̱ kokon‑yá‑la̱ jñà ra mì tsa xi̱ta̱ judío nga ko̱kjiín‑la̱ a̱'ta 'tse̱ Cristo ti̱'koa̱ ske̱ ra kjo̱hixi̱. 'Én kixi̱í ra tíxin‑la, mì tsa 'én ndiso‑jìn.
54002008	A̱'ta 'tse̱ xi̱ta̱ 'xi̱n, jé ra mejèn‑na 'kia̱ nga ki̱chja̱'ta‑la̱ Nainá ta ñánda̱ i̱'nde títsa̱jna, tsje katasíkítsa̱jna inìma̱‑la̱ 'kia̱ nga ski̱ímítje̱n‑la̱ tsja Nainá. Kì kjo̱jti tjín‑jìn inìma̱‑la̱ ko̱ kì i̱nchikjaán‑kjo‑jìn.
54002009	Ti̱'koa̱ jñà íchjín, jñà nikje ra nda bakèn‑la̱ katjaya. Chi chiba kátínda ijo‑la̱ mé‑ni nga mì xi̱ta̱ 'cho sko̱òtsíjen‑jnó‑ni. Kì jñà nikje ra 'ñó chjí‑la̱ faya. Kì taxki̱ bí'ta sko̱ ko̱ ya̱ ijo‑la̱ tsajmì ra 'ñó chjí koni ki̱cha̱ oro ko̱ perla.
54002010	Tà isa̱á jñá kata'sín xá ra nda tjín koni 'sín bakèn‑la̱ jñà íchjín ra bexkón Nainá.
54002011	Jñà íchjín jyó katitsa̱jna 'kia̱ nga chitá'yá 'én‑la̱ Nainá; kata'nchréhijon‑la̱ jè ra bakón‑ya.
54002012	'A̱n, mì kì tsja'ndée̱ nga jñà íchjín ko̱tèxoma‑la̱ jñà ra xi̱ta̱ 'xi̱n ti̱'koa̱ nga jñà ko̱kòn‑ya‑la̱. Jñà íchjín, jyó katitsa̱jna.
54002013	Tà nga̱tjì‑la̱ jè Nainá, ítjòn tsikínda Adán, ko̱ a̱skaán tsikínda Eva.
54002014	Mì tsa jè Adán ra ichìndo̱cha̱‑la̱; jé chjo̱ón‑ní. 'Koa̱á 'sín kjomà‑ni nga isakò jé‑la̱.
54002015	Tanga jñà íchjín, tsa si̱hitjasòn koni 'sín mejèn‑la̱ Nainá nga 'se̱‑la̱ i̱xti, ki̱tjokajiín kjo̱hi'in. Machjeén‑ní nga ngi nda tjín ikon nga ko̱kjiín‑la̱ a̱'ta 'tse̱ Cristo, ti̱'koa̱ 'se̱‑la̱ kjo̱tsjacha, ko̱ tsje kítsa̱hijyoko̱ Nainá nga nda si̱ìjchá ijo‑la̱.
54003001	Jè 'én ra̱kìi̱, ngi 'én kixi̱‑ní: tsa tjín jngo xi̱ta̱ ra mejèn‑la̱ xá nga na̱xi̱ndá‑la̱ Nainá si̱ìkinda̱, 'ñó nda tjín xá ra mejèn‑la̱.
54003002	Jè xi̱ta̱ ra síkinda̱ na̱xi̱ndá‑la̱ Nainá machjeén‑ní nga nda 'si̱in mé‑ni nga nì yá ra 'cho ki̱tso̱‑la̱. Jngoó chjo̱ón 'se̱‑la̱; jngo xi̱ta̱ ra inda tjín ikon; xi̱ta̱ ra nda kosòn‑la̱ ijo‑la̱; xi̱ta̱ ra 'yaxkón nga ndaá tísíjchá ijo‑la̱; ra ndaá sísin‑la̱ xi̱ta̱ ra bijchójkon ni'ya‑la̱; xi̱ta̱ ra nda ma‑la̱ bakón‑ya;
54003003	ra mì tsa xi̱ta̱ 'chi̱; ra mì tsa xi̱ta̱ kjaán‑ko̱; ra mì tsa to̱n chijé matsjake. Jé machjeén xi̱ta̱ ra nda xi̱ta̱, ra mì kjo̱si sísin, ra mì tsa to̱n kájno‑la̱.
54003004	Machjeén‑ní nga nda ko̱tèxoma ya̱ ni'ya‑la̱; ko̱ jñà i̱xti‑la̱ nda katasíkixi̱, mé‑ni nga si̱hitjasòn‑la̱ ko̱ nda ske̱xkón xi̱ta̱ xákjín.
54003005	Tsa mì kì ma‑la̱ batéxoma ni'ya‑la̱, ¿kó'sín ka̱ma si̱ìkinda̱‑ni xi̱ta̱ na̱xi̱ndá‑la̱ Cristo?
54003006	Jè xi̱ta̱ ra síkinda̱ na̱xi̱ndá‑la̱ Nainá jé machjeén ra ijye kjotseé kjokjiín‑la̱, mé‑ni nga mì 'nga ikon ko̱ma‑ni a̱skan‑nioo̱ nga mì kjo̱hi'in sa̱kò‑la̱ koni 'sín kjomà'tin jè xi̱ta̱‑ni̱í.
54003007	Machjeén‑ní nga nda si̱ìjchá ijo‑la̱ mé‑ni nga ske̱xkón‑ni xi̱ta̱ ra mì kì makjiín‑la̱ a̱'ta 'tse̱ Cristo, nga mì 'cho kíjna, nga mì jè xi̱ta̱‑ni̱í si̱ìkijne‑la̱.
54003008	'Koa̱á ti̱'sín tjín 'tse̱ xi̱ta̱ ra si̱hitjasòn xá nga ko̱si̱ko̱'ta xi̱ta̱ na̱xi̱ndá‑la̱ Nainá; jñá machjeén xi̱ta̱ ra 'yaxkón nga ndaá i̱nchisíjchá ijo‑la̱; mì kì ko̱ma si̱ìkaatjìya‑la̱ 'én ra ki̱chja̱. Mì kì ko̱ma xán ko̱hijtako̱; mì kì ko̱ma to̱n chijé ko̱tsjake.
54003009	Machjeén‑ní nga nda katafì'ta‑la̱ kjoa̱ ra tjí'ma ra ijye tsakón Nainá koni 'sín makjiín‑ná ra a̱'ta 'tse̱ Cristo. Ti̱'koa̱ machjeén‑ní nga tsje katasíkítsa̱jna kjo̱bítsjen‑la̱.
54003010	Jñà xi̱ta̱ ra si̱hitjasòn xá nga ko̱si̱ko̱ na̱xi̱ndá‑la̱ Nainá, ítjòn katachí'ta tsa nìmé kjoa̱ tjín‑la̱, a̱kjòn 'kia̱á katasíhitjasòn.
54003011	'Koa̱á ti̱'sín tjín 'tse̱ íchjín; jñá machjeén ra 'yaxkón nga ndaá i̱nchisíjchá ijo‑la̱; jñà ra mì 'én ndiso chja̱; jñà ra inda tjín ikon; jñà ra nda síhitjasòn ijye ta mé kjoa̱‑nioo̱.
54003012	Jñà xi̱ta̱ ra si̱hitjasòn xá nga ko̱si̱ko̱ na̱xi̱ndá‑la̱ Nainá, machjeén‑ní nga tà jngoó chjo̱ón 'se̱‑la̱; nda katatéxoma‑la̱ i̱xti‑la̱ ko̱ xi̱ta̱ ra tjíhijyo ya̱ ni'ya‑la̱.
54003013	Jñà xi̱ta̱ ra nda si̱hitjasòn xá kìi̱, isa̱á nda jcha̱xkón ko̱ isa̱á 'ñó nda 'se̱ ikon koni 'sín makjiín‑la̱ a̱'ta 'tse̱ Cristo Jesús.
54003014	Mején‑na nga íjkon ndi̱to̱n‑la, tanga tsa kií ni̱chjin‑la̱ ki̱chjin‑na, 'koa̱á ma‑ni nga tíbindá‑la xa̱jo̱n ra̱kìi̱,
54003015	mé‑ni nga jcha̱‑ni kó'sín ki̱tsa̱jnake̱é xi̱ta̱ xàngie̱é ya̱ a̱jin na̱xi̱ndá‑la̱ Nainá ra tíjnakon. Jñà xi̱ta̱ na̱xi̱ndá‑la̱ Nainá, ya̱á tjíya tsja 'én kixi̱‑la̱ Nainá.
54003016	Ngi 'én kixi̱‑ní nga 'ñó jeya tíjna jè kjoa̱ ra tjí'ma‑la̱ Nainá ra ijye tsakón koni 'sín nga 'yaxkén Nainá. Kií tsò: Nainá, xi̱ta̱á kjomà nga 'ji i̱ i̱sà'nde, a̱'ta 'tse̱ Inìma̱ Tsje‑la̱ kijchaá‑la̱ nga tjín‑la̱ kjo̱hixi̱, jñà ìkja̱li̱ kijtse‑ní; 'én‑la̱, ki'sena̱jmíya‑la̱ nga'tsì ra mì tsa xi̱ta̱ judío; nga tjíjtsa i̱sà'nde kjokjiín‑la̱ xi̱ta̱ a̱'ta 'tse̱ Cristo; jeyaá itjábétjò‑ni ján ngajmi.
54004001	Tanga jè Inìma̱ Tsje‑la̱ Nainá ndaá 'béna̱jmíya‑ná nga tsò: 'kia̱ nga tà chiba ni̱chjin chija‑isa nga kj'i̱í india‑ni Na̱'ín‑ná, 'se̱é xi̱ta̱ ra mì kì ti̱ ko̱kjiín‑la̱ a̱'ta 'tse̱ Cristo. Ya̱á ki̱ji̱'ta‑la̱ inìma̱ 'cho‑la̱ ni̱í ra konda̱cha̱ ko̱ kjo̱bítsjen‑la̱ ni̱í si̱hitjasòn‑la̱.
54004002	Jñá kji̱'nchré‑la̱ xi̱ta̱ ndiso ra jò i̱sén tjín‑la̱. Xi̱ta̱ kìi̱, nga ijye kjótájajín kjo̱bítsjen‑la̱, mì ti̱ kinda̱ fìko̱‑ni kjoa̱'cho ra i̱nchi'sín.
54004003	Jñà xi̱ta̱ kìi̱, mì kì tsjá'nde nga ki̱xan xi̱ta̱. Ti̱'koa̱á tjín tsajmì ra ma chine, ra mì kì tsjá'nde nga ko̱ma chji̱ne̱. Tanga tsajmì kìi̱, Nainá tsikínda nga tjínè‑la̱ nga ko̱ma ski̱ne̱ xi̱ta̱ ra makjiín‑la̱ ko̱ ra nda be kjo̱hixi̱. 'Kia̱ nga ski̱ne̱, ki̱chja̱'tá‑la̱ Nainá nga ki̱tso̱‑la̱: “Tse kjo̱nda kata'se‑li Na̱'ìn a̱'ta 'tse̱ tsajmì kìi̱.”
54004004	Nga'tsì tsajmì ra Nainá tsikínda, nda‑ní, mì kì ko̱ma ki̱náchrjengieé. Ko̱maá si̱chjeén ijyeé tsa ki̱nákjoa̱'tá‑lá Nainá 'kia̱ nga si̱chjeén nga 'kín‑lá: “Tse kjo̱nda kata'se‑li Na̱'ìn.”
54004005	Jè 'én‑la̱ Nainá sítsjeé tsajmì, ko̱ ti̱'koa̱á matsjeé‑te 'kia̱ nga nakjoá'ta‑lá Nainá.
54004006	Ji̱, tsa ko̱'sín ko̱kón‑ya‑la̱ jñà xi̱ta̱ xàngie̱é kjoa̱ kìi̱, 'ñó nda si̱xá'ta‑la̱ Cristo Jesús. 'Ñó nda si̱jin‑isa‑li kjo̱bítsjen a̱'ta 'tse̱ 'én ra makjiín‑ná ko̱ kjo̱bítsjen ra nda tjín ra nda tji'mìtji̱ngi‑la̱.
54004007	Tanga kì taxki̱ nisin‑la̱ 'én jchínga 'tse̱ i̱sà'nde ra nìmé chjí‑la̱ ra tà kjo̱bítsjen‑la̱ xi̱ta̱. Tinè‑la̱ ijo‑li nga jcha̱xkín Nainá.
54004008	Tsa kínè‑lá ijo‑ná nga 'ki̱‑lá nga'ñó, sa̱kó chiba‑la̱ kjo̱nda, tanga tsa kínè‑lá inìma̱‑ná nga nda jcha̱xkén Nainá, isa̱á sa̱kó‑ná kjo̱nda ra machjeén‑ná nga ki'ta ni̱chjin. Sa̱kó‑ná kjo̱nda i̱ a̱'ta nangi ko̱ ján ngajmi.
54004009	'Én kìi̱, 'én kixi̱‑ní. Machjeén‑ní nga katakjiín ijye‑la̱ xi̱ta̱.
54004010	Kií ko̱'sín biné‑ilá xá ijo‑ná, ti̱'koa̱ nìkjieén kjo̱hi'in, nga̱ jé i̱nchichiñá‑lá Nainá ra tíjnakon ra ma‑la̱ bachrjekàjin kjo̱hi'in nga'tsì xi̱ta̱. Tanga tà jñá kjón ki̱tjokajin kjo̱hi'in jñà ra makjiín‑la̱ a̱'ta 'tse̱ Cristo.
54004011	Ko̱'sín ta̱te̱xoma‑la̱ xi̱ta̱, ti̱'koa̱ ko̱'sín ta̱kón‑ya‑la̱ 'én kìi̱.
54004012	Kì yá ra bachrjengi‑li ni̱'sín isa̱ i'ndí ra ji̱. Ya̱ a̱jin‑la̱ xi̱ta̱ ra makjiín‑la̱ a̱'ta 'tse̱ Cristo, ji̱í nda 'tin ítjìn mé‑ni nga ski̱íngi‑li xi̱ta̱ kó'sín nakjí, kó'sín nga 'nì, kó'sín nga tsjacha 'yi Nainá ko̱ xi̱ta̱, [kó'sín nga nda tíjna inìma̱‑li], kó'sín nga makjiín‑li a̱'ta 'tse̱ Nainá, ko̱ kó'sín nga tsje tjiníjchí ijo‑li ya̱ ngixko̱n Nainá.
54004013	Skanda 'kia̱ nga kijchòjkon‑la, 'koa̱á 'sín 'ti̱ìn: chjítá'yájin‑la̱ xi̱ta̱ 'én‑la̱ Nainá; ko̱'sín tinè‑la̱ nga 'ñó kata'bé‑la̱ ikon; ti̱'koa̱á ta̱kón‑ya‑la̱.
54004014	Kì niìjchaàjin nga si̱xá'ta‑la̱ Nainá a̱'ta 'tse̱ kjo̱tjò ra itjábé‑li 'kia̱ nga jñà xi̱ta̱ jchínga‑la̱ na̱xi̱ndá‑la̱ Nainá tsakásòn‑li tsja nga jñà kiìchja̱ ngajo‑la̱ Nainá a̱'ta tsa̱ji.
54004015	A̱'ta 'tse̱ kjoa̱ kìi̱, kji'tá ni̱chjin chjítá'yáki̱i, ti̱'koa̱ ti̱xáki̱i mé‑ni nga ske̱‑ni xi̱ta̱ nga tímajchíngako̱‑ní kjoa̱ kìi̱.
54004016	Nda ti̱kondi̱i ijo‑li mé ra 'nì. Ti̱'koa̱ 'ti̱ìn kinda̱ jè 'én ra bakon‑ya‑la̱ xi̱ta̱. Kixi̱ ti̱jni. Tsa ko̱'sín si̱hitjasìn, ngaji̱ kítjo̱kajin‑ní kjo̱hi'in; ti̱'koa̱á ki̱tjokajiín jñà xi̱ta̱ ra 'nchré‑li.
54005001	Jè ra ijye nàmi̱hí'xtín, kì taxki̱ nikjaká‑la̱; 'koa̱á 'sín 'tèna̱jmíya‑la̱ koni tsa na̱'ìn‑li ma; ti̱'koa̱ jñà ra isa̱ i̱xti, 'koa̱á 'sín 'tèna̱jmíya‑la̱ koni tsa i̱xti 'ndsì ma.
54005002	Jñà ndí íchjín ra ijye na̱hí'xtín, 'koa̱á 'sín 'tèna̱jmíya‑la̱ koni tsa na̱‑li ma. Jñà ra i̱xti íchjín‑isa, 'koa̱á 'sín 'tèna̱jmíya‑te‑la̱ koni tsa tichji ma, ko̱ ngi tsje katijna kjo̱bítsjen‑li.
54005003	Ti̱si̱ko̱o jñà íchjín ra ijye 'ken 'xi̱n‑la̱, tsa ngi kixi̱ kjoa̱ nga tsìn yá ra basìko̱'ta.
54005004	Tsa tjín íchjín ra ijye 'ken 'xi̱n‑la̱ ra tjín‑la̱ i̱xti, ko̱ tsa i̱xti‑ndi̱í, jñà i̱xti kìi̱, ítjòn katasíhitjasòn ya̱ ni'ya‑la̱ kó'sín nga bexkón Nainá. Katasiko̱ xi̱ta̱ xákjén, mé‑ni nga tsjá ngajo‑ila̱ kjo̱tsjacha xi̱ta̱ jchínga‑la̱. Kjoa̱ kìi̱, ndaá tjín. 'Koa̱á 'sín sasén‑la̱ Nainá.
54005005	Jè chjo̱ón ra ijye 'ken 'xi̱n‑la̱ ra kixi̱ kjoa̱ nga tíjna ta̱jngo, jé Nainá 'ñó bá'ta ikon ko̱ ni̱chjin ko̱ ni̱tje̱n bítsa'ba nga chja̱'ta‑la̱ Nainá.
54005006	Tanga jè chjo̱ón ra ijye 'ken 'xi̱n‑la̱ ra kjo̱tsja 'tse̱ i̱sà'nde ra 'cho tjín tsjá‑la̱ ijo‑la̱, mi'ken‑ní a̱'ta 'tse̱ Nainá ni̱'sín tíjnakon‑ni ijo‑la̱.
54005007	'Koa̱á 'sín ta̱kón‑ya ijye‑la̱ kjoa̱ kìi̱, mé‑ni nga nda si̱ìjchá‑ni ijo‑la̱ nga mì yá ra 'cho ki̱tso̱‑la̱.
54005008	Tsa yá ra mì kì síkinda̱ xi̱ta̱ xákjén nga ko̱si̱ko̱, ma'tsia̱ ítjòn‑ni jñà ra ya̱ títsa̱jnako̱ ni'ya‑la̱, tsa mì ko̱'sín ko̱si̱ko̱ xákjén, mì kì i̱nchisíhitjasòn 'én ra makjiín‑la̱ a̱'ta 'tse̱ Cristo. Isa̱á 'cho i̱nchisíkítsa̱jna‑ni ijo‑la̱ nda mí 'koa̱‑ni koni jñà xi̱ta̱ ra mì kì makjiín‑la̱ 'én‑la̱ Nainá.
54005009	Íchjín ra ijye 'ken 'xi̱n‑la̱ ra si̱'ta xa̱jo̱n nga ko̱ma ki̱si̱ko̱, tà jñá‑ní ra tsato jàn‑kan nó tjín‑la̱ ra ngi kixi̱ tsikitsa̱jnako̱ 'xi̱n‑la̱.
54005010	Jñà ra 'ya‑la̱ nga nda isíjchá ijo‑la̱ 'tse̱ xá ra nda tjín; tsa ndaá isíjchá i̱xti‑la̱, tsa ndaá isìsin‑la̱ xi̱ta̱ ra ijchòjkon ni'ya‑la̱, tsa tsiníjnoó ndsa̱ko̱ xi̱ta̱‑la̱ Cristo nga nda isìsin‑la̱, tsa tsasìko̱ó xi̱ta̱ ra kjoa̱ tjín‑la̱. Tsa ko̱'sín isìhitjasòn nga'tsì xá ra nda tjín ko̱ma si̱'ta xa̱jo̱n.
54005011	Tanga jñà íchjín ra ijye 'ken 'xi̱n‑la̱ ra 'sa̱ i̱xti‑isa mì kì ko̱ma xa̱jo̱n si̱'ta. 'Kia̱ nga 'xi̱n kjoa̱hajin‑la̱, mì tsa i'in ko̱ma‑la̱ nga ki̱ncha'taxìn‑la̱ Cristo nga ki̱xan ìjngo 'ká‑ni.
54005012	Tsa ko̱'sín 'si̱in, kjo̱hi'iín sa̱kò‑la̱ nga mì kì i̱nchisíhitjasòn koni 'sín kitsjà tsa'ba nga ti̱'sa̱ ítjòn.
54005013	Íchjín kìi̱, ti̱'koa̱á mangaá‑la̱ nga jndíi̱ ra ján minchimajto ni'ya. Ma'tsè‑ní, mì tsa tà ma'tsè. Ti̱'koa̱á 'én ndiso bíxkó. Fajin fa'a kjoa̱ ra mì ya̱ bako̱‑la̱ ko̱ taxki̱ chja̱á 'én ra mì kì bakèn‑la̱.
54005014	'A̱n, 'koa̱á 'sín mejèn‑na nga katixan‑ni jñà íchjín ra ijye 'ken 'xi̱n‑la̱ ra 'sa̱ i̱xti‑isa. Kata'se‑la̱ i̱xti. Nda katatéxoma ya̱ ni'ya‑la̱ mé‑ni nga mì 'cho ki̱tso̱‑ni ra kondra̱ fì‑ná.
54005015	Tjín i'ka ra ijye tsáfaya‑la̱, ya̱á kiìtji̱ngi ìjngo 'ká‑ila̱ xi̱ta̱‑ni̱í.
54005016	Tsa jngo xi̱ta̱ ra makjiín‑la̱ 'én‑la̱ Nainá tsa tjín íchjín xákjén ra ijye 'ken 'xi̱n‑la̱, machjeén‑ní nga katasiko̱ xákjén mé‑ni nga mì jè na̱xi̱ndá‑la̱ Cristo 'ñó ska̱nè‑ila̱ xá. Jè na̱xi̱ndá‑la̱ Cristo ka̱ma ko̱si̱ko̱ jè chjo̱ón ra ijye 'ken 'xi̱n‑la̱ ra ngi kixi̱ kjoa̱ nga i'in tíjna.
54005017	Jñà xi̱ta̱ jchínga ra nda batéxoma ya̱ na̱xi̱ndá‑la̱ Nainá, bakèn‑la̱ nga nda jcha̱xkón ko̱ ti̱'koa̱ ki̱si̱ko̱'ta mé ra machjeén‑la̱, ma'tsia̱ko̱ kjòn‑ni jñà ra síxá nga chja̱ya ko̱ nga bakón‑ya 'én‑la̱ Nainá.
54005018	Xa̱jo̱n ra tjí'ta 'Én‑la̱ Nainá, 'koa̱á 'sín tíchja̱ nga tsò: “Jè nchra̱ja̱ ra síxá, kì na̱'ya bì'a tsa'ba.” Ti̱'koa̱á tjí'ta‑te ra tsò: “Jè xi̱ta̱ ra síxá, machjeén‑ní nga katachjí‑la̱.”
54005019	Kì tà chjàn nisin‑la̱ tsa yá ra bángi xi̱ta̱ jchínga ra batéxoma 'tse̱ na̱xi̱ndá‑la̱ Nainá, tsa mì jò jàn ma‑ni xi̱ta̱ ra kijtse kjòn‑ni xko̱n kjoa̱ ra kjomà.
54005020	Tanga jñà ra bátsji-jé‑isa, ti̱kjaká‑la̱ ya̱ ngixko̱n nga'tsì xi̱ta̱ na̱xi̱ndá‑la̱ Nainá, mé‑ni jñà xi̱ta̱ ra i'ka, 'koa̱á 'sín jtsa̱kjòn‑nì.
54005021	'Koa̱á 'sín tíbiné‑la ya̱ ngixko̱n Nainá ko̱ Jesucristo ra tíjna ítjòn‑ná ko̱ ìkja̱li̱‑la̱ ra xá tsjahíjin‑ni, nda ti̱hitjasìn kjoa̱ kìi̱. Kì ni̱mé kjoa̱ ra bindajín 'kia̱ nga ti̱kjè 'ya‑la̱ a kixi̱í kjoa̱. Kì tà i'ka xi̱ta̱ chjaájin nga nda kíndajín‑la̱. Ngásòn nda tindajín ijye‑la̱.
54005022	Kì yá xi̱ta̱ ra taxki̱ chjaájin nga kjósòn‑la̱ ndsi̱i 'kia̱ nga 'ki̱‑la̱ xá ya̱ a̱jin na̱xi̱ndá‑la̱ Nainá; nda ti̱kítsjen ítjìn mé‑ni nga mì ji̱ ko̱ko̱'ta‑li jé‑la̱ xi̱ta̱ ra kj'ií. Tsje ti̱jni ra ji̱.
54005023	Nga ko̱'sín ta 'chin tjín ki'ta‑la̱ i̱ndsi̱'bì, kì tà nandá 'yì, ti̱'koa̱á 'tio̱ chibi nandá xán 'tse̱ uva.
54005024	Tjín i'ka xi̱ta̱ ra ti̱'kia̱ 'ya‑la̱ jé‑la̱ 'kia̱ nga ti̱kjè sindajín‑ni. Tanga ti̱'koa̱á tjín i'ka ra a̱skan 'ya‑la̱.
54005025	'Koa̱á ti̱'sín tjín xá ra nda tjióo̱n, tjín ra ndi̱to̱ón 'ya‑la̱. Ti̱'koa̱á tjín xá ra nda tjióo̱n ra mì tsa ndi̱to̱n 'ya‑la̱ tanga mì kì ka̱ma si̱jna'ma ki'ta. Takó jcha̱á‑la̱ a̱skan‑nioo̱.
54006001	Nga'tsì xi̱ta̱ na̱xi̱ndá‑la̱ Nainá ra chi̱'nda títsa̱jna'ñó, nda katabexkón ni‑la̱ mé‑ni nga mì yá ra 'cho ki̱chja̱jno‑la̱ Nainá ko̱ jè 'én ra bakon‑yeé a̱'ta 'tse̱ Cristo.
54006002	Jñà xi̱ta̱ chi̱'nda ra makjiín‑la̱ ni‑la̱ a̱'ta 'tse̱ Cristo, machjeén‑ní nga ti̱'koa̱ nda katabexkón‑te ni‑la̱, nga̱ 'ndse̱é jo̱ó a̱'ta 'tse̱ Cristo. Ndaá katasíxá‑la̱, nga̱ ngásòn makjiín‑la̱ 'én‑la̱ Nainá ti̱'koa̱á tjín‑la̱ kjo̱tsjacha nga 'ndse̱ jo̱ó. Jñà 'én kìi̱, ta̱kón‑yi ti̱'koa̱ ti̱ka'bísìn.
54006003	Tsa tjín xi̱ta̱ ra kj'ií tsò 'én ra bakón‑ya, nga mì tjíjngo ikon koni 'sín tsò 'én nda‑la̱ Jesucristo ra tíjna ítjòn‑ná, ti̱'koa̱ mì kì tjíjngo ikon a̱'ta 'tse̱ kjo̱téxoma nga 'yaxkén Nainá.
54006004	Xi̱ta̱ kìi̱, xi̱ta̱ 'ngatakón‑ní, nìmé machi̱ya‑la̱. 'Ñó tsjake nga bátiya‑ni 'én ra nìmé chjí‑la̱. Ya̱á nchrabá‑ni nga maxitakòn‑cheé xàngie̱é, nga bixkàn‑kjeé, nga nakjoájno‑lá xàngie̱é 'én ra 'cho tsò, ti̱'koa̱ 'cho níkítsjeén a̱'ta 'tse̱ xi̱ta̱ ra kj'ií.
54006005	Ti̱'koa̱á ya̱á nchrabá‑ni nga kji'tá ni̱chjin nga i̱nchikjaán‑kjo jñà xi̱ta̱ ra mì kì kixi̱ síchjeén kjo̱bítsjen‑la̱ ko̱ mì kì tsa nda fì'ta‑la̱ ra kjo̱hixi̱. 'Koa̱á 'sín síkítsjen, tsò‑ní: tsa nda jcha̱xkén Nainá, ya̱á sa̱kó‑ná to̱n. Ra ji̱, kì 'koa̱á tjín kjoa̱ ra níkítsjin.
54006006	Kixi̱í kjoa̱, tseé kjo̱nda sakó‑la̱ xi̱ta̱ 'kia̱ nga bexkón Nainá, tsa 'kia̱ nga tsja tjín‑la̱ inìma̱‑la̱ mé ra tjín‑la̱.
54006007	Nga̱ ni̱mé ra ki'ché 'kia̱ nga kitsieén i̱ i̱sà'nde. Ti̱'koa̱á ni̱mé ra ko̱híke̱é 'kia̱ nga ki̱yé.
54006008	Tsa tjín‑ná tsajmì ra chineé ko̱ tsa tjín‑ná nikje ra tsjayeé, machjeén‑ní nga tsja 'se̱‑ná ko̱ kíjngo‑lá takén.
54006009	Tanga jñà xi̱ta̱ ra kjoa̱nchi̱ná mejèn‑la̱, nda mí be‑ni, ya̱á síkijne‑la̱ kjoa̱ ra 'cho tjín, koni tsa 'kia̱ jngo cho̱ kangi chi̱n. Jñà 'ñó ma mejèn‑la̱ kjoa̱ ra ni̱mé chjí‑la̱ ra 'cho síko̱‑ná. Tanga jñà kjoa̱ kìi̱ síkitsón ko̱ síjchijaá xi̱ta̱.
54006010	'Kia̱ nga to̱n matsjacheé, ya̱á ma'tsia̱‑ni kjoa̱ 'tse̱ jé ko̱ nga'tsì kjoa̱ ra 'cho tjióo̱n. Tjín i'ka xi̱ta̱ ra tà nga̱tjì‑la̱ tse to̱n mejèn‑la̱ 'se̱‑la̱, ijyeé tsincha'taxìn‑la̱ kjoa̱ ra makjiín‑ná a̱'ta 'tse̱ Cristo. 'Koa̱á 'sín ma‑ni nga ti̱jñà 'ñó i̱nchitsjá‑ila̱ kjo̱hi'in ijo‑la̱.
54006011	Tanga ngaji̱ ra xi̱ta̱‑la̱ Nainá 'mì‑li, ti̱se̱n'taxìn‑la̱ nga'tsì kjoa̱ kìi̱. Jè 'tin‑tji̱ngi‑la̱ ra kjo̱hixi̱. Jcha̱xkín Nainá. Nda katakjiín‑li a̱'ta 'tse̱ Cristo. Kata'se‑li kjo̱tsjacha. Tsejta katama inìma̱‑li nga ma‑li jchíñakji̱i, ko̱ indakjoa̱ ti̱kíjni inìma̱‑li.
54006012	Nda ti̱xkan‑tjì kjoa̱ ra makjiín‑ná a̱'ta 'tse̱ Cristo. Kì nìkíjna‑jìn ndi̱yá kixi̱ 'tse̱ kjo̱binachon ra mì fehe'ta ni̱ta kjiá‑nioo̱. Nga̱ kií xá kiìchja̱‑li Nainá. Ngaji̱ ijyeé ko̱'sín nda ki'tsì ndsa̱'bì 'kia̱ nga inìkixi̱yi 'én ra makjiín‑li a̱'ta 'tse̱ Cristo ya̱ ngixko̱n xi̱ta̱ ra kjìn ma‑ni nga kií'nchré.
54006013	'Ndi̱ 'ndi̱, jngo xá tíbiné‑la ya̱ ngixko̱n Nainá ra síkítsa̱jnakon ijye ni̱ta mé ra tjín, ti̱'koa̱ ya̱ ngixko̱n Jesucristo ra nda kitsjà tsa'ba nga isìkixi̱ya 'én nda‑la̱ 'kia̱ nga kiìchja̱ ya̱ ngixko̱n Poncio Pilato.
54006014	'Koa̱á 'sín tíbatexóma‑la, nda ti̱hitjasìn kjo̱téxoma kìi̱; kì ni̱mé nikaatjìya‑la̱ mé‑ni nga mì ko̱chrjengi‑li xi̱ta̱ skanda 'kia̱ nga kj'i̱í india‑ni Jesucristo ra tíjna ítjòn‑ná.
54006015	'Kia̱ nga ki̱jchò ni̱chjin‑la̱, jè Nainá, 'koa̱á 'sín si̱hitjasòn ijye kjoa̱ kìi̱. Nga̱ ta jè ta̱jngoó‑ni ra 'ñó tíbatéxoma ko̱ nga tse kjo̱nda tíjnajin ra jè. Jé tíjna ítjòn‑la̱ jñà ra xi̱ta̱xá ítjòn títsa̱jna, ti̱'koa̱ tíjna ítjòn‑la̱ jñà ra xi̱ta̱ ítjòn títsa̱jna.
54006016	Ta̱jngoó Nainá ra xá ko̱'sín tíjna‑ni nga mì kì biya. Ya̱á tíjnajin kjoa̱hisen ñánda̱ nga mì yá ra ko̱ma ki̱jchò ka'ta‑la̱. Ni̱ kjè sa jngo xi̱ta̱ be, ni̱ mì kì tjí'nde‑la̱ nga ske̱. Nainá, kji'tá ni̱chjin jeya katijna. Kata'yaxkón kjo̱téxoma‑la̱ ni̱ta kjiá‑nioo̱. Ko̱'sín katama.
54006017	Jñà xi̱ta̱ nchi̱ná ra tjín i̱ i̱sà'nde, 'koa̱á 'sín 'ñó tì'tin: kì bá'nga‑la̱ ikon. Kì ya̱ ma'ñó'ta ikon kjoa̱nchi̱ná ra tjín‑la̱ ra tà ndi̱to̱n fehe'ta. Jè katama'ñó'ta ikon Nainá ra tíjnakon, nga̱ jé tsjá ijye‑ná ra machjeén‑ná, skanda síkatoné‑la̱ mé‑ni nga ko̱ kjo̱tsja‑ná si̱chjeén tsajmì ra tsjá‑ná.
54006018	Ko̱'tìn‑la̱, kjo̱nda kata'sín. Kata'se‑la̱ kjoa̱nchi̱ná ya̱ ngixko̱n Nainá a̱'ta 'tse̱ kjo̱nda ra 'si̱in. Kì kjo̱xkon fí'ká, ngi ko̱ó inìma̱‑la̱ katatsjá i̱tsé‑la̱ xákjién mé ra tjín‑la̱.
54006019	Tsa ko̱'sín si̱hitjasòn ni̱chjin 'ndi̱ 'ndi̱, 'se̱é‑la̱ kjoa̱nchi̱ná ra mì kì fehe'ta 'kia̱ nga ijye títsa̱jna ya̱ ngixko̱n Nainá. Ti̱'koa̱á tjábé‑la̱ kjo̱nda ra ngi 'tse̱ kjo̱binachon.
54006020	Ngaji̱ Timoteo, nda ti̱hitjasìn 'én nda‑la̱ Nainá ra ji̱ kjonga̱tsji. Kì jñà na'yá‑la̱ 'én ndiso ra nìmé chjí‑la̱, ko̱ kì jñà nisin‑la̱ kjoa̱ ra chitiya‑ná 'tse̱ kjo̱chji̱ne̱ ra 'én ndiso.
54006021	Tjín i'ka xi̱ta̱ ra ko̱tjín kjo̱bítsjen fìtji̱ngi‑la̱. 'Koa̱á ma‑ni mincha'taxìn‑la̱ kjoa̱ ra makjiín‑ná a̱'ta 'tse̱ Cristo. Nainá katasíchikon'tin‑li. Ko̱'sín katama.
55001001	'A̱n Pablo, tíbindá‑la̱ xa̱jo̱n ra̱kìi̱, 'a̱n ra ko̱'sín tsikíxáya‑na Jesucristo koni 'sín nga kjomejèn‑la̱ Nainá. 'Koa̱á 'sín kitsjà tsa'ba Nainá nga kíjnakoón inìma̱‑ná ra a̱'ta 'tse̱ Cristo Jesús.
55001002	Ngaji̱ Timoteo ra 'ñó matsjake̱‑la koni tsa i'ndí‑na̱ xin‑la, Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑li kjo̱nda, katamahi̱ma̱ke‑li, kata'se‑la̱ kjo̱'nchán a̱jin inìma̱‑li.
55001003	'Kia̱ nga bítsjen‑na ra a̱'ta tsa̱ji nga kji'tà ni̱chjin, ko̱ ni̱chjin ko̱ ni̱tje̱n chjà'tà‑la̱ Nainá nga tsja‑la̱ kjo̱nda, nga ngi tsjeé tjín kjo̱bítsjen‑na̱ nga bexkóo̱n koni 'sín kijtsexkón jñà xi̱ta̱ jchínga‑na̱.
55001004	'Kia̱ nga bítsjen‑na kjoa̱ 'tse̱ ndáxkìn, sí mejèn‑na nga ska̱jieén mé‑ni nga ko̱tsja‑ila̱ inìma̱‑na̱.
55001005	Bítsjeén‑na nga ngi ndaá makjiín‑li ra a̱'ta 'tse̱ Cristo koni 'sín kjokjiín ítjòn‑la̱ na̱hí'xtín‑li ra 'mì Loida ko̱ jè Eunice ra a̱má‑li ma. 'A̱n, 'koa̱á 'sín kixi̱ tjíjin‑na nga ti̱'koa̱á ngaji̱ nda makjiín‑li.
55001006	Kií ko̱'sín tísíkítsjen‑la nga isa̱ nda ti̱chjiín kjo̱tjò ra kitsjà‑li Nainá nga nda ti̱xá‑la̱, jè kjo̱tjò ra itjábé‑li 'kia̱ nga 'a̱n tsakasón‑la ndsa̱.
55001007	Nainá, mì tsa inìma̱ ra tsakjón kitsjá‑ná. Jé kitsjá‑ná Inìma̱ Tsje‑la̱ ra tsjá‑ná nga'ñó, tsjá‑ná kjo̱tsjacha, ti̱'koa̱ tsjá‑ná kjo̱bítsjen kó'sín 'sie̱én nga kixi̱ si̱jché ijo‑ná.
55001008	Kií nga̱tjì‑ila̱, kì masabà‑li nga nakjoáki̱i xi̱ta̱ a̱'ta 'tse̱ Jesucristo ra tíjna ítjòn‑ná. Ti̱'koa̱ kì masabà‑li ra a̱'ta tsa̱'a̱n nga nda̱yá tíjna'ya tà nga̱tjì‑la̱ nga ya̱ síxá'ta‑la̱ Na̱'ín‑ná. Ti̱kjiín‑ko̱‑ná kjo̱hi'in ra a̱'ta 'tse̱ 'én nda‑la̱ Cristo. Jé Nainá tsjá‑li nga'ñó ra ko̱chjeén‑li.
55001009	Nainá, ijyeé tsachrjekàjin‑ná kjo̱hi'in. Kií xá kiìchja̱‑ná nga tsje si̱jché ijo‑ná. Mì tsa kií‑ni nga nda ki'nié. Ki‑ní nga ko̱'sín kjomejèn‑la̱ Nainá, ti̱'koa̱ kitsjá‑ná kjo̱nda‑la̱ ra a̱'ta 'tse̱ Cristo skanda ti̱'sa̱ tjà'tsin‑la̱ kjoa̱, 'kia̱ nga ti̱kje sinda i̱sà'nde.
55001010	'Ndi̱ 'ndi̱, Nainá ijyeé tsakón kjo̱nda‑la̱ nga ijye 'ji Jesucristo ra bachrjekàjin‑ná kjo̱hi'in. Tsjahíxín‑ná nga'ñó‑la̱ kjo̱biya. Ra a̱'ta 'tse̱ 'én nda‑la̱ Cristo, tsakón‑ná kjo̱binachon ti̱'koa̱ tsakón‑ná nga mì tsa jngó kjá ki̱yé ni̱ta kjiá‑nioo̱.
55001011	Nainá, 'a̱án isìnga̱tsja‑na xá ra̱kìi̱ nga 'a̱n kichjàya 'én nda‑la̱ Cristo. Tsikíxáya‑na a̱'ta 'tse̱ xá‑la̱ nga 'a̱n kokon‑yá‑la̱ jñà ra mì tsa xi̱ta̱ judío.
55001012	Tà nga̱tjì‑la̱ 'én ra 'a̱n chjàya tseé kjo̱hi'in tísikjiáa̱n. Tanga mì kì masabà‑na. Ijyeé tjíjin‑na nga a̱'ta 'tse̱ Cristo makjiín‑na. Ti̱'koa̱á ndaá tjíjin‑na nga ta̱ jngoó jè Nainá tjín‑la̱ nga'ñó nga nda si̱ìkinda̱ jè xá ra 'a̱n isìnga̱tsja‑na skanda jè ni̱chjin 'kia̱ nga kj'i̱í india‑ni Jesucristo.
55001013	Nda tijin‑takìn 'én nda ra 'a̱n tsakon‑yá‑la koni 'sín tjín 'én ra makjiín‑ná ko̱ kjo̱tsjacha ra tjín‑ná nga Cristo titsa̱jnake̱é.
55001014	Nda ti̱hitjasìn xá ra nda tjín ra ji̱ kjonga̱tsji. Jé ko̱si̱ko̱‑li Inìma̱ Tsje‑la̱ Nainá ra tíjnajin inìma̱‑ná.
55001015	Ijyeé tjíjin‑li, nga'tsì ra títsa̱jna ya̱ nangi Asia, ijyeé kitsjin‑tákon‑na, koni jè Figelo ko̱ Hermógenes.
55001016	Nainá katahi̱ma̱ke xi̱ta̱ ra tjíhijyo ya̱ ni'ya‑la̱ Onesíforo. Kjìn 'ka̱ 'ji síje ikon‑na. Mì kì kjosabà‑la̱ ni̱'sín nda̱yá tíjna̱'ya.
55001017	Tà isa̱á, 'kia̱ nga 'ji i̱ Roma 'ñó tsakátsji‑na skanda nga isakò‑la̱ ñánda̱ tíjna̱.
55001018	Na̱'ín‑ná katahi̱ma̱ke jè Onesíforo 'kia̱ nga ki̱jchò ni̱chjin‑la̱ Nainá. Ngaji̱ ijyeé nda tjíjin‑li, ndaá tsasìko̱‑ná ya̱ Éfeso.
55002001	Ngaji̱ Timoteo ra koni tsa i'ndí‑na̱ xin‑la, 'ti̱ nga'ñó‑la̱ ijo‑li a̱'ta 'tse̱ kjo̱nda ra tsjá Jesucristo nga jè titsa̱jnake̱é.
55002002	Jè 'én ra kina'yá‑ná 'kia̱ nga kíchjàya ya̱ ngixko̱n xi̱ta̱ ra kjìn ma‑ni nga kií'nchré, ta̱kón‑ya‑la̱ ra xi̱ta̱ kixi̱ ra nda ko̱ma‑te‑la̱ ko̱kòn‑ya‑la̱ xi̱ta̱ ra kj'ií.
55002003	Ngaji̱ Timoteo, ti̱kjiín‑ko̱‑ná kjo̱hi'in nga nda tji'mi'ta‑la̱ Jesucristo koni jngo chíchàn ra síkjiín kjo̱hi'in.
55002004	Jngo xi̱ta̱ ra chíchàn tísíhitjasòn, mì kì tjí'nde‑la̱ nga kj'ií xá ska̱ájin ra tjín ya̱ i̱sà'nde, tjíné‑la̱ nga ya̱ si̱hitjasòn‑la̱ jè ra kitsjà xá‑la̱ mé‑ni nga nda kíjnako̱‑ni.
55002005	'Koa̱á ti̱'sín tjín a̱'ta 'tse̱ xi̱ta̱ ra síská. Tsa mì kì kixi̱ síská koni 'sín tjín kjo̱téxoma‑la̱ ra maská, mì kì tjábé‑la̱ chjí‑la̱.
55002006	Jè xi̱ta̱ ra bínè‑la̱ ijo‑la̱ nga nda síxá nga bítje̱ tsajmì tjé, 'kia̱ nga ijye majchá tsajmì, jé tjábé ítjòn chiba‑la̱ tsajmì ra majchá koni chjí‑la̱.
55002007	Ti̱kítsjin koni 'sín tíxin‑la. Jè Na̱'ín‑ná isa̱á nda si̱ichi̱ya‑la̱ kjo̱bítsjen‑li.
55002008	Ti̱kítsjin a̱'ta 'tse̱ Jesucristo jè ra jaáya‑ila̱ ya̱ a̱jin‑la̱ mi'ken, ra ya̱ nchrabá‑ni tje̱‑la̱ xi̱ta̱xá ítjòn ra tsi'kìn David. 'Koa̱á 'sín tsò 'én nda‑la̱ Cristo ra 'a̱n chjàya.
55002009	Tà nga̱tjì‑la̱ 'én nda‑la̱ Cristo ra 'a̱n chjàya, kjo̱hi'iín tísikjiáa̱n, skanda na'ñó ki̱cha̱á tjí'tá'ñó‑na nga tíjna̱'ya nda̱yá koni jngo xi̱ta̱ ra 'ñó 'tse̱n. Tanga jè 'én‑la̱ Nainá mì tsa ya̱ tjí'tá'ñó ya̱ a̱ya nda̱yá.
55002010	Ta kií nga̱tjì‑la̱ nga ko̱'sín tísikjiáa̱n kjo̱hi'in nga kjo̱nda 'tse̱ xi̱ta̱ ra xá tsjahíjin‑ni Nainá, mé‑ni nga ti̱'koa̱á ki̱tjokajin‑ni kjo̱hi'in ra a̱'ta 'tse̱ Cristo Jesús; 'se̱é‑la̱ kjoa̱jeya ra mì kì fehe'ta ni̱ta kjiá‑nioo̱.
55002011	'Én kìi̱, 'én kixi̱‑ni nga tsò: Nga ya̱ 'ken‑ke̱é Cristo, ti̱'koa̱á ya̱á ki̱tsa̱jnakon‑ke̱é.
55002012	Tsa chíkjoa̱‑ná kjo̱hi'in ra ska̱jieén, ti̱'koa̱á ya̱á ko̱texomake̱é Cristo. Tsa kixé; mì kì bexkon, jè, 'koa̱á ti̱'sín ki̱tso̱‑ná; mì kì bexkon‑no ra jiòn.
55002013	Tsa mì kì si̱hitjasén 'én ra nakjé, tanga ra jè Nainá si̱hitjasòn 'én ra chja̱. Mì kì ko̱ma si̱ìkaatjìya‑la̱ 'én‑la̱ ra jè.
55002014	Ti̱kítsjen‑la̱ kjoa̱ kìi̱. Ti̱nákjoa̱ki̱i ya̱ ngixko̱n Nainá mé‑ni nga mì ta jñá koa̱atiya‑ni kjoa̱ 'tse̱ 'én. Jè kjoa̱ ra chitiya‑ni ni̱mé chjí‑la̱. Ta isa̱á síkitsón xi̱ta̱ ra 'nchré‑la̱.
55002015	'Ñó nda tinè‑la̱ ijo‑li mé‑ni nga nda ki̱jna‑ni ya̱ ngixko̱n Nainá. Nì mé ra ko̱sabà‑li nga ndaá tjín xá‑li ko̱ nga ndaá bakon‑yi 'én kixi̱‑la̱ Cristo.
55002016	Kì taxki̱ nakjoá‑jìn 'én ra mì kì sasén‑la̱ Nainá, ra nì mé chjí‑la̱. Jñà xi̱ta̱ ra ko̱'sín chja̱, tà isa̱á 'ñó mincha'taxìn-isa‑la̱ Nainá.
55002017	Jñà 'én ra 'cho tsò, 'koa̱á 'sín jngoya‑la̱ koni 'chin ra fi'ndojno‑ni ijo‑ná. 'Koa̱á 'sín chja̱ jè Himeneo ko̱ Fileto,
55002018	nga̱ ijyeé tsincha'taxìn‑la̱ ra kjoa̱kixi̱ nga tsò: jè kjoa̱ ra faháya‑la̱ mi'ken ijyeé tsato‑ní. 'Koa̱á ma‑ni nga sískáya i'ka‑la̱ xi̱ta̱ kjoa̱ ra makjiín‑la̱.
55002019	Tanga Nainá ijyeé tsikíjna'ñó tjà'tsin jngo kjoa̱ ra kixi̱ tíjna ñánda̱ nga tjí'ta 'én ra tsò: “Nainá be‑ní yá xi̱ta̱‑ni ra 'tse̱”; ti̱'koa̱ tsò: “Nga'tsì ra tsò: xi̱ta̱‑la̱ Cristo‑ná, katincha'taxìn‑la̱ kjoa̱ ra 'cho tjióo̱n.”
55002020	Jngo ni'ya ra je 'kioo̱, tjín tsajmì ra oro ko̱ plata. Ti̱'koa̱á tjín tsajmì ra yá, ko̱ ra ni'nde. Tjín tsajmì ra ni̱chjin nchijòn machjeén, ko̱ tjín ra tà 'kia̱ machjeén 'kia̱ nga nda tíma.
55002021	Tsa si̱tsjeé kjo̱bítsjen‑ná nga ki̱ncha'taxín‑lá kjoa̱ ra 'cho tjióo̱n, 'koa̱á 'sín si̱ìchjeén‑ná Nainá koni jñà tsajmì tsje ra tà 'kia̱ machjeén 'kia̱ nga nda tíma, nga titsa̱jnandeé nga si̱hitjasén ni̱ta mé xá‑la̱ Nainá ra nda tjín.
55002022	Ngaji̱ Timoteo, ti̱se̱n'taxìn‑la̱ kjo̱bítsjen ra 'cho tjióo̱n koni 'sín síkítsjen ra i̱xti. Kií 'tin‑tji̱ngi‑la̱ kjo̱hixi̱, ko̱ kjoa̱ ra makjiín‑ná a̱'ta 'tse̱ Cristo, ko̱ kjo̱tsjacha, ko̱ kjo̱'nchán-tákon. Ko̱'sín 'tin‑tji̱ngi‑la̱ kjoa̱ kìi̱, ko̱ xi̱ta̱ ra tsje tjín inìma̱‑la̱ nga chja̱'ta‑la̱ Nainá.
55002023	Kì jñà kjoa̱ táhijín nisin‑la̱ ra ni̱mé chjí‑la̱. Ijyeé nda tjíjin‑li kjoa̱ kìi̱, tà síkjaán‑kjoó‑ni xi̱ta̱.
55002024	Jngo chi̱'nda‑la̱ Nainá mì kì machjeén nga ya̱ ska̱ájin ñánda̱ kjaán‑kjo xi̱ta̱. Ndaá katasíko̱ ijye nga'tsì xi̱ta̱. Katijnanda nga ko̱kòn‑ya 'én‑la̱ Nainá. Katachíkjoa̱‑la̱ inìma̱‑la̱ ni̱'sín tà mé kjoa̱ ra ko̱ka̱ma'tin.
55002025	Ko̱ó kjo̱nda‑la̱ katasíkixi̱ya jñà ra xi̱ta̱ kondra̱, tsa kií ni̱chjin Nainá tsjá‑isa‑la̱ ni̱chjin nga si̱íkájno‑ni jé‑la̱, nga mì ti̱ jé koa̱àtsji‑ni, mé‑ni nga ko̱kjiín‑la̱ a̱'ta 'tse̱ kjo̱hixi̱.
55002026	'Kia̱ nga tjá'xa̱ngi‑ni xko̱n, ko̱maá ki̱tjokajin‑ni ya̱ kjoa̱ chònda̱cha̱‑la̱ xi̱ta̱‑ni̱í ya̱ ñánda̱ nga tjí'tá'ñó‑la̱, nga mejèn‑la̱ ko̱'sín si̱hitjasòn‑la̱ koni 'sín mejèn‑la̱ ra jè.
55003001	Ngaji̱ Timoteo, katasijin‑li jè ni̱chjin 'kia̱ nga ijye tímachraña nga kj'i̱í india‑ni Jesucristo, kjín sko̱ya kjoa̱ 'se̱ ra mì kì nda tjín.
55003002	Jñà xi̱ta̱ ra 'se̱, tà jñá ijo‑la̱ 'ñó si̱ìsin‑la̱, jé to̱n 'ñó ko̱tsjake, jñá ijo‑la̱ isa̱ nda si̱ìkítsa̱jna, xi̱ta̱ 'nga ikoón ko̱ma, 'ñó ki̱chja̱jno‑la̱ Nainá ko̱ xi̱ta̱, mì kì kji̱'nchréhijon‑la̱ xi̱ta̱ jchínga‑la̱, mì kì ko̱ma‑la̱ tsjá ngajo‑ni kjo̱nda, mì kì ske̱xkón Nainá.
55003003	Mì kì ko̱tsjake xákjín, jngó kjá mì kì si̱ije‑la̱ ikon, 'én ndisoó koa̱ànè‑la̱ xákjín, mì kì si̱ìkinda̱ ijo‑la̱ mé kjoa̱ ra 'si̱in, xi̱ta̱ cho̱ó ko̱ma, kondra̱á ki̱ji̱‑la̱ kjoa̱ ra nda tjín,
55003004	kondra̱á ki̱ji̱‑la̱ xi̱ta̱ ra nda báko̱, mì tsa ítjòn si̱íkítsjen mé kjoa̱ ra 'si̱in, 'ñó 'nga ikon ko̱ma, jé ko̱tsjake kjoa̱ ra sasén‑la̱ ijo‑la̱, mì kì ko̱tsjake Nainá.
55003005	'Koa̱á 'sín 'si̱in koni tsa bexkón Nainá, tanga mì kì tsjá'nde nga jè nga'ñó‑la̱ Nainá si̱íxájin inìma̱‑la̱. Kì jñà nisin‑la̱ xi̱ta̱ kìi̱.
55003006	Jñà xi̱ta̱ kìi̱, bátsji'nde‑la̱ nga 'faha'sen ya̱ ni'ya‑la̱ íchjín ra mì kì bexkón ijo‑la̱ ko̱ ra tse jé tjín‑la̱ nga ma konda̱cha̱‑la̱. Íchjín kìi̱, ya̱á fìtji̱ngi‑la̱ kjoa̱ ra isa̱ 'cho tjín koni 'sín síjé ijo‑la̱.
55003007	Kji'tá ni̱chjin i̱nchikotá'yá 'én xi̱tse̱, tanga ni̱jngo ni̱chjin bijchótji̱ngi‑la̱ kjo̱bítsjen‑la̱ nga machi̱ya‑la̱ ra kjo̱hixi̱.
55003008	Jñà xi̱ta̱ kìi̱, 'koa̱á ti̱'sín mincha ikon‑la̱ ra kjo̱hixi̱ koni 'sín ki'sìn xi̱ta̱ ra tsi'kìn Janes ko̱ Jambres nga tsincha ikon‑la̱ Moisés. Xi̱ta̱ kìi̱, jngó kjá 'cho tjín kjo̱bítsjen‑la̱. Bitjongi‑ní ya̱ ngixko̱n Nainá nga mì kì makjiín‑la̱ ra kjo̱hixi̱.
55003009	Tanga mì kì si̱ìkijne. Ki̱jchó ni̱chjin nga ske̱ ijye xi̱ta̱ kjoa̱ chi̱koán‑la̱. 'Koa̱á 'sín jcha̱'tín‑la̱ koni jè Janes ko̱ Jambres.
55003010	Tanga ra ji̱ Timoteo, 'koa̱á 'sín tji'mìtji̱ngi‑la̱ koni 'sín tsakon‑yá‑la, koni 'sín tísíjchá ijo‑na̱, koni 'sín tjín kjo̱bítsjen‑na̱ mé kjoa̱ ra tífìtji̱ngi‑la̱. 'Koa̱á ti̱'sín makjiín‑li koni 'sín makjiín‑na a̱'ta 'tse̱ Cristo. 'Koa̱á 'sín tse tíjna inìma̱‑li ko̱ tjín‑li kjo̱tsjacha koni ra 'a̱n. 'Koa̱á ti̱'sín chíkjoa̱ ijye‑li ni̱ta mé kjoa̱‑nioo̱ koni 'a̱n.
55003011	Tjíjin‑li kó'sín ísikjiáa̱n kjo̱hi'in a̱'ta 'tse̱ Cristo ko̱ kó'sín mahatji̱ngi‑na xi̱ta̱ kondra̱, koni 'sín kjomà'tiaa̱n ya̱ ján na̱xi̱ndá Antioquía, Iconio ko̱ Listra. ¡Taxki̱ ndaá tsahatji̱ngi‑na xi̱ta̱, tanga jè Na̱'ín‑ná tsachrjejin ijyeé‑na nga'tsì kjoa̱ kìi̱!
55003012	Kixi̱í kjoa̱, nga'tsì xi̱ta̱ ra mejèn‑la̱ ske̱xkón Cristo Jesús, 'koa̱á ti̱'sín 'se̱‑la̱ kondra̱ nga koa̱àtji̱ngi‑la̱.
55003013	Tanga jñà xi̱ta̱ ra 'cho 'sín, ra konda̱cha̱, kji'tá ni̱chjin, nga sa 'ñó sa 'ñó 'cho 'si̱in nga sko̱ónda̱cha̱, ti̱'koa̱ jchónda̱cha̱á‑te‑la̱ ra jñà.
55003014	Tanga ra ji̱, ndaá kixi̱ tiki̱i jñà kjoa̱ ra ichitá'yí ra ijye ko̱'sín nda kjokjiín‑li. Ijyeé tjíjin‑li yá ra tsakón‑ya‑li.
55003015	Skanda ti̱'kia̱á‑ní nga ndí ti i̱tsé 'ki, nga 'yaxkin Xa̱jo̱n Tsje ra tjí'ta 'Én‑la̱ Nainá, jè ra ma‑la̱ si̱ìchji̱ne̱‑li kó'sín kítjo̱kajin kjo̱hi'in nga makjiín‑li a̱'ta 'tse̱ Cristo Jesús.
55003016	Nga'tsì 'én ra tjí'ta Xa̱jo̱n‑la̱ Nainá, kjo̱bítsjen 'tse̱ Nainá‑ní. 'Koa̱á 'sín machjeén nga bakón‑ya‑ná, nga síkatsíjen‑ná kjoa̱'cho ra 'nié, nga síkixi̱yanda‑ná, nga bakón‑ya‑ná kó'sín kixi̱ si̱jché ijo‑ná,
55003017	mé‑ni jién ra xi̱ta̱‑la̱ Nainá 'mì‑ná jngo kjá nda ki̱tsa̱jnandeé nga si̱hitjasén ijyeé nga'tsì kjoa̱ ra nda tjín.
55004001	'Ñó tíbiné‑la ya̱ ngixko̱n Nainá ko̱ Jesucristo ra tíjna ítjòn‑ná jè ra jeya kj'i̱í india‑ni koni xi̱ta̱xá ítjòn nga ki̱ìndajín‑la̱ xi̱ta̱ ra títsa̱jnakon ko̱ ra ijye 'ken.
55004002	Ti̱nákjoa̱yi 'én nda‑la̱ Cristo. Ti̱jnandi nga ki'ta ni̱chjin ni̱ta kó chon. Ko̱'tìn‑la̱ xi̱ta̱ 'kia̱ nga 'cho 'si̱in; nda ti̱kixi̱yi; tì'tin nga 'ñó ka'té‑la̱ ikon. 'Kia̱ nga ko̱'sín 'si̱in, 'ñó 'tè‑la̱ inìma̱‑li ti̱'koa̱ ko̱ó kjo̱nda‑li ta̱kón‑ya‑la̱.
55004003	Ki̱jchó ni̱chjin nga jñà xi̱ta̱ mì ti̱ kì ko̱kjiín‑la̱ nga kji̱'nchré 'én nda ra kixi̱ tjín ra jién bakon‑yeé a̱'ta 'tse̱ Cristo. Tà isa̱á kjín maestro koa̱àtsji ra ko̱'sín ko̱kòn‑ya‑la̱ koni 'sín jñà mejèn‑la̱ nga kji̱'nchré.
55004004	Ki̱ncha'taxìn‑la̱ ra kjo̱hixi̱, ko̱ jñá ki̱ji̱'ta‑la̱ ra taxki̱ kuendo̱ 'tse̱ xi̱ta̱ jchínga ra mì tsa kixi̱ kjoa̱.
55004005	Tanga ji̱ Timoteo, inda 'tè‑la takìn ni̱ta mé kjoa̱‑nioo̱, ti̱kjiín kjoa̱ 'tse̱ kjo̱hi'in, kií xá 'ti̱ìn nga ti̱ka'bísìn 'én nda‑la̱ Cristo, nda ti̱hitjasìn xá ra ji̱ kjonga̱tsji.
55004006	'A̱n, ijyeé títsja‑ná ijo‑na̱ koni jngo kjo̱tjò 'tse̱ Nainá. Ijyeé ijchó ni̱chjin‑la̱ nga ki̱yáa̱.
55004007	Ijyeé nda kískajàn‑tjìa̱ xá‑la̱ Cristo; ijyeé nda ísihitjásòo̱n xá ra 'a̱n kjonga̱tsja; ndaá tsakáti̱jnako̱ jè 'én ra 'a̱n makjiín‑na a̱'ta 'tse̱ Cristo.
55004008	'Ndi̱ 'ndi̱, jè Cristo ra xi̱ta̱xá kixi̱ tíjna, tíjnatjò jngo‑la̱ koròna̱ ján ngajmi ra 'a̱n tsjá‑na tà nga̱tjì‑la̱ nga kixi̱ tsakáti̱jnako̱. 'Kia̱ nga kj'i̱í india‑ni ra jè, mì tsa tà 'a̱n ra tjábé‑na, ti̱'koa̱á tjábé‑te‑la̱ nga'tsì ra tjíjngo ikon nga i̱nchikoñá‑la̱ Na̱'ín‑ná.
55004009	Ti̱xátíyi nga ndi̱to̱n nchrabájchon‑ná.
55004010	Nga̱ jè Demas, ijyeé kitsjin‑tákon‑na. Jè 'ñó matsjake kjoa̱ ra tjín i̱ i̱sà'nde. Ya̱á kijì ya̱ na̱xi̱ndá Tesalónica. Crescente, ya̱á kijì nangi Galacia, ko̱ jè Tito ya̱á kiì nangi Dalmacia.
55004011	Tà jé Lucas tíjnako̱‑na. 'Kia̱ nga kji̱nchrabì, tjáha̱jchatí Marcos, nchrabáki̱i. I̱í ko̱chjeén‑na a̱'ta 'tse̱ xá ra tí'siaa̱n.
55004012	Jè Tíquico, ya̱á ísikásée̱n Éfeso.
55004013	'Kia̱ nga kji̱nchrabì, 'jcha̱‑ná katò‑na̱ ra tsakajná ya̱ na̱xi̱ndá Troas ya̱ ni'ya‑la̱ Carpo. 'Jcha̱‑ná jñà xa̱jo̱n‑na̱, tanga jñà ra isa̱ 'ñó 'ñó machjeén nga 'jcha̱‑ná, jñá ra chrja̱ba̱ kjòo̱n.
55004014	Alejandro, jè ra chji̱ne̱ ki̱cha̱, 'ñó 'cho tjín kjoa̱ ra tísíko̱‑na. Nainá katatsjá‑la̱ kjo̱hi'in tà nga̱tjì‑la̱ kjoa̱ ra tí'sín.
55004015	Ngaji̱ Timoteo, ti̱kondi̱i ijo‑li a̱'ta 'tse̱ xi̱ta̱ ra̱kìi̱. 'Ñó kondra̱ fì‑la̱ 'én ra bakon‑yeé.
55004016	'Kia̱ nga isindajín ítjòn‑na ya̱ ngixko̱n xi̱ta̱xá, ni̱yá ra tsasìko̱‑na. Nga'tsì xi̱ta̱ kitsjin-takón‑na. Kì kinda̱ 'sín Nainá kjoa̱ kìi̱.
55004017	Tanga jè Na̱'ín‑ná tsasìko̱ó‑na. Kitsjá‑na nga'ñó mé‑ni nga kjomà kíchjàjin‑la̱ jñà xi̱ta̱ jè 'én nda‑la̱ Cristo. 'Koa̱á 'sín kjomà‑ni nga kií'nchré ijye ra mì tsa xi̱ta̱ judío. Nainá tsasìko̱‑na nga mì tsa ti̱'kia̱ ki'tsì‑na kjo̱hi'in nga ngi ini'ken‑na. 'Koa̱á 'sín kjomà‑ni nga tsato, nga mì ya̱ isìkàtje̱n‑jin‑na jñà xi̱ta̱ ya̱ ñánda̱ nga kitse xa.
55004018	Na̱'ín‑ná ko̱si̱ko̱‑na a̱'ta 'tse̱ nga'tsì kjoa̱ ra 'cho tjióo̱n. Ko̱ i̱ko̱ó‑na ñánda̱ nga tíbatéxoma ján ngajmi. Nainá, kata'se‑la̱ kjoa̱jeya ni̱ta mé nó ko̱ ni̱ta mé ni̱chjin‑nioo̱. Ko̱'sín katama.
55004019	Ti̱hixo'tì jè Prisca ko̱ Aquila ko̱ xi̱ta̱ ra tjíhijyo ni'ya‑la̱ Onesíforo.
55004020	Erasto, ya̱á tsikijna ya̱ na̱xi̱ndá Corinto. Jè Trófimo, ján isíkíjna na̱xi̱ndá Mileto. Kiya‑ní, mì tsa nda tíjna.
55004021	Ti̱xátíyi nga ndi̱to̱n nchrabájchon‑ná 'kia̱ nga ti̱kje 'fiì ni̱chjin‑la̱ cho̱ 'nchán. Tísíhixo'tà‑li jè Eubulo, Pudente, Lino ko̱ Claudia, ko̱ nga'tsì xi̱ta̱ ra 'ndsé chibé.
55004022	Jè Jesucristo ra tíjna ítjòn‑ná katijnako̱‑li. Nga'tsì‑no kata'se‑no kjo̱nda‑la̱. Ko̱'sín katama.
56001001	'A̱n Pablo, ra chi̱'nda‑la̱ Nainá ma. Ti̱'koa̱á 'a̱án tsikíxáya‑na Jesucristo mé‑ni nga ko̱kjiín‑la̱ a̱'ta 'tse̱ jñà xi̱ta̱ ra xá jè Nainá tsjahíjin‑ni, ti̱'koa̱ ske̱ ra kjo̱hixi̱ nga ko̱ma‑la̱ ske̱xkón Nainá.
56001002	'Koa̱á 'sín ko̱ma tà nga̱tjì‑la̱ nga tjíjngo ikon nga i̱nchikoñá‑la̱ nga 'se̱‑la̱ kjo̱binachon inìma̱‑la̱ ni̱ta mé ni̱chjin‑nioo̱, koni 'sín ijye kitsjà tsa'ba Nainá skanda 'kia̱ nga ti̱kjè sinda i̱sà'nde. Nainá mì tsa 'én ndiso chja̱.
56001003	'Kia̱ nga ijye ijchò ni̱chjin, Nainá ra bachrjekàjin‑ná kjo̱hi'in isikatsíjeén 'én‑la̱ a̱'ta 'tse̱ 'én nda‑la̱ Cristo ra ko̱'sín chjàya ko̱ 'koa̱á 'sín kitsjà kjo̱hixi̱ nga 'a̱n isìnga̱tsja‑na xá ra̱kìi̱.
56001004	Ngaji̱, Tito, ra koni tsa i'ndí‑na̱ xin‑la nga ngásòn makjiín‑ná a̱'ta 'tse̱ Cristo, tísikásén‑la xa̱jo̱n jè. Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑la kjo̱nda ko̱ kjo̱'nchán ya̱ a̱jin inìma̱‑li.
56001005	Kií xá ya̱ isíkíjna‑la ján nangi Creta nga ji̱ si̱kixi̱yi xá ra chija'ta‑isa. 'Koa̱á ti̱'sín kítsja‑la kjo̱téxoma nga ki̱nchandi xi̱ta̱ jchínga ra si̱ìkinda̱ na̱xi̱ndá‑la̱ Nainá nga jngó jngó na̱xi̱ndá.
56001006	Xi̱ta̱ jchínga ra si̱hitjasòn xá, jñá‑ní ra nda i̱nchisíjchá ijo‑la̱ nga mì tsa yá ra 'cho tsò‑la̱; ra jngo ma‑ni chjo̱ón‑la̱. Ko̱ jñà i̱xti‑la̱ machjeén‑ní nga nda katakjiín‑la̱ a̱'ta 'tse̱ Cristo. Mì kì nda tjín tsa yá ra ki̱tso̱‑la̱ nga kjoa̱ 'tse̱ i̱sà'ndeé tjímajin ko̱ nga mì ma‑la̱ 'nchréhijon.
56001007	Jè xi̱ta̱ ra síkinda̱ na̱xi̱ndá‑la̱ Nainá ra xá‑la̱ Nainá síhitjasòn, machjeén‑ní nga nda 'si̱in, mé‑ni nga mì yá ra 'cho ki̱tso̱‑la̱. Mì kì tjínè‑la̱ nga 'nga ikon ko̱ma; mì kì tjínè‑la̱ nga taxki̱ ko̱jti‑la̱; nga xán ko̱hijtako̱; nga xi̱ta̱ ska̱jàn‑ko̱; ko̱ mì kì tjí'nde tsa to̱n chijé ko̱tsjake.
56001008	Ta isa̱á ndaá katasísin‑la̱ xi̱ta̱ ra bijchójkon. Jé katamatsjake kjoa̱ ra nda tjín. Indakjoa̱ ká'té‑la̱ ikon. Kixi̱ katijnako̱ xi̱ta̱. Tsje katasíjchá ijo‑la̱ ya̱ ngixko̱n Nainá; nda katasíkinda̱ ijo‑la̱ nga mì taxki̱ 'si̱in.
56001009	Nda kjón kátíjin ikon 'én kixi̱ koni 'sín ki'sena̱jmí‑la̱, mé‑ni nga ko̱ 'én nda ra bakón‑ya ko̱ma ki̱ì'tin‑ni xi̱ta̱ nga 'ñó ká'té‑la̱ ikon, ti̱'koa̱á ko̱ma si̱ikixi̱ya ra kondra̱ fì‑la̱ jè ra kjo̱hixi̱.
56001010	Tà nga̱tjì‑la̱, tjín jchán xi̱ta̱ ra tájajín tjín inìma̱‑la̱ nga bakón‑ya 'én ra nìmé chjí‑la̱ ti̱'koa̱ konda̱cha̱‑la̱ xi̱ta̱ ra kj'ií; jñá kjón ra 'ñó bínè‑la̱ xi̱ta̱ ra kj'ií nga kjo̱'ñó si̱'ta chi̱ba̱ ijo‑la̱ kjoa̱ 'tse̱ circuncisión.
56001011	Jñà xi̱ta̱ kìi̱ machjeén‑la̱ nga kíchja'a, nga̱ jñá sískáya‑la̱ nga'tsì xi̱ta̱ ra títsa̱jna nga jngó jngó ni'ya. Tà jé ra mejèn‑la̱ nga ta to̱n síchijé'ta‑la̱ xi̱ta̱ nga ko̱tjín 'én ra bakón‑ya‑la̱ ra nìmé chjí‑la̱.
56001012	Jngo xi̱ta̱ chji̱ne̱ ra ti̱ya̱‑ni i̱'nde‑la̱ nangi Creta, 'koa̱á 'sín kitsò‑la̱ xi̱ta̱ xákjén: “Jñà xi̱ta̱ Creta, xi̱ta̱ ndiso‑ní, xi̱ta̱ 'tse̱n‑ní koni tsa cho̱ ijñá, xi̱ta̱ chrjá'a‑ní, xi̱ta̱ 'tsé‑ní.”
56001013	'Én kixi̱í ra kiìchja̱ xi̱ta̱ ra̱kìi̱; ra ji̱ Tito, kií ko̱'sín tíxian‑la, 'ñó ti̱nákjoa̱ki̱i mé‑ni nga nda kítsa̱jna‑ni koni 'sín makjiín‑la̱ a̱'ta 'tse̱ Cristo,
56001014	ko̱ mé‑ni nga mì jñà si̱ìsin‑la̱ kuendo̱ ra nìmé chjí‑la̱ ra fìtji̱ngi i'ka‑la̱ xi̱ta̱ judío. Ti̱'koa̱ mì jñà si̱ìsin‑la̱ kjo̱téxoma‑la̱ xi̱ta̱ ra mincha'taxìn‑la̱ ra kjo̱hixi̱.
56001015	Jñà xi̱ta̱ ra tsje tjín kjo̱bítsjen‑la̱, tsjeé ma ijye‑la̱ ni̱ta mé‑nioo̱. Tanga jñà xi̱ta̱ ra mì kì tsje tjín kjo̱bítsjen‑la̱ ko̱ mì kì makjiín‑la̱ a̱'ta 'tse̱ Cristo, sabà tjé ma‑la̱ ni̱ta mé‑nioo̱; skanda tjé tjín‑te jè kjo̱bítsjen‑la̱ ko̱ inìma̱‑la̱.
56001016	'Koa̱á 'sín tsò nga beé Nainá tanga jñà kjoa̱ ra 'sín, ya̱á bakón nga mì tsa kixi̱ kjoa̱. Xi̱ta̱ kìi̱, 'ñó 'cho 'sín, mì kì ma‑la̱ 'nchréhijon, ti̱'koa̱ nì mé chjí‑la̱, nga ni̱jngo ma‑la̱ síhitjasòn xá ra nda tjióo̱n.
56002001	Ngaji̱, 'koa̱á 'sín ti̱nákji̱i koni 'sín bakèn‑la̱ 'én nda ra jién bakon‑yeé.
56002002	Jñà xi̱ta̱ jchínga 'tse̱ na̱xi̱ndá‑la̱ Nainá, indakjoa̱ kata'sín; nda kata'yaxkón; nda kjo̱bítsjen kata'se‑la̱; nda katitsa̱jnako̱ kjoa̱ ra makjiín‑la̱ ko̱ kjo̱tsjacha‑la̱, tse inìma̱ kata'se‑la̱ mé‑ni chíkjoa̱‑la̱ kjo̱hi'in.
56002003	Jñà íchjín jchínga, 'koa̱á 'sín katasíjchá ijo‑la̱ koni xi̱ta̱‑la̱ Nainá. Kì xi̱ta̱ chja̱jno‑la̱. Kì xán báhijtako̱. Kií katakón‑ya kjoa̱ ra nda tjín.
56002004	'Koa̱á 'sín katakón‑ya‑la̱ íchjín ra 'sa̱ i̱xti, nga tsjake kata'sín 'xi̱n‑la̱, ti̱'koa̱ tsjake kata'sín i̱xti‑la̱.
56002005	'Koa̱ 'sín nda katakón‑ya nga nda katasíjchá ijo‑la̱; tsje katitsa̱jnako̱ ijo‑la̱; nda katasíkinda̱ ni'ya‑la̱; nda xi̱ta̱ katama; kata'nchréhijon‑la̱ 'xi̱n‑la̱; mé‑ni nga mì yá ra ki̱chja̱jno‑ila̱ 'én‑la̱ Nainá.
56002006	'Koa̱ ti̱'sín tinè‑la̱ jñà xi̱ta̱ 'xi̱n ra i̱xti‑isa, nga nda katasíjchá ijo‑la̱.
56002007	Ni̱ta mé kjoa̱‑ni ra tjín, ji̱í ti̱jna ítjìn nga nda 'ti̱ìn. 'Kia̱ nga ko̱kón‑ya‑la̱ xi̱ta̱, kixi̱ ti̱kíjni kjo̱bítsjen‑li, 'én kixi̱ ti̱nákji̱i;
56002008	nda tsò 'én ra ti̱nákji̱i ra mì yá bachrjengi mé‑ni 'kia̱ nga kji̱'nchré‑la̱ jñà ra xi̱ta̱ kondra̱, ko̱sabá‑la̱, ni̱mé sa̱kò‑la̱ ra 'cho ki̱tso̱‑ná.
56002009	Ko̱'tìn‑la̱ jñà xi̱ta̱ ra chi̱'nda títsa̱jna'ñó, nda katasíhitjasòn ijye‑la̱ ni‑la̱, nda katasísin‑la̱ mé‑ni nga tsja 'se̱‑la̱, kì kjingí'a‑jìn;
56002010	kì síchijé'ta‑la̱ ni‑la̱. Tà isa̱á nda kata'sín nga kata'ya‑la̱ nga xi̱ta̱ kixi̱‑ní. 'Koa̱á 'sín ske̱‑ni xi̱ta̱ ra kj'ií nga nda tjín kjo̱téxoma‑la̱ Nainá ra bachrjekàjin‑ná kjo̱hi'in.
56002011	Nainá ijyeé tsakón kjo̱nda‑la̱ nga nga'tsì xi̱ta̱ ra tjín nga tjíjtsa i̱sà'nde maá ki̱tjokajin kjo̱hi'in.
56002012	Jè kjo̱nda‑la̱ Nainá, 'koa̱á 'sín bakón‑ya‑ná nga mì ti̱ kì ko̱'sín 'sia̱n‑ná nga mì ma‑ná 'yaxkén Nainá, ti̱'koa̱ mì ti̱jñà si̱sin‑lá kjoa̱'cho ra síjé ijo‑ná ra tjín i̱sà'nde. 'Kia̱ nga ijye ki̱jmié kjoa̱ kìi̱, indakjoa̱ si̱kíjneé kjo̱bítsjen‑ná, xi̱ta̱ kixi̱í ka̱meé, ti̱'koa̱á nda jcha̱xkén Nainá ni̱chjin ra titsa̱jneé 'ndi̱ 'ndi̱.
56002013	'Koa̱á 'sín 'sie̱én kjoa̱ kìi̱ nga i̱nchichiñá‑lá kjo̱nda ra 'ñó nda tjín nga jche̱é kjoa̱jeya‑la̱ Jesucristo 'kia̱ nga ki̱tjojen india‑ni. Jesucristo ra Nainá ra 'ñó 'nga tíjna ra bachrjekàjin‑ná kjo̱hi'in.
56002014	Jè Jesucristo kitsjá ijo‑la̱ nga 'ken ngajo‑ná. Jè tsikíchjítjì‑ná mé‑ni nga kítjo̱kajin‑ná nga'tsì kjoa̱ 'tse̱ jé ra itsabá'ñó‑ná ti̱'koa̱ si̱ìtsje‑ná nga ngi xi̱ta̱ na̱xi̱ndá 'tse̱ ka̱meé. Ko̱ ngi tjíjngo takén nga si̱hitjasén kjoa̱ ra nda tjióo̱n.
56002015	'Koa̱á 'sín ta̱kón‑yi, ti̱'koa̱ tì'tin xi̱ta̱. 'Ñó ti̱nákjoa̱ki̱i koni 'sín tjí'nde‑li nga ko̱te̱xomi. Kì yá ra bachrjengi‑li.
56003001	Ti̱kítsjen‑la̱ nga katabexkón ra xi̱ta̱xá títsa̱jna ko̱ nga'tsì ra kjo̱téxoma tjíya tsja, nda kata'nchréhijon‑la̱. Katasíhitjasòn nga'tsì xá ra nda tjín.
56003002	Ko̱'tìn‑la̱ kì xi̱ta̱ chja̱jno‑la̱; kì xi̱ta̱ kjaán‑ko̱; kjo̱nda‑ní ra kata'sín, ngi indakjoa̱á katasíko̱ nga'tsì xi̱ta̱.
56003003	Nga̱ ti̱'koa̱á jién, nga ti̱'sa̱ kjotseé, mì kì mé machi̱ya‑ná. Mì kì ma‑ná na'yáhijeén. Xín ndi̱yá tsikimayeé. Jñá ki'nié nga'tsì kjoa̱ ra 'cho tjín koni 'sín síjé ijo‑ná ko̱ kjoa̱ ra sasén‑la̱. Ya̱á tsikìtsa̱jnajieén kjoa̱'cho ko̱ kjo̱xìtakòn. Tsakén‑ná nga isìjtike‑ná xi̱ta̱ ko̱ ti̱'koa̱á jién inijtichaá‑teé xàngie̱é.
56003004	Tanga Nainá ra bachrjekàjin‑ná kjo̱hi'in, 'kia̱ nga tsakón kjo̱nda‑la̱ ko̱ kjo̱tsjacha‑la̱ a̱'ta 'tse̱ xi̱ta̱,
56003005	tsachrjekàjin‑ná kjo̱hi'in. Mì tsa ki‑ni nga kixi̱ ki'nié. Ta ki‑ní nga kjòhi̱ma̱ke‑ná. 'Kia̱ nga isìtsje inìma̱‑ná, kitsin xi̱tse̱é india‑ná ko̱ jé Inìma̱ Tsje‑la̱ Nainá isìxi̱tse̱ya‑ná.
56003006	Nainá 'ñó nda isíkíjnajin ya̱ inìma̱‑ná jè Inìma̱ Tsje‑la̱ ra a̱'ta 'tse̱ Jesucristo ra bachrjekàjin‑ná kjo̱hi'in.
56003007	'Kia̱ nga ijye isìkixi̱ya‑ná kjo̱nda‑la̱ Nainá, 'koa̱á 'sín ki̱tsa̱jneé nga i̱nchichiñá‑lá ko̱ tjíjngoó takén nga jè inìma̱‑ná 'se̱é‑la̱ kjo̱binachon ra mì fehe'ta, ra tjábé‑ná tà nga̱tjì‑la̱ i̱xti‑la̱ Nainá 'mì‑ná.
56003008	'Én kìi̱, ngi 'én kixi̱‑ní. 'Koa̱á 'sín mejèn‑na nga 'ñó tinè‑la̱ xi̱ta̱, mé‑ni jñà xi̱ta̱ ra makjiín‑la̱ a̱'ta 'tse̱ Nainá nda katasísin‑la̱ kjoa̱ ra nda tjín. Kjoa̱ kìi̱ 'ñó nda tjín; machjeén‑la̱ nga'tsì xi̱ta̱.
56003009	Tanga kì jñà nisin‑la̱ kjoa̱ ra nìmé síchi̱ya‑ná ko̱ kjoa̱ ra 'tse̱ xi̱ta̱ jchínga kjotseé ra mì tsa kixi̱ kjoa̱. Kì kjo̱si nisin‑la̱ ko̱ kjoa̱ ra chitiya‑ná 'tse̱ kjo̱téxoma‑la̱ Moisés. Kjoa̱ kìi̱, mì kì machjeén, nìmé chjí‑la̱.
56003010	Jè xi̱ta̱ ra na̱xi̱ndá‑la̱ Cristo mejèn‑la̱ si̱ìjòya, ti̱nákjoa̱ 'taxìn jò jàn 'ka̱‑la̱. Tsa mì kì kji̱'nchréhijon‑li, ti̱náchrjekajin ya̱ na̱xi̱ndá‑la̱ Nainá.
56003011	Ji̱, ijyeé 'yi nga jè xi̱ta̱ ra̱kìi̱, ijyeé itsón kjo̱bítsjen‑la̱. 'Choó tí'sín. Jé tíbánè‑la̱ ijo‑la̱.
56003012	'Kia̱ nga sikásén‑la Artemas ko̱ ñá tsa jè Tíquico, ti̱xátíyi nga nchrabájchon‑ná ya̱ Nicópolis. Ijyeé ko̱'sín ískosòn‑la̱, nga̱ ya̱á kóti̱jna 'kia̱ nga ni̱chjin cho̱ 'nchán.
56003013	Ti̱si̱ki̱i Zenas, jè ra nda be kjo̱téxoma, ko̱ Apolos; 'tiì‑la̱ mé ra machjeén‑la̱ mé‑ni nga ko̱ma ki̱ji̱‑ni ñánda̱ nga i̱nchifì, nga nìmé ra si̱ìjchija'ta‑la̱.
56003014	Jñà ra xi̱ta̱ tsa̱jién, 'koa̱á ti̱'sín katama‑la̱ kjoa̱ ra nda tjín, nga katasiko̱ xi̱ta̱ tsa mé ra chija'ta‑la̱, mé‑ni nga nda katasíchjeén‑ni ni̱chjin ra tí'bì‑la̱ nga kátíjna jngo kjoa̱ ra chjí‑la̱.
56003015	Nga'tsì xi̱ta̱ ra i̱ títsa̱jnako̱‑na tísíhixo'tà‑li. Ti̱'koa̱á ti̱hixo'tì ijyi jñà ra matsjake‑ná nga ngásòn makjiín‑ná a̱'ta 'tse̱ Cristo. Kjo̱nda‑la̱ Nainá katijnako̱‑no nga'tsì‑no. Ko̱'sín katama.
57001001	Tísixó'tá‑la ji̱ 'ndsé Filemón ra 'ñó tsjake̱‑la, ji̱ ra ti̱jè‑ni xá tji'nì koni jè xá ra tí'siaa̱n. 'A̱án‑ná Pablo ra ta nga̱tjì 'tse̱ Jesucristo nga nda̱yá tíjna̱'ya, 'koa̱á 'sín tíbindá‑la jè xa̱jo̱n ra̱kìi̱ ko̱ jè 'ndsé Timoteo.
57001002	Ti̱hixo'tá‑ná jè tichjeé Apia ko̱ jè xi̱ta̱ xàngie̱é Arquipo ra ta̱ña i̱nchibixkàn‑tjié kjoa̱ kìi̱; ko̱ ti̱hixo'ta‑te‑ná nga'tsì jñà xi̱ta̱ na̱xi̱ndá‑la̱ Cristo ra ya̱ maxkóya ya̱ ni'ya‑li.
57001003	Nainá ra Na̱'ín‑ná ma ko̱ jè Jesucristo ra tíjna ítjòn‑ná katatsjá‑no kjo̱nda ko̱ kjo̱'nchán ya̱ a̱jin inìma̱‑no.
57001004	'Kia̱ nga chjà'tà‑la̱ jè Nainá, síkítsjen‑yá kji'tá‑la ra ji̱ ko̱ 'koa̱á 'sín xin‑la̱ nga tse kjo̱nda kata'se‑la̱ ra jè, ra a̱'ta tsa̱ji.
57001005	Nga̱ ijyeé ki'sena̱jmí‑na kó'sín nga 'ñó kji'tatakìn a̱'ta 'tse̱ Jesús ra tíjna ítjòn‑ná ko̱ kó'sín nga 'ñó tsjachi jñà xi̱ta̱‑la̱ Nainá.
57001006	'A̱n, 'koa̱á 'sín tísíjé‑la̱ Nainá nga nda katabitjasòn koni 'sín nga nda tjinìngásòn‑ki̱i jñà xi̱ta̱ xàngi̱i ra i'ka jè kjoa̱ ra kji'tatakìn mé‑ni nga nda jcha̱xkon-isa‑ni nga'tsì kjo̱nda ra ma 'nié a̱'ta 'tse̱ Cristo.
57001007	Ji̱ 'ndsé batoó matsja‑na ko̱ batoó ma'ñótakoàa̱n 'kia̱ nga ko̱'sín tjín‑li kjo̱tsjacha, nga̱ a̱'ta tsa̱jií‑ní ji̱ ndí 'ndsé nga 'nchán tjín‑ni inìma̱‑la̱ xi̱ta̱‑la̱ Nainá.
57001008	'Koa̱á ma‑ni, ni̱'sín tjí'nde‑na ra a̱'ta 'tse̱ Cristo nga ma ki'tín‑la mé ra machjeén nga 'si̱in, mì tsa ko̱'sín tíbi'tín‑la,
57001009	nga̱ ta jngoó kjo̱nda tísíjé jnchro‑la; nga̱ be‑náa̱ nga matsjacha‑ná xàngie̱é; isa̱á koni 'sín 'kiaa̱ ra 'a̱n, ijyeé xi̱ta̱ jchínga‑na̱, 'a̱n ra 'mì‑na Pablo, ko̱ ti̱'koa̱á nda̱yá tíjna̱ ra ta nga̱tjì 'tse̱ Cristo Jesús.
57001010	'Koa̱á ma‑ni nga ko̱'sín tísíjé jngo‑la kjo̱nda ra a̱'ta 'tse̱ Onésimo, jè ra ko̱'sín ma‑na koni tsa i'ndí‑na̱ ma skanda 'kia̱ nga kjokjiín‑la̱ ra a̱'ta 'tse̱ Cristo; nga̱ 'kia̱á ítsi'kena̱jmíya‑la̱ 'kia̱ nga ko̱'sín tíjna̱ 'a̱n nda̱yá.
57001011	Nga ti̱'sa̱ kjotseé, mì kì nda kjochjeén‑li jè Onésimo, tanga 'ndi̱ 'ndi̱ ijyeé maá ko̱chjeén‑li, ko̱ maá ko̱chjeén‑te‑na.
57001012	'Koa̱á 'sín tísikásén india‑la, ni̱'sín bato 'ñó tsjake̱.
57001013	Ndaá‑la 'se̱ tsa i̱ katijnako̱‑naa̱ tsiki, koni tsa ji̱ kjòn‑ni ra bisìko̱‑ná i̱ nda̱yá ñánda̱ nga tíjna̱ ra ta nga̱tjì 'tse̱ 'én nda‑la̱ Cristo.
57001014	Tanga majìn‑na jngo kjoa̱ 'siaa̱n, ra kjè sa ji̱ tjíjngo takìn, nga̱ majìn‑na ta kjo̱'ñó katama‑li jè kjo̱nda ra tísíjé‑la; jé mejèn‑na tsa inìma̱‑li katanchrabájin‑ni.
57001015	Tsa kií ko̱'sín kjomà jnchro‑ni nga jè Onésimo tsasì'taxìn chiba ni̱chjin‑li, mé‑ni nga 'ndi̱, 'koa̱á 'sín ma chjíbétjò‑ni nga ya̱ kíjnako̱‑li skanda ta kjiá‑nioo̱.
57001016	Tanga 'ndi̱‑ni̱, kì chjàn ta ko̱'sín chjíbétjì koni tsa jngo chi̱'nda ra ta si̱íxá kjo̱tjò‑li; nga 'ndi̱‑ni̱, isa̱á chjí‑la̱, nda mí 'koa̱‑ni koni tsa jngo chi̱'nda. Ndaá chjíbétjì 'ndi̱‑ni̱ koni jngo 'ndsì ra bato 'ñó tsjachi. Ra 'a̱n, batoó 'ñó tsjake̱; ko̱ ji̱ tjínèa̱‑la̱ isa̱ 'ñó ko̱tsjachi, isa̱á 'ndi̱, mì tsa ta chi̱'nda‑li ma, ijyeé 'ndsè chiba jiòn ra a̱'ta 'tse̱ Na̱'ín‑ná.
57001017	Tsa kixi̱ kitií kjoa̱, nga 'ndsì 'mí‑ná ra a̱'ta 'tse̱ Cristo, 'koa̱á 'sín chjíbétjì koni tsa 'a̱n kjòn‑na ra tjichjíbétjó‑ná.
57001018	Tsa mé ra isìko̱‑li ko̱ tsa kó'ki tje̱n'tin‑li, 'a̱n ti̱kíchjí‑ná.
57001019	'A̱n Pablo, 'a̱n sabá tíbindá xa̱jo̱n ra̱kìi̱, 'a̱án kíchjí tsje‑la; ni̱'sín ijye tjíjin‑te‑li nga 'a̱án tje̱n'tin‑ná kjo̱binachon ra tjín‑li 'ndi̱‑ni̱.
57001020	Ji̱ ndí 'ndsé, 'koa̱á 'sín tjín kjo̱nda ra tísíjé‑la, mején‑na nga katasakó jngo‑na kjo̱nda ra a̱'ta tsa̱ji koni 'sín nga bakèn‑la̱ ra 'ndsé chibé a̱'ta 'tse̱ Na̱'ín‑ná; ko̱'sín ti̱jetakìn inìma̱‑na̱ ra a̱'ta 'tse̱ Cristo.
57001021	Be‑náa̱ nga 'koa̱á 'sín si̱hitjasìn; 'koa̱á ma‑ni nga ko̱'sín tíbindá‑la xa̱jo̱n ra̱kìi̱; ko̱ skanda maá‑li nga isa̱ kjìn kjoa̱ 'sia̱n isi koni 'sín tjín ra tísíjé‑la.
57001022	Ti̱'koa̱á tje̱n tinda i̱tsé‑ná i̱'nde ya̱ ni'ya‑li, nga̱ 'koa̱á 'sín tíkoñáa̱ koni 'sín nga i̱nchiníjé'ta‑la jiòn Nainá, ki̱jchó ni̱chjin nga kijcho katsíjen‑no.
57001023	Tísíhixo'tà‑li jè Epafras, xi̱ta̱ xàngie̱é ra ta̱ña titsa̱jna‑ji̱n nda̱yá ra ta nga̱tjì 'tse̱ Jesucristo.
57001024	Ti̱'koa̱á tísíhixo'tà‑li jè Marcos, Aristarco, Demas ko̱ jè Lucas, xi̱ta̱ ra i̱ i̱nchibasiko̱'ta‑na.
57001025	Jè katatsjá‑no kjo̱nda‑la̱ Jesucristo jè ra tíjna ítjòn‑ná nga katjaha'sen‑jin ya̱ inìma̱‑no. Ko̱'sín katama.
58001001	Nga ti̱'sa̱ kjotseé jè Nainá kjín 'ka̱ kiìchja̱‑la̱ jñà xi̱ta̱ jchínga‑ná nga isìchjeén jñà xi̱ta̱ ra kiìchja̱ ngajo‑la̱, nga kjìn sko̱ya tjín‑ni kó'sín nga kiìchja̱‑la̱.
58001002	Tanga 'ndi̱ 'ndi̱ nga ijye tífehe'ta ni̱chjin, jè I'ndí‑la̱ tísíchjeén nga tíchja̱‑ná ra a̱'ta 'tse̱, ko̱ ti̱jé‑ni ra isìchjeén nga tsikínda i̱sà'nde, jé isìnga̱tsja ijye nga'tsì tsajmì ra tjín.
58001003	Jè I'ndí‑la̱, jè bakón tsijen‑ná jè kjoa̱jeya‑la̱ Nainá, ko̱ jé bakón‑ná kó'ki kjòn‑ni ko̱ kó'sín 'sín Nainá. Jè nga'ñó‑la̱ 'én ra chja̱, jé itsabá'ñó‑ni i̱sà'nde. 'Kia̱ nga ijye isikijne nga kjomà isìtsje jé‑ná, a̱kjòn tsihijin ján ngajmi nga tsikijna'ta ya̱ nga kixi̱‑la̱ Nainá.
58001004	Jè I'ndí‑la̱ Nainá tíjna ítjòn; isa̱á 'ñó 'nga tíjna koni jñà ìkja̱li̱, ta nga̱tjì‑la̱ nga isa̱á 'ñó chjí‑la̱ jè 'í ra ki'tsì‑la̱.
58001005	Nga̱ jè Nainá, ni̱jngo ìkja̱li̱ ra ko̱'sín kitsò‑la̱: Ji̱í‑nì ra I'ndí‑na̱ ko̱ 'a̱án‑ná ra Na̱'ìn‑li. Ti̱'koa̱á ni̱jngo ìkja̱li̱ ra kitsò‑la̱: 'A̱án ko̱ma Na̱'ìn‑la̱, ko̱ jè ko̱ma I'ndí‑na̱.
58001006	Jè Nainá, 'kia̱ nga isìkasén jè I'ndí‑tjòn‑la̱ ya̱ i̱sà'nde, ti̱'koa̱á 'koa̱á 'sín kitsò: Nga'tsì jñà ìkja̱li̱‑na̱, katabexkón‑ní.
58001007	Tanga ra a̱'ta 'tse̱ jñà ìkja̱li̱, ki̱í 'sín tsò: Nainá, maá‑la̱ nga tjo̱ 'sín jñà ìkja̱li̱‑la̱. Ko̱ maá‑la̱ ni'í 'sín jñà chi̱'nda‑la̱.
58001008	Tanga ra a̱'ta 'tse̱ I'ndí‑la̱, tsó‑ní: Ji̱‑níi̱ Nainá, ko̱ ji̱í ko̱te̱xomi ta mé ni̱chjin‑nioo̱, ngi kixi̱í nichjiín jè kjo̱téxoma ra tjíya ndsi̱i.
58001009	Jé matsjachi jè kjoa̱ ra nda tjín, ko̱ jticha‑ní jè kjoa̱ ra 'cho tjín. 'Koa̱á ma‑ni, 'a̱n ra Nainá‑li 'mì‑ná, xá tsjahíjin‑ila nga isa̱ nda jcha̱xkón‑li ko̱ isa̱ tse kjo̱tsja 'se̱‑li koni jñà xi̱ta̱ xàngi̱i.
58001010	Ti̱'koa̱á tsò‑ní: Ji̱ ra tijna ítjìn, skanda ti̱'sa̱ tjà'tsin‑la̱ kjoa̱; ji̱í tsikindi jè i̱sà'nde, ko̱ ji̱í tsikindi jè ngajmi.
58001011	Ngaji̱, ki̱jna‑ní skanda ta mé ni̱chjin‑nioo̱; tanga jè i̱sà'nde ko̱ jè ngajmi kje̱he'tà‑ní ko̱ ko̱jchínga‑ní koni 'sín ma jñà nikje nga majchínga,
58001012	'koa̱á 'sín kíxkóyi koni jngo nikje ra tsjayeé ko̱ 'koa̱á 'sín si̱kaatjìyi koni 'sín nga fahatjìya nikje. Tanga ra ji̱ 'koa̱á 'ki ko̱ma kji'ti, ko̱ jè ni̱chjin‑li mì kì kje̱he'tà.
58001013	Nainá, ni̱jngo jñà ìkja̱li̱‑la̱ kitsò‑la̱: I̱ ti̱jna'tá‑ná ya̱ chrja nga kixi̱‑na̱, skanda 'kia̱ nga sikítsa̱jnangia jñà kondra̱‑li ya̱ ñánda̱ nga i̱nchasòn ndsa̱kì.
58001014	Nga̱ jñà ìkja̱li̱, tà i̱sén ni̱chjin tsje‑ní, ko̱ ya̱á síxá'ta‑la̱ Nainá; jñà nikasén nga basìko̱ jñà xi̱ta̱ ra tjábé‑la̱ kjo̱nda nga ki̱tjokajin kjo̱hi'in 'tse̱ jé‑la̱.
58002001	Kií machjeén‑ní nga isa̱ nda si̱sieén 'én ra ijye ina'yé, mé‑ni nga mì xìn ndi̱yá kjìn‑né.
58002002	Jñà kjo̱téxoma ra Nainá kitsjà 'kia̱ nga isìchjeén jñà ìkja̱li̱ jñà ni̱chjin ra ijye tsato, ki'seé‑la̱ kjo̱hixi̱; ko̱ jñà ra tsakátsji‑jé nga mì kì isìhitjasòn, ki'tsí‑la̱ kjo̱hi'in koni 'sín nga bakèn‑la̱ jñà jé ra tsakátsji.
58002003	Ti̱'koa̱á jién, mì kì ko̱ma kjoaàjno‑ná kjo̱hi'in tsa mì kì si̱konde̱é jè kjoa̱ ra bato 'ñó chjí‑la̱ koni 'sín nga ijye itjokàjieén kjo̱hi'in a̱'ta 'tse̱ jé‑ná. Nga̱ jé kjón Na̱'ín‑ná kiìchja̱ ítjòn nga ma kítjo̱jieén jé‑ná; ko̱ ra kjomà a̱skan‑nioo̱, jñà nda kisìchi̱ya‑ná jñà xi̱ta̱ ra kií'nchré kjòn‑la̱ jñà 'én kìi̱, nga ngi 'én kixi̱ kiti‑ní.
58002004	Nainá, ti̱'koa̱á isìkixi̱yandaá kjoa̱ kìi̱ 'kia̱ nga kjìn sko̱ya kjo̱xkón tsakón ko̱ 'kia̱ nga isìka'bí kjo̱tjò ra tsjá jè Inìma̱ Tsje‑la̱; 'koa̱á 'sín kitsjá koni 'sín nga kjomejèn‑la̱ ra jè.
58002005	Nga̱ Nainá, mì tsa jñà ìkja̱li̱ kitsjà‑la̱ nga jñà ko̱tèxoma‑la̱ jè i̱sà'nde ra 'sa̱ nchrabá jè ra i̱nchichibaya‑ná.
58002006	Tanga tíchja̱á jngo 'ká xa̱jo̱n ra tjí'ta 'én‑la̱ Nainá ñánda̱ nga tsò: Ji̱ Na̱'ìn, ¿yá‑ni ra jñà xi̱ta̱? ¿A bakén‑la̱ nga ko̱'sín ji̱ makájno‑li nga níkítsjin ra a̱'ta 'tse̱?
58002007	Ta chibaá ni̱chjin ko̱'sín isa̱ nangi inìkíjni koni jñà ìkja̱li̱. Tanga ra kjomà a̱skan, ki'tsì‑la̱ ji̱ kjoa̱jeya ko̱ ndaá iníkíjna‑ni nga kijchaxkón;
58002008	ko̱ nga'tsì tsajmì, ya̱á iníkítsa̱jnangi ijyi ya̱ a̱ngi ndsa̱ko̱ [mé‑ni nga jè ko̱tèxoma ijye‑la̱]. Jè Nainá, 'kia̱ nga ko̱'sín ya̱ tsikíhijyongí ijye ya̱ a̱ngi ndsa̱ko̱, 'koa̱á 'sín chja̱‑ni nga ni̱mé tsajmì tjín ra mì tsa jè tíbatéxoma‑la̱. Tanga takó kjè kì nda 'ya‑la̱ tsa jè tíbatéxoma ijye‑la̱ nga'tsì tsajmì.
58002009	Tanga 'ndi̱, machi̱ya‑ná nga jè Jesús, ni̱'sín nangi iníkíjna chiba ni̱chjin koni jñà ìkja̱li̱, tanga 'ndi̱ 'ndi̱, jeyaá tíjna, ko̱ 'ngaá tíjna nga tíbatéxoma, ta nga̱tjì‑la̱ kjo̱hi'in ra isìkjiín 'kia̱ nga 'ken. Ngi tà kjo̱nda 'tse̱ Nainá‑ní nga ko̱'sín jè tsatojin ngajo‑la̱ kjo̱biya nga'tsì xi̱ta̱.
58002010	Kjoa̱ kixi̱í ra ki'sìn Nainá, jè ra tsikínda nga'tsì tsajmì ra tjín, 'kia̱ nga ko̱'sín isikatojin kjo̱hi'in I'ndí‑la̱, mé‑ni nga jè kjo̱hi'in ra tsatojin I'ndí‑la̱, 'koa̱á 'sín isìko̱ nga ni̱mé ra ichija'ta‑la̱, mé‑ni nga jè ko̱ma ko̱chrjekàjin kjo̱hi'in nga'tsì i̱xti‑la̱ Nainá ra jè mejèn‑la̱ nga ya̱ kítsa̱jnako̱ ñánda̱ jeya tíjna ra jè.
58002011	Nga̱ jè I'ndí‑la̱ Nainá, jé sítsje xi̱ta̱ ra tjín‑la̱ jé, ko̱ jñà‑nì xi̱ta̱ ra sítsje, ta̱jngoó Na̱'ìn ma‑ni. 'Koa̱á 'sín ma‑ni nga mì kì masabà‑la̱ nga 'ndse̱ tsò‑la̱ jñà xi̱ta̱ ra sítsje.
58002012	Jè xa̱jo̱n‑la̱ Nainá, 'koa̱á 'sín tíchja̱ nga tsò: 'Kenájmí‑la̱ jñà 'ndsèe̱ ra a̱'ta tsa̱ji, ko̱ seé‑la̱ ra ji̱ ya̱ a̱jin xi̱ta̱ na̱xi̱ndá‑li.
58002013	Ti̱'koa̱á tjí'ta ñánda̱ nga tsò: Jé Nainá ma'ñó'ta ikon. India tjí'ta‑isa ñánda̱ nga tsò: I̱í tíjna̱ko̱ jñà i̱xti ra Nainá kitsjà‑na.
58002014	'Koa̱á 'sín tjín koni jñà i̱xti‑la̱ xi̱ta̱ nga ta̱jngo jní ko̱ ta̱jngo ijo‑ní; 'koa̱á ti̱'sín jní ko̱ ijo ki'se‑la̱ jè Jesús mé‑ni nga a̱'ta 'tse̱ kjo̱biya‑la̱ ma isikijne‑la̱ jè xi̱ta̱‑ni̱í ra tjín‑la̱ nga'ñó nga ma‑la̱ sí'ken xi̱ta̱.
58002015	Jesús, 'koa̱á 'sín kjomà'tin mé‑ni nga kjomà isíkítsa̱jnandi̱í‑ni nga'tsì xi̱ta̱ ra ki'ta ni̱chjin i̱nchitsakjón‑la̱ jè kjo̱biya, nga 'koa̱á 'sín títsa̱jna koni tsa tjíté'ñó‑la̱ nga kó'ki ni̱chjin bìtsa̱jnakon.
58002016	Jesús mì tsa ki xá 'ji‑ni nga jñà ìkja̱li̱ ko̱si̱ko̱, kií xá 'ji‑ni nga jñà ko̱si̱ko̱ ra xi̱ta̱ tje̱‑la̱ Abraham.
58002017	'Koa̱á 'sín kjomà‑ni nga jè Jesús tjínè‑la̱ nga ko̱'sín ngásòn kjomà koni jñà xi̱ta̱ 'ndse̱, mé‑ni nga kjomà na̱'mì ítjòn kjomà‑ni ra tjín‑la̱ kjo̱hi̱ma̱takòn ra nda síhitjasòn xá‑la̱ Nainá, nga kjomà tsikíchjítjì jé‑la̱ xi̱ta̱ ra a̱'ta 'tse̱ kjo̱biya‑la̱.
58002018	Koni 'sín nga kisìkjiín kjo̱hi'in nga itjá'ta ra jè, 'koa̱á ti̱'sín ma‑la̱ ko̱si̱ko̱ jñà xi̱ta̱ ra si̱ìkjiín kjo̱hi'in 'kia̱ nga tjá'ta.
58003001	Jiòn ndí 'ndsé ra xi̱ta̱ na̱xi̱ndá tsje 'mì‑no ra xá ko̱'sín kiìchja̱‑no Nainá nga xi̱ta̱ 'tse̱ ki̱tso̱‑no, 'koa̱á 'sín nda ti̱kítsjen koni 'sín nga makjiín‑ná nga jè Cristo Jesús ra xá Nainá tsikíxá‑la̱ ko̱ nga na̱'mì ítjòn isíkíjna.
58003002	Jesús, 'koa̱á 'sín nda tísíhitjasòn jè xá‑la̱ Nainá ra xá ko̱'sín ki'tsì‑la̱, koni 'sín nga jè Moisés ndaá isìhitjasòn xá‑la̱ ya̱ a̱'ta 'tse̱ na̱xi̱ndá‑la̱ Nainá.
58003003	Tanga jè Jesús, isa̱á jeya tíjna koni jè Moisés. 'Koa̱á jngoya‑la̱ koni jngo xi̱ta̱ ra bínda ni'ya, isa̱á jeya bijna ra jè, nda mí 'koa̱‑ni jè ni'ya ra bínda.
58003004	Nga'tsì ni'ya, tsijen xi̱ta̱á bínda; tanga jé Nainá ra tsikínda ijye nga'tsì tsajmì ra tjín ya̱ i̱sà'nde.
58003005	Ra ngi kjo̱hixi̱, jè Moisés, koni xi̱ta̱ chi̱'nda‑la̱ Nainá, nda isìhitjasòn xá‑la̱ ya̱ a̱jin na̱xi̱ndá‑la̱ Nainá. Kií xá ki'sìn nga jè kitsjà 'én kó'sín ki̱tso̱ Nainá ra ko̱ma a̱skan‑ni.
58003006	Tanga jè Cristo, ra I'ndí‑la̱ Nainá ma, jé batéxoma a̱'ta 'tse̱ na̱xi̱ndá‑la̱; ko̱ jè na̱xi̱ndá ra̱kiòo̱, jién‑né tsa ngi kixi̱ ki̱tsa̱jneé skanda 'kia̱ nga kje̱he'tà ni̱chjin koni 'sín nga 'ñó kji'tatakén nga ngi ko̱ó kjo̱tsja‑ná i̱nchichiñá‑lá kjo̱nda‑la̱ Nainá.
58003007	'Koa̱á 'sín tsò jè Inìma̱ Tsje‑la̱ Nainá ya̱ xa̱jo̱n ra tjí'ta 'én‑la̱ Nainá nga tsò: Tsa i̱nchina'yá jiòn 'ndi̱ 'ndi̱‑ni̱ jè 'én‑la̱ Nainá,
58003008	kì tà chjàn nítája inìma̱‑no koni 'sín ki'sìn jñà xi̱ta̱ ra kondra̱ kiì‑la̱ Nainá nga iskó'ta ya̱ i̱'nde'taxìn ñánda̱‑nioo̱ nga nangi kixì.
58003009	['Koa̱á ma‑ni nga ko̱'sín kitsò Nainá:] Jñà xi̱ta̱ jchínga‑no iskó'tá‑na, ko̱ ichán nó kijtse jñà kjoa̱ ra kí'siaa̱n.
58003010	'Koa̱á 'sín ma‑ni nga kísíjchán‑ko̱ jñà xi̱ta̱ kìi̱, ko̱ 'koa̱á 'sín kíxian‑la̱: “Jiòn, kji'tá ni̱chjin ta kj'ií 'sín ndi̱yá fìko̱‑no jè inìma̱‑no, ko̱ majìn‑no nga chjíbé jè ndi̱yá‑na̱.”
58003011	'Koa̱á ma‑ni nga 'kia̱ nga 'ñó kjojti‑na, kítsja‑ná 'én‑na̱ nga kíxian: “Mì kì kjoa̱ha'sen‑jin ya̱ i̱'nde‑na̱ ñánda̱‑nioo̱ nga ma níkjáya.”
58003012	Ndí 'ndsé, nda ti̱kinda̱a ijo‑no; kì ni̱jngo jiòn ra kjoa̱'cho síkíjnajin inìma̱‑la̱ nga mì kì makjiín‑la̱ mé‑ni nga mì ko̱se̱n'taxìn‑la̱ Nainá ra tíjnakon.
58003013	Ta isa̱á 'ti̱ nga'ñó‑la̱ xàngio̱o nga jngó jngó‑no nga ni̱chjin nchijòn 'kia̱ nga tíjna‑isa jè ni̱chjin, mé‑ni nga ni̱yá ra ya̱ ko̱tájajín‑ni jè kjoa̱ 'tse̱ jé ra sko̱ónda̱cha̱‑la̱.
58003014	Jién, ya̱á nakjoá‑né ya̱ a̱'ta 'tse̱ Cristo, tsa ngi ko̱'sín nda ko̱kjiín‑ná skanda 'kia̱ nga kje̱he'tà ni̱chjin koni 'sín nga kjokjiín‑ná nga ti̱'sa̱ ítjòn.
58003015	Xa̱jo̱n ra tjí'ta 'én‑la̱ Nainá, 'koa̱á 'sín tíchja̱ nga tsò: Tsa i̱nchina'yá jiòn 'ndi̱ 'ndi̱‑ni̱ jè 'én‑la̱ Nainá, kì tà chjàn ko̱'sín nítája inìma̱‑no koni 'sín ki'sìn jñà xi̱ta̱ ra kondra̱ kijì‑la̱ Nainá.
58003016	¿Yá xi̱ta̱‑ni ra kií'nchré 'én‑la̱ Nainá ko̱ a̱kjòn kondra̱ kijì‑la̱? Jñà‑ní nga'tsì xi̱ta̱ ra jè Moisés tsachrjekàjin ya̱ i̱'nde Egipto.
58003017	¿Ko̱ yá xi̱ta̱‑ni ra ichán nó isíjchán‑ko̱ jè Nainá? Jñà‑ní xi̱ta̱ ra tsakátsji‑jé ko̱ ya̱á 'ken ya̱ a̱ya ndi̱yá ya̱ ñánda̱ nga nangi kixì.
58003018	¿Ko̱ yá xi̱ta̱‑ni ra Nainá ko̱'sín kitsò‑la̱ nga mì kì kjoa̱ha'sen‑jin ya̱ i̱'nde‑la̱ ñánda̱ ma níkjáya? Jñà‑ní xi̱ta̱ ra mì kì isìhitjasòn‑la̱.
58003019	Ko̱ 'koa̱á 'sín tísijin‑ná, nga kií mì kì 'jaha'sen‑jin‑ni ya̱ i̱'nde ñánda̱ ma níkjáya ta nga̱tjì‑la̱ nga̱ mì kì kjokjiín‑la̱.
58004001	'Kia̱ nga takó tíjna‑isa 'én‑la̱ Nainá ra ijye kitsjà nga ma ki̱tjáha̱'se̱én ñánda̱ nga tíjna i̱'nde‑la̱ ñánda̱ ma níkjáya, tjínè‑la̱ nga nda si̱konde̱é ijo‑ná tsa kií ni̱chjin‑ni mì kì ko̱ma ki̱tjáha̱'se̱n i'ka.
58004002	Jién ijyeé tí'sena̱jmí‑ná 'én xi̱tse̱ ra nda tsò koni 'sín ki'sena̱jmí‑te‑la̱ jñà xi̱ta̱ jchínga‑ná. Tanga ra jñà, ta kjo̱tjó‑ni ni̱'sín ki'sena̱jmí‑la̱, nga̱ mì kì ngásòn kjokjiín‑la̱ koni jñà xi̱ta̱ ra i'ka ra isìhitjasòn jñà 'én kìi̱.
58004003	Tanga jién‑né ra ijye makjiín‑ná ki̱tjáha̱'se̱én ya̱ i̱'nde ñánda̱ ma níkjáya. Koni 'sín kitsò Nainá: 'Koa̱á ma‑ni nga ngi ko̱ó kjo̱jti‑na̱ nga kítsja 'én‑na̱ nga ko̱ 'sín kíxian nga mì kì kjoa̱à'sen‑jin ya̱ i̱'nde‑na̱ ñánda̱ ma níkjáya. Ni̱'sín jè xá‑la̱ Nainá ijyeé kjotseé ijyehe'tà, skanda ti̱'kia̱‑ni nga isinda i̱sà'nde.
58004004	Jè xa̱jo̱n ra tjí'ta 'én‑la̱ Nainá, 'koa̱á 'sín tíchja̱ a̱'ta 'tse̱ ni̱chjin ra ma‑ni ito nga tsò: Ra ma ito ni̱chjin kisíkjáyaá jè Nainá nga ijyehe'tà ijye xá‑la̱.
58004005	Ti̱jé‑ni jè xa̱jo̱n ra tjí'ta 'én‑la̱ Nainá india tíchja̱‑isa nga tsò: Mì kì kjoa̱à'sen‑jìn ya̱ i̱'nde‑na̱ ñánda̱ nga ma níkjáya.
58004006	Jñà xi̱ta̱ ra kií'nchré ítjòn 'én ra nda tsò mì kì 'jaha'sen ya̱ i̱'nde ra̱kìi̱ ta nga̱tjì‑la̱ nga mì kì isìhitjasòn; tanga takó chijaá i'ka xi̱ta̱ nga kjoa̱ha'sen ya̱ i̱'nde ra̱kìi̱.
58004007	'Koa̱á ma‑ni jè Nainá tsikíjna ìjngo‑isa ni̱chjin, jè ni̱chjin 'ndi̱ 'ndi̱, koni 'sín kiìchja̱ David a̱'ta 'tse̱, 'kia̱ nga a̱skan‑nioo̱ nga tíchja̱ ya̱ xa̱jo̱n ra tjí'ta 'én‑la̱ Nainá nga tsò: Tsa 'ndi̱ 'ndi̱ nga i̱nchina'yá jiòn jè 'én‑la̱ Nainá, kì tà chjàn nítája inìma̱‑no.
58004008	Koni jè Josué mì kì kjomà kitsjà‑la̱ ni̱chjin níkjáya jñà xi̱ta̱ Israel, kií ko̱'sín a̱skan‑nioo̱, Nainá isìkàxki̱ ìjngo‑isa ni̱chjin níkjáya.
58004009	'Koa̱á ma‑ni jè na̱xi̱ndá‑la̱ Nainá tíjna ìjngo‑isa‑la̱ ni̱chjin ñánda̱ nga ngi si̱ìkjáya.
58004010	Nga̱ jè xi̱ta̱ ra 'faha'sen‑jin ya̱ kjoa̱ níkjáya‑la̱ Nainá, ti̱'koa̱á síkjáya‑ní ra kjoa̱ 'tse̱ xá‑la̱ koni 'sín isíkjáya jè Nainá ra a̱'ta 'tse̱ xá‑la̱.
58004011	Machjeén‑ní nga 'ki̱ nga'ñó‑lá ijo‑ná nga ki̱tjáha̱'se̱n‑jieén ya̱ kjoa̱ níkjáya‑la̱ Nainá, ko̱ mì kì ko̱'sín 'sie̱én koni 'sín ki'sìn jñà xi̱ta̱ ra mì kì isìhitjasòn.
58004012	Jè 'én‑la̱ Nainá tíjnakon‑ní ko̱ tjín‑la̱ nga'ñó; isa̱á ta nda bate nda mí 'koa̱‑ni koni jngo ki̱cha̱ ndajò ra ijò nga jò 'ka̱; 'faha'sen‑jin‑ní skanda ya̱ a̱jin inìma̱‑ná ko̱ ya̱ a̱jin kjo̱bítsjen‑ná; ti̱'koa̱á 'faha'sen‑jin‑ní skanda ñánda̱ tjíkjo ninda‑ná ko̱ bijchó skanda ya̱ a̱ya‑la̱; kjó'tajin‑ní kótsò kjo̱bítsjen ra tjín‑jin ya̱ a̱jin inìma̱‑ná ko̱ mé ra mejèn‑la̱ nga 'si̱in.
58004013	Nga'tsì ra Nainá tsikínda, ni̱mé ra tjí'ma a̱'ta 'tse̱; nga̱ nga'tsì kjoa̱, tjín tsijen ijyeé‑ní ya̱ ngixko̱n jè ra tjínè‑la̱ nga 'ki̱‑lá kinda̱.
58004014	'Ndi̱‑ni̱ nga ijye 'yeé nga tíjna jngo‑ná ra ngi jè saba na̱'mì ítjòn, jè ra 'mì Jesús ra I'ndí‑la̱ Nainá, jè ra 'jaha'sen‑jin ngajmi ya̱ ngixko̱n Nainá, 'koa̱á ma‑ni nga machjeén‑ní nga kixi̱ ki̱tsa̱jneé a̱'ta 'tse̱ 'én ra makjiín‑ná.
58004015	Nga̱ jè na̱'mì ítjòn ra tíjna a̱'ta tsa̱jién, maá‑la̱ ko̱hi̱ma̱ke‑ná tsa 'kia̱ mé kjoa̱ ra mejèn kajieén; nga̱ jè, 'koa̱á ti̱'sín itjá'ta koni 'sín sa'koa̱ tjá'té ra jién; ta jé‑ní nga ni̱kjiá tsakátsji‑jé ra jè.
58004016	'Koa̱á ma‑ni nga ngi kíjngo‑lá takén nga si̱chraña'ta‑lá ya̱ ñánda̱ tíbatéxoma Nainá ra tjín‑la̱ kjo̱nda, mé‑ni nga ske̱hi̱ma̱takòn‑ná ko̱ sakó‑ná kjo̱nda‑la̱ nga ko̱si̱ko̱‑ná 'kia̱ kjòn nga tímachjeén‑ná.
58005001	Nga'tsì jñà ra na̱'mì ítjòn, ya̱á tjahíjin ya̱ a̱jin 'tse̱ xi̱ta̱ na̱xi̱ndá mé‑ni nga chja̱tjì‑ni xi̱ta̱ na̱xi̱ndá ya̱ ngixko̱n Nainá ko̱ mé‑ni ko̱ma tsjá‑la̱ kjo̱tjò Nainá ko̱ si̱ì'ken cho̱ ra ta nga̱tjì kjoa̱ 'tse̱ jé‑la̱ xi̱ta̱.
58005002	Koni jè na̱'mì, sa'koa̱á mahindaá‑te inìma̱‑la̱, 'koa̱á 'sín ma‑ni nga ma behi̱ma̱ jñà xi̱ta̱ ra mì kì machi̱ya‑la̱ ko̱ jñà ra xìn ndi̱yá tjímaya.
58005003	Ta nga̱tjì‑la̱ kjoa̱ ra ma'tin, kisì'keén‑te cho̱ ra kjoa̱ 'tse̱ jé‑la̱ koni 'sín nga isì'ken cho̱ ra kjoa̱ 'tse̱ jé‑la̱ xi̱ta̱ na̱xi̱ndá.
58005004	Ni̱yá ra tà jè ta̱jngo bí'ta ijo‑la̱ jè xá'nga ra kìi̱; tà jé‑ní jè ra xá Nainá chja̱‑la̱ koni 'sín nga jè Nainá kiìchja̱‑la̱ jè Aarón.
58005005	'Koa̱á ma‑ni nga ti̱'koa̱á Cristo, mì tsa ti̱jè 'nga isíkíjna‑ni ijo‑la̱ koni na̱'mì ítjòn; jè Nainá‑ní ra kitsjà‑la̱ jè xá 'nga ra̱kìi̱, 'kia̱ nga kitsò‑la̱: Ji̱í‑ní ra I'ndí‑na̱, ko̱ 'a̱án‑ná ra Na̱'ìn‑li.
58005006	Ti̱jé‑ni xa̱jo̱n ra tjí'ta 'én‑la̱ Nainá india‑isa tíchja̱ ñánda̱ nga tsò: Ji̱í‑ní ra na̱'mì tijni skanda ta mé ni̱chjin‑nioo̱, jè xá‑li, 'koa̱á ti̱'sín tjín koni jè xá ra ki'se‑la̱ jè ra tsi'kìn Melquisedec.
58005007	Jè Cristo 'kia̱ nga tsikijna i̱ i̱sà'nde 'ñó kiìchja̱'ta‑la̱ Nainá, ngi ko̱ó ndáxko̱n tsikítsa'ba‑la̱ ko̱ isíjé'ta‑la̱ jè ra tjín‑la̱ nga'ñó nga ma‑la̱ ko̱chrjekàtji a̱'ta 'tse̱ kjo̱biya; jè Nainá kií'nchré‑la̱ ta nga̱tjì‑la̱ nga 'ñó nda kijtsexkón.
58005008	Jè Cristo, ni̱'sín I'ndí‑la̱ Nainá ma, ya̱á kjomà‑la̱ isìhitjasòn 'kia̱ nga isìkjiín kjo̱hi'in.
58005009	'Kia̱ nga mì ti̱ mé ra ichija'ta‑la̱, 'koa̱á 'sín kisijna nga jè ko̱chrjekàjin kjo̱hi'in xi̱ta̱ skanda ta mé ni̱chjin‑nioo̱, nga'tsì ra si̱hitjasòn‑la̱.
58005010	Jè Nainá, 'koa̱á 'sín isíkíjna Jesús nga na̱'mì ítjòn kjomà; kitsjá‑la̱ xá koni jè xá ra ki'se‑la̱ Melquisedec.
58005011	A̱'ta 'tse̱ kjoa̱ kìi̱, kjín jchán tjín‑ni ra ma 'se̱na̱jmí-isa‑najiòn, tanga 'ñó chjá tjín kó'sín nga 'se̱na̱jmíya ta nga̱tjì‑la̱ nga 'ñó i'in machi̱ya‑najiòn.
58005012	Tsa nda kjòn‑ni tsiki, ijyeé‑la kjotseé maestro 'ñó nda ma jiòn; tanga takó machjeén‑najiòn nga chjítá'yá xi̱tse̱ india‑no 'én‑la̱ Nainá kó'sín ma'tsia̱ kjòn‑ni jñà ra isa̱ chiba chjá tjín. 'Koa̱á 'sín kjomà india‑najiòn koni kjòn ndí i̱xti‑xó ra takó tsjín 'bi nga kjè tsa ma‑la̱ bakjèn ni̱ño̱.
58005013	Nga'tsì ra takó ko̱'sín kjòn koni kjòn ra tsjín 'bi, i̱xti‑ní, nga̱ kjè kì machi̱ya‑la̱ kó'sín tjín ra kjoa̱kixi̱.
58005014	Tanga tà jñá ma bakjèn ni̱ño̱ ra ijye xi̱ta̱ jchínga, jñà ra ijye nda machi̱ya‑la̱ mé kjoa̱ ra nda tjín ko̱ mé kjoa̱ ra mì kì nda tjín, nga̱ ijyeé ko̱'sín kjònga‑la̱.
58006001	Machjeén‑ní nga nda katamajchá kjo̱bítsjen‑ná a̱'ta 'tse̱ Cristo nga mì tsa ta jñá chjítá'yáko̱ ki'té jñà 'én ra ichitá'yé nga 'sa̱ ítjòn; nga mì tsa ta jñá si̱kítsjen‑yá kji'té jñà kjoa̱ ra ma'tsia̱‑ni nga basìko̱'ta‑ná, koni jñà kjoa̱, nga iníkájneé kjoa̱ ra 'tse̱ jé‑ná nga mì ti̱ jé tsakátsji‑né jè ra ndi̱yá kjo̱biya fìko̱‑ná tsiki; ti̱'koa̱á mì tsa ta jè chjítá'yáko̱ ki'té jè kjoa̱ 'tse̱ koni 'sín nga kjokjiín‑ná a̱'ta 'tse̱ Nainá,
58006002	ko̱ a̱'ta 'tse̱ kjo̱téxoma ra 'tse̱ kjoa̱ satíndá, ko̱ 'kia̱ nga fasón‑lá ndse̱é xàngie̱é, ko̱ kjoa̱ ra faháya‑ila̱ mi'ken, ko̱ kjoa̱ 'tse̱ 'kia̱ nga ki̱ìndajín‑ná Nainá mé ra ko̱ko‑ná skanda ta mé ni̱chjin‑ni.
58006003	'Koa̱á 'sín ma chjítá'yé 'én‑la̱ Nainá ra si̱ìjchá kjo̱bítsjen‑ná, tsa jè tsjá'nde nga ko̱'sín ko̱ma.
58006004	Nga̱ jñà xi̱ta̱ ra ijye a̱sa kjohisen‑la̱ kjo̱bítsjen‑la̱ ko̱ ra ijye a̱sa tsikitsa̱jin kjo̱nda ra 'tse̱ Nainá ko̱ ra ta̱ña isíngásòn‑ko̱‑ná a̱'ta 'tse̱ Inìma̱ Tsje‑la̱ Nainá,
58006005	jñà ra ti̱'koa̱á ijye a̱sa tsikitsa̱jin jè 'én nda‑la̱ Nainá ko̱ nga'ñó‑la̱ ra 'tse̱ i̱sà'nde ra 'sa̱ nchrabá,
58006006	tsa xìn ndi̱yá ki̱ji̱ nga tsjín 'én‑la̱ Nainá, mì kì ti̱ ko̱nda‑ni jñà kjo̱bítsjen‑la̱ nga koa̱áfa'ta india‑ila̱ Nainá, nga̱ 'koa̱á ngoya‑la̱ koni tsa ti̱jñà inchibá'ta india‑ni krò jè Cristo, ko̱ ko̱se̱n masen nga si̱ìsabà'tin.
58006007	'Koa̱á ngoya‑la̱ koni jè nangi 'kia̱ nga 'ba jtsí, ma'nchi̱'nde‑ní. Tsa nda xka̱ ra ki̱so̱ ra ko̱chjeén‑la̱ xi̱ta̱ ra síxáko̱ nangi, Nainá si̱ichikon'tin nangi.
58006008	Tanga tsa na'yá chi̱'ni̱ ko̱ tsa na'yá xi'nchro ki̱so̱, mì kì mé chjí‑la̱ jè nangi ra̱kìi̱, mì tsa nangi nda ya̱ ngixko̱n Nainá; ki̱jchó ni̱chjin nga jti̱.
58006009	Jiòn ndí 'ndsè ra tsjacha‑laji̱n, ni̱'sín ko̱'sín nakjoá‑ji̱n, 'koa̱á 'sín kixi̱ machi̱ya‑naji̱n nga isa̱á ta nda ko̱ma'tin‑isa jiòn nga tjábé‑no jè kjo̱nda ra tji̱ko̱ 'kia̱ nga ko̱'sín bítjo̱kajieén kjo̱hi'in.
58006010	Nga̱ Nainá, ngi kjoa̱kixi̱í ra 'sín, nga mì kì si̱ìjchàhajin jè xá‑no ko̱ jè kjo̱tsjacha ra tjín‑no nga nda i̱nchinìsin‑la jñà xi̱ta̱ na̱xi̱ndá‑la̱ Cristo koni 'sín takó i̱nchi'nià skanda 'ndi̱.
58006011	Tanga ngaji̱n, 'koa̱á 'sín mejèn‑naji̱n nga ngi ko̱ó kjo̱tsja‑no ko̱'sín ti̱xá nga jngó jngó‑no skanda ta kjiá‑nioo̱, kóhonda katabitjasòn kjoa̱ ra i̱nchichiñá‑la.
58006012	Majìn‑naji̱n nga katama'tsè jiòn. Ta isa̱á jnchro jñà chjíngi‑la jñà xi̱ta̱ ra ijye i̱nchitjábé‑la̱ kjo̱tjò koni 'sín ijye kitsjà tsa'ba Nainá ta nga̱tjì‑la̱ nga nda makjiín‑la̱ ko̱ nda i̱nchichíkjoa̱ko̱‑la̱.
58006013	Nainá, 'kia̱ nga kitsjà‑la̱ tsa'ba jè Abraham, 'koa̱á 'sín kitsjà kixi̱ 'én‑la̱ ra ti̱jè tsasén‑ni 'kia̱ nga mì ti̱ yá tjín‑ni ra isa̱ 'nga tíjna koni ra jè; 'koa̱á 'sín kiìchja̱
58006014	nga kitsò: “'A̱n, 'ñó nda sichíkon'tin‑la̱, ti̱'koa̱á 'ñó kjìn ko̱ma jñà tje̱‑li.”
58006015	'Koa̱á 'sín kjomà‑ni nga jè Abraham iskoñákjoa̱‑ní, a̱kjòn itjábé‑la̱ koni 'sín kitsò‑la̱ jè Nainá.
58006016	Jñà xi̱ta̱ i̱sà'nde, 'kia̱ nga tsjá tsa'ba, jè síkaxki̱ jè ra tíjna ítjòn‑la̱. 'Kia̱ nga ko̱'sín tsjá 'én‑la̱, ta ya̱á fehe'ta kjoa̱, mì ti̱ mé ra jo̱óya-isa‑ni.
58006017	'Koa̱á 'sín kjomejèn‑la̱ Nainá nga nda kjón tsakón‑la̱ jñà xi̱ta̱ ra tjábé‑la̱ kjo̱tjò koni 'sín ijye kitsjà‑la̱ tsa'ba nga 'koa̱á 'sín tjíjngo ikon nga si̱hitjasòn ko̱ nga ni̱mé ra si̱ìkaatjìya‑la̱. Kií ko̱'sín kitsjà‑ni 'én‑la̱ ra 'ñó xkón tjín 'kia̱ nga ko̱'sín kitsjà tsa'ba.
58006018	Jñá 'én kìi̱ ra jò ma‑ni, ra mì kì ma kjoa̱atjìya‑la̱, ko̱ mì kì ma sko̱ónda̱cha̱‑ná Nainá, ya̱á sakó‑ná jngo kjoa̱jetakòn ra 'ñó tjín, nga'tsí‑né ra i̱nchifatsjieé nga jè Nainá ko̱si̱ko̱‑ná ko̱ jién ra ko̱'sín tjíjngo takén nga i̱nchichiñá‑lá koni 'sín nga ijye kitsjà tsa'ba nga tsjá‑ná.
58006019	Jè kjoa̱kixi̱ ra i̱nchichiñá‑lá, 'koa̱á 'sín síkíjna kixi̱ inìma̱‑ná koni jngo ki̱cha̱ ra sité'ñó‑ni chitso; ko̱ kjoa̱kixi̱ ra̱kìi̱ skanda maá 'jaha'sen‑jin ya̱ i̱'nde tsje ñánda̱ tja̱'bájto jngo nikje,
58006020	ya̱ ñánda̱ 'jaha'sen Jesús nga iskí'xa̱'nde‑ná ndi̱yá nga na̱'mì ítjòn tsikijna nda ta mé ni̱chjin‑nioo̱ koni jè Melquisedec.
58007001	Melquisedec xi̱ta̱xá ítjòn tsikijna 'tse̱ na̱xi̱ndá Salem, ti̱'koa̱á na̱'mì ítjòn 'tse̱ Nainá ra tíjna ngajmi tsikijna‑te. Kiìkjá indiaá jè Abraham 'kia̱ nga tínchrabá‑ni nga ijye isikijne ijye‑la̱ xi̱ta̱xá ítjòn ra iskajàn‑ko̱, ko̱ jè Melquisedec ya̱á isìchikon'tin jè Abraham.
58007002	Jè Abraham, teya ki'sìn nga'tsì tsajmì ra isakò‑la̱ 'kia̱ nga kijì kjo̱jchán ko̱ jngo‑yá kitsjà‑la̱ jè Melquisedec tsajmì kìi̱. 'Í ra 'mì Melquisedec, 'koa̱á tsò‑ni: Xi̱ta̱xá Ítjòn ra Kixi̱ Tíjna; ko̱ nga jè ra xi̱ta̱xá ítjòn 'tse̱ Salem 'mì, Xi̱ta̱xá ra Tjín‑la̱ Kjo̱'nchán, tsò‑ni.
58007003	Jè Melquisedec mì kì 'ya‑la̱ tje̱‑la̱, yá‑ni na̱'ìn‑la̱ ko̱ yá‑ni na̱‑la̱, ñánda̱ kitsin ko̱ ñánda̱ 'ken; 'koa̱á 'sín mangásòn‑ko̱ koni jè Cristo ra I'ndí‑la̱ Nainá, nga ti̱'koa̱á na̱'mì ítjòn tíjna skanda ta mé ni̱chjin‑nioo̱.
58007004	Jiòn ti̱kítsjen nga 'ñó 'nga tsikijna jè Melquisedec nga skanda jè xi̱ta̱ jchínga‑ná Abraham teya ki'sìn nga'tsì tsajmì ra isakò‑la̱ 'kia̱ nga kiì kjo̱jchán nga jngo‑yá kitsjà‑la̱ jè Melquisedec.
58007005	Kixi̱í kjoa̱, 'koa̱á 'sín tíchja̱ kjo̱téxoma‑la̱ Moisés ra Nainá kitsjà‑la̱; nga jñà xi̱ta̱ na̱xi̱ndá tjínè‑la̱ nga teya si̱ìjòya tsajmì ra tjín‑la̱ nga jngoya tsjá‑la̱ jñà na̱'mì ra tje̱‑la̱ Leví ni̱'sín ti̱ xi̱ta̱ xákjén‑ni jñà ra ti̱ya̱ nchrabá‑ni tje̱‑la̱ Abraham.
58007006	Tanga jè Melquisedec mì tsa tje̱‑la̱ Leví‑jìn, tanga itjábé‑la̱ ra jngoya bako̱‑la̱ tsajmì ra teya ki'sìn jè Abraham, a̱kjòn 'kia̱á isìchikon'tin; ni̱'sín jè kjòn‑ni Abraham ra ko̱'sín itjábé‑la̱ 'én a̱'ta 'tse̱ Nainá 'kia̱ nga kitsjà‑la̱ tsa'ba.
58007007	Koni 'sín tjíjin‑ná nga'tsì‑ná, jè ra síchikon'tin, isa̱á 'nga tíjna mì 'koa̱‑ni koni jè ra machikon'tin.
58007008	Jñà na̱'mì ra tjábé‑la̱ ra jngoya bako̱‑la̱ ra teya 'sín xi̱ta̱ na̱xi̱ndá, mì tsa ta kíhijyo ki'ta‑jìn, tanga jè Melquisedec, 'koa̱á 'sín tjí'ta xa̱jo̱n‑la̱ Nainá nga 'koa̱á 'sín 'ya‑la̱ koni tsa jngo xi̱ta̱ ra takó tíjnakon.
58007009	Jñà na̱'mì ra nchrabá‑ni tje̱‑la̱ Leví ra tjábé‑la̱ ra jngoyá bako̱‑la̱ ra teya 'sín xi̱ta̱ na̱xi̱ndá, ko̱maá ko̱kixé nga ti̱'koa̱á jè Melquisedec kitjábé jngoya‑la̱ a̱'ta 'tse̱ xi̱ta̱ kìi̱ 'kia̱ nga ko̱'sín jngoyá kitsjà‑la̱ Abraham.
58007010	Nga̱ jè Abraham, ijyeé ya̱á 'ya tje̱‑ni ra kjomà Leví, 'kia̱ nga ko̱'sín iskajin Abraham jè Melquisedec.
58007011	Jñà kjo̱téxoma ra itjábé‑la̱ jñà xi̱ta̱ Israel ya̱á inchrabà'ta‑ni a̱'ta 'tse̱ na̱'mì ra tje̱‑la̱ Leví; tanga jñà na̱'mì kìi̱, mì kì kjomà‑la̱ nga ngi kixi̱ isíkítsa̱jna jñà xi̱ta̱, 'koa̱á 'sín kjomà‑ni nga kj'ií na̱'mì 'ji jngo‑isa ra ya̱ mangásòn‑ko̱ Melquisedec ko̱ mì tsa jè mangásòn‑ko̱ na̱'mì ra tje̱‑la̱ Aarón.
58007012	'Kia̱ nga xìn chja̱‑ni na̱'mì ra 'faha'sen 'kia̱ nga fahatjìya, kjo̱'ñó tjín‑ni nga fahatjìya jè kjo̱téxoma.
58007013	Koni 'sín tíchja̱ 'én‑la̱ Nainá, jè ra itjábé‑la̱ xá koni 'tse̱ Melquisedec, kj'ií tje̱‑ní; ni̱ kjè sa jngo na̱'mì bitjokàjin ya̱ ñánda̱ nga inchrabà'ta‑ni.
58007014	'Koa̱á 'sín nda 'ya‑la̱ nga jè Na̱'ín‑ná Jesucristo, ya̱á inchrabà'ta‑ni tje̱‑la̱ 'tse̱ na̱xi̱ndá Judá; ya̱ tje̱‑la̱ na̱xi̱ndá ra̱kìi̱, mì kì tsijen isìkàxki̱ jè Moisés 'kia̱ nga kiìchja̱ ra a̱'ta 'tse̱ jñà na̱'mì.
58007015	Nga'tsì kjoa̱ kìi̱, isa̱á makixi̱ya‑ná 'kia̱ nga jè na̱'mì xi̱tse̱ ra 'faha'sen, 'koa̱á 'sín 'sín koni ki'sìn jè Melquisedec,
58007016	nga mì tsa a̱'ta 'tse̱ kjo̱téxoma inchrabà‑ni nga ko̱'sín na̱'mì kjomà; tà jé‑ní nga tse nga'ñó tjín‑la̱ ko̱ mì yá ra ko̱ma‑la̱ si̱ì'ken.
58007017	Nga̱ 'koa̱á 'sín tíchja̱ Nainá ra a̱'ta 'tse̱, nga tsò: Ji̱í‑ní ra na̱'mì tijni skanda ta mé ni̱chjin‑nioo̱, ya̱á mangásòn‑ki̱ jè Melquisedec.
58007018	'Koa̱á 'sín kjomà‑ni nga iskajen‑ngi jè kjo̱téxoma jchínga, ta nga̱tjì‑la̱ nga̱ mì kì ki'se‑la̱ nga'ñó, ko̱ mì kì itjasòn‑la̱ koni 'sín nga tjínè‑la̱ nga si̱hitjasòn.
58007019	Nga̱ jè kjo̱téxoma jchínga ra kitsjà jè Moisés ni̱mé ra isìkixi̱ya xi̱ta̱; tanga ni̱chjin 'ndi̱ 'ndi̱, tjín jngo‑ná kjoa̱ ra i̱nchichiñá‑lá ra isa̱ nda tjín jè ra síchraña'tà‑ná Nainá.
58007020	Jñà kjoa̱ kìi̱, mì tsa ko̱'sín mì kì kitsjà tsa'ba Nainá; koni jñà na̱'mì ra i'ka, ra ta 'koa̱á 'sín itjábé‑la̱ xá, mì tsa yá ra kitsjà 'én‑la̱.
58007021	Tanga ra a̱'ta 'tse̱ Na̱'ín‑ná Jesús kitsjá tsa'ba Nainá jè 'én ra 'ñó xkón tjín 'kia̱ nga kitsò: Na̱'ín‑ná, 'koa̱á 'sín ijye kitsjà kixi̱ 'én‑la̱ ra 'ñó xkón tjín, ko̱ mì kì ti̱ si̱ìkaatjìya‑ila̱ jè kjo̱bítsjen‑la̱ 'kia̱ nga kitsò: “Ji̱í‑ní ra na̱'mì tijni ta mé ni̱chjin‑nioo̱.”
58007022	'Koa̱á 'sín ma‑ni nga jè Jesús basèn‑tjì‑ná 'kia̱ nga jè Nainá tsikíndajínko̱ jñà xi̱ta̱ jngo kjoa̱ ra isa̱ 'ñó nda tjín.
58007023	Jñà na̱'mì ra tje̱‑la̱ Leví, 'ñó kjín ma‑ni, ta nga̱tjì‑la̱ 'kia̱ nga jngo biya, ta ya̱á fehe'ta xá‑la̱, ìjngo na̱'mì xákjín 'faha'sen ngajo‑la̱ 'kia̱ nga biya.
58007024	Tanga jè Jesús tíjna‑ní skanda ta mé ni̱chjin‑nioo̱ ko̱ mì tsa kjoa̱atjìya jè xá‑la̱ nga na̱'mì tíjna.
58007025	'Koa̱á 'sín ma‑ni nga ma‑la̱ bachrjekàjin kjo̱hi'in jñà xi̱ta̱ ni̱ta mé ni̱chjin‑nioo̱, nga'tsì ra a̱'ta 'tse̱ Jesús bijchó‑ni ya̱ ngixko̱n Nainá; ko̱ jè Jesús tíjnakon‑ní ni̱ta kjiá‑nioo̱ mé‑ni nga ma bítsa'batjì‑ni jñà xi̱ta̱.
58007026	Ngi jé kjón‑ní Jesús jè na̱'mì ítjòn ra machjeén‑ná: nga̱ xi̱ta̱ tsje‑ní; ko̱ mì tsa jé tjín‑la̱; ko̱ mì tsa tjé 'ki ya̱ a̱jin inìma̱‑la̱; xìn tíjna‑la̱ jñà xi̱ta̱ ra jé tjín‑la̱; ko̱ jè‑ní ra isa̱ 'nga tíjna ya̱ ján ngajmi.
58007027	Mì tsa ko̱'sín 'sín koni 'sín jñà na̱'mì ra i'ka nga ni̱chjin nchijón‑ní sí'ken cho̱ ra tsjá kjo̱tjò ra kjoa̱ 'tse̱ jé‑la̱, a̱kjòn tsjá‑te ra a̱'ta 'tse̱ jé‑la̱ xi̱ta̱ na̱xi̱ndá. Tanga Jesús, 'kia̱ nga kitsjà kjo̱tjò ijo‑la̱ nga kinì'ken, ta india kjón‑ní kitsjà skanda ta kjiá‑nioo̱.
58007028	Jè kjo̱téxoma ra kitsjà Moisés, 'koa̱á 'sín tíchja̱ nga jñà kítsa̱jna na̱'mì ítjòn xi̱ta̱ ra tsìn‑la̱ nga'ñó; tanga jè 'én ra xkón tjín ra a̱skan kitsjà Nainá, 'koa̱á 'sín tíchja̱ nga jè I'ndí‑la̱, na̱'mì ítjòn kíjna, jè ra ko̱'sín kisìko̱ nga nìmé kichija'ta‑la̱ skanda ta kjiá‑nioo̱.
58008001	Nga'tsì kjoa̱ ra i̱nchichibaya‑ná, tjín jngo ra isa̱ 'ñó chjí‑la̱, jè‑ní nga tíjnaá jngo‑ná na̱'mì ítjòn ra ya̱ tsikijna'ta nga kixi̱‑la̱ ya̱ íxile̱‑la̱ Nainá jè ra tíbatéxoma ya̱ ján ngajmi.
58008002	Ya̱á síxá ya̱ ñánda̱ tíjna ra ngi Ni'ya Tsje‑la̱ Nainá ra jè sabà Nainá tsikínda, ko̱ mì tsa xi̱ta̱ tsikínda.
58008003	Nga'tsì ra na̱'mì ítjòn 'koa̱á 'sín satéxoma‑la̱ nga kjo̱tjò tsjá‑la̱ Nainá ko̱ cho̱ sí'ken, ko̱ 'koa̱á 'sín ma‑ni nga jè Cristo, ti̱'koa̱á machjeén‑ní nga ki'se‑te‑la̱ mé ra kitsjà‑la̱ Nainá.
58008004	Jè Cristo, tsa i̱í‑la tíjna i̱ a̱'ta nangi, skanda mí‑la ko̱ma nga na̱'mì kíjna, nga̱ i̱ a̱'ta nangi, ta̱ 'koa̱ tjín na̱'mì ra tsjá‑la̱ kjo̱tjò Nainá koni 'sín tíchja̱ jè kjo̱téxoma ra tsikínda Moisés.
58008005	Tanga jñà na̱'mì ra tjín i̱ a̱'ta nangi ya̱á síxá ya̱ ni'ya ra ta i̱sén‑la̱ ko̱ jè ra ta 'ngién‑la̱ jè Ni'ya Tsje‑la̱ Nainá ra tíjna ya̱ ján ngajmi; koni 'sín tsi'kìn‑la̱ Moisés, 'kia̱ nga ijye mejèn ki̱ì'tsia̱ kjòn nga ki̱ìnda jè ni'ya tsje‑la̱ Nainá ra 'tse̱ nikje, 'kia̱ nga kitsò‑la̱: “Nda kjón ti̱kítsjin koni 'ki ra ítsakon‑la ya̱ nindo Sinaí, 'koa̱ kjón 'sín 'ki ra 'ki ra tinda jngi.”
58008006	Tanga 'ndi̱‑ni̱, isa̱á nda tjín jè xá ra itjábé‑la̱ Jesucristo nga na̱'mì ítjòn tíjna, nga̱ jè basèn‑jin‑ná jngo kjoa̱ xi̱tse̱ ra isa̱ nda tjín ra tsikíndajín Nainá ko̱ jñà xi̱ta̱, ta nga̱tjì‑la̱ nga ya̱á nchrabá'ta‑ni 'én ra isa̱ nda tjín koni 'sín ijye kitsjà tsa'ba Nainá.
58008007	Tsa mí‑la mé isìjchija'ta‑la̱ jè kjoa̱ ra isindajín ítjòn, mí‑la ti̱ machjeén‑ni tsa ìjngo 'ká si̱ndajín india‑ni.
58008008	Tanga Nainá 'kia̱ nga tsakátiko̱ kitsò‑la̱: Ki̱jchò ni̱chjin 'kia̱ nga ìjngo kjoa̱ xi̱tse̱ kindájín‑ko̱ò jñà xi̱ta̱ Israel ko̱ xi̱ta̱ Judá.
58008009	Jè kjoa̱ xi̱tse̱ ra kindájín‑ko̱ò, mì tsa ti̱ ko̱'sín si̱ndajín‑ni koni 'tse̱ xi̱ta̱ jchínga‑la̱, 'kia̱ nga 'a̱n kjón ítsabá'ñó tsja nga ítsachrjékàjian ya̱ nangi Egipto. Jñà xi̱ta̱ kìi̱, ta nga̱tjì‑la̱ nga mì isìhitjasòn jè kjoa̱ ra ítsikindájín‑ko̱, 'koa̱á 'sín kjomà‑ni nga kítsjin‑tákon.
58008010	'Kia̱ nga ijye ko̱to ni̱chjin kìi̱, jè kjoa̱ xi̱tse̱ ra kindájín‑ko̱ jñà xi̱ta̱ Israel, ki̱í'sín tjín: Jñà kjo̱téxoma‑na̱, ya̱á sikjáha'sen‑jiaa̱n ya̱ a̱jin kjo̱bítsjen‑la̱, ko̱ ya̱á kindá'tá ya̱ a̱jin inìma̱‑la̱. Ko̱ 'a̱án ko̱ma jè Nainá‑la̱ ko̱ jñà ko̱ma xi̱ta̱ na̱xi̱ndá‑na̱.
58008011	Mì kì ti̱ ko̱chjeén‑ni nga xi̱ta̱ xákjín ko̱kòn‑ya‑la̱, ni̱ jè 'ndse̱ ko̱ki̱tso̱‑la̱ nga katabexkon‑na nga 'a̱n‑ná ra Nainá; nga̱ nga'tsí xi̱ta̱ ske̱xkon‑na, ma'tsia̱ kjòn‑ni ra i̱xti skanda jñà ra 'ñó xi̱ta̱ jchínga.
58008012	'A̱án sijchá'ta‑la̱ nga'tsì kjoa̱'cho ra ki'sìn, ko̱ ni̱ì‑ti̱‑kjiá síkítsjen‑na jñà jé‑la̱. 'Koa̱á xiaa̱n 'a̱n ra Nainá.
58008013	'Kia̱ nga Nainá chja̱ a̱'ta 'tse̱ ra ìjngo‑isa kjoa̱ xi̱tse̱ ra sindajín, kií nga̱tjì‑la̱ nga ijyeé kjójchínga jè ra isinda ítjòn; ko̱ jè kjoa̱ jchínga ra ijye tífehe'ta, ta chibaá ni̱chjin chija‑isa‑la̱ nga ngi jchi̱ja.
58009001	Jè kjoa̱ ra tsikíndajín ítjòn Nainá ki'seé‑la̱ kjo̱téxoma kó'sín nga jeya si̱kíjna Nainá, ko̱ ti̱'koa̱á kisijnaá jngo‑te ni'ya tsje‑la̱ i̱ a̱'ta nangi.
58009002	Jè Ni'ya nikje ra Tsje ra 'tse̱ Nainá, 'koa̱á 'sín tjínda nga tíjna ítjòn jngo‑la̱ i̱'nde ra 'mì I̱'nde Tsje ñánda̱ tíjna jè ki̱cha̱ oro ra kjìn chrji̱ tjín‑la̱ ra sincháya ni'í nga tì, ko̱ jè ímixa̱ ra sinchásòn ni̱ño̱ nchra̱jín tsje‑la̱ Nainá.
58009003	Ya̱ a̱jto̱n‑la̱ nikje ra tjo̱'bángi ra ma‑ni jò, ya̱á kjijna jè i̱'nde ra 'mì I̱'nde ra Bato 'Ñó Tsje.
58009004	Ya̱ i̱'nde ra̱kìi̱, ya̱á tíjna jngo kàxa̱ ra ngi ki̱cha̱ sinè ra tìsòn chrjongó Nainá; ko̱ ti̱'koa̱á ya̱á kjijna kàxa̱ ra ngi ki̱cha̱ sinè ijàjno jè ra tjíya jñà tsajmì ra bakón kjoa̱ ra tsikíndajín Nainá. Kàxa̱ ra̱kìi̱, ya̱á tíjnaya jngo ti̱jí ra ngi ki̱cha̱ sinè ñánda̱ i̱jncha ni̱ño̱ nchra̱jín ra 'mì maná; ti̱'koa̱á ya̱á kjinaya yá koròti̱‑la̱ Aarón ra tsikí'jtsén ko̱ jñà na̱jo̱ te ra tjí'ta kjo̱téxoma‑la̱ Nainá ra itjábé‑la̱ Moisés.
58009005	Ya̱ a̱sòn kàxa̱ i̱ncha i̱sén‑la̱ ìkja̱li̱ ra tjín‑la̱ na̱jngá ra bakón chi̱ya kjoa̱jeya‑la̱ Nainá; jñà na̱jngá‑la̱ ya̱á bíjtsa'ma jè kàxa̱; tanga 'ndi̱ 'ndi̱, mì kì machjeén nga jndà jndà ki̱nákje̱é ra a̱'ta 'tse̱ kjoa̱ kìi̱.
58009006	'Kia̱ nga ijye ko̱'sín isinchanda tsajmì kìi̱, jñà na̱'mì kji'tá ni̱chjin 'faha'sen ya̱ Ni'ya Tsje‑la̱ Nainá ra nikje, ya̱ i̱'nde ra tíjna ítjòn nga síhitjasòn xá‑la̱ nga bexkón Nainá.
58009007	Tanga jè i̱'nde ra bijchó jò‑ni, ta jè ta̱jngo na̱'mì ítjòn ma 'faha'sen, ko̱ ta indiaá ma 'faha'sen nga jngó jngó nó; ko̱ 'kia̱ nga 'faha'sen, tjínè‑la̱ nga jní‑la̱ cho̱ 'ba ra tsjá‑la̱ Nainá ta nga̱tjì‑la̱ kjoa̱ 'tse̱ jé‑la̱ ko̱ ta nga̱tjì‑la̱ nga'tsì jé ra tjín‑la̱ xi̱ta̱ na̱xi̱ndá, jñà jé ra nda mí be kó'sín nga kàjin.
58009008	'Koa̱á 'sín síchi̱ya‑ná jè Inìma̱ Tsje‑la̱ Nainá, 'kia̱ nga takó jè tímachjeén jè Ni'ya Tsje ra Nikje ra isinda ítjòn, kjè kì tjáxa̱'nde nga ko̱ma ki̱tjáha̱'se̱én jè I̱'nde ra isa̱ 'Ñó Tsje.
58009009	Jñà kjoa̱ ra kjomà kjotseé ta tsakón chi̱yaá jè kjoa̱ ra tíma ni̱chjin 'ndi̱; nga̱ jñà kjo̱tjò ko̱ jní‑la̱ 'cho ra ixaájten ya̱ i̱'nde jè, tsìn‑la̱ nga'ñó nga ngi india kjón si̱ìtsje kjo̱bítsjen‑la̱ xi̱ta̱, jñà ra ko̱'sín bexkón Nainá.
58009010	Kjoa̱ kìi̱, ta kjo̱téxoma ra a̱'ta 'tse̱ ijo‑la̱ xi̱ta̱‑ní, 'tse̱é tsajmì ra ma chine ko̱ ra ma 'yò, ko̱ kó'sín nga sítsje ijo‑la̱ xi̱ta̱; ta 'koa̱á 'sín tje̱n ko̱chjeén skanda 'kia̱ nga jè Nainá si̱ìkaatjìya‑la̱ nga'tsì kjoa̱ kìi̱.
58009011	Tanga 'kia̱ nga ijye 'ji jè Cristo ra na̱'mì ítjòn tíjna a̱'ta 'tse̱ kjo̱nda‑la̱ Nainá ra ijye tíma, ya̱á 'jaha'sen Ni'ya Tsje‑la̱ Nainá ra isa̱ 'ñó nda chon ko̱ ra isa̱ kixi̱ tjín nga̱ mì tsa tsja xi̱ta̱ isinda‑ni, jè ra tsò‑ni kjoa̱ nga mì tsa i̱ kisinda a̱'ta nangi.
58009012	Jè Cristo ngi indiaá 'jaha'sen skanda ta kjiá‑nioo̱ ya̱ I̱'nde Tsje; ko̱ mì tsa ti̱ jní‑la̱ tíndsó ko̱ jní‑la̱ nchra̱ja̱ isìchjeén‑ni nga ma 'jaha'sen; ngi 'tse̱ kjón‑ní jní ra isìchjeén nga ma 'jaha'sen; 'koa̱á 'sín ki'sìn nga tsikíchjítjì jé‑ná mé‑ni nga ma si̱ìkítsa̱jnandi̱í‑ná ta mé ni̱chjin‑nioo̱.
58009013	Tsa jñá‑la jní‑la̱ nchra̱ja̱ ko̱ jní‑la̱ tíndsó ko̱ chijo‑la̱ nchra̱ja̱ chjo̱ón i'ndí ra kitì, matsje-sòn'nga‑ni ijo‑la̱ xi̱ta̱ ra maxa̱'ya̱ 'kia̱ nga xaájten‑jnó,
58009014	isa̱á ta tse nga'ñó tjín‑la̱ jè jní‑la̱ Cristo. Nga̱ ngi ko̱ó nga'ñó‑la̱ Inìma̱ Tsje ra tíjnakon nda tà mé ni̱chjin‑nioo̱, nga kisìnga̱tsja ijo‑la̱ Nainá koni jngo kjo̱tjò ra nì ta̱ mé jé tjín‑la̱. Jé jní‑la̱ Cristo si̱ìtsje‑ni kjo̱bítsjen‑no nga kjoa̱áxìn‑no jè kjoa̱'cho ra kjo̱biya kji'ta‑la̱ mé‑ni nga ya̱ si̱xá'ta‑la Nainá ra tíjnakon.
58009015	'Koa̱á ma‑ni, nga jé Cristo ra basèn‑jin masen 'kia̱ nga sindajín jngo kjoa̱ xi̱tse̱; 'kia̱ nga 'ken, jè tsikíchjítjì jé‑la̱ xi̱ta̱ ra tsakátsji 'kia̱ nga ti̱'sa̱ jè tíbatéxoma kjoa̱ ra isindajín ítjòn, mé‑ní nga jñà ra xá inakjoá‑la̱, tjábé‑la̱ koni 'sín nga kitsjà‑la̱ tsa'ba Nainá jè kjo̱tjò ra mì kì fehe'ta skanda ta kjiá‑nioo̱.
58009016	'Kia̱ nga jngo xi̱ta̱ síka'bí tsajmì ra tjín‑la̱, bínda jngo xa̱jo̱n ra bájna masen [ra 'mì testamento]. Tanga skanda 'kia̱á ma machjeén xa̱jo̱n ra̱kìi̱ 'kia̱ nga ijye biya jè xi̱ta̱ ra tsikínda.
58009017	Tanga jè xa̱jo̱n ra̱kìi̱, mì kì mé chjí‑la̱ 'kia̱ nga takó tíjnakon‑isa jè xi̱ta̱ ra tsikínda, skanda 'kia̱á chjí‑la̱, 'kia̱ nga ijye ki̱yá.
58009018	Jè kjoa̱ ra kisindajín ítjòn, 'koa̱á ti̱'sín ko̱ kjoa̱biyaá kisindajín‑te‑ni nga jní‑la̱ cho̱ kjochjeén.
58009019	Moisés, 'kia̱ nga ijye tsi'kéna̱jmíya nga'tsì kjo̱téxoma‑la̱ Nainá ya̱ a̱jin‑la̱ xi̱ta̱ na̱xi̱ndá, iskábé jní‑la̱ tíndsó ko̱ jní‑la̱ nchra̱ja̱ i'ndí ko̱ isíkójin nandá, ko̱ iskábé tsja̱‑la̱ forrè ra inì kjòn ko̱ jngo chrja‑la̱ yá ra 'mì hisopo; a̱kjòn tsjahíjin ya̱ jní, ko̱ a̱kjòn tsikíxten‑jnó jè xa̱jo̱n ra tjí'ta kjo̱téxoma‑la̱ Nainá; ra ijye kjomà, tsikíxten‑jnó‑te nga'tsì jñà xi̱ta̱ na̱xi̱ndá.
58009020	Jè Moisés kitsò: “Jè jní ra̱kìi̱ ra síkixi̱ya kjoa̱ ra tsikíndajín‑ko̱‑no Nainá, jè kjo̱hixi̱ ra kitsjà‑no nga si̱itjasòn.”
58009021	Moisés ti̱'koa̱á tsikíxten‑jnó‑te jní ya̱ Ni'ya Tsje‑la̱ Nainá ra nikje ko̱ nga'tsì tsajmì ra machjeén 'kia̱ nga 'yaxkón.
58009022	Koni 'sín tíchja̱ jè xa̱jo̱n ra tjí'ta kjo̱téxoma‑la̱ Nainá, kja̱meé nga'tsì tsajmì, saba jní matsje ijye‑ni; tsa mì kì xa̱ájten jní, tsìn ra 'mì kjoa̱nìhijcha'ta ra a̱'ta 'tse̱ jé.
58009023	'Koa̱á ma‑ni nga tjínè‑la̱ nga jní‑la̱ cho̱ kjotsje‑ni jñà tsajmì kìi̱ ra xkósòn‑la̱ tsajmì ra tjín ya̱ ján ngajmi; tanga jñá kjón‑ní tsajmì ra tjín ya̱ ján ngajmi, jé machjeén‑la̱ nga xa̱ájten jní ra isa̱ 'ñó nda tjín nga ma ko̱tsje‑ni.
58009024	Tanga jè Cristo mì tsa ya̱ 'jaha'sen ya̱ Ni'ya Nikje Tsje ra ta tsja xi̱ta̱ isinda‑ni ra ta xkósòn‑la̱ Ni'ya Tsje‑la̱ Nainá ra kjijna ján ngajmi. Tanga ngi ya̱ kjón 'jaha'sen ya̱ ján ngajmi nga ijchò ya̱ ngixko̱n Nainá nga tíchja̱tjì‑ná.
58009025	Mì kì tsa ko̱'sín kjìn 'ka̱ 'jaha'sen ya̱ ján ngajmi nga kjìn 'ka̱ kitsjà kjo̱tjò ijo‑la̱, koni 'sín 'sín jngo na̱'mì ítjòn nga xki̱ nó 'faha'sen ya̱ I̱'nde ra Bato 'Ñó Tsje nga 'faha'sen‑ko̱ jní ra mì tsa 'tse̱.
58009026	Tsa 'koa̱à‑la 'sín tjínè‑la̱ nga ko̱'sín ko̱ma tsiki, jè Cristo, kjín‑la 'ka̱ tsatojin kjo̱hi'in skanda 'kia̱‑ni isinda i̱sà'nde. Tanga 'ndi̱ 'ndi̱, nga ijye tífehe'ta ni̱chjin, ta india kjón‑ní ko̱'sín kitsjà ijo‑la̱ skanda ta kjiá‑nioo̱ nga ko̱'sín jè saba jní‑la̱ tsikíxten mé‑ni nga tsjahíxìn‑ni kjoa̱ 'tse̱ jé.
58009027	'Koa̱á 'sín tjín ra a̱'ta 'tse̱ nga'tsì xi̱ta̱ nga ta india kjón‑ní biya, ko̱ a̱skaán kj'i̱í jè ni̱chjin 'kia̱ nga si̱ndajín‑la̱.
58009028	'Koa̱á ti̱'sín tjín a̱'ta 'tse̱ Cristo; ta indiaá kitsjà kjo̱tjò ijo‑la̱ nga 'ken mé‑ni nga kjìn xi̱ta̱ itjahíxìn‑la̱ jé‑la̱ ra jè ki'tsamíjìn; tanga ra ki̱jchò‑ni jò 'ka̱, mì tsa ti̱ jé 'koa̱míjìn‑ni; kií xá kj'i̱í‑ni nga ko̱chrjekàjin kjo̱hi'in jñà ra i̱nchikoñá‑la̱.
58010001	Jè kjo̱téxoma‑la̱ Nainá ra itjábé‑la̱ Moisés, mì tsa ngi jè kjòn‑ni jè kjo̱nda ra a̱skan tjínè‑la̱ nga 'ji; koni ta tje̱n tsakón i̱tsé jè 'ngién‑la̱. 'Koa̱á ma‑ni nga jè kjo̱téxoma ni̱kjiá ko̱ma ngi tsje si̱ìkítsa̱hijyo jñà xi̱ta̱ ra xki̱ nó xki̱ nó síchraña'ta‑la̱ Nainá nga ti̱jñà ti̱jñà kjo̱tjò tsjá‑ni nga xki̱ nó.
58010002	Tsa india kjón‑la jè kjo̱téxoma sítsje jñà jé‑la̱ xi̱ta̱, mí‑la ti̱ kì jñà si̱jin‑ni kjo̱bítsjen‑la̱ nga jé tjín‑la̱, ko̱ mí‑la ti̱ jní‑la̱ cho̱ tsjá kjo̱tjò‑ni.
58010003	Tanga jè jní‑la̱ cho̱, xki̱ nó xki̱ nó síkítsjen‑yá‑la̱ jè jé ra tjín‑la̱ xi̱ta̱.
58010004	Nga̱ jè jní‑la̱ nchra̱ja̱ ko̱ jè jní‑la̱ tíndsó mì kì ma‑la̱ faháxìn jñà jé‑la̱ xi̱ta̱.
58010005	'Kia̱ nga 'ji Cristo i̱ i̱sà'nde, kitsò‑la̱ Nainá: Majìn‑li jní‑la̱ cho̱ ra biya, ko̱ kjo̱tjò ra tsjá‑li xi̱ta̱, tanga jé ijo‑na̱ iníkíjnandi.
58010006	Mì kì sasén‑li nga cho̱ tì‑li, ko̱ ni̱jñà kjo̱tjò ra tsjá‑li ra a̱'ta 'tse̱ jé‑la̱ xi̱ta̱.
58010007	'Kia̱á kíchjà nga kíxin‑la: “Koni 'sín tíchja̱ xa̱jo̱n‑li ra a̱'ta tsa̱'a̱n, i̱í tíjna̱ nga sìhitjásòo̱n koni 'sín mejèn‑li ji̱ ra Nainá 'mì‑li.”
58010008	Jè Cristo, ki̱í 'sín kitsò nga ítjòn: “Mì kì kjomejèn‑li ti̱'koa̱ mì kì kisasén‑li jní‑la̱ cho̱ ra biya ko̱ kjo̱tjò ra tsjá‑li xi̱ta̱, ko̱ cho̱ ra baká‑li xi̱ta̱ ko̱ kjo̱tjò ra tsjá‑li ra a̱'ta 'tse̱ jé‑la̱”, ni̱'sín takó ko̱'sín tíchja̱ kjo̱téxoma nga tjíné‑la̱ nga ko̱tjín ra tsjá xi̱ta̱.
58010009	A̱kjòn kitsò‑isa: “I̱í tíjna̱ i̱jndíi̱ mé‑ni nga sìhitjásòn‑na koni 'sín mejèn‑li.” Kií tsò‑ni jñà 'én kìi̱ nga jè Cristo tsjahíxìn jè kjoa̱ ra tíjna ítjòn mé‑ni nga kisíkíjna‑ni jè kjoa̱ ra xi̱tse̱.
58010010	'Koa̱á 'sín kjomà‑ni nga isìtsje inìma̱‑ná Nainá a̱'ta 'tse̱ Na̱'ín‑ná Jesucristo 'kia̱ nga isìhitjasòn koni 'sín kjomejèn‑la̱ Nainá nga ta india kjón‑ní kitsjà ijo‑la̱ skanda ta kjiá‑nioo̱ koni jngo kjo̱tjò 'kia̱ nga 'ken.
58010011	Nga'tsì na̱'mì, ni̱chjin nchijòn i̱nchisíhitjasòn xá‑la̱ nga 'ñó kjìn 'ka̱ ti̱jè ti̱jè kjo̱tjò sínga̱tsja‑ni Nainá, jñà kjo̱tjò ra ni̱kjiá ma‑la̱ faháxìn jé‑la̱ xi̱ta̱.
58010012	Tanga jè Jesucristo, ta jngo 'ká kjón‑ní kitsjà kjo̱tjò ijo‑la̱ skanda ta kjiá‑nioo̱ ra ta nga̱tjì‑la̱ kjoa̱ 'tse̱ jé; ra ijye kjomà, a̱kjòn ya̱á tsikijna'ta ya̱ nga kixi̱‑la̱ Nainá.
58010013	Ya̱á tíkoñá skanda 'kia̱ nga jñà xi̱ta̱ kondra̱‑la̱ si̱ìjchija nga jè Nainá si̱ìkíjyongí ya̱ ndsa̱ko̱.
58010014	Nga̱ ta india kjón‑ní kitsjà kjo̱tjò ijo‑la̱ mé‑ni nga ngi nda kjòkixi̱ya‑ni skanda ta kjiá‑nioo̱ jñà xi̱ta̱ ra i̱nchimatsje.
58010015	Jè Inìma̱ Tsje‑la̱ Nainá ndaá síkixi̱ya‑ná 'kia̱ nga kitsò ítjòn:
58010016	Jè kjoa̱ ra̱kìi̱ ra kindájín‑ko̱ jñà xi̱ta̱ 'kia̱ nga ko̱ma a̱skan‑nioo̱, tsò Na̱'ín‑ná: Jñà kjo̱téxoma‑na̱, ya̱á kindá'tá inìma̱‑la̱, ko̱ ya̱á kijiáa̱n ya̱ a̱jin kjo̱bítsjen‑la̱.
58010017	Ko̱ tsò‑isa: Ni̱ì‑ti̱‑kjiá síkítsjen‑yá india‑na jñà jé‑la̱, ko̱ nga'tsì kjoa̱'cho ra ki'sìn.
58010018	'Kia̱ nga ijye inìhijcha'ta‑ná jé‑ná mì kì ti̱ machjeén‑ni nga jní xa̱ájten ra kjoa̱ 'tse̱ jé.
58010019	'Koa̱á ma‑ni jiòn ndí 'ndsé, ta nga̱tjì‑la̱ jní ra tsikíxten Jesús, tjí'nde‑ná nga ma ki̱tjáha̱'se̱én ya̱ I̱'nde ra Bato 'Ñó Tsje ya̱ ñánda̱ nga tíjna Nainá.
58010020	Nga̱ jè iskí'xa̱ jngo‑ná ndi̱yá xi̱tse̱ ra fìko̱‑ná ñánda̱ nga ki̱tsa̱jnakeén mé‑ni nga ko̱ma ki̱tjáha̱'se̱én ya̱ ñánda̱ nga tja̱'bájto jè nikje ra tja̱'báya masen‑la̱ jè I̱'nde Tsje‑la̱ Nainá; nga jè nikje, jé ngoya‑la̱ ijo‑la̱ Jesús.
58010021	Nga̱ tíjnaá jngo‑ná na̱'mì ra 'ñó jeya tíjna ra batéxoma ya̱ ni'ya‑la̱ Nainá.
58010022	'Koa̱á ma‑ni nga machjeén‑ní nga ngi ko̱ó inìma̱‑ná si̱chraña'ta‑lá Nainá nga ngi tíjngo takén ra a̱'ta 'tse̱, 'kia̱ nga ijye kjotsje inìma̱‑ná nga'tsì ra kjo̱bítsjen 'cho ko̱ ngi nandá tsje ra kisiníjno‑ni ijo‑ná.
58010023	Kixi̱ ki̱tsa̱jnake̱é kjoa̱ ra i̱nchichiñá‑lá koni 'sín nga bixé nga makjiín‑ná, nga mì kohíko̱jno kohíko̱'té kjo̱bítsjen‑ná; nga̱ Nainá, xi̱ta̱ kixi̱‑ní, si̱hitjasòn koni 'sín ijye kitsjá‑ná 'én‑la̱.
58010024	Kjótsji'nde‑lá kó'sín nga ki̱si̱ke̱é jñà xàngie̱é mé‑ni nga isa̱ nda 'se̱‑ná kjo̱tsjacha ko̱ mé‑ni nga ko̱ma ko̱'sín 'sie̱én jñà kjoa̱ ra nda tjín.
58010025	Mì kì ki̱jmié koni 'sín nga 'fìheé ya̱ ñánda̱ nga maxkóyeé koni 'sín 'sín i'ka jñà xi̱ta̱ ra ijye ko̱'sín nga‑la̱; ta isa̱á machjeén‑ní nga 'ki̱ nga'ñó‑lá jñà xàngie̱é nga jngó jngó‑ná, ko̱ isa̱á 'kia̱ nga ijyeé tí'ya‑la̱ nga tímachraña jè ni̱chjin‑la̱ Nainá.
58010026	Nga̱ tsa xá tjín‑ni takén nga kjótsji‑jé iseé, 'kia̱ nga ijye ka'yaxkeén ra kjoa̱kixi̱ 'tse̱ Nainá, mì kì ti̱ mé jní ra ma xa̱ájten‑ni ra kjoa̱híxìn india‑ni jé‑ná.
58010027	Ta jé chiñá-isa‑lá nga ko̱ko̱‑ná kjo̱hi'in ra 'ñó i'in tjín ko̱ jè ni'í ra sítì síjnga̱ tíma ñánda̱ nga jti̱ jñà xi̱ta̱ ra kondra̱ fì‑la̱ Nainá.
58010028	Jè ra batonè‑la̱ jè kjo̱téxoma ra itjábé‑la̱ Moisés, tsa jò ko̱ tsa jàn xi̱ta̱ tsjá 'én nga kijtse nga kixi̱í kjoa̱, mì kì mahi̱ma̱cha‑jìn, ta ndi̱to̱ón nì'ken.
58010029	Kó'sín be‑la̱ takòn jiòn, ¿a mí tsa isa̱ tse kjo̱hi'in bakén‑la̱ jñà xi̱ta̱ ra minchanè jè I'ndí‑la̱ Nainá ko̱ bachrjengi jè jní ra tsikíxten, ko̱ ti̱'koa̱ chja̱jno‑la̱ jè Inìma̱ Tsje‑la̱ Nainá ra tsjá‑ná kjo̱nda? Jè jní ra bachrjengi, jè‑ní ra Nainá isìchjeén nga tsikíndajín‑ko̱ xi̱ta̱ jngo kjoa̱ ra xi̱tse̱, ko̱ ra kjomà kjotsje‑ni inìma̱‑la̱ xi̱ta̱ kìi̱.
58010030	Ijyeé tjíjin‑ná nga ijyeé ko̱kitsò Nainá: “'A̱án bako̱‑na nga tsja‑la̱ kjo̱hi'in xi̱ta̱, 'a̱án tsja‑la̱ chjí‑la̱.” Ko̱ india‑isa tsò: “Jé Nainá ki̱ìndajín‑la̱ jñà xi̱ta̱ na̱xi̱ndá‑la̱.”
58010031	¡Taxki̱ 'ñó tse kjo̱xkón tjín‑ni 'kia̱ nga ya̱ kayeé tsja Nainá ra tíjnakon!
58010032	Tanga ti̱kítsjen kó'sín kjomà'tioòn ni̱chjin ra ijye tsatòo̱ 'kia̱ nga ti̱'sa̱ ina'yá ítjòn kjòn jè 'én kixi̱ ra isìhisen‑no nga ichìkjoa̱‑no nga tse kjo̱hi'in inikjioón.
58010033	Ijchó ni̱chjin nga jñà xi̱ta̱ kiìchja̱jnoó‑no ko̱ iskajàn‑ko̱‑no ya̱ ngixko̱n xi̱ta̱ na̱xi̱ndá. Skanda ti̱'koa̱á ijchò jngo‑te ni̱chjin nga inìngásòn‑ko̱ó‑te jiòn jñà ra 'koa̱ ti̱'sín i̱nchisíkjiín‑te kjo̱hi'in.
58010034	Jiòn, kjòhi̱ma̱cha‑no jñà xi̱ta̱ ra kjo̱hi'in isìkjiín jñà ra tsikìtsa̱'ya nda̱yá; ti̱'koa̱á mì tsa kjojti‑no 'kia̱ nga itja'án‑no jñà tsajmì‑no; ta isa̱á tsjaá ki'se jnchro‑no ta nga̱tjì‑la̱ nga̱ ijyeé 'ya nga ya̱ ján ngajmi tjín‑no tsajmì ra isa̱ 'ñó nda ko̱ ra mì kì fehe'ta ni̱ ta kjiá‑nioo̱.
58010035	Kì jmio koni 'sín nga kji'ta takòn Nainá, nga̱ ya̱á 'ya kjo̱tjò ra 'ñó tse chjí‑la̱.
58010036	Machjeén‑ní katachíkjoa̱ko̱‑no kjo̱hi'in, mé‑ni 'kia̱ nga ijye ki̱tjasòn‑no koni 'sín mejèn‑la̱ Nainá, tjábé‑no jè ra tsjá Nainá koni 'sín nga ijye kitsjà tsa'ba.
58010037	Nga̱ 'koa̱á 'sín tíchja̱ xa̱jo̱n ra tjí'ta 'én‑la̱ Nainá nga tsò: Kj'i̱í ndi̱to̱n ndi̱to̱ón‑ní jè ra tjínè‑la̱ nga nchrabá. Mì kì ti̱ tse ki̱chjin‑ila̱.
58010038	Jè ra xi̱ta̱ kixi̱, jé kíjnakon‑ni nga makjiín‑la̱ a̱'ta 'tse̱ Nainá. Tanga tsa í'tsi̱n ki̱ji̱‑ní, mì kì sasén‑la̱ inìma̱‑na̱.
58010039	Jién, mì tsa í'ndsién mangí‑né koni 'sín 'sín jñà xi̱ta̱ ra í'tsi̱n fì‑ni nga síjchija ijo‑la̱. Ta isa̱á jnchro jién, nda makjiín‑ná mé‑ni nga mì jchi̱ja‑ni inìma̱‑ná.
58011001	Jè kjoa̱ ra makjiín‑ná, jé‑ní nga tjín kixi̱‑ná nga tjábé‑ná jñà kjoa̱ ra chiñá‑lá; jè‑ní nga tjíjngoó takén nga tjín kitií jñà kjoa̱ ra takó kjè kì tsijen‑la̱ xkén.
58011002	Ta nga̱tjì‑la̱ nga ndaá kjokjiín‑la̱ jñà xi̱ta̱ jchínga ra ki'se kjotseé, ndaá kina'yà‑la̱ ra a̱'ta 'tse̱.
58011003	Ki‑ní nga makjiín‑ná, nga ko̱'sín machi̱ya‑ná nga jè Nainá, ngi tà 'én tsikínda‑ni jè i̱sà'nde nga isikatsíjen tsajmì ra mì kì tsijen‑ni nga ti̱'sa̱ ítjòn.
58011004	Jè xi̱ta̱ ra ki'mì Abel, ta ki‑ní nga kjokjiín‑la̱ nga ko̱'sín isa̱ nda kjòn kjo̱tjò ra kitsjà a̱'ta 'tse̱ Nainá, ko̱ mì 'koa̱‑ni koni jñà 'tse̱ Caín. 'Koa̱á 'sín kjomà‑ni nga Nainá nda kisasèn‑la̱ jè kjo̱tjò ra kitsjà‑la̱ ko̱ xi̱ta̱ kixi̱ kitsò‑la̱. Ni̱'sín ijye 'ken, skanda ni̱chjin 'ndi̱ 'ndi̱, takó 'koa̱á 'sín tíchja̱ koni 'sín nga kjokjiín‑la̱.
58011005	Jè xi̱ta̱ ra ki'mì Enoc, ta ki‑ní nga kjokjiín‑la̱, nga ko̱'sín kiìko̱ tíkon Nainá ya̱ ján ngajmi, ko̱ mì tsa kjo̱biya kijtse, ko̱ mì ti̱ kì isakò‑ni ta nga̱tjì‑la̱ nga̱ ijyeé kiìko̱ Nainá. Ko̱ 'kia̱ nga ti̱kje fìko̱, 'koa̱á 'sín na'yá‑la̱ nga nda‑ró kisasèn‑la̱ Nainá koni 'sín nga ki'sìn.
58011006	Tanga tsa mì kì makjiín‑ná, mì kì ko̱ma ki̱tjasòn‑ná kjoa̱ ra sasén‑la̱ Nainá. Nga̱ jè xi̱ta̱ ra mejèn‑la̱ nga chraña kíjna‑la̱ Nainá, machjeén‑ní nga nda katakjiín‑la̱ nga tíjnaá ra 'mì Nainá; ti̱'koa̱á katakjiín‑la̱ nga jè‑ní ra sínga̱tsja kjo̱nda jñà xi̱ta̱ ra bátsji.
58011007	Jè xi̱ta̱ ra ki'mì Noé, 'kia̱ nga tsi'kéna̱jmí‑la̱ Nainá kjoa̱ ra ko̱ka̱ma a̱skan‑nioo̱ ra takó kjè kì 'ya‑la̱, kií‑ní nga kjokjiín‑la̱ nga ngi ko̱ó kjo̱skon‑la̱ tsikínda jngo chitso ra 'ñó je 'ki, mé‑ni nga kjomà tsatojin‑ni kjo̱xkón nga mì kì 'ken nga'tsì xi̱ta̱ ra tjíhijyo ya̱ ni'ya‑la̱. Noé, ta nga̱tjì‑la̱ nga nda kjokjiín‑la̱ ra jè, 'koa̱á 'sín isinè‑la̱ kjo̱hi'in nga'tsì xi̱ta̱ i̱sà'nde, ko̱ jè Noé itjábé‑la̱ kjo̱tjò ra tsjá Nainá nga xi̱ta̱ kixi̱ kjomà ya̱ ngixko̱n, ta nga̱tjì‑la̱ nga kjokjiín‑la̱.
58011008	Jè xi̱ta̱ ra ki'mì Abraham, 'kia̱ nga kiìchja̱‑la̱ Nainá, kií‑ní nga kjokjiín‑la̱ nga isìhitjasòn ko̱ itjojiín ya̱ nangi‑la̱ nga kijì skanda ya̱ i̱'nde ñánda̱ nga tà kjo̱tjò tsjá‑la̱ Nainá. Kijí‑ní ni̱'sín mì kì be ñánda̱ nga tífì.
58011009	Tà nga̱tjì‑la̱ nga kjokjiín‑la̱, ya̱á isíjchá ijo‑la̱ koni xi̱ta̱ xìn nangi ya̱ i̱'nde ñánda̱ nga ko̱'sín kitsò‑la̱ Nainá nga tsjá kjo̱tjò‑la̱. Ni'ya nikjeé tsikitsa̱jnaya; 'koa̱á ti̱'sín tsikitsa̱jna Isaac ko̱ Jacob, ra ti̱'koa̱ ti̱'sín tsi'kìn‑te‑la̱ nga tjábé kjo̱tjò‑te‑la̱ jè nangi.
58011010	Nga̱ jè Abraham, jè tíkoñá‑la̱ jngo na̱xi̱ndá ra ijye 'ñó nda tjín‑la̱ nga'ñó kó'sín nga tíjna tjà'tsin chrjó‑la̱, ra jè Nainá iskosòn‑la̱ kó'sín nga sinda, ko̱ ti̱jé‑ni Nainá ra tsikínda.
58011011	Ti̱'koa̱á ta kií‑ní nga nda kjokjiín‑la̱ Abraham nga ki'se‑la̱ nga'ñó ni̱'sín ijye 'ñó xi̱ta̱ jchínga, kjamà isakò jngo‑la̱ i'ndí jè ndí chjo̱ón‑la̱ ra 'mì Sara ni̱'sín chjo̱ón 'ndi̱, nga̱ kjokjiín‑la̱ nga Nainá síhitjasón‑ní koni 'sín nga kitsjà kixi̱‑la̱ tsa'ba.
58011012	'Koa̱á ma‑ni nga ta ya̱ ta̱jngoó a̱'ta 'tse̱ xi̱ta̱ ra̱kìi̱ inchrabà‑ni tje̱‑la̱ nga kjín jchán i̱xti ki'se‑la̱ ni̱'sín ijye 'ñó xi̱ta̱ jchínga nga tífehe'ta ni̱chjin‑la̱. 'Koa̱á 'sín kjín jchán ma‑ni i̱xti‑la̱ koni jñà nitse ra tjín ya̱ ján ngajmi ko̱ koni jñà chrjo̱ ra tjín ya̱ a̱ndi ndáchikon ra mì kì ma maxki̱ya.
58011013	Nga'tsì jñà xi̱ta̱ kìi̱, 'koa̱á 'sín makjiín‑la̱ skanda nga 'ken, ni̱'sín mì kì itjábé‑la̱ jè ra ijye Nainá ko̱'sín kitsjà‑la̱ tsa'ba nga tsjá‑la̱; tanga ta 'koa̱á 'sín kjòchi̱ya‑la̱ koni tsa ta kjiín kijtse‑ni, ko̱ tsjaá ki'se‑la̱, ko̱ 'koa̱á 'sín kitsò nga mì tsa i̱ i̱'nde‑la̱ nga ta asa i̱nchi'fahato i̱ a̱'ta nangi.
58011014	Jñà xi̱ta̱ ra ko̱'sín tsò, 'koa̱á 'sín 'bena̱jmíya kixi̱‑ná nga 'sa̱á i̱nchibátsji jngo nangi ra ngi 'tse̱ ki̱tso̱‑la̱.
58011015	Tsa jé‑la i̱nchisíkítsjen jè nangi ya̱ ñánda̱ nga itjokàjin‑ni, mí‑la kì mé chjá kjomà‑la̱ tsa tsáfa india‑ni nga kijì‑ni ya̱ ñánda̱ nga itjokàjin.
58011016	Tanga jè i̱nchibátsji jngo nangi ra isa̱ nda chon, jè ra ján ngajmi tíjna. 'Koa̱á ma‑ni nga Nainá mì kì masabà‑la̱ nga Nainá 'tse̱ tsò‑la̱; ko̱ ijyeé isíkíjnanda jngo‑la̱ i̱'nde ñánda̱ nga na̱xi̱ndá‑la̱ ko̱ma nga ya̱ kítsa̱jna.
58011017	Jè Abraham, 'kia̱ nga itjá'ta a̱'ta 'tse̱ Nainá, ta kií‑ní nga makjiín‑la̱ nga iskábé jè Isaac nga tsjá‑la̱ Nainá koni jngo kjo̱tjò, ko̱ tsikijnanda‑ní nga tsjá i'ndí‑la̱ ra tà jè ta̱jngo ma‑ni, ni̱'sín xá ko̱'sín kitsjà‑ni 'én‑la̱ Nainá a̱'ta 'tse̱ i'ndí‑la̱, 'kia̱ nga kitsò:
58011018	“A̱'ta 'tse̱é Isaac, nga kjìn jchán ko̱ma tje̱‑li.”
58011019	Abraham, 'koa̱á 'sín kjòchi̱ya‑la̱ nga jè Nainá tjín‑la̱ nga'ñó nga ma‑la̱ si̱ìkjaáya‑la̱ xi̱ta̱ ni̱'sín ijye 'ken. 'Koa̱á ma‑ni nga itjábé india‑ila̱ jè i'ndí‑la̱ koni tsa jaáya‑ila̱ ra a̱'ta 'tse̱ kjo̱biya.
58011020	Jè Isaac, kií‑ní nga makjiín‑la̱ nga isíjé‑la̱ Nainá nga katasíchikon'tin jè Jacob ko̱ jè Esaú a̱'ta 'tse̱ kjoa̱ ra ko̱ka̱ma'tin a̱skan‑nioo̱.
58011021	Jè Jacob, 'kia̱ nga ijye mejèn tíbiya, kií‑ní nga makjiín‑la̱ nga isíjé‑la̱ Nainá nga katasíchikon'tin ngajò i̱xti‑la̱ José; síngi'ñóko̱ò‑ni yá koròti̱‑la̱, jeya isíkíjna Nainá.
58011022	Jè José, 'kia̱ nga ijye mejèn tíbiya, kií‑ní nga makjiín‑la̱ nga tsi'kéna̱jmí‑ni kó'sín ko̱ma jñà xi̱ta̱ Israel nga ki̱tjokajin ya̱ na̱xi̱ndá Egipto. Ti̱'koa̱á kitsjà kjo̱hixi̱ ra a̱'ta 'tse̱ ninda‑la̱ kó'sín si̱ko̱.
58011023	Jñà xi̱ta̱ jchínga‑la̱ Moisés, kií‑ní nga kjokjiín‑la̱ nga ján sá isíkíjna'ma i'ndí‑xó‑la̱ 'kia̱ nga ti̱'sa̱ kitsin, nga̱ kijtse‑ní nga 'ñó nda 'ki, ko̱ mì kì itsakjòn‑la̱ kjo̱téxoma‑la̱ xi̱ta̱xá 'tse̱ na̱xi̱ndá Egipto.
58011024	'Kia̱ nga ijye kjójchínga Moisés, ta kií‑ní nga kjokjiín‑la̱ nga mì kì tsa na̱‑la̱ kitsò‑la̱ jè tsati‑la̱ Faraón.
58011025	Tà isa̱á jè kjomejèn‑la̱ nga kjo̱hi'in isìkjiín ko̱ jè na̱xi̱ndá‑la̱ Nainá, ko̱ mì tsa jè kjomejèn‑la̱ nga kjo̱tsja tsjá‑la̱ ijo‑la̱ ra kjoa̱ 'tse̱ jé.
58011026	'Koa̱á 'sín kiskosòn‑la̱ nga isa̱á 'ñó chjí‑la̱ kjo̱hi'in ra si̱ìkjiín a̱'ta 'tse̱ Cristo [ra xá isìkasén‑ni Nainá] ko̱ nda mí 'koa̱‑ni nga kjo̱tsja tsjá‑la̱ ijo‑la̱ ya̱ a̱'ta 'tse̱ kjoa̱nchi̱ná 'tse̱ na̱xi̱ndá Egipto. Jè iskoñá‑la̱ kjo̱tjò ra a̱skan tsjá‑la̱ Nainá.
58011027	Kií‑ní nga ti̱'koa̱ nda kjokjiín‑la̱ nga itjokàjin ya̱ na̱xi̱ndá Egipto; mì kì itsakjòn‑la̱ jè kjo̱jti‑la̱ xi̱ta̱xá ítjòn; 'ñó tsi'ké‑la̱ ikon koni tsa tíkotsíjen kjòn‑la̱ jè Nainá ra kjè kì yá ra be.
58011028	Jè Moisés, kií‑ní nga nda kjokjiín‑la̱, nga tsachrje 'sí paxko̱. Ko̱ 'koa̱á 'sín kitsò‑la̱ nga'tsì xi̱ta̱ Israel nga jní si̱ikajàjno ya̱ xo̱tjo̱ba̱ ni'ya‑la̱, mé‑ni nga jè ìkja̱li̱‑la̱ Nainá mì kì si̱ì'ken nga jngó jngó i̱xti‑tjòn‑la̱ xi̱ta̱ kìi̱.
58011029	Jñà xi̱ta̱ Israel, kií‑ní nga kjokjiín‑la̱ nga ma tsatojin jè ra 'mì Ndáchikon Inì koni tsa nangi kixì. 'Kia̱ nga kjomejèn‑la̱ nga ti̱'koa̱ ti̱'sín tsatojin jñà xi̱ta̱ Egipto, ya̱á 'ken‑jin nandá nga'tsiòo̱.
58011030	Kií‑ní nga kjokjiín‑la̱ jñà xi̱ta̱ Israel nga ixojen jñà chrjó ra tjíndi‑la̱ na̱xi̱ndá Jericó, 'kia̱ nga ijye kjo ito ni̱chjin i̱nchibítjindi‑la̱.
58011031	Kií‑ní nga kjokjiín‑la̱ jè chjo̱ón ra ki'mì Rahab ra chjo̱ón chijngi nga mì kì ya̱ 'ken‑ko̱ jñà xi̱ta̱ ra mì kì makjiín‑la̱, nga̱ jè chjo̱ón ra̱kìi̱, ndaá kijtsetjò jñà xi̱ta̱ Israel ra ta ijchò katsíjen 'ma ítjòn‑la̱ ya̱ nangi ra̱kìi̱.
58011032	¿Mé kjoa̱ ra ta 'kenájmí‑isa? Mì kì ki̱chóya‑la̱ ni̱chjin nga kichjà ra a̱'ta 'tse̱ Gedeón, ra a̱'ta 'tse̱ Barac, ra a̱'ta 'tse̱ Sansón, ra a̱'ta 'tse̱ Jefté, ra a̱'ta 'tse̱ David, ra a̱'ta 'tse̱ Samuel ko̱ ra a̱'ta 'tse̱ nga'tsí xi̱ta̱ ra isìchjeén Nainá nga kiìchja̱ ngajo‑la̱.
58011033	Jñà xi̱ta̱ kìi̱, kií‑ní nga kjokjiín‑la̱, nga ki'seé i'ka ra isikijne‑la̱ nga iskajàn‑ko̱ na̱xi̱ndá ra i'i; ki'seé i'ka ra kixi̱í tsikíndajín kjoa̱; ki'seé i'ka ra itjábé‑la̱ ra Nainá ijye ko̱'sín kitsjà‑la̱ tsa'ba nga tsjá‑la̱; ko̱ ki'seé i'ka ra tsikíchjàjto tsa'ba xa.
58011034	Ko̱ ki'seé i'ka ra ma‑la̱ isìkji'tso ni'í ra bato 'ñó tsjè, ra ma jahachinga 'kia̱ nga ijye kja̱me ki̱cha̱ ndajò tínì'ken‑ni, ra ki'se india‑ila̱ nga'ñó 'kia̱ nga kjòhinda, ra 'ñó ki'se‑la̱ nga'ñó kjoa̱ 'tse̱ kjo̱jchán, ra isikijne‑la̱ xi̱ta̱ kjo̱jchán ra iskajàn‑ko̱ ra kondra̱ 'tse̱.
58011035	Ki'se íchjín ra itjábé india‑ila̱ xi̱ta̱ xákjén ra ijye 'ken, 'kia̱ nga jaáya‑ila̱ a̱'ta 'tse̱ kjo̱biya. Tanga ti̱'koa̱á ki'se i'ka xi̱ta̱ ra ya̱ 'ken‑jín ya̱ kjo̱hi'in; mì kì kjomejèn‑la̱ nga tsikìtsa̱jnandi̱í‑ni; jè ra kjomejèn‑la̱ nga isa̱ ndaá kítsa̱jna 'kia̱ nga kjoa̱áya‑la̱.
58011036	Tjín i'ka ra isìkjiín kjo̱hi'in nga isìtsja'tin xi̱ta̱, nga iskajàn‑ko̱, skanda na'ñó ki̱cha̱ cadena isi'tá'ñó ya̱ a̱ya nda̱yá.
58011037	Tjín ra na̱jo̱ isinè nga ini'ken; tjín ra serrúcho ngi inìjòya‑ni; tjín ra ki̱cha̱ ndajò 'ken‑ni. Ko̱ tjín ra jndíi̱ ra ján tsikima, nga ta chrja̱ba̱‑la̱ forrè ko̱ tà chrja̱ba̱‑la̱ tíndsó tsakjaya. Tseé kjo̱hi̱ma̱ ko̱ tseé kjo̱hi'in kisìkjiín ko̱ 'ñó ki'yaton.
58011038	Jñà xi̱ta̱ kìi̱, [ta nga̱tjì‑la̱ nga 'ñó nda kjokjiín‑la̱ a̱'ta 'tse̱ Nainá] skanda mí kì tsakìn‑la̱ nga tsikitsa̱jna i̱ i̱sà'nde. Nga̱ jndíi̱ ra ján tsinchimasòn ya̱ i̱'nde kixì ñánda̱ ni̱mé tjín, ko̱ ya̱ a̱sòn nindo; ko̱ ya̱ ñánda̱ ngijo chon ko̱ ya̱ a̱ya nga̱jo̱ ra tjín ya̱ a̱jin nangi.
58011039	Nga'tsì xi̱ta̱ kìi̱, ta ki‑ní nga nda kjokjiín‑la̱ nga nda ki'yaxkon‑la̱ tanga ni̱jngo ra itjábé‑la̱ ra Nainá ijye kitsjà tsa'ba nga tsjá‑la̱.
58011040	Tanga jè Nainá tsikínda jngo‑ná kjoa̱ ra isa̱ nda tjín, mé‑ni nga jñà xi̱ta̱ kìi̱, ta ngásòn kjòn ko̱ma‑ná nga mì mé jchi̱ja'ta‑ná nga xi̱ta̱ kixi̱ ko̱meé.
58012001	'Kia̱ nga ko̱'sín ta̱ 'ñó kjìn ma‑ni xi̱ta̱ ra títsa̱jnandi‑ná ra nda kjokjiín‑la̱, 'koa̱á ma‑ni nga jién, machjeén‑ní nga ki̱jmié nga'tsì kjoa̱ ra batéchjá‑ná ko̱ kjoa̱ 'tse̱ jé ra tsabá'ñó‑ná nga konda̱cha̱‑ná; kínè‑lá ijo‑ná nga nda kjòn ki̱ìchikeén nga katachíkjoa̱ko̱‑ná skanda nga kijcheé ñánda̱ nga tjínè kjòn‑la̱ nga kijcheé.
58012002	Ngi tà jé kí'té xkén Jesús, jè ra tsikí'tsia̱ kjòn‑ni koni 'sín nga makjiín‑ná, ko̱ jè ra síjngo kjoa̱ makjiín‑ná. Ta nga̱tjì‑la̱ jè kjo̱tsja ra iskoñá‑la̱ kichíkjoa̱ko̱ó‑la̱ nga isìkjiín kjo̱hi'in ya̱ a̱'ta krò, ko̱ mì tsa jè ki'sìn kinda̱ jè kjo̱sabà ra ya̱ isakò‑la̱, ko̱ 'ndi̱‑ni̱ ya̱á tíjna'ta nga kixi̱‑la̱ Nainá nga tíbatéxoma.
58012003	Ti̱kítsjen a̱'ta 'tse̱ Jesús nga ichìkjoa̱ko̱ó‑la̱ jñà kjo̱hi'in ra jñà xi̱ta̱ jé kitsjà‑la̱, mé‑ni nga mì ki̱jta‑no ko̱ mì kì si̱kjahajen‑la takòn.
58012004	Nga̱ jè kjoa̱ 'tse̱ jé ra i̱nchibixkàn‑ko̱ jiòn, takó kjè tsa yá ra sí'ken kjòn‑najiòn.
58012005	¿A ijyeé inijchajin jiòn jè 'én ra kitsjà‑no Nainá nga i̱xti‑la̱ tsò‑no? Nga tsò 'én ra tjí'ta xa̱jo̱n‑la̱ Nainá: Ji̱ ra i'ndí‑na̱ xin‑la, kì nachrjengi‑jìn 'kia̱ nga síkixi̱ya‑li Na̱'ín‑ná, ko̱ kì nìkjahajen‑la̱ takìn 'kia̱ nga jè síkjaká‑li.
58012006	Nga̱ jé Na̱'ín‑ná síkixi̱ya‑ní xi̱ta̱ ra tsjake, ko̱ tsjá‑la̱ kjo̱hi'in 'kia̱ nga 'cho 'sín nga'tsì xi̱ta̱ ra kjábétjò nga i'ndí‑la̱ tsò‑la̱.
58012007	Katachíkjoa̱ko̱‑no koni 'sín Nainá síkixi̱ya‑no, nga̱ Nainá, 'koa̱á 'sín síko̱ ra i̱xti‑la̱ tsò‑la̱. Nga̱ nga'tsì ra Na̱'ìn 'mì, síkixi̱yaá i̱xti‑la̱.
58012008	Tanga tsa mì kì si̱ikixi̱ya‑no Nainá koni 'sín síko̱ nga'tsì ra i̱xti‑la̱ ma, mì tsa i̱xti‑la̱ Nainá ma jiòn.
58012009	Jién, 'kia̱ nga ti̱'sa̱ i̱xti kjòn iseé, jñà xi̱ta̱ jchínga‑ná i̱ a̱'ta nangi, 'koa̱á 'sín isìkixi̱ya‑ná ko̱ ndaá kijchaxkén. ¿A mí tsa isa̱ nda jcha̱xkón jnchro iseé Na̱'ín‑ná ra tíjna ya̱ ján ngajmi, mé‑ni nga kata'se‑ná kjo̱binachon?
58012010	Kixi̱í kjoa̱, jñà xi̱ta̱ jchínga‑ná, 'koa̱á 'ki isìkixi̱ya‑ná koni 'ki kjòchi̱ya‑la̱ ra jñà, ni̱'sín ta tsato jè ni̱chjin ra kìi̱. Tanga kjo̱nda tsa̱jién‑né 'kia̱ nga jè Nainá ko̱'sín síkixi̱ya‑ná mé‑ni nga tsje ko̱ma‑ná koni 'sín nga tsje ra jè.
58012011	Kixi̱í kjoa̱, mì kì tsa tsja 'se‑ná 'kia̱ nga ti̱'sa̱ nikixi̱ya‑ná, ta isa̱á jnchro ba 'se‑ná; tanga ra ma a̱skan‑nioo̱ tsa nda ko̱kixi̱yeé, 'nchán ki̱tsa̱jneé ko̱ kixi̱í si̱jché ijo‑ná.
58012012	'Koa̱á ma‑ni nga 'ti̱ nga'ñó‑la ijo‑no, chjímitje̱en ndsa̱à ra ijye tífe nga'ñó‑la̱ ko̱ jè ndáxkó‑no ra ijye kjotsakon‑la̱;
58012013	ndi̱yá kixi̱ tangió mé‑ni nga ko̱nda‑ni ndsa̱kò ra ijye kjotsakon‑la̱ ko̱ mé‑ni mì ya̱ 'tóxkon‑ni.
58012014	Ko̱'sín 'nchán titsa̱jnako̱o nga'tsì xi̱ta̱, ko̱ tsje ti̱kíjna inìma̱‑no; nga̱ ni̱jngo ra ske̱ Na̱'ín‑ná tsa mì tsje tíjna inìma̱‑la̱.
58012015	Nda ti̱konda̱a ijo‑no, kì ni̱yá ra síjchija kjo̱nda‑la̱ Nainá, mé‑ni nga mì ya̱ kji̱nchrabà‑ni kjo̱si nga tsjá 'chin‑no koni tsa jngo xka̱ ra tsja kja̱ma̱‑la̱.
58012016	Kì ni̱jngo ra xi̱ta̱ chijngi ma, kì nachrjengio Nainá; kì tà chjàn ko̱'sín 'nià koni 'sín ki'sìn jè Esaú nga tà jngo chro̱ba̱ tsajmì ra ma chine tsatína‑ni jè tsajmì ra tjínè‑la̱ nga jè ko̱ko̱‑la̱ koni nga i'ndí‑tjòn.
58012017	Jiòn, tjíjiín‑no koni 'sín kjomà 'kia̱ nga a̱skan‑nioo̱, jè Esaú, 'kia̱ nga kjomejèn‑la̱ nga katasíchikon'tin jè na̱'ìn‑la̱, inachrjengi‑ní; mì kì ti̱ kjomà jahatjìya‑ni nga jè kjòchikon'tin india‑ni, ni̱'sín takó 'ñó iskindaya.
58012018	Mì tsa ya̱ ijchòkincha'ta‑la jiòn jè nindo chrja̱ngi̱ ra ma chaájno, [koni tjín kjo̱xkón ra kijtse xi̱ta̱ Israel] ya̱ ñánda̱ nga títì jnga̱ jnga̱ ni'í, nga kjòjñò, isincha ni̱tje̱n ni̱tje̱n ifi jmà ko̱ 'tsa tjo̱ xkón,
58012019	nga jane chrjoo̱, ko̱ kina'yá‑la̱ jè jta̱‑la̱ Nainá 'kia̱ nga kiìchja̱. Tanga jñà xi̱ta̱ ra kií'nchré‑la̱ tsikítsa'ba‑ní nga kì ti̱ tsja chja̱‑isa‑ni,
58012020	ta nga̱tjì‑la̱ mì ti̱ kì ichìkjoa̱‑la̱ koni 'sín tjín kjo̱téxoma ra isinè‑la̱ nga tsi'kìn‑la̱: “Ta yá xi̱ta̱‑ni, ko̱ ni̱'sín tsa jngo cho̱, ko̱sèn jngo ndsa̱ko̱ ya̱ nindo chrja̱ngi̱ ra̱kìi̱, tjíné‑la̱ nga na̱jo̱ ki̱yá‑ni, ko̱ tsa majìn ki̱cha̱á tjáhi'sen‑kjá‑la̱.”
58012021	Taxki̱ 'ñó xkón tjín kjoa̱ ra kijcha‑la̱, skanda jè Moisés kitsó‑ní: “Taxki̱ 'ñó títsakjoo̱n ko̱ skanda tífatsé‑náa̱.”
58012022	Tanga ra jiòn, ya̱á ijchò kincha'ta‑la jè nindo chrja̱ngi̱ ra 'mì Sión, jè ra na̱xi̱ndá‑la̱ Nainá ra tíjnakon, jè na̱xi̱ndá Jerusalén ra tíjna ya̱ ján ngajmi, ñánda̱ nga kjìn jmi ma‑ni ìkja̱li̱ títsa̱jna nga i̱nchisítsjako̱ Nainá,
58012023	ko̱ ñánda̱ nga títsa̱jnajtín i̱xti‑la̱ Nainá ra tjábé‑la̱ jè kjo̱tjò ra bako̱‑la̱ ra i̱xtitjòn ra ijye ya̱ i̱ncha 'í‑la̱ ya̱ ján ngajmi; ko̱ ya̱á ijchò‑te jiòn ya̱ ñánda̱ nga tíjna Nainá ra xi̱ta̱xá tíjna nga bíndajín‑la̱ nga'tsì xi̱ta̱. Ko̱ ti̱'koa̱á ya̱á ijchò kincha'ta‑la jiòn jñà inìma̱‑la̱ xi̱ta̱ kixi̱ ra ijye Nainá kisìtsje nga ni̱mé chija'ta‑la̱.
58012024	Ko̱ ya̱á ijchò kincha'ta‑te‑la jiòn jè Jesús ra basèn‑jin‑ná jè kjoa̱ xi̱tse̱ ra Nainá tsikíndajín ko̱ jñà xi̱ta̱, ko̱ ya̱á ijchò kincha'ta‑te‑la jiòn jè jní‑la̱ ra ixaájten [nga isìtsje‑ná], jè jní ra isa̱ nda chja̱‑ná mì 'koa̱‑ni koni jè jní‑la̱ Abel.
58012025	Nda ti̱kinda̱a ijo‑no; kì tà chjàn nachrjengio jè ra tíchja̱‑no. Nga̱ jñà xi̱ta̱ ra tsachrjengi koni 'sín inakjoá‑la̱ i̱ a̱'ta nangi, 'kia̱ nga inìkjaká‑la̱, mì kì 'jahajno‑la̱ ra a̱'ta 'tse̱ kjo̱hi'in ra ki'tsì‑la̱. Ti̱'koa̱á ra jién, isa̱á ta 'ñó chjá tjín‑ni nga kjoaàjno‑ná a̱'ta 'tse̱ kjo̱hi'in, tsa ki̱náchrjengieé jè Nainá ra chja̱‑ná skanda ya̱ ján ngajmi nga síkjaká‑ná.
58012026	Jè ni̱chjin ra̱kiòo̱, jè jta̱‑la̱ Nainá, skanda isìjtiyaá‑la̱ jè nangi, tanga 'ndi̱‑ni̱, 'koa̱á 'sín kitsjà 'én‑la̱ nga tsò: “Ìjngo 'ká sijtíya-isa‑la̱, tanga mì tsa tà jè nangi ra sijtíya‑la̱, skanda ko̱ó ngajmi sijtíya‑la̱.”
58012027	'Kia̱ nga ko̱'sín tsò nga ìjngo 'ká si̱ìjtiya-isa‑la̱, 'koa̱á 'sín machi̱ya‑ná nga tjáhixìn jñà tsajmì ra xá isinda‑ni ra ma majtiya‑la̱, mé‑ni nga ta jñá si̱hijyo‑ni jñà tsajmì ra mì kì ma majtiya‑la̱.
58012028	'Koa̱á ma‑ni nga mì kì ma majtiya‑la̱ jè i̱'nde ra títsjá‑ná Nainá ya̱ ñánda̱ nga ko̱texomake̱é. 'Ki̱‑lá kjo̱nda ko̱ ngi tà jé kjó'ta ikeén nga ki̱skón‑cheé ko̱ nga jcha̱xkén koni 'sín nga sasén‑la̱ ra jè.
58012029	Nga̱ “jè Nainá‑ná, 'koa̱á 'sín jngoya‑la̱ koni jngo ni'í ra baká tsjé tsje mé ra tjín.”
58013001	Kì tà chjàn jmio koni 'sín nga tsjacha xàngio̱o ra a̱'ta 'tse̱ Cristo makjiín‑no.
58013002	Kì tà chjàn niìjchaàjion koni 'sín nga chjíbétjò xi̱ta̱ ra bijchójkon‑no. Nga̱ jñà xi̱ta̱ ra ko̱'sín ma‑la̱ kjábétjò xi̱ta̱, skanda tjín i'ka ra mì be‑ni tsa ìkja̱li̱‑la̱ Nainá‑ní ra ko̱'sín iskábétjò.
58013003	Ti̱kítsjen a̱'ta 'tse̱ jñà xi̱ta̱ ra nda̱yá títsa̱jna, koni tsa ya̱ titsa̱jnako̱‑te a̱ya nda̱yá. Ko̱ ti̱kítsjen‑te a̱'ta 'tse̱ xi̱ta̱ ra i̱nchi'yaton koni tsa jiòn kjòn‑ni ra i̱nchi'yaton‑no.
58013004	'Ñó nda jcha̱xkón ijye jè kjo̱téxoma ra 'tse̱ kjoa̱bixan; jiòn ra ijye tsixan jiòn, jcha̱xkón ijo‑no, nga mì ma kjoa̱chijngi 'sia̱an. Nga̱ jñà ra ta sískáko̱ ijo‑la̱ nga kjoa̱chijngi 'sín, jè Nainá tsjá‑la̱ kjo̱hi'in.
58013005	Kì tà jè níkájno nga isa̱ tse to̱n mejèn‑no nga 'se̱‑no. Katajngo takòn koni 'ki tjín‑no, nga̱ Nainá, 'koa̱á 'sín tsò: “Mì kì tsjin-tákon‑la, ko̱ ni̱kjiá sikíjna ta̱jngo‑la.”
58013006	'Koa̱á ma‑ni nga ngi tjíjngo takén nga ma kixé: Jè Na̱'ín‑ná basìko̱‑na, mì kì tsakjon‑jiàa̱n tsa mé ra si̱ìko̱‑na xi̱ta̱.
58013007	Ti̱kítsjen jñà xi̱ta̱ ra tsinchá ndi̱yá‑no nga tsi'kéna̱jmíya‑no 'én‑la̱ Nainá; ti̱'koa̱ ti̱kítsjen kó'sín kisíjchá ijo‑la̱ ko̱ chjíngi‑la koni 'sín nga kjokjiín‑la̱.
58013008	Jesucristo mì kì fahatjìya‑la̱, ti̱jé‑ni ngojña̱, ko̱ ti̱jé‑ni 'ndi̱ 'ndi̱, ko̱ ti̱jé‑ni skanda ta mé ni̱chjin‑nioo̱.
58013009	Kì tà chjàn bi'nde‑la ijo‑no nga xìn ndi̱yá fìko̱‑no nga bí'ndo̱‑no jè kjo̱bítsjen ra kj'ií 'sín bakón‑ya ra mì kì 'yaxkon‑la̱. Isa̱á nda‑ni nga nda kata'se‑la̱ nga'ñó inìma̱‑no a̱'ta 'tse̱ kjo̱nda‑la̱ Nainá, mì 'koa̱‑ni tsa a̱'ta 'tse̱ tsajmì ra ma chine; nga̱ ni̱mé nga'ñó sa̱kò‑la̱ inìma̱‑la̱ jñà ra ko̱'sín tjín kjoa̱ títsa̱jin.
58013010	Jién, tíjna‑ná [Jesús ra 'ken‑tjì ngajo‑ná a̱'ta 'tse̱ jé‑ná] koni jngo kjo̱tjò ra kjonga̱tsja Nainá. Tanga jñà xi̱ta̱ ra takó ya̱ síxá a̱'ta 'tse̱ kjoa̱ jchínga ra 'tse̱ Ni'ya Tsje ra nikje, tsìn‑la̱ kjo̱hixi̱ nga ya̱ tjábé‑la̱ kjo̱nda.
58013011	Nga̱ jè na̱'mì ítjòn ra ya̱ síxá, ya̱á fìko̱ jè jní‑la̱ cho̱ ra biya ya̱ i̱'nde tsje‑la̱ Nainá nga tsjá kjo̱tjò mé‑ni nga tjáhixìn‑la̱ jé‑la̱ xi̱ta̱. Tanga jñà ijo‑la̱ cho̱, xín i̱'nde fìko̱ 'taxìn nga baká.
58013012	'Koa̱á ti̱'sín kjomà'tin Jesús; a̱'ta xìn na̱xi̱ndá isìkjiín kjo̱hi'in nga kinì'ken, mé‑ni a̱'ta 'tse̱ jní‑la̱ ra ixaájten kjomà isìtsje‑ni jé‑la̱ xi̱ta̱ na̱xi̱ndá.
58013013	'Koa̱á ma‑ni, ko̱'sín kítjo̱kajin‑teé na̱xi̱ndá nga tjahítji̱ngi‑lá Jesús ya̱ ñánda̱ nga i̱'nde'taxìn mé‑ni nga ti̱'koa̱ si̱kjiín‑ke̱é kjo̱sabà ko̱ kjo̱hi'in ra jè isìkjiín.
58013014	Nga̱ i̱ a̱'ta nangi tsìn‑ná na̱xi̱ndá ra ngi i̱ kíjna skanda ta kjiá‑nioo̱, jè i̱nchichiñá‑lá jngo na̱xi̱ndá ra 'sa̱ nchrabá.
58013015	'Koa̱á ma‑ni, machjeén‑ní nga ki'ta ni̱chjin jeya sikíjneé Nainá ra a̱'ta 'tse̱ Jesucristo koni jngo kjo̱tjò ra nìnga̱tsjeé Nainá. Jè machjeén nga ngi ndsa̱'bé katitjo‑ni 'én nga 'kéna̱jmié yá‑ni Jesús.
58013016	Kì niìjchaàjion kjoa̱ ra nda 'nià ko̱ ra bisìko̱ kañá xàngio̱o; nga̱ jñà kjoa̱ kìi̱, 'koa̱á 'sín ngoya‑la̱ koni jngo kjo̱tjò ra nìnga̱tsja Nainá ra nda sasén‑la̱.
58013017	Ti̱tjasòn‑la jñà xi̱ta̱ ra i̱ncha ítjòn‑no ra a̱'ta 'tse̱ na̱xi̱ndá‑la̱ Nainá, ko̱ jñà ti̱ná'ya ijòn‑la. Nga̱ jñá xi̱ta̱ kìi̱ tjíkinda̱‑la̱ kjo̱binachon‑no, ko̱ jñà tjínè‑la̱ nga tsjá‑la̱ kinda̱ Nainá. Nda ti̱tjasòn‑la koni 'sín nga ki̱tso̱‑no mé‑ni nga ngi ko̱ kjo̱tsja‑la̱ si̱íxá‑ni ko̱ mé‑ni mì chjá ko̱ma‑la̱. Nga̱ tsa chjá ko̱ma‑la̱ nì mé kjo̱nda sa̱kò‑no ra jiòn.
58013018	Ti̱jé'tà‑la Nainá a̱'ta tsa̱ji̱n, nga 'koa̱á 'sín machi̱ya‑naji̱n nga nda tjín jè kjo̱bítsjen‑na̱ji̱n, nga̱ mejèn‑naji̱n nga nda si̱itjasòn tsje‑ji̱n.
58013019	'Koa̱á 'sín 'ñó bitsá'ba-isa‑no nga ti̱jé'tà‑la Nainá ra a̱'ta tsa̱'a̱n, mé‑ni nga katatsjá'nde‑ni nga ndi̱to̱n kijchò'tsè india‑no.
58013020	Jè Nainá ra tsjá‑ná kjo̱'nchán ra isikjaáya‑ila̱ a̱'ta 'tse̱ kjo̱biya jè Na̱'ín‑ná Jesucristo, ra chji̱ngo̱ ítjòn‑la̱ forrè, jè ra a̱'ta 'tse̱ jní‑la̱ isindajín jngo‑ni kjoa̱ ra mì kje̱he'tà ni̱ta kjiá‑nioo̱,
58013021	ko̱'sín kixi̱ katasíkítsa̱jna‑no a̱'ta 'tse̱ nga'tsì kjoa̱ ra nda tjín mé‑ni nga ko̱'sín 'sia̱an‑no koni 'sín mejèn‑la̱ ra jè; ko̱ mé‑ni nga a̱'ta 'tse̱ Jesucristo ko̱'sín katasíko̱‑ná koni 'sín nga sasén‑la̱ ra jè. ¡Jeya katijna Cristo skanda ta mé ni̱chjin‑nioo̱! Ko̱'sín katama.
58013022	'Koa̱á 'sín tíbitsá'ba‑no ndí 'ndsé, kata'se‑no kjo̱jetakòn nga ti̱ná'ya‑la nda nda‑la jñà 'én kìi̱ koni 'sín nga bijnáchi̱ya‑no. Nga̱ ta chibaá‑ni 'én ra tjí'ta xa̱jo̱n ra̱kìi̱.
58013023	Ko̱'sín katasijin‑no, jè 'ndsé Timoteo ijyeé tíjnandi̱í‑ni ra kjoa̱ 'tse̱ kjo̱hi'in; tsa ndi̱to̱n kj'i̱í, íko̱‑ná 'kia̱ nga kjín katsíjen‑no.
58013024	Nga'tsì‑no, ti̱hixo'ta ijye jñà xi̱ta̱ ra i̱ncha ítjòn‑no ko̱ nga'tsì jñà xi̱ta̱ na̱xi̱ndá‑la̱ Nainá. Jñà ra Italia i̱'nde‑la̱ síhixo'tá‑te‑no.
58013025	Nainá katatsjá‑no kjo̱nda‑la̱ nga'tsì‑no.
59001001	'A̱n ra Santiago 'mì‑na, ra chi̱'nda‑la̱ Nainá ma ko̱ ti̱'koa̱á chi̱'nda‑la̱ Jesucristo ra tíjna ítjòn‑ná, tísixó'tà‑no jiòn ra ya̱ inchrabà'ta‑no tje̱‑la̱ xi̱ta̱ na̱xi̱ndá Israel ra tejò kjomà, jiòn ra jndíi̱ ra ján titsa̱jna ta ñánda̱ i̱'nde‑ni ta nga tíjngo i̱sà'nde.
59001002	Jiòn ra 'ndsé chibé a̱'ta 'tse̱ Cristo, 'kia̱ nga ni̱'sín ta mé kjoa̱ ra ko̱tojiòn, ta isa̱á jnchro jngo kjá tsjaá 'tè‑la takòn.
59001003	Ijyeé 'ya jiòn 'kia̱ nga ko̱'sín tjá'ta a̱'ta 'tse̱ kjoa̱ ra makjiín‑najiòn, ya̱á sa̱kò-isa‑najiòn nga'ñó kó'sín ma ki̱chíkjoa̱jin‑no a̱'ta 'tse̱ kjoa̱ ra ko̱ka̱ma'tin‑isa jiòn a̱skan‑nioo̱.
59001004	Ko̱ jè nga'ñó ra sa̱kò‑no nga nda chíkjoa̱jin‑no, ndaá katasíxájin ya̱ inìma̱‑no mé‑ni nda katajchá‑ni kjo̱bítsjen‑la̱ inìma̱‑no, ko̱ ngi tíjna tíjngo‑ni nga ni̱mé ra jchi̱ja'ta‑la̱.
59001005	Tsa tjín i'ka jiòn ra tsìn‑no kjo̱bítsjen, ti̱jé'tà‑la Nainá; tsjá‑no ra jè. Nga̱ jé Nainá, ngi ko̱ó inìma̱‑la̱ nga tsjá, ko̱ mì tsa ta ko̱ kjo̱jti‑la̱ tsjá 'kia̱ nga yá ra síjé'ta‑la̱.
59001006	Tanga ngi nda kjón‑ní katakjiín‑no 'kia̱ nga si̱jé; kì tà chjàn tà jò 'bè‑la takòn; nga̱ jè xi̱ta̱ ra jò 'bé‑la̱ ikon, 'koa̱á 'sín ngoya‑la̱ koni jè ndáchikon 'kia̱ nga jè tjo̱, ra fì ra nchrabá síko̱.
59001007	Jè xi̱ta̱ ra ko̱'sín tà jò tjín ikon, kì tà chjàn ko̱'sín síkítsjen nga tjín ra tjábé‑la̱ ra a̱'ta 'tse̱ Na̱'ín‑ná.
59001008	Nga̱ jè xi̱ta̱ ra mì kì tjíjngo ikon, kj'ií 'sín tísíkítsjen 'ndi̱ 'ndi̱, ko̱ nchijòn ijyeé kj'ií tsò‑ni kjo̱bítsjen‑la̱; ko̱ mì kì ma‑la̱ nga kjábé jè ndi̱yá ra kixi̱ tjín.
59001009	Tsa tjín i'ka 'ndsé ra 'ñó i'in títsa̱jna, tsjaá kata'bé‑la̱ ikon, nga̱ ya̱ ngixko̱n Nainá 'ngaá títsa̱jna.
59001010	Tanga jñà ra xi̱ta̱ nchi̱ná, tsjaá kata'se‑la̱ nga nangi kítsa̱jna ya̱ ngixko̱n Nainá. Nga̱ jñà ra xi̱ta̱ nchi̱ná, 'koa̱á 'sín ko̱ka̱ma'tin koni 'sín ma jè naxó‑la̱ xka̱ ijñá ra mì tsa tse fichjin‑la̱.
59001011	'Kia̱ nga bitjo tsá'bí ko̱ 'ñó tsje ma ndabá‑la̱, jè xka̱ ijñá, xì‑ní, ko̱ jè naxó‑la̱ kàtje̱n‑ngi‑ní, ko̱ chija ijye‑ní koni 'sín nga nda 'ki i̱sén‑la̱. Jè ra xi̱ta̱ nchi̱ná, 'koa̱á 'sín ta ya̱ ki̱yájin a̱'ta 'tse̱ xá ra 'sín, ñánda̱ nga tse síkijnesòn to̱n‑la̱.
59001012	Mé ta̱ nda‑la̱ jè xi̱ta̱ ra chíkjoa̱‑la̱ 'kia̱ nga tjá'ta. 'Kia̱ nga ijye chíkjoa̱jin‑la̱ kjoa̱ ra sko̱ó'ta; tjábé‑la̱ kjo̱binachon ra mì fehe'ta koni 'sín ijye kitsjà tsa'ba Nainá a̱'ta 'tse̱ jñà xi̱ta̱ ra tsjake. Tjábé‑la̱ kjo̱binachon koni tsa jngo corona si̱'a sko̱ [koni 'sín nga tjábé jngo‑la̱ trofeo jñà xi̱ta̱ ra síská 'kia̱ nga síkijne].
59001013	Tsa 'kia̱ nga tjá'ta jiòn ko̱ kjoa̱hajin‑no nga mejèn‑no 'sia̱an kjoa̱ ra 'cho tjín, kì tà chjàn bixó: “Jé‑la Nainá ra ko̱'sín tíkjó'tá‑ná.” Nga̱ jè Nainá mì tsa ko̱'sín tjín kjo̱bítsjen‑la̱ nga 'cho 'si̱in, ko̱ mì tsa ko̱'sín mejèn‑la̱ nga jñà xi̱ta̱ katabátsji‑jé.
59001014	Tanga tsa 'kia̱ jngo xi̱ta̱ tjá'ta nga ko̱'sín 'sín kjoa̱ ra 'cho tjín, ti̱jñá‑ni kjoa̱'cho ra tsjake ra síkjaájin‑la̱ ko̱ sískáya‑la̱ kjo̱bítsjen‑la̱.
59001015	'Kia̱ nga ijye matse jè kjoa̱'cho ra jè matsjake, ya̱á nchrabá‑ni nga batsíjen ra kjoa̱ 'tse̱ jé, ko̱ 'kia̱ nga ijye matse jè ra kjoa̱ 'tse̱ jé, a̱kjòn ya̱á nchrabá jè ra kjo̱biya.
59001016	Jiòn ndí 'ndsé ra 'ñó tsjake̱‑no, kì ijo‑no chìndo̱cha̱‑la.
59001017	Nga'tsì kjoa̱ ra nda tjín ko̱ ra kixi̱ tjín ra tjábé‑ná, ya̱á i'ngaá nchrabá‑ni ra a̱'ta 'tse̱ Nainá, jè ra tsikínda nga'tsì tsajmì ra síhisen‑ná, jè Nainá ra ni̱kjiá fahatjìya‑la̱ kjo̱nda ra tsjá koni 'sín nga fahatjìya‑la̱ jè 'ngién.
59001018	Jè Nainá, 'koa̱á 'sín kjomejèn‑la̱ nga a̱'ta 'tse̱ 'én kixi̱‑la̱ kitsin xi̱tse̱ india‑né, mé‑ni ta nga'tsì ra jè tsikínda, jién ko̱meé koni jñà tsajmì tje̱ ra majchá ítjòn ra jè manga̱tsja.
59001019	Jiòn ndí 'ndsé ra tsjake̱‑no, nda katasijin‑no kjoa̱ kìi̱, machjeén‑ní nga ta ti̱tsa̱jnanda ki'ta‑no nga nda ti̱ná'ya ko̱ nga sisin kjón‑ní ti̱nákjoa̱a 'kia̱ nga mé 'én ra ki̱nákjoa̱a, kì ta majti ndi̱to̱n‑no.
59001020	Jngo xi̱ta̱ jtitakòn, mì tsa kixi̱ tjín kjoa̱ ra 'sín ya̱ ngixko̱n Nainá.
59001021	'Koa̱á ma‑ni, chjáaxìn‑la ijo‑no nga'tsì kjoa̱ ra tjé tjín ko̱ nga'tsì kjoa̱'cho ra 'ñó tjín i̱ i̱sà'nde. Ngi ko̱ó kjo̱hi̱ma̱takòn‑no chjíbétjò jè 'én ra ijye ya̱ isitje̱jin ya̱ inìma̱‑no, jè ra tjín‑la̱ nga'ñó nga ma‑la̱ ko̱chrjekàjin‑no kjo̱hi'in.
59001022	Mì tsa ta ya̱ kje̱he'tà nga ti̱ná'ya jè 'én nda‑la̱ Nainá; machjeén‑ní nga ki̱tjasòn, ko̱ tsa mì ko̱'sín 'sia̱an, ti̱jión i̱nchichìndo̱cha̱‑la ijo‑no.
59001023	Jè ra ta 'nchré 'én nda‑la̱ Nainá, ko̱ mì kì tsa tísíhitjasòn‑ni, 'koa̱á 'sín jngoya‑la̱ koni jngo xi̱ta̱ ra kotsíjen‑yá chi̱tsín.
59001024	Nda kjón‑ní nga kotsíjen'á i̱sén‑la̱, tanga 'kia̱ nga ijye síkáfa‑ni í'tsi̱n, ta ndi̱to̱ón 'chaàjin‑la̱ kó'ki kjòn‑ni i̱sén‑la̱.
59001025	Jè ra ngi ya̱ tjí'ta xko̱n kó'sín nga tíchja̱ jè kjo̱téxoma ra ni̱mé chija'ta‑la̱, kjo̱téxoma ra síkíjnandi̱í‑ná, ko̱ ngi ya̱ tíjnajin ki'ta kjo̱bítsjen‑la̱, mì kì tísíjchaàjin kó'sín nga tíchja̱ jè kjo̱téxoma ra̱kìi̱, ta isa̱á jnchro tísíhitjasòn, jè‑ní ra 'ñó 'se̱‑la̱ kjo̱tsja 'kia̱ nga ko̱'sín 'si̱in.
59001026	Tsa tjín i'ka xi̱ta̱ ra tsò nga 'ñó nda bexkón Nainá, tanga tsa mí kì ma‑la̱ síkinda̱ jè ndi̱je̱n‑la̱, ti̱jé tíbíndo̱cha̱‑la̱ ijo‑la̱ ko̱ ni̱mé chjí‑la̱ ni̱'sín ki̱tso̱ nga ndaá bexkón Nainá.
59001027	'Kia̱ nga ngi kixi̱ kjoa̱ nga nda 'yaxkén Nainá ra Na̱'ín‑ná koni 'sín nga jè mejèn‑la̱, 'kia̱á‑ní 'kia̱ nga bisìke̱é jñà ndí i̱xti jch'a̱n ko̱ jñà íchjín jch'a̱n ra 'ken 'xi̱n‑la̱ 'kia̱ nga i̱nchibato kjo̱hi'in ko̱ 'kia̱ mì tsa ya̱ tjiníjchájieén ijo‑ná jñà kjoa̱'cho ra tjín i̱ i̱sà'nde.
59002001	Jiòn ndí 'ndsé, koni 'sín nga makjiín‑no a̱'ta 'tse̱ Na̱'ín‑ná Jesucristo ra jeya tíjna̱, kì tà chjàn ta chjáajion xi̱ta̱ xàngio̱o ra nda si̱sin‑la.
59002002	Tsa ya̱ ñánda̱ nga maxkóya jiòn kjoa̱ha'sen jngo xi̱ta̱ nchi̱ná ra tjíkjá‑la̱ jto̱ngo ko̱ 'ñó nda kjòn nikje ra kjiya, tsa ti̱'koa̱á kjoa̱ha'sen jngo ndí xi̱ta̱ i̱ma̱ ra taxki̱ 'ki ndí nikje ra kjiya,
59002003	tsa jè isa̱ nda si̱sin‑la jiòn jè ra isa̱ nda 'ki nikje‑la̱, nga 'kín‑la: “I̱ ti̱jni i̱jndíi̱, i̱ i̱'nde ñánda̱ nga nda chon”, ko̱ jè ra ndí xi̱ta̱ i̱ma̱ tsa 'kín‑la: “Ti̱se̱n kixi̱‑la i̱tsí ya̱ i̱jndáa̱, ko̱ ñá tsa 'kín‑la: ta ya̱‑la ti̱jna i̱tsí ya̱ a̱'ta nangi.”
59002004	Tsa 'kia̱ nga ko̱'sín 'sia̱n jiòn, ¿a mí tsa ta i̱nchichjáhíjiòn xi̱ta̱ ra nda i̱nchinìsin‑la? Ko̱ ti̱jión 'cho i̱nchiníkíhijyo‑no kjo̱bítsjen‑no 'kia̱ nga ko̱'sín i̱nchi'nià.
59002005	Jiòn ndí 'ndsé ra 'ñó tsjake̱‑no, nda ti̱ná'ya: Jè Nainá jñà jnchro fahájin jñà ra ndí xi̱ta̱ i̱ma̱ ra tjín i̱ i̱sà'nde mé‑ni nga ni̱mé ra si̱ìjchija'ta‑la̱ koni 'sín nga makjiín‑la̱ nga jñà tjábé‑la̱ nga'tsì kjo̱nda ra tjín ñánda̱ nga jè Nainá tíbatéxoma, koni 'sín nga ijye kitsjà‑la̱ 'én‑la̱ jñà xi̱ta̱ ra tjín‑la̱ kjoa̱ matsjacha a̱'ta 'tse̱ Nainá.
59002006	Tanga ra jiòn, ta isa̱á nachrjengio jñà ra ndí xi̱ta̱ i̱ma̱. ¿A mí tsa jñà xi̱ta̱ nchi̱ná ra ko̱'sín beton‑najiòn ko̱ nga kjo̱'ñó fìko̱‑no ya̱ ngixko̱n xi̱ta̱xá nga bánè jé‑no?
59002007	¿A mí tsa ti̱'koa̱ jñà‑te ra ko̱'sín chja̱jno‑la̱ jè 'í‑la̱ Cristo ra ya̱ nakjoá‑najiòn?
59002008	Ndaá i̱nchi'nià jiòn, tsa kixi̱ kitií kjoa̱ nga i̱nchinitjasòn jè kjo̱téxoma ra kitsjà jè Cristo jè ra xi̱ta̱xá ítjòn‑ná ma koni 'sín nga tíchja̱ xa̱jo̱n ra tjí'ta 'én‑la̱ Nainá nga tsò: “Ko̱'sín tsjacha 'ti̱ìn xi̱ta̱ xàngi̱i koni 'sín nga tsjacha 'nì ijo‑li.”
59002009	Tanga tsa ta chjaájin‑nájiòn xi̱ta̱ ra nda nìko̱ò, i̱nchifatsji-jé‑no 'kia̱ nga ko̱'sín i̱nchibatonè‑la kjo̱téxoma, ko̱ ti̱jé‑ni kjo̱téxoma ra̱kìi̱ tíbánè jé‑no.
59002010	Nga̱ tsa jngo xi̱ta̱ nda síhitjasòn ijye kjo̱téxoma, tanga tsa ta jngo‑ni 'én ra tíchja̱ ya̱ kjo̱téxoma ko̱tonè‑la̱, takó ska̱nè jé‑la̱, nga̱ 'koa̱á ngoya‑la̱ koni tsa ni̱jngo kjo̱téxoma tísíhitjasòn‑ni.
59002011	Tsa 'koa̱á 'sín kitsò Nainá: “Kì kjoa̱chijngi 'nià”, tanga ti̱'koa̱á kitsò‑te: “Kì xi̱ta̱ nì'ken.” Tsa mì tsa kjoa̱chijngi 'nié, tanga nì'ken‑né xi̱ta̱, takó kjiné jé‑ná ta nga̱tjì‑la̱ nga tíbatonè‑lá jè kjo̱téxoma 'tse̱ Nainá.
59002012	Machjeén‑ní nga si̱konde̱é ijo‑ná kó'sín nga 'sie̱én ko̱ kó'sín nga ki̱nákje̱é, nga̱ ki̱jchò ni̱chjin nga jè Nainá ki̱ìndajín‑ná. Ko̱ 'koa̱á 'sín ki̱ìndajín‑ná koni 'sín nga tíchja̱ jè kjo̱téxoma‑la̱ ra síkítsa̱jnandi̱í‑ni xi̱ta̱.
59002013	Jñà ra tsìn‑la̱ kjo̱hi̱ma̱takòn a̱'ta 'tse̱ xi̱ta̱ ra i'ka, ti̱'koa̱á mì kì jcha̱hi̱ma̱takòn‑te 'kia̱ nga ki̱jchò ni̱chjin nga si̱ndajín‑la̱ ra kjoa̱ 'tse̱ jé‑la̱. Tanga jñà ra tjín‑la̱ kjo̱hi̱ma̱takòn, jñá si̱ìkijne 'kia̱ nga ki̱jchò ni̱chjin nga si̱ndajín‑la̱.
59002014	Jiòn ra ndí 'ndsé xin‑no, ¿mé chjí‑la̱ tsa yá ra ki̱tso̱: “Ndaá makjiín‑na ra a̱'ta 'tse̱ Cristo”, tsa mì mé kjo̱nda tí'sín‑ni koni 'sín nga makjiín‑la̱? ¿A ko̱maá ta jè kjoa̱ makjiín‑la̱ xi̱ta̱ ra̱kìi̱, ko̱chrjekàjin kjo̱hi'in?
59002015	'Koa̱á 'sín jngoya‑la̱, tsa jngo ra 'ndsé chibé ko̱ tsa jngo ndí chjo̱ón ra tichjeé chibé, tsa tsìn‑la̱ nikje ra faya ko̱ tsa tsìn‑la̱ tsajmì ra kjine ya̱ ni'ya‑la̱ nga ni̱chjin nchijòn,
59002016	tsa tjín i'ka jiòn ra 'kín‑la: “Tangí‑la nda‑nda‑no, ya̱ tsjaya nikje‑no ko̱ nda ti̱chioò kó 'ki mejèn‑no”, tanga tsa ni̱mé tsajmì ra machjeén‑la̱ 'ki̱‑la jiòn, ni̱mé chjí‑la̱ ni̱'sín ta ko̱'sín 'kín‑la.
59002017	'Koa̱á ti̱'sín tjín‑ni a̱'ta 'tse̱ kjoa̱ ra makjiín‑ná, tsa mí mé kjo̱nda ra ma‑ná 'nié, ni̱mé chjí‑la̱ koni 'sín nga makjiín‑ná.
59002018	Tanga tsa titsa̱jnaá i'ka jiòn ra mejèn‑no 'kín‑ná: “¿A makjiín‑li ra a̱'ta 'tse̱ Cristo?” 'A̱n, maá xín‑la: “Jon, tísihítjasón‑náa̱ jè kjo̱nda‑la̱. Ko̱ ji̱, ¿kó'sín ko̱ma ko̱kón‑náa̱ nga makjiín‑li a̱'ta 'tse̱ Cristo, tsa mí kì tjinihitjasìn kjo̱nda‑la̱? Tanga ra 'a̱n, tísihítjasón‑náa̱ kjo̱nda‑la̱; 'koa̱á ma‑ni nga ma kokon‑la̱ nga ngi kixi̱ kitií kjoa̱ nga makjiín‑na a̱'ta 'tse̱ Cristo.”
59002019	Ji̱, 'koa̱á 'sín makjiín‑li nga jngoó‑ni Nainá, ko̱ ndaá tjín a̱'ta 'tse̱ kjoa̱ ra̱kìi̱; tanga jñà inìma̱ 'cho‑la̱ ni̱í, skanda ti̱'koa̱á makjiín‑te‑la̱ ra jñà ko̱ skanda fatsé‑ní nga tsakjón‑la̱.
59002020	Ji̱ xi̱ta̱ ra tsìn‑li kjo̱bítsjen, machjeén‑ní nga nda katasijin‑li, nga̱ ni̱'sín kixé nga ndaá makjiín‑ná, tanga tsa ni̱mé kjoa̱ ra nda tjín ma‑ná 'nié, ni̱mé chjí‑la̱ koni 'sín nga makjiín‑ná.
59002021	¿Mé‑ni ko̱'sín kitsò‑ni Nainá nga jè xi̱ta̱ jchínga‑ná Abraham, xi̱ta̱ kixi̱í kjomà? ¿A mí tsa ki nga isìhitjasòn 'kia̱ nga kiìko̱ i'ndí‑la̱ ra tsi'kìn Isaac ñánda̱ nga tsakájnasòn chrjó na̱jo̱ nga si̱ì'ken koni jngo kjo̱tjò ra tsjá‑la̱ Nainá tsiki?
59002022	¿A mí 'yi, nga ta jngoó kjoa̱ kjomà‑ni koni 'sín nga kjokjiín‑la̱ ko̱ koni 'sín nga isìhitjasòn jè Abraham? Ko̱ 'kia̱ nga ko̱'sín isìhitjasòn ya̱á kjòjngoko̱‑ni jè kjoa̱ ra ko̱'sín kjokjiín‑la̱.
59002023	'Koa̱á 'sín itjasòn koni 'sín tíchja̱ xa̱jo̱n ra tjí'ta 'én‑la̱ Nainá nga tsò: “Abraham, ndaá kjokjiín‑la̱ a̱'ta 'tse̱ Nainá; 'koa̱á 'sín kjomà‑ni nga xi̱ta̱ kixi̱ kitsò‑la̱.” Ko̱ 'koa̱á 'sín kijcha‑la̱ nga 'ñó nda tsakáko̱ Nainá.
59002024	Ya̱á 'ya‑la̱ nga ko̱ó‑te jñà kjoa̱ ra nda 'sín xi̱ta̱ nga xi̱ta̱ kixi̱ bitjongi ya̱ ngixko̱n Nainá, ko̱ mì tsa ta jè‑ni nga ko̱kjiín‑la̱.
59002025	'Koa̱á ti̱'sín tjín a̱'ta 'tse̱ chjo̱ón chijngi ra tsi'kìn Rahab. Jè Nainá chjo̱ón kixi̱í tsachrjengi ta nga̱tjì‑la̱ jè kjo̱nda ra ki'sìn, 'kia̱ nga kitsjá'nde ya̱ ni'ya‑la̱ nga isíkjáya‑ni jñà xi̱ta̱ ra ta ijchòkatsíjen'ma ko̱ ra kjomà a̱skan‑nioo̱ tsasìko̱ó‑te nga ma xìn ndi̱yá kijì‑ni jñà xi̱ta̱ kìi̱.
59002026	Tsa ni̱mé kjoa̱nda i̱nchibakeén a̱'ta 'tse̱ kjoa̱ makjiín‑ná, jè kjoa̱ makjiín‑ná, 'koa̱á ngoya‑la̱ koni jngo mi'ken ra mì ti̱ mé inìma̱ tjín‑la̱.
59003001	Jiòn ra 'ndsé xin‑no, kì tà nga'tsì‑no nga maestro 'nià ijo‑no; nga̱ ijyeé 'ya‑nájiòn, ngaji̱n ra bakon‑ya‑ji̱n, isa̱á tse kjo̱hi'in si̱nè‑naji̱n tsa mì kì nda si̱itjasòn‑ji̱n.
59003002	Nga'tsí‑né, kjín sko̱ya‑la̱ kjoa̱'cho ra kajieén. Tsa tjín jngo xi̱ta̱ ra ni̱mé kjoa̱'cho kàjin 'kia̱ nga chja̱, jè xi̱ta̱ ra̱kìi̱ ngi xi̱ta̱ kixi̱‑ní, ko̱ ti̱'koa̱á chíkjoa̱á‑la̱ nga ma‑la̱ si̱ìkonda̱ kóho'ki ijo‑la̱ nga mì ya̱ ska̱jin kjoa̱ ra 'cho tjín.
59003003	'Koa̱á ngoya‑la̱ koni jngo kabàyo̱ 'kia̱ nga sí'a freno tsa'ba, chíkjoa̱ko̱‑ná nga ma basen‑jyé kóho'ki jè ijo‑la̱.
59003004	'Koa̱á ti̱'sín tjín‑te koni 'sín nga síxá jñà chitso. Ni̱'sín 'ñó i'i kjòn, ko̱ ni̱'sín 'ñó tjín‑la̱ nga'ñó tjo̱ nga mejèn‑la̱ xìn i̱ko̱, ta i̱tsé sa̱á‑ni ki̱cha̱ ra 'mì timón ra síxáko̱‑ni xi̱ta̱ nga ma fìko̱ koni 'sín nga jè mejèn‑la̱.
59003005	'Koa̱á ti̱'sín tjín ra a̱'ta 'tse̱ ndi̱je̱n‑ná, i̱tsé sa̱á‑ni, tanga taxki̱ maá‑la̱ kó'sín síkìchja̱‑ná ko̱ ta ya̱á si̱kítsjeén kó'sín nga tsò. Ni̱'sín ta i̱tsé sa̱a‑ni ni'í ra ko̱tse, batoó tse ijñá bakángi.
59003006	Jè ndi̱je̱n‑ná 'koa̱á 'sín ngoya‑la̱ koni jngo ni'í; ya̱á 'ya tsjé tsje nga'tsì kjoa̱'cho ra tjín ya̱ i̱sà'nde; i̱tsé sa̱á‑ni nga kjijna'a ya̱ ndsa̱'bé, tanga maá‑la̱ tsjá 'chin‑la̱ kóho'ki ijo‑ná, 'koa̱á ngoya‑la̱ koni jngo ni'í ra tíbaká nga tíjngo kjo̱binachon‑ná skanda nga'tsì ni̱chjin nga bìtsa̱keén, ko̱ jè ni'í ra̱kìi̱ ya̱á nchrabá‑ni ñánda̱ tjín kjo̱hi'in ra mì fehe'ta.
59003007	Jñà xi̱ta̱, maá chíkjoa̱á‑la̱ nga sí'ndé nga'tsì cho̱ ra tjín ya̱ i̱sà'nde, koni tsa jñà cho̱ ra 'ñó 'tse̱n, ko̱ jñà ra tjín‑la̱ na̱jngá, ko̱ jñà ye̱, ko̱ jñà cho̱ ra tjín ya̱ a̱ngi ndáchikon.
59003008	Tanga ni̱jngo xi̱ta̱ ra ma‑la̱ sí'ndé ndi̱je̱n‑la̱. Nga̱ jè ndi̱je̱n‑ná jngoó kjoa̱'cho tjín‑la̱ ra mì kì tsjá'nde nga ma ma'ndé ko̱ ya̱á kitse 'chin ra koni xán‑la̱ ye̱ ra sí'ken‑ná.
59003009	Ti̱jé‑ni ndi̱je̱n‑ná jeya níkíjna‑né Nainá ra Na̱'ìn 'mì‑lá, ko̱ ti̱jè nakjoájno‑lá xi̱ta̱ ra jè Nainá tsikínda koni 'sín 'ki ra jè.
59003010	Ta̱ jngoó ndsa̱'bé bitjo‑ni 'én ra jeya níkíjna‑né Nainá ko̱ jè 'én 'cho ra nakjoájno‑lá xi̱ta̱. Jiòn ra ndí 'ndsé xin‑no, jñà kjoa̱ kìi̱, mì kì tjínè‑la̱ nga ko̱'sín ko̱ma.
59003011	Jngo nga̱jo̱ ñánda̱ tíbitjo nandá, mì kì ko̱ma ti̱ya̱ ki̱tjo‑ni nandá tsje ko̱ nandá tjé.
59003012	Jñà yá‑la̱ to igo̱, ¿a ko̱maá to‑la̱ ítjachó ko̱ja̱‑la̱? Ko̱ jè na'ñó tatséjé, ¿a ko̱maá to igo̱ ko̱ja̱‑la̱? Jiòn ra ndí 'ndsé xin‑no, 'koa̱á ti̱'sín tjín ra a̱'ta 'tse̱ nandá, mì kì ko̱ma ta̱jngo nga̱jo̱ ki̱tjo‑ni nandá tsje ko̱ nandá tjé.
59003013	Tsa títsa̱jin i'ka‑najiòn jñà ra 'ñó chji̱ne̱ ko̱ ra 'ñó nda machi̱ya‑la̱, 'koa̱á 'sín kata'ya‑la̱ nga ndaá i̱nchisíjchá ijo‑la̱, kó'sín nga 'ndé tjín ikon a̱'ta 'tse̱ kjoa̱chji̱ne̱ ra tjín‑la̱.
59003014	Tanga tsa ngi ta kjoa̱xìtakòn kitsejín inìma̱‑no ko̱ tsa tà jé mejèn‑no nga jiòn ki̱tsa̱hijyo ítjòn ki'ta, kì tà chjàn ko̱'sín níkítsjen nga ndaá i̱nchi'nià, kì kjoa̱ ndiso níkójiòn ko̱ kjoa̱ ra kixi̱ tjín.
59003015	Jñà kjoa̱chji̱ne̱ kìi̱, mì tsa a̱'ta 'tse̱ Nainá nchrabá‑ni. Ta 'tse̱ i̱sà'nde‑ní, ko̱ ta kjo̱bítsjen 'tse̱ xi̱ta̱‑ní, ko̱ a̱'ta 'tse̱é xi̱ta̱‑ni̱í nchrabá‑ni.
59003016	Ya̱ ñánda̱ nga tjín kjoa̱xìtakòn ko̱ jè kjo̱bítsjen ra ta jè mejèn‑ná nga jién ki̱tsa̱hijyo ítjén, ya̱ i̱jndáa̱ ta maskáya‑la̱ kjo̱bítsjen‑ná ko̱ ya̱á i̱jncha nga'tsì kjoa̱ ra 'cho tjín.
59003017	Tanga jñà xi̱ta̱ ra tjín‑la̱ kjoa̱chji̱ne̱ ra a̱'ta 'tse̱ Nainá nchrabá‑ni, tsjeé síjchá ijo‑la̱, kjoa̱'nchán bátsji, kjoa̱ndaá ra 'sín, xi̱ta̱ 'ndé‑ní, tjín‑la̱ ra kjoa̱hi̱ma̱takòn, kji'tá ni̱chjin nda tjín kjoa̱ ra 'sín, xi̱ta̱ kixi̱‑ní, ko̱ mì tsa jò fì‑ni.
59003018	Jñà xi̱ta̱ ra mejèn‑la̱ nga kjoa̱'nchán kata'se, ítjòn 'nchán bìtsa̱jnako̱ jñà xi̱ta̱ ra i'ka mé‑ni nga a̱skan‑nioo̱ ma sa̱kò‑la̱ jè kjo̱nda ra kixi̱ tjín.
59004001	¿Ñánda̱ nchrabá‑ni jè kjo̱jchán ko̱ jè kjoa̱ nga ko̱'sín bixkàn‑kjo jiòn? ¿A mí tsa ya̱ nchrabá‑ni a̱'ta 'tse̱ kjoa̱'cho ra mejèn‑no 'nià, ra 'ñó kjaán‑ko̱ jè inìma̱‑no?
59004002	Mején‑najiòn nga 'se̱‑no ta mé tsajmì‑ni, tanga mì kì sakó‑no, ya̱á nchrabá‑ni nga nì'ken jiòn xi̱ta̱ xàngio̱o nga̱ batoó tjíjin ya̱ inìma̱‑no ra kjoa̱xìtakòn 'mì, mì kì sakó‑no mé ra mejèn‑no; 'koa̱á ma‑ni nga bixkàn‑kjo ko̱ a̱kjòn sakó‑no ra kjo̱jchán 'mì. Mì kì sakó‑no mé ra mejèn‑no, ta nga̱tjì‑la̱ nga̱ mì tsa níjé‑la Nainá.
59004003	Ko̱ tsa 'kia̱ nga níjé‑la jiòn Nainá, mì kì 'bì‑najiòn, ta nga̱tjì‑la̱ nga̱ 'choó níjé jiòn; ta jé ra mejèn‑najiòn nga ya̱ si̱chjeén a̱'ta 'tse̱ kjoa̱tsja ra sasén‑la̱ ijo‑no.
59004004	Jiòn, xi̱ta̱ ra mì tsa kixi̱ 'nià a̱'ta 'tse̱ Nainá, ¿a mí 'ya jiòn, nga tsa 'kia̱ jè ko̱tsjacheé jñà kjoa̱'cho ra tjín i̱ i̱sà'nde, jé Nainá kondra̱ i̱nchimangí‑lá? Nga̱ nga'tsì xi̱ta̱ ra jè matsjake kjoa̱'cho ra tjín i̱ i̱sà'nde, kondra̱á fì‑la̱ Nainá.
59004005	¿A bixó‑nájiòn, tsa ta 'koa̱á tsò jè xa̱jo̱n ra tjí'ta 'én‑la̱ Nainá, 'kia̱ nga tsò: “Jè Inìma̱ Tsje ra Nainá kitsjá‑ná, batoó 'ñó machi̱ni̱ ta nga̱tjì‑la̱ nga batoó nda matsjake‑ná”?
59004006	Tanga jè Nainá isa̱á nda basìko̱‑ná nga tsjá‑ná kjo̱nda‑la̱. 'Koa̱á ma‑ni nga ko̱'sín tsò jè xa̱jo̱n ra tjí'ta 'én‑la̱ Nainá, nga tsò: “Jè Nainá kondra̱á tíjna‑la̱ jñà xi̱ta̱ ra 'nga ikon, tanga tseé kjo̱nda tsjá‑la̱ jñà ra ndí xi̱ta̱ 'ndé.”
59004007	Ti̱'nde nga jè Nainá katatéxoma‑no, tanga ti̱tája‑la jè xi̱ta̱‑ni̱í, ko̱ kja̱beé ko̱se̱n'táxín‑no.
59004008	Ti̱chraña'ta‑la Nainá mé‑ni nga ti̱'koa̱ jè Nainá si̱ìchraña'ta‑no. Jiòn ra fatsji‑jé, ta kjoa̱tsje ra 'tia̱àn jiòn 'ndi̱‑ni̱ ra a̱'ta 'tse̱ Nainá, mé‑ni nga jñà ndsa̱à katatsje‑nì. Ko̱ jiòn ra ta jò tjín takòn nga ko̱'ki matsjacha jè Nainá ko̱ ko̱'ki matsjacha jè kjoa̱ 'tse̱ i̱sà'nde, ti̱tsje jè kjo̱bítsjen ra tjíjin ya̱ inìma̱‑no mé‑ni ngi tsje katijna‑ni.
59004009	'Ñó ti̱kájno, chjíndáya ko̱ ajò katama‑la̱ inìma̱‑no tà nga̱tjì‑la̱ nga jé tjín‑no. Jè kjoa̱ bijnòcha‑no, ndáxko̱n katama‑ni; ko̱ jè kjoa̱tsja‑no, kjo̱baá katama‑ni.
59004010	'Ñó nangi ti̱kítsa̱jna ijo‑no ya̱ ngixko̱n Na̱'ín‑ná mé‑ni nga jè 'nga si̱ìkíjna‑no.
59004011	Jiòn ndí 'ndsé, kì xàngio̱o nakjoájno‑la nga jngó jngó‑no ko̱ ra ìjngo ko̱ ra ìjngo. Nga̱ jè ra ko̱'sín chja̱jno‑la̱ 'ndse̱ nga bánè jé‑la̱, chja̱jno‑la̱ jè kjo̱téxoma‑la̱ Nainá ko̱ ti̱'koa̱á bánè jé‑la̱. Tsa ji̱ ra ko̱'sín nakjoájno‑la jè kjo̱téxoma, mì tsa tjinihitjasòn‑jìn, ta isa̱á jnchro ji̱ tji'nì ijo‑li koni jngo xi̱ta̱xá ra bíndajín jè kjo̱téxoma.
59004012	Jngoó‑ni jè ra ma‑la̱ tsjá kjo̱téxoma, ti̱jé‑ni xi̱ta̱xá ra ma‑la̱ bíndajín, ko̱ ti̱jé‑ni ra ma‑la̱ si̱ikatojin‑ná kjo̱hi'in ko̱ ti̱'koa̱á ma‑la̱ ki̱ìné‑ná kjo̱hi'in. Tanga, ¿yá‑ni ra ji̱, nga ji̱ fanè jé‑la̱ xi̱ta̱ xàngi̱i?
59004013	Nda ti̱ná'ya jiòn xi̱ta̱ ra ki̱'sín bixó: “'Ndi̱ 'ndi̱ ko̱ ñá tsa nchijòn, ya̱á kjieén ya̱ na̱xi̱ndá ra̱kiòo̱, jngo nó ya̱ ki̱tsa̱jneé nga ko̱ti̱nayeé tsajmì ko̱ ndaá ki̱jne‑ná to̱n.”
59004014	Ko̱ nda mí 'ya‑najiòn, mé ra ko̱ma'tin jiòn ni̱chjin ra 'sa̱ nchrabá. Jiòn, ta 'koa̱á 'sín ngoya‑la̱ koni jè ifi‑xa̱, ta jngohíjtaá mangaya tíjngo‑ni, ko̱ ta jngohíjtaá feheya‑ni.
59004015	Jè ra machjeén tsa ki̱'sín kixó jiòn: “Tsa jè Na̱'ín‑ná ra ko̱'sín mejèn‑la̱ nga tsjá‑isa‑ná kjo̱binachon, ko̱maá‑la 'sie̱én ta mé xá‑ni.”
59004016	Tanga ra jiòn, batoó nakjoá jiòn ra 'én 'nga ikon, ko̱ taxki̱ nakjoá‑nájiòn a̱'ta 'tse̱ kjoa̱ ra nda mí kì 'ya jiòn kó'sín tjín kjòn‑ni. Nga'tsì 'én 'nga ikon ra ko̱'sín nakjoá jiòn, batoó 'cho tjín.
59004017	Jè xi̱ta̱ ra be kó'sín tjín kjoa̱ ra nda tjín, ko̱ mì kì tsa ko̱'sín 'sín‑ni, tíbátsji-jé‑la̱ ijo‑la̱.
59005001	Ti̱ná'ya jiòn ra xi̱ta̱ nchi̱ná 'mì‑no. Chjíndáya ba ba nga̱ 'ñó tse kjo̱hi'in tjín‑ni ra tínchrobánè‑no.
59005002	Jè kjoa̱nchi̱ná‑no ijyeé tífi'ndo ko̱ nga'tsì jñà nikje‑najiòn ijyeé ijye‑la̱ jñà cho̱ inda.
59005003	Jñà to̱n sinè ko̱ jñà to̱n chroba ra tjín‑no ijyeé títjochi̱. Ko̱ jé chi̱‑la̱ ko̱kòn ra kondra̱ tsa̱jiòn jè ni̱chjin 'kia̱ nga si̱ndajín, nga ni'í jti̱‑ni nga tíjngo ijo‑no. Ngi ta i̱nchiminchaxkó‑nó kjoa̱nchi̱ná‑no skanda 'ndi̱, ni̱'sín ijye tífehe'ta ni̱chjin.
59005004	Jñà ndí xi̱ta̱ chi̱'nda ra isíxá‑no, jñà ra mì kì tsikíchjí‑la jiòn, batoó 'ñó i̱nchikjindáya nga i̱nchifajé'ta‑la̱ Nainá ra kondra̱ tsa̱jiòn, ko̱ jè Nainá ra bato tse nga'ñó tjín‑la̱, ijyeé kií'nchré koni 'sín i̱nchifajé.
59005005	Jiòn batoó nda titsa̱jna i̱ i̱sà'nde ko̱ batoó nda i̱nchi'bì‑la kjo̱tsja jè ijo‑no. I̱nchinìsiín‑la inìma̱‑no nga i̱nchi'bì‑la kjo̱tsja ra síjé ko̱ nda mí 'ya‑no tsa ijyeé ijchò ni̱chjin nga ki̱yá jiòn.
59005006	Jñà ra xi̱ta̱ kixi̱ ra ni̱mé jé tjín‑la̱, jiòn fanè jé‑la, ko̱ nì'ken‑no. Ko̱ jñà xi̱ta̱ kìi̱, nda mí basìko̱tjì ijo‑la̱. Ta tsjá'nde kjo̱nda‑ní nga nì'ken jiòn.
59005007	'Koa̱á ma‑ni jiòn ndí 'ndsé, jchíñakjoa̱‑la jiòn skanda 'kia̱ nga kj'i̱í india‑ni jè Na̱'ín‑ná. Ko̱'sín 'tia̱àn koni 'sín 'sín jè ndí xi̱ta̱ ra ma‑la̱ síxáko̱ nangi, nga koñá kjoa̱à‑la nda nda nga 'koa̱ jtsí ra 'ba ítjòn ko̱ ra a̱skan 'ba, nga tsjá nga'ñó‑la̱ nga mihijin jñà tsajmì tjé, mé‑ni ko̱ma nga sa̱kò‑la̱ jñà to‑la̱ ra 'ñó chjí‑la̱.
59005008	'Koa̱ ti̱'sín jchíñakjoa̱a‑la nda nda ra jiòn, kì tà chjàn nìkjahajen‑la takòn nga̱ ijyeé 'ñó kjimachraña jè ni̱chjin nga kj'i̱í india‑ni jè Na̱'ín‑ná.
59005009	Jiòn ndí 'ndsé, kì xàngio̱o tsjajé‑la nga jngó jngó‑no nga bixó: “'Choó tísíko̱‑na jè xi̱ta̱ ra̱kìi̱”, mé‑ni nga mì kjo̱hi'in si̱nè‑no, nga̱ jè Xi̱ta̱xá ra ma‑la̱ bíndajín‑la̱ xi̱ta̱, ijyeé tínchrabá chraña.
59005010	Jiòn ra 'ndsèe̱ xin‑no, chjíngi‑la koni 'sín nga isìkjiín kjo̱hi'in ko̱ nga ichìkjoa̱‑la̱ jñà xi̱ta̱ ra isìchjeén Nainá nga kiìchja̱ ngajo‑la̱, 'kia̱ nga kiìchja̱ ra a̱'ta 'tse̱.
59005011	'Koa̱á 'sín ijye 'ya‑la̱ nga batoó nda‑la̱ jñà xi̱ta̱ ra chíkjoa̱jin‑la̱ jè kjo̱hi'in ra 'se‑la̱. Ijyeé ina'yá jiòn koni 'sín nga ichìkjoa̱jin‑la̱ jè xi̱ta̱ ra tsi'kìn Job jñà kjo̱hi'in ra ki'se‑la̱, ko̱ ijyeé 'ya‑nájiòn koni 'sín nga isìko̱ Na̱'ín‑ná nga ijyehe'tà‑ni kjoa̱; nga̱ jè Na̱'ín‑ná batoó tse kjo̱hi̱ma̱takòn tjín‑la̱ ko̱ batoó nda xi̱ta̱.
59005012	Tanga jè ra isa̱ 'ñó chjí‑la̱, jiòn ndí 'ndsé, jè‑ní 'kia̱ nga 'kio̱ò 'én‑no, kì tà chjàn yá ra nikàxkio̱o nga bixó: “Tíbe‑ní”. Ko̱ kì tà chjàn bixó: “Tíbeé jè ngajmi”. Ko̱ ti̱'koa̱á kì tà chjàn bixó: “Tíbeé jè nangi”, ko̱ ra kj'ií‑isa tsajmì. Tsa 'kia̱ nga kixó jiòn: “Jon, 'koa̱á 'sín tjín”, 'koa̱á 'sín ti̱hitjasòn. Ko̱ tsa 'kia̱ nga kixó jiòn: “Majìn”, 'koa̱á 'sín ti̱hitjasòn, mé‑ni nga jè Na̱'ín‑ná mì kjo̱hi'in tsjá‑no.
59005013	Tsa tjín i'ka jiòn ra ba tjín‑no, ti̱nákjoa̱'ta‑la Nainá; ko̱ tsa tjín i'ka jiòn ra tsja tjín‑no, ti̱jndá‑la Nainá nga jeya ti̱kíjna.
59005014	Tsa tjín i'ka jiòn ra 'chin tjín‑no, ti̱nákjoa̱‑la jñà xi̱ta̱ jchínga ra tjín‑la̱ xá a̱'ta 'tse̱ na̱xi̱ndá‑la̱ Cristo mé‑ni nga katabítsa'batjì‑no ko̱ a̱'ta 'tse̱ 'í‑la̱ Na̱'ín‑ná katamahíjno‑no sihìti̱.
59005015	Tsa nda makjiín‑no 'kia̱ nga kítsa'ba'tion jñà xi̱ta̱ ra kiya, ko̱ndaá‑ni jè 'chin‑la̱; ko̱ jè Na̱'ín‑ná si̱ikasítje̱n‑ni; ko̱ tsa mé jé ra tsakátsji, si̱hijcha'ta‑la̱.
59005016	'Koa̱á ma‑ni nga machjeén‑ní nga 'tèna̱jmí kañá‑la xàngio̱o mé jé ra tjín‑no nga jngó jngó‑no, ko̱ titsa'batjì kañá xàngio̱o nga jngó jngó‑no, mé‑ni katanda‑no tsa mé 'chin ra tjín‑no. Nga̱ tsa 'kia̱ jngo xi̱ta̱ ra kixi̱ tíjna ya̱ ngixko̱n Nainá, jè kjoa̱ bitsa'ba‑la̱, batoó tjín‑la̱ nga'ñó nga manda‑ni xi̱ta̱.
59005017	Jè xi̱ta̱ ra isìchjeén Nainá nga kiìchja̱ ngajo‑la̱ ra tsi'kìn Elías, 'koa̱á 'sín ta xi̱ta̱ i̱sà'nde kjomà koni ra jién. 'Ñó tsikítsa'ba‑la̱ Nainá nga isíjé‑la̱, nga mì ti̱ jtsí kata'ba‑ni, ko̱ ján nó masen mì kì ti̱ 'tsa‑ni jtsí.
59005018	Ra kjomà a̱skan, tsikítsa'baá india‑la̱ Nainá nga kata'ba india‑ni jtsí, ko̱ 'tsaá india‑ni jtsí ra i'ngaá inchrabà‑ni ko̱ jè nangi india kitsjá‑ni kjo̱nda nga tsajà to‑la̱ tsajmì ra isìtje̱.
59005019	Jiòn ndí 'ndsé, tsa tjín i'ka jiòn ra tsincha'taxìn‑la̱ ra a̱'ta 'tse̱ kjoa̱kixi̱‑la̱ Nainá, ko̱ tsa tjín jngo xi̱ta̱ ra si̱ìkáfa india‑no nga si̱ikixi̱ya‑no,
59005020	ko̱'sín katasijin‑no, tsa jngo xi̱ta̱ ra ijye jé tíbátsji nga ya̱ tsá'baya jè ndi̱yá ra mì kì nda tjín, ko̱ tsa jngo xi̱ta̱ ko̱'sín ki̱tso̱‑la̱ nga kátáfa'ta india‑ila̱ jè Nainá, ya̱á tíbachrjekàjin jè kjo̱hi'in ra 'tse̱ kjo̱biya, ko̱ 'koa̱á 'sín tísíko̱ nga 'ñó tse jé si̱hijcha'ta‑la̱ Nainá jè xi̱ta̱ ra̱kìi̱.
60001001	'A̱n Pedro, ra jè Jesucristo tsikíxáya‑na, tísixó'tà‑no nga'tsì‑no ra jndíi̱ ra ján xìn titsa̱jna‑la na̱xi̱ndá‑no nga ya̱ titsa̱jnajion ya̱ nangi Ponto, Galacia, Capadocia, Asia ko̱ Bitinia,
60001002	jiòn ra xá ko̱'sín ti̱'sa̱ kjotseé‑ni nga tsjahíjin‑no Nainá ra Na̱'ìn 'mì‑lá koni 'sín ta̱'koa̱ ijye tjíjin‑la̱; ko̱ ngi ko̱ó Inìma̱ Tsje‑la̱ kisìtsje‑no nga xi̱ta̱ tsje‑la̱ tsò‑no, mé‑ni nga si̱itjasòn‑la Jesucristo ko̱ mé‑ni nga ko̱tsje‑ni ijo‑no ra kjoa̱ 'tse̱ jé‑no koni tsa jè kjòn jní‑la̱ Jesucristo xa̱ájten‑jnó jiòn ra tsikíxten 'kia̱ nga 'ken. Tse kjo̱nda ko̱ tse kjo̱'nchán katasakó-isa‑la̱ inìma̱‑no.
60001003	'Nga katijna Nainá ra Na̱'ìn‑la̱ ma Jesucristo ra tíjna ítjòn‑ná, nga̱ tseé kjo̱hi̱ma̱takòn ki'se‑la̱ ra a̱'ta tsa̱jién: koni 'sín nga jaáya‑la̱ Jesucristo ra a̱'ta 'tse̱ kjo̱biya, 'koa̱á ti̱'sín jngo kjo̱binachon xi̱tse̱ kitsjà india‑ná mé‑ni nga ni̱jngo ni̱chjin kje̱he'tà kjoa̱ ra chiñá‑lá,
60001004	nga tjábé‑ná kjo̱tjò ra tíjnatjò‑la̱ Nainá ya̱ ján ngajmi, kjo̱tjò ra mì kì fitson‑ni ta kjiá‑nioo̱, ko̱ ra ni̱kjiá matjé ko̱ ra ni̱kjiá chija koni 'sín nga 'ki.
60001005	Ta nga̱tjì‑la̱ nga ya̱ makjiín‑najiòn ra a̱'ta 'tse̱ Nainá, ngi ko̱ó jè nga'ñó‑la̱ nga tísíkonda̱‑najiòn mé‑ni nga ma kijchotji̱ngi‑la jè kjo̱nda‑la̱, nga ma kítjo̱kajion kjo̱hi'in ra kjoa̱ 'tse̱ jé‑no, koni 'sín ijye tjínda‑la̱ ra jè; ko̱ 'kia̱á jcha̱‑la̱ kjoa̱ kìi̱ 'kia̱ nga ijye ko̱chraña ni̱chjin nga kje̱he'tà i̱sà'nde.
60001006	Jñá kjoa̱ kìi̱ ra 'ñó tsja 'bé‑la̱ inìma̱‑najiòn, ni̱'sín skanda 'ndi̱ 'ndi̱, kjín ndi̱yá‑la̱ kó'sín nga i̱nchichjí'ta‑najiòn nga i̱nchibatojin chiba ni̱chjin jiòn kjo̱hi'in.
60001007	Jè kjoa̱ makjiín‑najiòn, 'koa̱á 'sín ngoya‑la̱ koni tsa ki̱cha̱ sinè, tjíné‑la̱ nga ni'í tjá'ta‑ni mé‑ni nga jcha̱‑la̱ kó'ki chjí‑la̱. Tsa chíkjoa̱‑la̱ ni̱'sín ta mé kjoa̱ ra ko̱tojin, isa̱á ta 'ñó chjí‑la̱ koni tsa jè ki̱cha̱ sinè ra bijchó ni̱chjin‑la̱ nga fe. 'Koa̱á 'sín tjín, 'kia̱ nga ijye tjá'ta kjoa̱ ra makjiín‑najiòn, machjeén‑la̱ nga nda ki̱tjongi, nga jeya kíjna, ko̱ nga jcha̱xkón 'kia̱ nga kj'i̱í india‑ni Jesucristo.
60001008	Ni̱'sín kjè kì 'yaxkon jiòn jè Jesucristo, tanga tsjachaá‑nájiòn; ko̱ ni̱'sín takó kjè kì tsa i̱nchi'ya jiòn, tanga makjiín‑najiòn ra a̱'ta 'tse̱ ko̱ 'ñó matsja‑najiòn nga tjín jngo‑no kjo̱tsja ra 'ñó jeya tjín, nga skanda tsín‑no 'én kó'sín nga kixó jiòn ra a̱'ta 'tse̱ kjo̱tsja ra tjín‑no.
60001009	Nga̱ ijyeé títjábé‑no jè kjo̱nda ra 'tse̱ kjoa̱ makjiín‑no; ko̱ jè kjo̱nda ra̱kìi̱, jé‑ni nga i̱nchibítjo̱kàjion kjo̱hi'in 'tse̱ jé‑no.
60001010	Jñà xi̱ta̱ ra isìchjeén Nainá nga kiìchja̱ ngajo‑la̱, ra tje̱n tsi'kéna̱jmí a̱'ta 'tse̱ jè kjo̱nda ra Nainá tsjá kjo̱tjò‑najiòn, iskota'yáko̱‑ní ko̱ ti̱'koa̱á tsakátsjiya‑ní a̱'ta 'tse̱ kjo̱nda kìi̱ nga ma kítjo̱kajieén kjo̱hi'in.
60001011	Jñà xi̱ta̱ kìi̱ mejèn‑la̱ nga nda ske̱, mé ni̱chjin‑ni ko̱ka̱ma ko̱ kó'sín ko̱ma‑la̱ kjoa̱ kìi̱ koni 'sín nga ijye i̱nchisíchi̱ya‑la̱ jè Inìma̱ Tsje‑la̱ Cristo ra tíjnajin ya̱ inìma̱‑la̱, nga̱ tje̱n isìchi̱yaá‑la̱ a̱'ta 'tse̱ kjo̱hi'in ra tjínè‑la̱ nga ko̱tojin jè Cristo, ko̱ kó'ki kjoa̱jeya 'se̱‑la̱ a̱skan‑nioo̱.
60001012	Jñà xi̱ta̱ kìi̱, kisìchi̱ya tsijen‑la̱ Nainá nga mì tsa kjo̱nda 'tse̱‑jìn nga ko̱'sín tsi'kéna̱jmí; kjo̱nda tsa̱jión‑nájiòn. Ko̱ jñà 'én ra tsi'kéna̱jmí, ti̱jñá‑ni 'én xi̱tse̱ ra nda tsò a̱'ta 'tse̱ Cristo ra tí'sena̱jmí‑no skanda jè ni̱chjin 'ndi̱. Nga̱ ti̱jé‑ni Inìma̱ Tsje‑la̱ Nainá ra ngajmi nchrabá‑ni tsjá‑la̱ nga'ñó xi̱ta̱ ra 'béna̱jmí. Jñà kjoa̱ kìi̱ skanda jñà ìkja̱li̱, mejèn‑la̱ nga ske̱‑te.
60001013	'Koa̱á ma‑ni nga nda kjón‑ní ti̱kítsa̱jnanda kjo̱bítsjen‑no ko̱ chijmi kjón ti̱tsa̱jna. Ta jé nda jchíña‑la jè kjo̱nda ra jè tjábé kjo̱tjò‑no 'kia̱ nga kj'i̱í india‑ni jè Jesucristo.
60001014	Ko̱'sín 'tia̱àn koni tsa jñà i̱xti ra nda ma‑la̱ síhitjasòn; kì ti̱ tsja ya̱ bìtsa̱jin‑no koni 'sín tjín kjoa̱'cho ra kisíjé ijo‑no 'kia̱ nga ti̱kje 'yaxkon Nainá.
60001015	'Koa̱á 'sín tsje tahíko̱o kjo̱binachon‑no nga ta mé ra 'sia̱an, koni 'sín nga tsje jè Nainá ra xá kiìchja̱‑no.
60001016	Nga̱ jè xa̱jo̱n ra tjí'ta 'én‑la̱ Nainá, 'koa̱á 'sín tíchja̱ nga tsò: “Xi̱ta̱ tsjeé katama jiòn nga̱ Xi̱ta̱ Tsjeé‑ná ra 'a̱n.”
60001017	Jè Nainá ra ngásòn ngáya ko̱'sín bíndajín‑la̱ jé‑la̱ xi̱ta̱ koni 'sín tjín kjoa̱ ra 'sín nga jngó jngó xi̱ta̱, tsa Na̱'ìn 'mì‑la jiòn 'kia̱ nga nakjoá'ta‑la, machjeén‑ní nga ti̱skón‑cha ra jè nga'tsì ni̱chjin ra ki̱tsa̱kon i̱ a̱'ta nangi ñánda̱ nga mì tsa i̱ i̱'nde‑no.
60001018	Nga̱ 'ya‑nájiòn nga mì tsa jñà tsajmì ra fitson kjóchjítjì‑najiòn nga ma titsa̱jnandio̱ó kjoa̱'cho ra tsikitsa̱jnajin jiòn nga ti̱'sa̱ kjotseé ra jñà xi̱ta̱ jchínga‑no tsakón‑ya‑no. Mì tsa to̱n sinè ko̱ mì tsa to̱n chroba kjóchjítjì‑najiòn.
60001019	Nga ko̱ sabá jè jní ra tsikíxten Cristo, jè jní ra 'ñó chjí‑la̱, jè kjóchjítjì‑nájiòn mé‑ni nga ma titsa̱jnandi̱í‑no. Jè jní‑la̱ Cristo, 'koa̱á 'sín jngoya‑la̱ koni tsa jè jní‑la̱ jngo ndí forrè i'ndí ra 'ñó nda 'ki ra ni̱mé 'chin tjín‑la̱.
60001020	Nga̱ jè Cristo, xá 'koa̱á 'sín itjonè‑la̱ nga ko̱'sín ko̱ka̱ma'tin skanda ti̱'kia̱‑ni nga ti̱kjè sinda i̱sà'nde, tanga skanda 'ndi̱í tí'ya‑la̱ nga ko̱'sín kjomà ra kjo̱nda tsa̱jiòn.
60001021	Ko̱ a̱'ta 'tse̱ Cristo‑ní nga makjiín‑najiòn ra a̱'ta 'tse̱ Nainá, jè Cristo ra jè Nainá isikjaáya‑ila̱ ko̱ ti̱'koa̱á jeya isíkíjna. 'Koa̱á ma‑ni nga makjiín‑nájiòn a̱'ta 'tse̱ Nainá ko̱ i̱nchichiñá‑la jiòn nga tsjá‑no kjo̱nda koni 'sín nga ijye kitsjà 'én‑la̱.
60001022	Jè inìma̱‑najiòn ijyeé kjotsje, ta nga̱tjì‑la̱ nga i̱nchinitjasòn jiòn koni 'sín tjín 'én kixi̱‑la̱ Nainá, mé‑ni nga mì ta jò tjín‑ni takòn nga tsjacha 'sio̱on xàngio̱o. Ko̱'sín ngi ko̱ inìma̱‑no nga 'ñó tsjacha 'tia̱àn xàngio̱o nga jngó jngó‑no.
60001023	Nga̱ ijyeé kitsin xi̱tse̱ india‑najiòn, tanga mì tsa a̱'ta 'tse̱ tje̱‑la̱ xi̱ta̱ ra fehe'ta ni̱chjin‑la̱ nga kitsin xi̱tse̱ india‑najiòn; a̱'ta 'tse̱é 'én‑la̱ Nainá ra tíjnakon ko̱ ra tíjna skanda ta mé ni̱chjin‑ni.
60001024	Nga̱ 'koa̱á 'sín tíchja̱ jè xa̱jo̱n ra tjí'ta 'én‑la̱ Nainá, nga tsò: Nga'tsì jñà xi̱ta̱, 'koa̱á 'sín jngoya‑la̱ koni tsa xka̱ ijñá. Ko̱ jè kjoa̱ nga jeya síkítsa̱jna ijo‑la̱, 'koa̱á jngoya‑la̱ koni tsa jè naxó‑la̱ xka̱ ijñá. Jñà xka̱ ijñá, xì‑ní ko̱ jñà naxó‑la̱ katsangi‑ní;
60001025	tanga jè 'én‑la̱ Na̱'ín‑ná tíjna ki'tá‑ní skanda ta mé ni̱chjin‑nioo̱. Ko̱ jè 'én ra̱kìi̱, jè‑ní jè 'én xi̱tse̱ ra nda tsò ra a̱'ta 'tse̱ Cristo ra ko̱'sín ijye ki'sena̱jmíya‑najiòn.
60002001	Kií machjeén‑ni nga ti̱kítsa̱jna ijye jiòn nga'tsì kjoa̱ ra 'cho tjín, nga'tsì ra 'mì kjoa̱ konda̱cha̱, kjoa̱ ra jò i̱sén tjín, ko̱ kjoa̱xìtakòn, ko̱ nga'tsì 'én 'cho ra nakjoájno‑lá xàngie̱é.
60002002	Ko̱'sín 'tia̱àn jiòn koni 'sín 'sín jñà ndí i̱xti‑xó 'kia̱ nga ti̱'sa̱ tsin; jè 'ñó tjatsji jiòn ra ngi ta jè 'én‑la̱ Nainá, koni ngoya‑la̱ jñà ndí i̱xti‑xó, 'kia̱ nga ti̱'sa̱ tsin, ngi ta tsjín bátsji. Tsa ko̱'sín 'sia̱an jiòn, jè ko̱si̱ko̱‑no nga nda ko̱jchá jiòn ra a̱'ta 'tse̱ Nainá koni 'sín títsjá‑no kjo̱nda nga kítjo̱kajion kjo̱hi'in ra kjoa̱ 'tse̱ jé‑no.
60002003	Nga̱ ijyeé i̱nchichjí'ta‑najiòn nga jè Na̱'ín‑ná batoó nda xi̱ta̱.
60002004	Ti̱chraña'ta‑la jè Jesucristo ra 'koa̱á ngoya‑la̱ koni jngo na̱jo̱ ra tíjnakon; jè na̱jo̱ ra jñà xi̱ta̱ i̱sà'nde tsachrjengi; tanga ra a̱'ta 'tse̱ Nainá, xá itjahíjiín‑ni jè na̱jo̱ ra̱kìi̱, ko̱ batoó 'ñó chjí‑la̱.
60002005	Tsa si̱chraña'ta‑la jiòn, 'koa̱á ti̱'sín ka̱ma jiòn koni na̱jo̱ ra tjítsa̱kon; ko̱ jiòn ka̱ma jiòn na̱jo̱‑la̱ ni'ya tsje‑la̱, mé‑ni nga ya̱ si̱xá‑nájiòn koni na̱'mì tsje‑la̱ Nainá nga a̱'ta 'tse̱ Jesucristo 'ki̱‑la kjo̱tjò ra si̱ìtsjako̱ Nainá, jñà kjo̱tjò ra nda sasén‑la̱ ra jè.
60002006	'Koa̱á ma‑ni nga ko̱'sín tíchja̱‑te jè xa̱jo̱n ra tjí'ta 'én‑la̱ Nainá, nga tsò: Jngo na̱jo̱ sìkíjnaa̱ ya̱ a̱jin na̱xi̱ndá‑la̱ Nainá ra tíjna sòn'nga ya̱ nindo Sión, jngo na̱jo̱ ra tíjna títjòn nga bí'ñóya ya̱ nga chrja̱ngi̱‑la̱ ni'ya, ra xá itjahájin‑ni ko̱ ra 'ñó chjí‑la̱. Jè ra ko̱kjiín‑la̱ a̱'ta 'tse̱ na̱jo̱ ra̱kìi̱, mì kì tsa kjo̱sabà ska̱jin‑jìn.
60002007	Jè na̱jo̱ ra̱kìi̱ batoó 'ñó chjí‑la̱ a̱'ta tsa̱jiòn ra makjiín‑no; tanga jñà xi̱ta̱ ra mì kì makjiín‑la̱, ya̱á bitjasòn koni 'sín tíchja̱‑te jè xa̱jo̱n ra tjí'ta 'én‑la̱ Nainá, nga tsò: Jè na̱jo̱ ra tsachrjengi jñà xi̱ta̱ ra bínda chrjó, jè tíma‑ni na̱jo̱ nga'ñó ra síjna títjòn ya̱ nga chrja̱ngi̱‑la̱ ni'ya.
60002008	Ko̱ 'koa̱á ti̱ tsò‑te: Jngo na̱jo̱ ra saténgie̱é, ko̱ ra síkàtje̱n‑ná. Nga̱ jñà xi̱ta̱ ya̱á saténgi, 'kia̱ nga mì ma‑la̱ síhitjasòn koni 'sín nga tsò 'én ra 'sena̱jmíya‑la̱; ko̱ 'koa̱á 'sín ma'tin koni 'sín nga tjínè‑la̱ nga ka̱ma'tin.
60002009	Tanga ra jiòn, jè tje̱‑najiòn, xá 'koa̱á 'sín itjahájin‑ni. Jiòn ma jiòn na̱'mì ra síxá'ta‑la̱ Cristo ra Xi̱ta̱ Ítjòn tíjna. Na̱xi̱ndá tsje‑la̱ Nainá‑nájiòn, jngo na̱xi̱ndá ra jè Nainá kjomejèn‑la̱ nga 'tse̱ ki̱tso̱‑la̱. Kií ko̱'sín ki'sìn‑ni Nainá mé‑ni nga jiòn 'kéna̱jmíya‑najiòn kjoa̱ ra 'ñó nda tjín a̱'ta 'tse̱ jè ra tsachrjekàjin‑najiòn ya̱ kjoa̱ jñò ra titsa̱jnajin jiòn tsiki mé‑ni nga ma itjàha̱'se̱n‑jin jiòn ya̱ ñánda̱ tíjna ni'í‑la̱ ra 'ñó nda síhisen‑ná.
60002010	Nga ti̱'sa̱ kjotseé skanda mí tsa xi̱ta̱ na̱xi̱ndá 'mì‑najiòn, tanga 'ndi̱ 'ndi̱ ijyeé na̱xi̱ndá‑la̱ Nainá ma jiòn. Nga ti̱'sa̱ kjotseé mì kì mahi̱ma̱ke‑najiòn jè Nainá, tanga 'ndi̱ 'ndi̱, ijyeé mahi̱ma̱keé‑najiòn jè Nainá.
60002011	Jiòn ndí 'ndsé ra 'ñó matsjacha‑no, 'koa̱á 'sín tíbitsá'ba‑no koni tsa jñà xi̱ta̱ ra mì tsa ya̱ i̱'nde‑la̱ ra ta jngohíjta títsa̱jna ya̱ i̱sà'nde ra̱kìi̱, 'tia̱àn kjo̱nda, kì ya̱ 'chaájioòn jñà kjoa̱'cho ra faajin‑la̱ ijo‑ná ra kjaán‑ko̱ ki'ta‑ná nga mejèn‑la̱ si̱ìkijne‑ná.
60002012	Nda kjòn ti̱jchá ijo‑no ya̱ a̱jin‑la̱ xi̱ta̱ ra mì kì makjiín‑la̱ a̱'ta 'tse̱ Cristo, ni̱'sín ko̱'sín katachja̱jno‑najiòn koni tsa xi̱ta̱ 'cho kjòn jiòn. Tanga jè ni̱chjin 'kia̱ nga kj'i̱í india‑ni Cristo, jñà xi̱ta̱ kìi̱, jeyaá si̱ìkíjna‑ni Nainá 'kia̱ nga ske̱ nga ndaá tjín jñà kjoa̱ ra 'nià jiòn.
60002013	Ta nga̱tjì‑la̱ nga mì yá ra ki̱chja̱jno‑la̱ Na̱'ín‑ná, nda ti̱hitjasòn‑la jñà xi̱ta̱xá ni̱'sín ta ñáa̱ xá ra tjín‑la̱ i̱ a̱'ta nangi, koni jè xi̱ta̱xá ítjòn ra 'nga xá tjín‑la̱,
60002014	ko̱ jñà xi̱ta̱ ra i̱nchibatéxoma‑la̱ nga jngó jngó na̱xi̱ndá i'i nga jñà, xá 'koa̱á 'sín isìkasén‑ni jè xi̱ta̱xá ítjòn nga tsjá‑la̱ kjo̱hi'in xi̱ta̱ ra 'cho 'sín ko̱ nga nda si̱ìkítsa̱jna jñà xi̱ta̱ ra nda 'sín.
60002015	Nga̱ jè ra mejèn‑la̱ Nainá nga nda 'tia̱àn jiòn, mé‑ni nga katasichjà'a‑ni jñà xi̱ta̱ ra mì kì machi̱ya‑la̱ ra mì kì be mé 'én ra chja̱.
60002016	'Koa̱á 'sín 'tia̱àn jiòn, koni jñà xi̱ta̱ ra títsa̱jnandi̱í; tanga kì ta ki‑ni nga titsa̱jnandi̱í jiòn nga jñà ko̱'sia̱an kjoa̱ ra 'cho tjióo̱n. 'Koa̱á 'sín nda 'tia̱àn jiòn koni 'sín nga chi̱'nda‑la̱ Nainá 'mì‑no.
60002017	Nda jcha̱xkón ijye nga'tsì xi̱ta̱. Tsjacha 'tia̱àn jñà ra 'ndsè chibà. Ti̱skón‑cha jè Nainá. Ko̱ nda jcha̱xkón jè ra xi̱ta̱xá ítjòn tíjna.
60002018	Jiòn ra xi̱ta̱ chi̱'nda 'mì‑no, nda jcha̱xkón ko̱ nda ti̱hitjasòn‑la xi̱ta̱ ra níxá'ta‑la. Mì tsa ta jñà ra nda síko̱‑no ko̱ ra nda betjò‑no; 'koa̱á ti̱'sín nda ti̱hitjasòn‑la jñà ra 'ñó beton‑te‑no.
60002019	Nga̱ ndaá baxki̱ ya̱ ngixko̱n Nainá jñà xi̱ta̱ ra síkjiín kjo̱hi'in ra mì kì bakèn‑la̱ ko̱ chíkjoa̱ko̱ó‑la̱ kjo̱hi'in ki, ta nga̱tjì‑la̱ nga̱ fìyaá‑la̱ mé ra mejèn‑la̱ Nainá.
60002020	Ni̱ ta yá ra nda ske̱xkón‑najiòn tsa ta kií nga̱tjì‑la̱ nga 'cho i̱nchi'nià nga ko̱tjín kjo̱hi'in tsjá‑no xi̱ta̱. Tanga tsa nda i̱nchi'nià jiòn ko̱ chíkjoa̱ko̱‑no kjo̱hi'in ra tsjá‑no xi̱ta̱, sakó‑no kjoa̱nda ya̱ ngixko̱n Nainá.
60002021	Nga̱ kií xá ko̱'sín kiìchja̱‑no Nainá, nga jè Cristo, 'koa̱á ti̱'sín isìkjiín kjo̱hi'in ra ta nga̱tjì tsa̱jiòn, ko̱ jngoó xkósòn tsikíjna‑najiòn mé‑ni nga ko̱'sín 'sia̱an‑najiòn koni 'sín nga ki'sìn ra jè.
60002022	Nga̱ jè Cristo, ni̱jngo jé tsakátsji ra jè, ko̱ ni̱jngo 'én ndiso kiìchja̱.
60002023	'Kia̱ nga kiìchja̱jno‑la̱ jñà xi̱ta̱, mì tsa isíkáfa ngajo‑ni ra jè. Ko̱ 'kia̱ nga kjo̱hi'in ki'tsì‑la̱, mì tsa kitsò‑jìn, 'koa̱á ti̱'sín sikó ngajo‑no. Kjoa̱ ra kjomà'tin, tà ya̱á isìnga̱tsja jè Nainá ra ma‑la̱ nda kjòn bíndajín kó'sín tjín nga jngó jngó kjoa̱.
60002024	Jè sabà Cristo 'tsamijìn jñà jé ra tjín‑ná, ya̱á iskanè ijye ya̱ ijo‑la̱ ya̱ a̱'ta krò, mé‑ni nga katiyeé ra jién ra a̱'ta 'tse̱ jé, ko̱ ya̱á si̱jchá‑jieén ijo‑ná a̱'ta 'tse̱ kjo̱binachon ra kixi̱ tjín. Kií xá kitijnó kiti'tá‑ni ijo‑la̱ Cristo nga itsi'on, mé‑ni nga ko̱nda‑ni 'chin ra tjín‑najiòn.
60002025	Nga̱ 'koa̱á 'sín kjòn jiòn nga ti̱'sa̱ kjotseé koni tsa jñà ndí forrè ra ichijà. Tanga 'ndi̱ 'ndi̱‑ni̱ ijyeé ya̱ tsáfa'ta‑la jiòn jè Cristo, koni jè chji̱ngo̱ ra nda tjíkinda̱‑la̱ kjo̱binachon‑no.
60003001	'Koa̱á ti̱'sín tjín a̱'ta tsa̱jiòn‑jiòn ra íchjín 'mì‑no, nda jcha̱xkón 'xi̱n‑no nga nda ti̱hitjasòn‑la, mé‑ni nga tsa tjín i'ka ra mì kì makjiín‑la̱ jè 'én‑la̱ Cristo, chaán ta ya̱ ko̱chi̱ya‑la̱ 'kia̱ nga ske̱ kó'sín i̱nchiníjchá ijo‑no, ni̱'sín mì tsa jiòn ko̱'kín‑la; nga ko̱kjiín‑te‑la̱
60003002	'kia̱ nga ske̱‑no nga tsje i̱nchiníjchá ijo‑no ko̱ tjíjin ya̱ inìma̱‑no kjoa̱skon‑la̱ Nainá.
60003003	Ko̱ kì ta ya̱ a̱sòn'nga‑la̱ ijo‑no ko̱ 'sín ta nda bínda bíchji̱neè nga 'ñó nda 'bè tsja̱skò ko̱ bingioò ndáto̱n ra ngi ki̱cha̱ sinè, ko̱ tsjaya jch'ó ra 'ñó chjí‑la̱.
60003004	Jé ra machjeén nga ya̱á katabitjo‑ni ya̱ inìma̱‑najiòn, ra nda katasíkatsíjen‑no. Jñá kjo̱nda ki ra mì kì kje̱he'tà, tsa jè inìma̱‑najiòn indakjoa̱ tíjna ko̱ tjíjin ki'ta kjo̱'nchán. Tsa ko̱'sín tíjna inìma̱‑najiòn, jé ra 'ñó chjí‑la̱ ya̱ ngixko̱n Nainá.
60003005	Nga̱ jñá kjoa̱ kìi̱ ra nda kisìkatsíjen‑ni ijo‑la̱ jñà íchjín tsje ra nda tsaká'ta ikon Nainá nga ti̱'sa̱ kjotseé ko̱ kijtsexkón 'xi̱n‑la̱ nga nda isìhitjasòn‑la̱.
60003006	Koni jè Sara 'koa̱á 'sín nda isìhitjasòn‑la̱ jè Abraham nga 'koa̱á 'sín kijtsexkón nga jè tíjna ítjòn‑la̱. Tsa ko̱'sín nda si̱jchá ijo‑no, tsa mì kì ki̱skón‑la ni̱'sín ta yá ra ki̱ncháxkón‑no, 'koa̱á 'sín i̱nchi'nià jiòn koni tsa i̱xti‑la̱ Sara ma jiòn.
60003007	Ko̱ jiòn ra 'xi̱n 'mì‑no nda kjón‑ní ti̱tsa̱jnako̱o jñà íchjín‑no, nga ndaá katafìya‑no nga isa̱ inda kji'ta‑la̱ íchjín koni jiòn‑jiòn. Nda kjón‑ní jcha̱xkón koni 'sín nga bakèn‑la̱, nga 'koa̱á 'sín Nainá tsjá‑te‑la̱ kjo̱binachon koni jngo kjo̱tjò koni 'sín nga tjábé‑no ra jiòn. 'Koa̱á 'sín 'tia̱àn mé‑ni nga mì mé ra ko̱techjà‑no 'kia̱ nga jiòn ra ki̱nákjoa̱'ta‑la Nainá.
60003008	Ta nga'tsì kjoa̱ kìi̱, ko̱'sín nda ti̱tsa̱jnajtión; jngoó inìma̱ 'tia̱àn kjo̱bítsjen‑no; 'ñó tsjacha 'tia̱àn xàngio̱o koni tsa 'ndsè chibà; kata'se‑no kjoa̱hi̱ma̱takòn; indakjoa̱ ti̱jchá ijo‑no.
60003009	Tsa yá ra 'cho síko̱‑no, kì tà chjàn ko̱'sín nìko̱ ngajo‑no, ko̱ tsa yá ra chja̱jno‑no kì tà chjàn nakjoájno ngajo‑la; ta isa̱á ti̱jé‑la̱ Nainá nga katatsjá‑la̱ kjo̱nda jñà xi̱ta̱, nga̱ kií xá kinakjoá‑no nga tjábé‑no kjo̱nda.
60003010	Nga̱: Jè ra mejèn‑la̱ nga 'se̱‑la̱ kjo̱tsja ni̱chjin ra tíjnakon, nga mejèn‑la̱ nga ske̱ ni̱chjin ra nda, katasíkonda̱ ndi̱je̱n‑la̱ nga mì 'én ra 'cho tsò katachja̱ ko̱ nga ni̱mé 'én ndiso katabitjo tsa'ba.
60003011	Ti̱ncha'tàxìn‑la kjoa̱ ra 'cho tjín, ko̱ jñà 'tia̱àn kjoa̱ ra nda tjín; tjatsjio kjoa̱ ra 'nchán tjín ko̱ jè tangítji̱ngi‑la̱.
60003012	Nga̱ ya̱á tjí'ta‑la̱ xko̱n Na̱'ín‑ná jñà ra xi̱ta̱ kixi̱; ko̱ minchá‑la̱ chíká‑la̱ 'kia̱ nga bítsa'ba xi̱ta̱ kìi̱; tanga bá'maá‑la̱ i̱sén‑la̱ jñà xi̱ta̱ ra 'cho 'sín.
60003013	¿Yá ra ma 'cho si̱ìko̱‑najiòn, tsa 'koa̱ 'sín kínè ki'ta‑la ijo‑no nga nda 'sia̱an?
60003014	Tanga kì tà chjàn skon ko̱ kì tsakjón inìma̱‑no tsa 'kia̱ mé kjo̱hi'in ra ska̱jiòn ra ta ki nga̱tjì‑la̱ nga kixi̱ 'nià, nga kjo̱nda tsa̱jión‑nó kjoa̱ kìi̱.
60003015	Ko̱ 'koa̱á 'sín nda jcha̱xkón Cristo nga jè ti̱kíjna ítjòn nga katatéxoma ya̱ a̱jin inìma̱‑najiòn. 'Koa̱á 'sín nda ti̱tsa̱jnanda ki'ta jiòn nga 'kéna̱jmí‑la jiòn jñà xi̱ta̱ ra sko̱nangi‑no nga mé‑ni nga ko̱'sín jè Cristo kji'tatákon‑no nga ko̱'sín i̱nchichiñákjoa̱‑la.
60003016	Tanga indakjoa̱ kjón‑ní nga nda ti̱nákjoa̱‑la̱ xi̱ta̱ ko̱ tsje kjón‑ní ti̱kíjna kjo̱bítsjen‑no, mé‑ni jñà ra chja̱jno‑no koni 'sín nga nda 'nià jiòn ra makjiín‑no a̱'ta 'tse̱ Cristo, ti̱jñá 'én‑la̱ katasísaba'a‑ni jñà xi̱ta̱ kìi̱.
60003017	Isa̱á nda‑ni ni̱'sín ko̱tjín kjo̱hi'in ska̱jieén tsa 'kia̱ nga nda i̱nchi'nié, tsa jè Nainá ko̱'sín mejèn‑la̱ nga ko̱'sín ko̱ma, nda mí 'koa̱‑ni tsa ko̱ tjín kjo̱hi'in ska̱jieén 'kia̱ nga 'cho i̱nchi'nié.
60003018	Nga̱ skanda jè Cristo india kjón‑ní isìkjiín kjo̱hi'in nga 'ken ta nga̱tjì‑la̱ jñà jé ra tjín‑ná. Jè Cristo mì tsa mé jé tsakátsji ra jè, tanga isìkjiín kjo̱hi'in ra ta jñà nga̱tjì‑la̱ jñà xi̱ta̱ ra 'cho 'sín, mé‑ni nga ma i̱ko̱‑ná ya̱ ñánda̱ tíjna Nainá. Kinì'keén ra ijo i̱sà'nde‑la̱ tanga 'kia̱ nga jaáya‑ila̱, jngoó ijo xi̱tse̱ 'tse̱ Inìma̱ Tsje‑la̱ Nainá ki'se‑la̱.
60003019	Ko̱ jè Inìma̱ xi̱tse̱‑la̱, kií ya̱ i̱'nde ñánda̱ nga títsa̱hijyo inìma̱ ra títsa̱'ya nda̱yá nga kiì 'kéna̱jmí‑la̱ [nga isikijne‑la̱ kjo̱biya ra jè]
60003020	jñà inìma̱‑la̱ xi̱ta̱ ra mì ma‑la̱ isìhitjasòn kjotseé, 'kia̱ nga jè ni̱chjin 'tse̱ xi̱ta̱ ra tsi'kìn Noé. Nga̱ jè Nainá iskoñá nda nda 'kia̱ nga jè Noé tíbínda jè chitso ra 'ñó je 'ki ki'sìn, ya̱ ñánda̱ nga ta chibaá xi̱ta̱ tsatojin kjo̱hi'in ra a̱'ta 'tse̱ jtsí xkón; ta jiín tjín‑ni xi̱ta̱ ra itjokàjin kjo̱hi'in nga mì kì tsa ya̱ 'ken‑jin nandá.
60003021	Jè nandá kìi̱, 'koa̱á 'sín kiìchja̱‑ni nga jé‑ní ra satíndá‑ná nga ma bítjo̱kajieén kjo̱hi'in 'ndi̱ 'ndi̱. 'Kia̱ nga satíndé, mì tsa jè ijo sòn'nga‑ná ra matsje, jè‑ní nga níjé‑lá Nainá nga tsje kata'se kjo̱bítsjen‑ná, ko̱ jè Nainá bachrjekàjin‑ná kjo̱hi'in ta nga̱tjì‑la̱ nga ijyeé jaáya‑la̱ jè Jesucristo,
60003022	ko̱ ya̱á kijìmijìn ya̱ ján ngajmi, nga tíjna'ta ya̱ nga kixi̱‑la̱ Nainá, ko̱ ya̱á i̱nchisíhitjasòn‑la̱ jñà ìkja̱li̱ ko̱ nga'tsì i̱sén ni̱chjin tsje ra batéxoma ya̱ a̱jin i̱sén ko̱ nga'ñó ra tjín ya̱ a̱jin i̱sén.
60004001	Koni 'sín nga isìkjiín kjo̱hi'in ijo‑la̱ Cristo, machjeén‑te nga 'koa̱ ti̱'sín titsa̱jnanda jiòn nga si̱kjioón mé kjo̱hi'in ra ska̱jiòn. Nga̱ jè ra ijye isìkjiín kjo̱hi'in ijo‑la̱, ijyeé isikijne‑la̱ kjoa̱ 'tse̱ jé.
60004002	Ko̱ kií ko̱'sín machjeén‑ni nga ko̱'sín ti̱jchá ijo‑no jñà ni̱chjin ra kitsa̱jna‑isa koni 'sín nga Nainá mejèn‑la̱, ko̱ mì tsa ti̱ ko̱'sín 'sia̱an‑no koni 'sín tjín kjoa̱ ra sasén‑la̱ ijo jé‑no.
60004003	Ijyeé inìkato‑jiòn chi̱ba̱‑la̱ nga ko̱'sín ta 'cho ki'nià koni xi̱ta̱ ra mì bexkon Nainá. Nga̱ ya̱á tsikìtsa̱jnajion kjoa̱'cho ra ya̱ itsabá'ñó ijo‑no, ko̱ jè tsakjàtsji jiòn kjoa̱'cho ra sasén‑la̱ ijo‑no, ko̱ kjoa̱'chi̱, ko̱ 'sí ra 'ñó 'cho tjín, ko̱ ñánda̱ nga inìkato‑nájiòn chi̱ba̱‑la̱ 'kia̱ nga ta xán ki'yò ki'ta, ko̱ ti̱'koa̱á kijchaxkón jiòn nainá xkósòn ra jtike Na̱'ín‑ná.
60004004	'Ndi̱ 'ndi̱‑ni̱ jñà xi̱ta̱ kìi̱, 'choó ma‑la̱ 'kia̱ nga mì ti̱ ya̱ fahijtako̱‑najiòn koni 'sín tjín kjoa̱'cho ra i̱nchisíjchájin ijo‑la̱; 'koa̱á ma‑ni nga 'cho tsò‑najiòn.
60004005	Tanga jñà xi̱ta̱ kìi̱, ya̱á tjínè‑la̱ nga tsjá‑la̱ kinda̱ mé ni̱chjin‑nioo̱, jè Na̱'ín‑ná ra ijye tíjnanda nga ki̱ìndajín kjoa̱ 'tse̱ jé‑la̱ jñà xi̱ta̱ ra títsa̱jnakon‑isa ko̱ ra ijye 'ken.
60004006	'Koa̱á ma‑ni, nga skanda jñà xi̱ta̱ ra ijye 'ken, ki'sena̱jmíya‑la̱ jè 'én xi̱tse̱ ra nda tsò, mé‑ni ni̱'sín jñà ijo‑la̱ tse kjo̱hi'in kisìkjiín, koni 'sín nga tsikíndajín‑la̱ xi̱ta̱ i̱sà'nde, tanga jñà inìma̱‑la̱ títsa̱jnakon‑ní koni 'sín nga jè Nainá tíjnakon.
60004007	Tanga ijyeé tímachraña‑ní nga kje̱he'tà ni̱chjin‑la̱ nga'tsì tsajmì ra tjín, 'koa̱á ma‑ni nga machjeén‑ní nga nda kjón 'tè takòn ko̱ ngi ta jè tjà'tà takòn ki'ta nga ti̱nákjoa̱'ta‑la Nainá.
60004008	Jè kjoa̱ ra 'ñó tíjna ítjòn, jè‑ní nga 'ñó kata'se‑no kjoa̱tsjacha ra a̱'ta 'tse̱ xàngio̱o; nga̱ tsa tjín‑no kjoa̱tsjacha, maá‑no si̱jcha'ta‑la xàngio̱o ta mé jé‑nioo̱.
60004009	Nda ti̱sin‑la nga jngó jngó xàngio̱o 'kia̱ nga ya̱ ki̱jchòjkon‑no ya̱ ni'ya‑no; kì tà chjàn yá xàngio̱o ra 'cho chibàya‑no.
60004010	Nga jngó jngó‑najiòn ko̱'sín 'tiì‑la ndsa̱à xàngio̱o nga ti̱si̱ko̱'ta koni 'sín tjín kjo̱nda ra jè Nainá títsjá‑no. Ko̱'sín kata'ya‑la̱ nga ndaá i̱nchinìchjeén jiòn kóhotjín sko̱ya tjín‑ni jè kjo̱nda ra jè Nainá tsjá.
60004011	Jè ra ko̱'sín ki'tsì‑la̱ nga 'én‑la̱ Nainá ki̱chja̱ya, ko̱'sín 'én‑la̱ Nainá katachja̱ya. Ko̱ jè ra ko̱'sín ki'tsì‑la̱ nga ma‑la̱ ko̱si̱ko̱'ta xi̱ta̱, ko̱'sín kata'sín koni 'ki nga'ñó ra tsjá‑la̱ Nainá, mé‑ni ko̱'sín jè Nainá jeya kíjna‑ni a̱'ta 'tse̱ Jesucristo ra 'tse̱ kjoa̱jeya ko̱ nga'tsì nga'ñó ra tjín skanda ni̱ ta kjiá‑nioo̱. Ko̱'sín katama.
60004012	Jiòn ndí 'ndsè ra 'ñó matsjake‑no, kì tà chjàn maxkón‑najiòn nga ko̱tjín kjo̱hi'in i̱nchibatojion nga i̱nchitjá'ta. Kì tà chjàn bixó jiòn, ¿mé‑ni ko̱tjín kjo̱xkón i̱nchikajin‑ná?
60004013	Ta isa̱á 'ñó tsja kata'se‑najiòn nga ti̱'koa̱á ti̱jé‑ni kjo̱hi'in tíkajin jiòn koni jè kjo̱hi'in ra tsatojin jè Jesucristo, mé‑ni nga ti̱'koa̱á 'ñó 'se̱‑la̱ kjo̱tsja jè inìma̱‑najiòn 'kia̱ nga ko̱tsíjen kjoa̱jeya‑la̱ Cristo.
60004014	Mé ta̱ tsja‑najiòn tsa 'kia̱ yá ra chja̱jno‑no ra ta nga̱tjì‑la̱ Cristo, nga̱ jè Inìma̱ Tsje‑la̱ Nainá ra 'ñó jeya tíjna ya̱á tíjnako̱ ki'ta‑najiòn nga ni̱chjin nchijòn.
60004015	Kixi̱í kjoa̱ tsa xi̱ta̱ nì'ken, tsa chijé 'nià, tsa 'ñó 'cho 'nià, ko̱ tsa ya̱ tsjajin tsja'a kjoa̱ ra tjín‑la̱ xi̱ta̱, bakén‑no nga kata'bì‑no kjo̱hi'in. Ti̱kinda̱a ijo‑no nga mì ko̱tjín kjoa̱ ska̱jiòn.
60004016	Tanga tsa ta kií kjoa̱‑la̱ nga kjo̱hi'in i̱nchikajin jiòn, nga xi̱ta̱‑la̱ Cristo ma jiòn, kì tà chjàn masabà‑no; ta isa̱á jeya ti̱kíjna jiòn jè Nainá nga ko̱'sín 'yaxkon‑no.
60004017	Nga̱ ijyeé ijchó chi̱ba̱‑la̱ nga ya̱ ki̱ì'tsia̱‑ni Nainá nga ki̱ìndajín‑la̱ na̱xi̱ndá‑la̱. Tsa ko̱'sín jién ki̱ì'tsia̱ko̱‑ná Nainá nga ki̱ìndajín‑ná ra na̱xi̱ndá‑la̱ tsó‑ná, kó'sín ko̱ma'tin jñà ra majìn‑la̱ síhitjasòn 'én nda‑la̱ Nainá.
60004018	Tsa jñà ra xi̱ta̱ kixi̱, i'iín bitjojin‑ni kjo̱hi'in, ¿kó'sín ko̱ma'tin‑ni̱ jñà xi̱ta̱ ra mì bexkón Nainá ko̱ jñà ra jé títsa̱jin?
60004019	Tsa 'koa̱á 'sín mejèn‑la̱ Nainá nga si̱kjiín jiòn kjo̱hi'in, jé ti̱nga̱tsja inìma̱‑no ko̱ ti̱hitjasòn‑la, nga jé tsikínda ijye ta mé ra tjín ko̱ síhitjasòn ra jè koni 'sín ijye kitsjà 'én‑la̱.
60005001	Mejèn‑na nga ti̱'koa̱á tsja‑la̱ 'én jñà xi̱ta̱ jchínga ra xá tjín‑la̱ ya̱ a̱jin‑la̱ na̱xi̱ndá‑la̱ Nainá ra nakjoá‑najiòn; koni 'a̱n ra xi̱ta̱ jchínga tíjna̱‑te; ko̱ 'a̱n ra xkoàa̱n kíjtse‑na jñà kjo̱hi'in ra kisìkjiín jè Cristo, ra ti̱'koa̱á ko̱ko̱‑te‑na kjoa̱jeya ra tjínè‑la̱ nga 'sa̱ jcha̱‑la̱.
60005002	Ti̱kinda̱a jñà xi̱ta̱‑la̱ Nainá ra jiòn tsako̱‑no nga si̱kinda̱a; ngi inìma̱‑no katanchrabájin‑ni nga ko̱'sín 'tia̱àn; ko̱'sín 'tia̱àn koni 'sín jè Nainá mejèn‑la̱; kì tà chjàn ta kjo̱'ñó 'nià‑la ijo‑no ko̱ kì tà to̱n ma mejèn‑no nga ko̱'sín 'nià; ngi ko̱ó kjo̱tsja‑no nga ko̱'sín 'tia̱àn.
60005003	Kì tà chjàn ko̱'sín 'nià koni tsa jiòn ma ni‑la̱ jñà xi̱ta̱ ra jiòn bako̱‑no nga nikonda̱a; ta isa̱á jnchro jiòn nda ti̱ncha ítjòn‑la xi̱ta̱ nga tijna jngo‑la̱ xkósòn ra nda tjín,
60005004	mé‑ni 'kia̱ nga ki̱tjojen india‑ni jè Chji̱ngo̱ Ítjòn (ra jè Cristo), tsjá‑najiòn kjoa̱jeya‑la̱ koni jngo corona ra ni̱kjiá kje̱hejno fate‑la̱.
60005005	Jiòn i̱xti ra 'sa̱ i̱nchiníjchá ijo‑no, 'koa̱á ti̱'sín nda ti̱hitjasòn kó'sín nga ko̱tèxoma‑no jñà xi̱ta̱ jchínga ra títsa̱jna ítjòn ya̱ na̱xi̱ndá‑la̱ Nainá. Ko̱ nga'tsì‑no, indakjoa̱ tjahíko̱o kañá xàngio̱o, nga̱: Jè Nainá kondra̱á tíjna‑la̱ jñà xi̱ta̱ ra 'nga ikon, tanga tseé kjo̱nda tsjá‑la̱ jñà xi̱ta̱ ra indakjoa̱.
60005006	Nangi ti̱kítsa̱jna ijo‑no ya̱ ngixko̱n Nainá, jè ra 'ñó tse nga'ñó tjín‑la̱ nga ma‑la̱ ko̱si̱ko̱tjì‑no, mé‑ni jè 'nga si̱ìkítsa̱jna‑no 'kia̱ nga ki̱jchò chi̱ba̱‑la̱.
60005007	Ya̱á ti̱nga̱tsja ijye jè Nainá nga'tsì kjoa̱ ra jiòn níkájno. Nga̱ jè Nainá ni̱chjin nchijón‑ní nga síkinda̱‑no.
60005008	Nda kjón‑ní ti̱kinda̱a ijo‑no ko̱ nda kjón chítsijen ki'ta, nga̱ jè xi̱ta̱‑ni̱í ra 'ñó kondra̱ tíjna‑no, 'koa̱á 'sín jngo tjandi tsá'ba koni tsa jngo xa ra 'ñó ajò‑la̱, 'ñó tíbátsji yá ra mejèn‑la̱ nga ski̱ne̱.
60005009	'Ñó ti̱ncha‑la jiòn ko̱ kixi̱ ti̱ncha jiòn koni 'sín nga makjiín‑no. Nga̱ ijyeé 'ya jiòn nga 'koa̱á ti̱'sín tjín kjo̱hi'in ra i̱nchibatojin nga'tsì xàngio̱o kó nga tíjngo i̱sà'nde.
60005010	Tanga jè Nainá ra tjín ijye‑la̱ ra ta mé kjo̱nda‑ni, jè ra xá ko̱'sín kiìchja̱‑ná nga ya̱ ki̱tsa̱jnajin‑teé ya̱ ñánda̱ tíjna kjoa̱jeya‑la̱ ra mì kì kje̱he'tà, ta nga̱tjì‑la̱ nga ya̱ titsa̱jnake̱é Jesucristo. 'Kia̱ nga ijye ko̱tojiòn ni̱chjin ra si̱kjioón kjo̱hi'in, jè Nainá, si̱ìkítsa̱jnanda india‑no, ndaá ki̱ncha‑no, tsjá nga'ñó‑no, kixi̱ kjón‑ní si̱ìkítsa̱jna‑no.
60005011	Jè Nainá, ta jé ra isa̱ tse nga'ñó tjín‑la̱ skanda ta mé ni̱chjin‑ni. Ko̱'sín katama.
60005012	Jè Silvano, ra ko̱'sín tíjna‑na koni jngo 'ndsé ra ma fa'tatakén, jé ki'sìn‑na kjo̱nda nga tsikínda‑asa‑na jè xa̱jo̱n ra tísikásén‑najiòn, ñánda̱ nga ko̱xian‑najiòn ko̱ sijétakòn‑no koni 'sín tjín ra ngi kjo̱nda‑la̱ Nainá. Kixi̱ tjahíko̱o a̱'ta 'tse̱ kjo̱nda ra kìi̱.
60005013	I̱nchisíhixo'tá‑no jñà xi̱ta̱ na̱xi̱ndá‑la̱ Cristo ra títsa̱jna i̱ Babilonia ra ta̱ña jahíjin‑no Nainá. Ko̱ ti̱'koa̱á tísíhixo'tá‑no jè Marcos jè ra koni tsa i'ndí‑na̱ xin‑la̱.
60005014	'Kia̱ nga si̱kjáya‑la xàngio̱o, ngi ko̱ó inìma̱‑no nga ti̱kjáya‑la. Nga'tsì ra ya̱ nakjoá‑no a̱'ta 'tse̱ Cristo, kata'se kjoa̱'nchán ya̱ a̱jin inìma̱‑no. Ko̱'sín katama.
61001001	'A̱n, ra Simón Pedro 'mì‑na, ra xi̱ta̱ chi̱'nda‑la̱ Jesucristo ma ko̱ nga ti̱'koa̱á 'a̱n tsikíxáya‑na, tísikásén‑no jè xa̱jo̱n ra̱kìi̱, jiòn ra ngásòn nda makjiín‑no a̱'ta 'tse̱ Cristo koni 'sín nga ti̱'koa̱ nda makjiín‑naji̱n ra ji̱n; nga̱ xi̱ta̱ kixi̱í jè Cristo ra Nainá‑ná ra bachrjekàjin‑ná kjo̱hi'in.
61001002	Koni 'sín nga isa̱ nda i̱nchi'yaxkon‑isa jiòn jè ra Nainá ko̱ jè Jesús ra tíjna ítjòn‑ná, ko̱'sín isa̱ tse kjo̱nda ko̱ tse kjoa̱'nchán katasakó-isa‑la̱ inìma̱‑no.
61001003	Jè nga'ñó‑la̱ Nainá títsjá ijye‑ná nga'tsì ra machjeén‑la̱ jè kjo̱binachon‑ná ko̱ nga'tsì ra machjeén‑ná nga tsje si̱jché ijo‑ná. Kií ko̱'sín títsjá‑ná nga'tsì kjo̱nda kìi̱ ta nga̱tjì‑la̱ nga ijyeé nda 'yaxkeén jè ra xá kiìchja̱‑ná ko̱ batoó jeya tíjna ra jè, ko̱ xá 'koa̱á 'sín nda‑ni xi̱ta̱.
61001004	Ko̱ a̱'ta 'tse̱é kjoa̱ kìi̱ nga ko̱'sín títjábé‑ná kjoa̱ ra 'ñó nda tjín ko̱ ra 'ñó chjí‑la̱ ra ijye ko̱'sín kitsò Nainá nga tsjá‑ná, mé‑ni nga a̱'ta 'tse̱ kjoa̱ kìi̱ ko̱ko̱'ta‑te‑ná nga ko̱'sín 'sie̱én koni 'sín 'sín Nainá, nga jién ijyeé tsincha'taxìn‑lá kjoa̱'cho ra faajin‑la̱ ijo‑ná ra tjín ya̱ i̱sà'nde ra ta síkitsón‑ná.
61001005	Kií ko̱'sín machjeén‑ni nga 'ti̱ nga'ñó‑la ijo‑no a̱'ta 'tse̱ jñà kjoa̱ kìi̱. Koni 'sín nga makjiín‑no a̱'ta 'tse̱ Cristo, 'koa̱á ti̱'sín nda xi̱ta̱ 'tia̱àn; tsa ijyeé nda jiòn xi̱ta̱, 'koa̱á ti̱'sín kata'se‑no kjoa̱chji̱ne̱;
61001006	Tsa ijye tjín‑no ra kjoa̱chji̱ne̱, ko̱'sín nda ta̱te̱xoma‑la ijo‑no; tsa ijye nda batexoma‑la ijo‑no, katachíkjoa̱ko̱‑no ta mé kjoa̱‑nioo̱; tsa chíkjoa̱ko̱‑no ta mé kjoa̱‑nioo̱, ti̱skón‑cha Nainá;
61001007	Tsa tjín‑no kjoa̱skon a̱'ta 'tse̱ Nainá, tsjacha 'tia̱àn xàngio̱o nga jngó jngó‑no; ko̱ tsa tsjacha‑no xàngio̱o, ti̱'koa̱á tsjacha 'tia̱àn ra kj'ií xi̱ta̱.
61001008	Tsa tjín‑no nga'tsì kjo̱nda kìi̱, ko̱ tsa ni̱chjin nchijón‑ní tísakó-isa‑najiòn kjo̱nda kìi̱, tsó‑ni kjoa̱ nga mì tsa ta titsa̱hijyo 'tsè jiòn, ko̱ isa̱á tse kjo̱nda sa̱kò-isa‑najiòn koni 'sín nga i̱nchi'yaxkon‑isa Jesucristo ra tíjna ítjòn‑ná.
61001009	Tanga tsa tjín i'ka xi̱ta̱ ra mì kì ko̱'sín i̱nchisíjchá ijo‑la̱, mì kì nda tsijen‑la̱, xi̱ta̱ xka̱‑ní, ijyeé ki'chaàjin‑la̱ nga ijyeé kinìhijchaà'ta‑la̱ jé ra tjín‑la̱ ti̱'sa̱ kjotseé.
61001010	Jiòn ndí 'ndsé ko̱ ndí tichjeé, 'ti̱ nga'ñó‑la ijo‑no nga ti̱kixi̱ya kjoa̱ koni 'sín nga Nainá xá kiìchja̱‑no ko̱ tsjahíjin‑no. 'Kia̱ tsa ko̱'sín 'sia̱n ki'ta jiòn, ni̱kjiá ska̱jen‑ngi jiòn.
61001011	Ta isa̱á jnchro, ngi jngo 'ká kjón‑ní tjáxa̱'nde‑no nga ki̱tjáha̱'se̱en ñánda̱ nga tíbatéxoma skanda ta mé ni̱chjin‑ni jè Jesucristo ra tíjna ítjòn‑ná ko̱ ra bachrjekàjin‑ná kjo̱hi'in.
61001012	Ko̱ 'koa̱á 'sín síkítsjen‑yá ki'ta‑najiòn jñà kjoa̱ kìi̱, ni̱'sín takó ijye 'ñó nda 'ya jiòn ko̱ ni̱'sín 'ñó nda kji'ta takòn jiòn jè kjo̱hixi̱ ra ko̱'sín ijye 'ya jiòn 'ndi̱ 'ndi̱‑ni̱.
61001013	'Koa̱á 'sín machi̱ya‑na nga 'koa̱á 'sín tjínè‑na nga síkítsjen‑yá‑la̱ kjo̱bítsjen‑najiòn, 'kia̱ nga takó tíjna̱‑isa i̱ i̱sà'nde.
61001014	Nga̱ ijyeé be‑náa̱ nga ta chibaá ni̱chjin chija‑isa nga kje̱he'tà ni̱chjin‑na̱, nga̱ 'koa̱á 'sín ijye isìchi̱ya tsijen‑na jè Jesucristo ra tíjna ítjòn‑ná.
61001015	'Koa̱á 'sín ítsikiné‑la̱ ijo‑na̱ mé‑ni nga ijye tjín kixi̱‑ni kjoa̱, nga 'koa̱á 'sín síkítsjen‑yá ki'ta‑najiòn kjoa̱ kìi̱, 'kia̱ 'a̱n ra ijye i̱ko̱‑na Na̱'ín‑ná.
61001016	Nga̱ mì tsa ya̱ tsangìtji̱ngi‑la̱ji̱n koni tsò xi̱ta̱ ra 'béna̱jmí kuendo̱ ra ta jñà bínda, 'kia̱ nga ko̱'sín tsi'kèna̱jmí‑laji̱n a̱'ta 'tse̱ nga'ñó ra tjín‑la̱ Jesucristo ra tíjna ítjòn‑ná ko̱ koni 'sín nga ko̱ma 'kia̱ nga kj'i̱í india‑ni ra jè. Nga̱ nda kjón‑ní kijcha‑ji̱n jè kjoa̱jeya‑la̱, ko̱ 'koa̱á 'sín tsi'kèna̱jmí‑ji̱n.
61001017	'Kia̱ nga jè Nainá ra Na̱'ìn 'mì‑lá jeya ko̱ 'nga isíkíjna; inchrabà jngo‑ni 'én ya̱ a̱jin i̱sén i'ngaá ñánda̱ nga 'ñó jate tsatsíjen ra kitsò: “Jé ra̱kìi̱ I'ndí‑na̱ ra 'ñó tsjake̱, batoó tsja tjín‑la̱ takoàa̱n ra a̱'ta 'tse̱.”
61001018	Ngaji̱n sabá ina'yá‑la̱ji̱n 'én ra̱kìi̱ ra ngajmi inchrabà‑nì, nga̱ ya̱á ta̱ña titsa̱jnako̱‑ji̱n jè Jesucristo 'kia̱ nga ko̱'sín kjomà ya̱ a̱sòn'nga‑la̱ nindo tsje.
61001019	Ti̱'koa̱á tíjnaá‑te‑ná 'én ra síkixi̱ya‑ná, ra kiìchja̱ jñà xi̱ta̱ ra kiìchja̱ya ngajo‑la̱ Nainá. 'Ñó nda‑ni 'kia̱ nga ko̱'sín nda i̱nchinìsin‑la jñà 'én kìi̱, ra ko̱'sín jngoya‑la̱ koni jngo kandì ra síhisen ya̱ i̱'nde ñánda̱ jñò chon, skanda 'kia̱ nga ijye nda ko̱tsíjen nga ko̱ ni̱chjin, ko̱ ko̱hisen‑jín ya̱ inìma̱‑najiòn koni tsa tjó kjòn jè nitse‑xó ra tjo 'kia̱ nga xa̱ya.
61001020	Jè ra nda katasijin ítjòn‑najiòn, jé‑ní, nga ni̱jngo 'én ra tjí'ta ya̱ xa̱jo̱n ñánda̱ nga tíchja̱ 'én‑la̱ Nainá, ra ta sko̱ xi̱ta̱ tsachrje‑nì 'kia̱ nga kisinda.
61001021	Nga̱ ni̱jngo 'én‑la̱ Nainá ra kiìchja̱ya xi̱ta̱ kìi̱ ra ta kjo̱bítsjen 'tse̱ xi̱ta̱ inchrabà‑ni; jè sabá Inìma̱ Tsje‑la̱ Nainá kisìhichi̱yajin‑la̱ kjo̱bítsjen‑la̱ jñà xi̱ta̱ kìi̱ 'kia̱ nga ko̱'sín kiìchja̱ya ngajo‑la̱ Nainá.
61002001	Tanga ki'seé‑te ya̱ a̱jin na̱xi̱ndá Israel xi̱ta̱ ra ta iskonda̱cha̱, ra mì tsa kixi̱ kjoa̱ nga jè Nainá kiìchja̱ya ngajo‑la̱; 'koa̱á ti̱'sín 'se̱‑te ya̱ a̱jin tsa̱jiòn, xi̱ta̱ ra ta sko̱ónda̱cha̱‑te ra ki̱tso̱ nga maá‑la̱ bakón‑ya ra a̱'ta 'tse̱ Nainá. Jñà xi̱ta̱ kìi̱, nda mí jcha̱‑la̱ kó'sín nga si̱ìkjaha'sen‑jin‑najiòn kjo̱bítsjen ra si̱ìkitsón‑no ra a̱'ta 'tse̱ Nainá. Ko̱ skanda ko̱chrjengií jñà xi̱ta̱ kìi̱ Na̱'ín‑ná ra tsikíchjítjì‑ná; tanga 'kia̱ nga ko̱'sín 'si̱in, ti̱jñá koa̱àtsji‑ni kjo̱hi'in ra ta ndi̱to̱ón si̱ìjchijajin ijo‑la̱.
61002002	Kjín xi̱ta̱ ya̱ ki̱ji̱tji̱ngi‑la̱ nga ko̱'sín 'si̱in koni 'sín tjín kjoa̱ nañá ra 'sín; ko̱ ta jñá nga̱tjì‑la̱ jñà xi̱ta̱ ndiso kìi̱ nga̱ jè ra ndi̱yá kixi̱ 'choó ki̱nákjoa̱jno‑la̱.
61002003	Jñà xi̱ta̱ kìi̱, ta jé mejèn‑la̱ nga isa̱ tse tsajmì 'se̱‑la̱; 'koa̱á ma‑ni nga ta tsò ta maá 'én ra bínda nga ma ko̱chrjekàjno‑no to̱n. Jñà xi̱ta̱ kìi̱, ti̱'sa̱ kjotseé tíjnanda‑ni kjo̱hi'in ra ko̱ko̱‑la̱, ko̱ mì kì ma ko̱tojin kjo̱hi'in kìi̱.
61002004	Jè Nainá nda mí isìhijcha'ta‑la̱ jñà ìkja̱li̱ ra tsakátsji‑jé; ta isa̱á ya̱á isìkatsajo ya̱ i̱'nde ñánda̱ tjín kjo̱hi'in, ko̱ ya̱á isíkítsa̱jna'ñó ya̱ ñánda̱ jñò chon mé‑ni nga ya̱ katakoñá‑ni skanda 'kia̱ nga jè Nainá ki̱ìndajín‑la̱.
61002005	Jè Nainá, ti̱'koa̱á skanda mí isìhijcha'ta‑la̱ xi̱ta̱ i̱sà'nde ra ki'se kjotseé, ta isa̱á jngo jtsí xkón isìkasén‑nè nga'tsì xi̱ta̱ 'cho ra tjín 'kia̱. Ta jé xi̱ta̱ ra tsi'kìn Noé isikatojin, jè ra kiìchja̱ya‑la̱ xi̱ta̱ kó'sín nga kixi̱ si̱ìjchá ijo‑la̱, ko̱ ngi ito xi̱ta̱ tsato‑isa ra a̱'ta 'tse̱ jtsí xkón.
61002006	Nainá ti̱'koa̱á skanda isikjehesòn ijyeé‑te nga'tsì xi̱ta̱‑la̱ na̱xi̱ndá Sodoma ko̱ na̱xi̱ndá Gomorra. Ngi ta chijoó ki'sìn‑isa, 'koa̱á 'sín tsikíjna koni jngo xkósòn, mé‑ni nga kata'ya‑la̱ kó'sín ko̱ma'tin jñà xi̱ta̱ ra kondra̱ títsa̱hijyo‑la̱ Nainá.
61002007	Tanga jè xi̱ta̱ ra tsi'kìn Lot ra xi̱ta̱ kixi̱ ya̱ ngixko̱n Nainá, isikatojiín kjo̱hi'in. Jè Lot 'ñó 'cho kjomà‑la̱ koni 'sín ta 'cho isíjchá ijo‑la̱ xi̱ta̱ kìi̱.
61002008	Nga̱ ya̱á tsikijnajin‑la̱ jñà xi̱ta̱ kìi̱ ra 'ñó 'cho ki'sìn, tseé kjo̱hi'in isìkjiín ndí inìma̱‑la̱ nga ni̱chjin nchijòn, ta nga̱tjì‑la̱ jñà kjoa̱ ra 'ñó 'cho tjín ra kijtse ko̱ ra kií'nchré nga ki'ta ni̱chjin.
61002009	I̱í i̱jndíi̱ síchi̱ya‑ná nga jè Na̱'ín‑ná maá‑la̱ síkatojin kjoa̱ jñà xi̱ta̱ ra nda kji'ta ikon Nainá; ko̱ síkítsa̱jnandaá jñà xi̱ta̱ ra 'ñó 'cho 'sín, mé‑ni nga tsjá‑la̱ kjo̱hi'in 'kia̱ nga ki̱jchò ni̱chjin nga si̱ndajín‑la̱ nga'tsì xi̱ta̱.
61002010	Ko̱ jñá kjón tsjá ítjòn‑la̱ kjo̱hi'in, jñà xi̱ta̱ ra 'ñó tsjake kjoa̱ ra faajin‑la̱ ijo‑la̱ ra 'ñó tjé tjín ya̱ ngixko̱n Nainá ko̱ nga bachrjengi kjo̱téxoma ra tjín‑la̱ Nainá. Jñà xi̱ta̱ ndiso kìi̱, batoó xi̱ta̱ táhijín ko̱ ni̱ ta mé ra sasén‑la̱; mì kì tsa tsakjón nga chja̱jno‑la̱ jñà ra títsa̱jna ítjòn ra tse nga'ñó tjín‑la̱, jñà ra mì kì tsijen‑ni.
61002011	Skanda jñà ìkja̱li̱ 'tse̱ Nainá ra isa̱ tse nga'ñó tjín‑la̱ ko̱ isa̱ tse kjo̱téxoma tjín‑la̱, mì tsa ko̱'sín chja̱jno‑la̱ ya̱ ngixko̱n Nainá jñà ra títsa̱jna ítjòn nga tse nga'ñó tjín‑la̱.
61002012	Tanga jñà xi̱ta̱ kìi̱, skanda chja̱jnoó‑la̱ jñà kjoa̱ ra mì kì fìya‑la̱. Mì kì síkítsjen kjoa̱ ra 'sín. 'Koa̱á 'sín ngoya‑la̱ koni tsa cho̱ ra xá ko̱'sín kitsin‑ni nga ma ki̱nda̱ba̱ nga si̱'ken. Ko̱ 'koa̱á 'sín ko̱ma'tin koni jñà cho̱ nga ta ya̱á jchi̱jajin i̱sén.
61002013	'Koa̱á ti̱'sín tjín kjo̱hi'in ra 'ki̱‑la̱ koni 'sín tjín kjoa̱'cho ra kisìko̱ xi̱ta̱ ra kj'ií. Nga̱ ni̱'sín 'kia̱ ni̱chjin 'ñó matsja‑la̱ nga ko̱tjín kjoa̱'cho ra 'sín ya̱ a̱jin‑la̱ xi̱ta̱. 'Ñó tse kjo̱sabà‑ni jñà kjoa̱tjé ra 'sín 'kia̱ nga ya̱ síngásòn‑ko̱‑najiòn nga bíjna 'sí, nga̱ ya̱á sítsjako̱ ijo‑la̱ ko̱ kjoa̱'cho ra bíndisoko̱‑no.
61002014	Tsa 'kia̱ jngo chjo̱ón be, ndi̱to̱ón faajin‑la̱; mì kì majngo ikon tsa mì koa̱àtsji‑jé; sasaá bíndisoko̱ ndí xi̱ta̱ ra mì 'ñó tjín ikon; ngi ta jé mejèn tsje‑la̱ ta mé‑ni; xi̱ta̱ ra ko̱'sín 'sío̱n, xá 'koa̱á 'sín 'ya‑ni nga kjo̱hi'in ska̱jin.
61002015	Ijyeé kitsjin-tákon ra ndi̱yá kixi̱. Mì kì ti̱ be‑ni ñánda̱ tjíma, ya̱á i̱nchifìtji̱ngi koni 'sín ki'sìn jè xi̱ta̱ ra kiìchja̱ya ngajo‑la̱ Nainá ra tsi'kìn Balaam, ti‑la̱ xi̱ta̱ ra tsi'kìn Beor. Jè Balaam, jè ra 'ñó kjotsjake to̱n ra mì tsa ko̱ kjo̱hixi̱‑la̱ isikijne.
61002016	Ta nga̱tjì‑la̱ jè kjoa̱'cho ra ki'sìn Balaam jaká‑la̱. Jngo burra ra mì ma‑la̱ chja̱, kiìchja̱‑la̱ koni 'sín chja̱ jngo xi̱ta̱; ko̱ 'koa̱á 'sín kisatechjá‑la̱ kjoa̱ská ra tí'sín jè xi̱ta̱ ra̱kìi̱.
61002017	Jñà xi̱ta̱ ndiso kìi̱, 'koa̱á 'sín ngoya‑la̱ koni jngo nga̱jo̱ nandá ra tsìn‑la̱ nandá, koni ifi jñò ra 'ñó fiikó tjo̱. Ijyeé ko̱'sín tjínè‑la̱ nga ya̱ si̱ìkjiín kjo̱hi'in skanda ta mé ni̱chjin‑ni ya̱ i̱'nde ñánda̱ nga 'ñó jñò chon.
61002018	Ngi ta 'én 'nga ikoón chja̱ ra ni̱mé chjí‑la̱. Ko̱ jñà síchjeén kjoa̱'cho ra sasén‑la̱ ijo‑la̱ nga bíndo̱cha̱‑la̱ jñà ndí xi̱ta̱ ra 'sa̱á bí'tsia̱ nga i̱nchibitjokajin‑la̱ xi̱ta̱ ra 'cho i̱nchisíjchá ijo‑la̱.
61002019	'Koa̱á 'sín tsò‑la̱ jñà ndí xi̱ta̱ ra bíndo̱cha̱‑la̱, nga si̱ìkítsa̱jnandi̱í‑ni a̱'ta 'tse̱ kjoa̱ ra 'cho tjín, tanga ra jñà, skanda mì kì ma bitjojin kjoa̱'cho ra títsa̱jin. 'Kia̱ nga jngo kjoa̱ síkijne‑la̱ xi̱ta̱, ya̱á tjí'tá'ñó‑la̱.
61002020	Tsa ijyeé itjojin jnchro kjoa̱ 'tse̱ jé ra tjín ya̱ i̱sà'nde, 'kia̱ nga kijtsexkon Jesucristo ra tíjna ítjòn‑ná ra ma‑la̱ bachrjekàjin‑ná kjo̱hi'in; tanga tsa ya̱ ska̱jin india‑ni kjoa̱'cho ra tjín ya̱ i̱sà'nde, isa̱á ta 'cho ko̱ma'tin india‑ni, nda mí 'koa̱‑ni koni nga 'sa̱ ítjòn.
61002021	Isa̱á‑la nda‑la̱ jñà xi̱ta̱ kìi̱ tsa mì kijtsexkon ndi̱yá kixi̱ 'tse̱ Nainá, nga̱ í'tsi̱ín kijì‑la̱ kjo̱téxoma tsje‑la̱ Nainá ra ki'tsì‑la̱ 'kia̱ nga ijye kijtsexkon.
61002022	Tanga 'koa̱á 'sín i̱nchima'tin jñà xi̱ta̱ kìi̱, koni 'sín tsò 'én kixi̱ ra tsò: “Jè nañá, ti̱jé kjine india‑ni jè ndábisò‑la̱”, ko̱ jè ra tsò: “'Kia̱ nga ijye nikindòya jngo chi̱nga̱, indiaá ya̱ fikjajnajin india‑ni ya̱ ñánda̱ nga i̱jncha ndási.”
61003001	Ndí 'ndsè ra 'ñó matsjake̱‑no, jé xa̱jo̱n ra̱kìi̱ ra ma‑ni jò ra tíbindá‑no; ta ngajò xa̱jo̱n kìi̱, 'koa̱á 'sín síkítsjen‑yá‑no nga jñà tiya skò kjo̱bítsjen ra kixi̱ tjín,
61003002	mé‑ni nga ko̱'sín si̱kítsjen‑yá‑najiòn jñà 'én ra tsakón‑ya nga 'sa̱ kjotseé jñà xi̱ta̱ tsje‑la̱ Nainá ra isìchjeén nga kiìchja̱ ngajo‑la̱, ko̱ jñà kjo̱téxoma 'tse̱ Na̱'ín‑ná ra tíjna ítjòn‑ná ko̱ ra tsachrjekàjin‑ná kjo̱hi'in koni 'sín nga kitsò‑no jñà xi̱ta̱‑la̱ ra jè tsikíxáya‑la̱.
61003003	Jé ra 'ñó machjeén nga nda katasijin‑najiòn, 'kia̱ nga ko̱chraña nga kje̱he'tà ni̱chjin, 'se̱é xi̱ta̱ ra si̱itsja'tin‑najiòn, ra ya̱ kítsa̱jin kjoa̱'cho ra síjé ijo‑la̱;
61003004	nga ki̱tso̱: “¿Ñánda̱ tíjna‑ni jñà 'én ra kitsò nga kj'i̱í india‑ni Cristo? Ijyeé 'ken tsje‑ni xi̱ta̱ jchínga, ko̱ takó 'koa̱á chon 'ndi̱‑ni̱ koni 'sín chon skanda 'kia̱ nga ti̱'sa̱ isinda i̱sà'nde.”
61003005	Tanga jñà xi̱ta̱ kìi̱, ta xá 'koa̱á 'sín síjchaàjin‑ni nga jè ngajmi tíjna‑ni skanda ti̱'sa̱ kjotseé, ko̱ jè nangi a̱'ta 'tse̱é nandá inchrabà'ta‑ni ko̱ ya̱á tsatsíjen ya̱ a̱jin nandá koni 'sín tsò 'én ra kiìchja̱ Nainá.
61003006	Ko̱ ti̱jé‑ni 'én ra kiìchja̱ Nainá ra ko̱'sín ki'sìn nga nandá kisìkjehesòn jñà xi̱ta̱ ra tjín jè i̱sà'nde ra tíjna ni̱chjin 'kia̱.
61003007	Jè 'én ra kitsjà Nainá, 'koa̱á 'sín tsò‑te nga jè ngajmi ko̱ nangi ra tjín 'ndi̱ 'ndi̱, 'koa̱á 'sín ijye tjítsa̱jnanda mé‑ni nga ki̱ti̱‑ni 'kia̱ nga ki̱jchò ni̱chjin nga si̱ndajín‑la̱ nga'tsì xi̱ta̱ i̱sà'nde ko̱ ti̱'koa̱ kje̱hesòn ijye nga'tsì xi̱ta̱ ra mì kì bexkón Nainá.
61003008	Jiòn ndí 'ndsé ra tsjake̱‑no, kì niìjchaàjin jiòn kjoa̱ kìi̱: Nga̱ jè Na̱'ín‑ná, ra jngo ni̱chjin, 'koa̱á 'sín tsò‑la̱ koni tsa jngo jmi nó tjín‑ni; ko̱ jè ra jngo jmi nó, 'koa̱á 'sín tsò‑la̱ koni tsa jngo ni̱chjin tjín‑ni.
61003009	Mì tsa tsò‑ni kjoa̱ nga jè Na̱'ín‑ná ijyeé tífichjin‑la̱ nga mì kì tísíhitjasòn jè 'én‑la̱ ra ijye kitsjà koni 'sín tsò i'ka xi̱ta̱; jé‑ní nga batoó tse inìma̱‑la̱ Na̱'ín‑ná nga tíkoñákjoa̱‑ní ra a̱'ta tsa̱jiòn; majìn‑la̱ nga ni̱jngo xi̱ta̱ jchi̱ja, jé mejèn‑la̱ nga nga'tsì xi̱ta̱ katasíkájno‑ni jé‑la̱ nga kátáfa'ta‑la̱ Nainá.
61003010	Tanga jè ni̱chjin‑la̱ Na̱'ín‑ná, 'koa̱á 'sín kj'i̱í koni 'sín 'fiì jngo jè ra xi̱ta̱ chijé. 'Kia̱ nga ki̱jchò ni̱chjin, jè ngajmi ta indaá jchi̱ja ko̱ taxki̱ 'choó ki̱ná'ya‑la̱ koni 'sín nga ko̱ma. Jñà nitse, jè tsá'bí, ko̱ jè sá ngi ta ni'í ko̱nandá‑ni. Ko̱ jè nangi ko̱ ta mé‑isa‑nioo̱ ra tjín a̱'ta nangi, jngo 'ká jti̱.
61003011	Nga̱ xá 'koa̱á 'sín tjínè‑la̱ nga kje̱hesòn nga'tsì tsajmì ra tjín. ¿A mí tsa tjínè‑la̱ nga isa̱ tsje si̱jchá jiòn ijo‑no?, ko̱ ti̱'koa̱ isa̱ nda jcha̱xkón jiòn Nainá nga ni̱chjin nchijòn,
61003012	nga jchíña‑la nga kj'i̱í jè ni̱chjin 'tse̱ Nainá; ko̱ ko̱'sín kínè‑la ijo‑no nga isa̱ ndi̱to̱n kj'i̱í jè ni̱chjin ra kìi̱, 'kia̱ nga jè ngajmi, jngo kjá ta ya̱á jchi̱ja nga ki̱ti̱; ko̱ nga'tsì tsajmì ra tjín i̱sà'nde, jngo kjá ta ya̱á ko̱nandá nga ki̱ti̱.
61003013	Tanga ra jién, ijyeé ko̱'sín chiñá‑lá jè 'én ra ijye kitsjá‑ná Nainá; nga jngoó ngajmi xi̱tse̱ ko̱ jngo nangi xi̱tse̱ tíjnanda‑ná ra jién, ya̱ ñánda̱ nga ngi ta kjo̱kixi̱í ra 'se̱.
61003014	'Koa̱á ma‑ni jiòn ndí 'ndsé ra 'ñó tsjake̱‑no, tsa ijyeé ko̱'sín i̱nchichiñá‑la jñà kjo̱nda kìi̱, 'ti̱ nga'ñó‑la ijo‑no nga 'nchán ti̱tsa̱jna ko̱ tsje ti̱tsa̱jna mé‑ni nga ni̱mé jé titsa̱jin‑no 'kia̱ nga kj'i̱í india‑ni Jesucristo.
61003015	'Koa̱á 'sín nda katasijin‑no, nga koni 'sín tíkoñákjoa̱ jè Na̱'ín‑ná, kií‑ní nga mejèn‑la̱ nga nga'tsì xi̱ta̱ katitjokàjin kjo̱hi'in. 'Koa̱á 'sín ijye tsikínda‑te‑no xa̱jo̱n jè 'ndsé Pablo ra 'ñó matsjacheé, koni 'sín jè Nainá kitsjà‑la̱ kjoa̱chji̱ne̱.
61003016	Kja̱meé ta nga'tsì xa̱jo̱n ra tsikínda jè 'ndsé Pablo ko̱'sín tíchja̱ ra a̱'ta 'tse̱ kjoa̱ kìi̱. Ko̱ tjín i'ka ya̱ ñánda̱ nga 'ñó i'in tíchja̱, ko̱ jñà xi̱ta̱ ra kjè mé be kjin, ko̱ jñà ra mì tsa jngo tjín kjo̱bítsjen‑la̱ síkaatjìyaá‑la̱ koni 'sín nga fìya‑la̱. Ko̱ 'koa̱á ti̱'sín síko̱ ta ñáa̱‑isa xa̱jo̱n‑la̱ Nainá. 'Kia̱ nga ko̱'sín 'sín, ti̱jñá i̱nchisíjchija‑ni ijo‑la̱.
61003017	'Koa̱á ma‑ni jiòn ndí 'ndsé ra 'ñó tsjake̱‑no, 'kia̱ nga ijye tjíjin‑no ra a̱'ta 'tse̱ kjoa̱ kìi̱, nda ti̱kinda̱a ijo‑no, mé‑ni nga mì ya̱ ki̱ì'ndo̱‑no nga ya̱ i̱ko̱‑no ndi̱yá ndiso‑la̱ jñà xi̱ta̱ ra 'ñó 'cho tjín kjoa̱ ra 'sín. Ko̱ tsa ya̱ ska̱jiòn kjoa̱ ndiso‑la̱, si̱jchija‑no koni 'sín nga kixi̱ tincha a̱'ta 'tse̱ Nainá.
61003018	Ya̱á isa̱ nda katajchájin jiòn a̱'ta 'tse̱ kjo̱bítsjen ko̱ kjo̱nda ra tsjá‑no jè Jesucristo ra tíjna ítjòn‑ná ko̱ ra bachrjekàjin‑ná kjo̱hi'in. Ko̱'sín jeya katijna ra jè, 'ndi̱ 'ndi̱ ko̱ skanda ta mé ni̱chjin‑nioo̱. Ko̱'sín katama.
62001001	Jè Jesús, jè 'Én ra síkíjnakon‑ná ra tíjna‑ni skanda ti̱'sa̱ tjà'tsin‑la̱ kjoa̱. Tanga 'ndi̱ 'ndi̱, ijyeé ko̱'sín ina'yá‑la̱ji̱n, ko̱ xkoàn kijcha‑naji̱n, ko̱ nda kjón ichitsíjen‑la̱ji̱n, ko̱ ti̱'koa̱á ichaájnò‑náji̱n.
62001002	Jè 'Én ra̱kìi̱, kijcha tsijeén‑la̱. Ko̱ kijcha‑náji̱n. Ko̱ ngi kjoa̱kixi̱‑ní ra i̱nchi'bèna̱jmí‑ji̱n ra a̱'ta 'tse̱. Ko̱ ti̱'koa̱á i̱nchi'bèna̱jmíya‑laji̱n ra jiòn‑jiòn jè 'Én ra síkíjnakon inìma̱‑ná ni̱ta kjiá‑nioo̱. Jè 'Én ra̱kìi̱, 'kia̱ nga ti̱'sa̱ ítjòn, ya̱á tíjna'ta‑la̱ Nainá. Tanga 'ndi̱ 'ndi̱, ijyeé tsatsíjen tsijen‑naji̱n.
62001003	I̱nchi'bèna̱jmí‑laji̱n kjoa̱ ra kijcha‑ji̱n ko̱ ra ina'yá‑ji̱n mé‑ni nga 'koa̱ ti̱'sín ngásòn nda ki̱tsa̱jnajtién ra jién koni 'sín ijye nda titsa̱jnajtín‑ke̱é Nainá ra Na̱'ín‑ná ma ko̱ I'ndí‑la̱ ra Jesucristo.
62001004	Kií xá i̱nchibinda‑laji̱n xa̱jo̱n ra̱kìi̱ mé‑ni nga jngó kjá ngi tà kjo̱tsjaá katasakó ki'ta‑la̱ inìma̱‑ná.
62001005	Ki̱í 'sín tjín jñá 'én ra tsakón‑ya‑naji̱n Jesucristo, ko̱ kií‑ní ra ko̱'sín nakjoáya‑ji̱n: Jè Nainá, tà kjoa̱hisen‑ní ra jè. Ra a̱'ta 'tse̱, tsìn ra kjoa̱jñò.
62001006	Tsa kixé nga ya̱á nda titsa̱jnajtín‑ke̱é Nainá, tanga tsa ya̱á i̱nchiníjchá‑ná ijo‑ná ya̱ ñánda̱ nga jñò chon, ñánda̱ tjín kjoa̱'cho, 'én ndisoó ra i̱nchinakjé; mì tsa kjoa̱kixi̱‑ní ra i̱nchi'nié.
62001007	Tanga tsa ya̱á titsa̱jneé ñánda̱ isen chon, koni 'sín jè Nainá ya̱á tíjna ya̱ ñánda̱ isen chon, ndaá titsa̱jnajtién ko̱ xàngie̱é, ko̱ jè jní‑la̱ Jesucristo ra I'ndí‑la̱ Nainá ma, sítsje ijyeé jñà jé ra tjín‑ná.
62001008	Tsa kixé: “Tsìn‑na jé ra 'a̱n”, ti̱jién i̱nchibindo̱cha̱‑lá ijo‑ná; mì tsa kjoa̱kixi̱‑ni ra i̱nchibixé.
62001009	Tanga tsa 'kéna̱jmí ijye‑lá Nainá jè jé ra tjín‑ná, ko̱maá jè kjó'tatakén nga si̱hijcha'ta‑ni jè jé ra tjín‑ná ko̱ si̱ìtsje ijo‑ná nga'tsì kjoa̱'cho ra i̱nchi'nié. Nga̱ jè Nainá síhitjasòn 'én‑la̱ ra jè, ko̱ ngi kjoa̱kixi̱‑ní ra 'sín.
62001010	Tanga tsa kixé: “Kjè sa india jé batsjía̱ ra 'a̱n”, jé Nainá ndiso i̱nchinachrjengieé, ko̱ mì tsa kixi̱‑ni kjoa̱ nga makjiín‑ná jè 'én‑la̱.
62002001	Jiòn ra koni tsa ndí i̱xti‑na̱ xin‑no, kií xá tíbindá‑no jè xa̱jo̱n ra̱kìi̱, mé‑nì nga mì ti̱ tsja jé kjótsji‑no. Tanga tsa tjín jngo xi̱ta̱ ra tíbátsji-jé‑la̱ ijo‑la̱, jé Nainá si̱hijcha'ta‑la̱, nga̱ tíjna jngo‑ná xi̱ta̱ ra chja̱tjí‑ná ya̱ ngixko̱n Nainá, jè ra 'mì Jesucristo ra ngi xi̱ta̱ kixi̱.
62002002	Jesucristo kitsjà kjo̱tjó ijo‑la̱ nga 'ken ngajo‑ná, mé‑ni nga ko̱ma si̱hijcha'ta‑ná jñà jé‑ná, tanga mì tsa tà jién ra si̱hijcha'ta‑ná; ti̱'koa̱á si̱hijcha'ta ijyeé‑la̱ nga'tsì xi̱ta̱ ra tjín nga tjíjtsa i̱sà'nde.
62002003	Tsa nda si̱hitjasén kjo̱téxoma‑la̱, maá kíjngo‑lá takén nga ijyeé ndaá 'yaxkeén ra jè.
62002004	Tsa tjín xi̱ta̱ ra tsò: “'A̱n, ijyeé nda bexkoo̱n ra jè”, tanga tsa mì kì nda tísíhitjasòn‑ni kjo̱téxoma‑la̱, xi̱ta̱ ndiso‑ní; tsìn‑la̱ ra kjo̱hixi̱.
62002005	Tanga tsa nda tjinihitjasén koni 'sín nga tsò 'én‑la̱ ijyeé 'ñó nda tjín‑ná kjo̱tsjacha‑la̱ Nainá, ko̱ 'koa̱á 'sín ma‑ni nga 'ya‑la̱ nga kixi̱í kjoa̱ nga jè Cristo titsa̱jnake̱é.
62002006	Jè xi̱ta̱ ra tsò nga ya̱á tíjnako̱ Cristo, machjeén‑ní nga ko̱'sín katasíjchá ijo‑la̱ koni 'sín ki'sìn Jesucristo.
62002007	Jiòn ndí 'ndsé ko̱ ndí tichjeé, jè kjo̱téxoma ra tíbindá‑no, mì tsa ngi kjo̱téxoma xi̱tse̱‑jìn; ti̱jé‑ni kjo̱téxoma ra ki'tsì‑no nga 'sa̱ ítjòn 'kia̱ nga ti̱'sa̱ kjokjiín‑no. Jè kjo̱téxoma jchínga ra̱kìi̱, ti̱jé‑ni 'én ra a̱sa ina'yá jiòn nga ti̱'sa̱ ítjòn.
62002008	Tanga 'ndi̱ 'ndi̱, 'koa̱á 'sín tíbindá‑no koni tsa jngo kjo̱téxoma xi̱tse̱. Nga̱, ra a̱'ta 'tse̱ Cristo, kijchaá‑la̱ nga xi̱tse̱‑ní ko̱ ti̱'koa̱á tí'yaá‑te‑la̱ ra a̱'ta tsa̱jiòn. Nga̱ ijyeé tíbato kjoa̱ ra jñò tjín, ko̱ ijyeé tí'ya‑la̱ ra ngi kixi̱ kjoa̱ nga kjoa̱ isen tjín.
62002009	Tsa jngo xi̱ta̱ ko̱'sín tsò nga 'koa̱á 'sín tísíjchá ijo‑la̱ koni 'sín tjín kjoa̱ isen‑la̱ Nainá, tanga tsa jtikeé tí'sín‑ni xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱, mì tsa kixi̱‑ni kjoa̱ nga isen tísíjchá ijo‑la̱, takó ya̱á tíjnajin‑ni ya̱ ñánda̱ nga jñò chon.
62002010	Jè xi̱ta̱ ra tsjake xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱, 'koa̱á 'sín tísíjchá ijo‑la̱ koni 'sín tjín kjoa̱hisen‑la̱ Nainá. Jè xi̱ta̱ ra̱kìi̱, mì tsa ti̱ mé tjín‑ni ra ma koa̱àtsji-jé‑la̱.
62002011	Tanga jè xi̱ta̱ ra jtike xi̱ta̱ xákjién ra ti̱'koa̱ a̱'ta 'tse̱ Cristo makjiín‑la̱, ya̱á tíjna, ko̱ ya̱á tsá'baya ya̱ ndi̱yá ñánda̱ nga jñò chon. Mì kì be ñánda̱ tífì, nga̱ jè kjoa̱jñò, tjíchjàjin‑la̱ inìma̱‑la̱.
62002012	Jiòn ra ndí i̱xti 'mì‑no, tíbindá‑no jè xa̱jo̱n ra̱kìi̱, nga̱ a̱'ta 'tse̱ Cristo‑ní nga ijye isìhijcha'ta‑no Nainá jñà jé ra tjín‑no.
62002013	Jiòn ra xi̱ta̱ jchínga 'mì‑no, tíbindá‑no jè xa̱jo̱n ra̱kìi̱, nga̱ ijyeé kijchaxkon jè Jesucristo ra tíjna‑ni skanda ti̱'sa̱ tjà'tsin‑la̱ i̱sà'nde. Jiòn i̱xti ra 'sa̱ i̱nchiníjchá ijo‑no, tíbindá‑no jè xa̱jo̱n ra̱kìi̱, nga̱ ijyeé inikijne‑la jè xi̱ta̱‑ni̱í. Jiòn ra ndí i̱xti 'mì‑no, ijyeé ítsikindá‑no jè xa̱jo̱n ra̱kìi̱ nga̱ ijye kijchaxkon jè Nainá ra Na̱'ìn 'mí‑lá.
62002014	Ijyeé ítsikindá‑no xa̱jo̱n, jiòn ra xi̱ta̱ jchínga 'mì‑no, ta nga̱tjì‑la̱ nga̱ ijyeé kijchaxkon Jesucristo ra tíjna‑ni skanda ti̱'sa̱ tjà'tsin‑la̱ i̱sà'nde. Ti̱'koa̱á ijyeé ítsikindá‑no jiòn i̱xti ra 'sa̱ i̱nchiníjchá ijo‑no, ta nga̱tjì‑la̱ nga̱ tjín‑no nga'ñó ko̱ ijyeé ya̱ tíjnajin inìma̱‑no jè 'én‑la̱ Nainá ko̱ ijyeé inikijne‑la jè xi̱ta̱‑ni̱í.
62002015	Kì jñà matsjacha jñà kjoa̱ ra tjín ya̱ i̱sà'nde. Tsa yá xi̱ta̱ ra matsjake jñà kjoa̱ ra tjín ya̱ i̱sà'nde, mì tsa kixi̱‑ni kjoa̱ nga matsjake Nainá ra Na̱'ìn 'mì‑lá.
62002016	Nga'tsì kjoa̱'cho ra jè i̱sà'nde bí'ta‑ná, mì tsa ya̱ nchrabá‑ni a̱'ta 'tse̱ Nainá ra Na̱'ìn 'mì‑lá. Ti̱ya̱á tísinda‑ni i̱ i̱sà'nde. Jñà kjoa̱'cho ra tjín ya̱ i̱sà'nde, jñá kìi̱: kjoa̱'cho ra síjé ijo‑ná, kjoa̱ ra tsijen‑la̱ xkén nga mején‑ná tsa̱jién 'kín‑lá, ko̱ kjoa̱'ngatakòn ra 'tse̱ kjoa̱nchi̱ná.
62002017	Nga'tsì kjoa̱'cho ra tjín ya̱ i̱sà'nde, ko̱ kjoa̱ ra ya̱ faajin‑ná, ijyeé ta tíbato‑ní, tanga jè xi̱ta̱ ra síhitjasòn koni 'sín mejèn‑la̱ Nainá, kíjnakon‑ní skanda tà mé ni̱chjin‑ni.
62002018	Jiòn ra ndí i̱xti xin‑no, ijyeé tífehe'ta ni̱chjin. Ijyeé tjíjin‑no nga kj'i̱í jngo xi̱ta̱ ra ngi kondra̱ tíjna‑la̱ Cristo. Ko̱ ni̱chjin 'ndi̱ 'ndi̱ ijyeé ko̱'sín 'ñó kjìn ma‑ni ra kondra̱ i̱nchifì‑la̱ Cristo. 'Koa̱á ma‑ni nga ko̱'sín machi̱ya‑ná nga ijyeé tífehe'ta ni̱chjin.
62002019	Jñà xi̱ta̱ kìi̱, ti̱ i̱í itjokàjin‑ná, tanga ra kixi̱ kjoa̱ mì tsa ngi xi̱ta̱ tsa̱jién ma, nga̱ tsa kixi̱í‑la kjoa̱ nga xi̱ta̱ tsa̱jién, i̱í‑la títsa̱jnako̱‑ná. Tanga kií ko̱'sín itjokàjin‑ná jñà xi̱ta̱ kìi̱ mé‑ni nga nda kjòn‑ní kata'ya‑la̱ nga nga'tsì xi̱ta̱ ra ko̱'sín kondra̱ fì‑la̱ Cristo mì tsa ngi xi̱ta̱ tsa̱jién.
62002020	Jè Jesucristo, ra xi̱ta̱ tsje, ijyeé kitsjà‑no jè Inìma̱ Tsje‑la̱ Nainá; 'koa̱á 'sín ma‑ni nga nga'tsì‑najiòn ijyeé nda tjíjin‑no kó'sín tjín ra kjoa̱kixi̱.
62002021	'Koa̱á ma‑ni nga ko̱'sín tíbindá‑no xa̱jo̱n, nga̱ ijyeé nda tjíjin‑no; mì tsa ki‑ni nga kjè 'ya jiòn ra kjoa̱kixi̱. Ko̱ ijyeé nda 'ya jiòn nga ni̱jngo 'én ndiso ya̱ nchrabá'ta‑ni ra a̱'ta 'tse̱ kjoa̱kixi̱.
62002022	¿Yá‑ni ra xi̱ta̱ ndiso? Jè‑ní ra bí'ma nga tsò: “Jè Jesús mì tsa jè‑jìn ra Cristo, [mì tsa Nainá isìkasén‑jìn].” Jé xi̱ta̱ ra̱kìi̱ ra kondra̱ fì‑la̱ Cristo nga̱ jngó kjá mì kì makjiín‑la̱ ra a̱'ta 'tse̱ Nainá ra Na̱'ín‑ná ma ko̱ a̱'ta 'tse̱ Jesucristo ra I'ndí‑la̱ Nainá.
62002023	Nga'tsì xi̱ta̱ ra jngó kjá mì kì makjiín‑la̱ a̱'ta 'tse̱ I'ndí‑la̱ Nainá, mì tsa Nainá ra Na̱'ín‑ná ma tíjnako̱. Tanga jè xi̱ta̱ ra makjiín‑la̱ ti̱'koa̱ tsjá 'én‑la̱ nga jè Jesús ra I'ndí‑la̱ Nainá, ya̱á tíjnako̱ Nainá ra Na̱'ín‑ná ma.
62002024	Kií ko̱'sín xin‑no, ndaá tijin takòn ya̱ inìma̱‑no jè 'én ra a̱'ta 'tse̱ Cristo ra ko̱'sín ijye ina'yá jiòn skanda ti̱'sa̱ ítjòn. Tsa ko̱'sín nda kíjin takòn jiòn ya̱ inìma̱‑no, ti̱'koa̱á ndaá ki̱tsa̱jnako̱o Nainá ra Na̱'ín‑ná ma ko̱ I'ndí‑la̱.
62002025	Jesucristo, 'koa̱á 'sín ijye kitsjá 'én‑la̱ nga tsjá‑ná kjo̱binachon ra mì fehe'ta ni̱ta kjiá‑nioo̱.
62002026	Kií xá tíbindá‑no jè xa̱jo̱n ra̱kìi̱ mé‑ni nga ma jcha̱xkon‑no jñà ra mejèn‑la̱ nga sko̱ónda̱cha̱‑no.
62002027	Tanga jiòn, ijyeé tjíjin ya̱ inìma̱‑no jè Inìma̱ Tsje‑la̱ Nainá ra kitsjà‑no Jesucristo. Mì ti̱ kì machjeén‑ni tsa yá ra ko̱kòn‑ya‑no. Nga̱ jè sabá Inìma̱ Tsje‑la̱ Nainá 'ke̱èna̱jmíya‑no kó'sín tjín nga'tsì kjoa̱ ra nda tjióo̱n. Koni 'sín nga ko̱kòn‑ya‑no, 'én kixi̱‑ní, mì tsa 'én ndiso‑jìn. Ko̱'sín nda ti̱tsa̱jnajtín'ta ki'ta‑la Jesucristo, koni 'sín nga síchi̱ya‑no Inìma̱ Tsje‑la̱ Nainá.
62002028	Jiòn ra ndí i̱xti xin‑no, ko̱'sín nda titsa̱jnajtínko̱o Cristo, mé‑ni nga 'ñó tjín‑ni takén ko̱ mì kì tsa ko̱sabà‑ná 'kia̱ nga jè ra ki̱tjojen india‑ni ján ngajmi.
62002029	Koni 'sín ijye tjíjin‑no nga jè ra Cristo, xi̱ta̱ kixi̱‑ní ya̱ ngixko̱n Nainá, 'koa̱á ti̱'sín nda katasijin‑te‑no, nga nga'tsì xi̱ta̱ ra kjoa̱kixi̱ 'sín ya̱ ngixko̱n Nainá, i'ndí‑la̱ Nainá‑ní.
62003001	Nda katasijin‑no, 'ñó nda matsjake‑ná Nainá ra Na̱'ín‑ná ma, 'koa̱á ma‑nì nga i̱xti‑la̱ tsó‑ná. Ko̱ ngi kixi̱ kitií kjoa̱ nga i̱xti‑la̱ Nainá 'mì‑ná. 'Koa̱á ma‑ni nga jñà xi̱ta̱ i̱sà'nde, mì kì makjiín‑la̱ tsa i̱xti‑la̱ Nainá 'mì‑ná, tà nga̱tjì‑la̱ nga̱ jñà xi̱ta̱ kìi̱, mì kì makjiín‑la̱ ra jñà, a̱'ta 'tse̱ Nainá.
62003002	Jiòn ndí 'ndsé ra matsjake̱‑no, 'ndi̱ 'ndi̱ ijyeé i'ndí‑la̱ Nainá 'mì‑ná. Tanga kjè tsa nda bakón‑ná Nainá kó'sín kjòn ka̱meé ra a̱skan‑nioo̱. Tanga ijyeé tjíjin‑ná nga 'koa̱á 'sín kjòn ka̱meé koni 'sín 'ki ra jè Jesucristo 'kia̱ nga ki̱jchò ni̱chjin nga jè ra kj'i̱í india‑ni; nga̱ jcha̱xkon‑ná ra jè koni 'sín 'ki kjòn‑ni.
62003003	Nga'tsì xi̱ta̱ ra ko̱'sín i̱nchikoñá nga 'koa̱á 'sín kjòn ko̱ma koni 'sín 'ki ra jè Jesucristo, ni̱chjin nchijón‑ní nga tsje i̱nchisíjchá ijo‑la̱ koni 'sín nga xi̱ta̱ tsje ra jè Jesucristo.
62003004	Nga'tsì xi̱ta̱ ra bátsji‑jé, kondra̱ fì‑la̱ kjo̱téxoma‑la̱ Nainá. 'Kia̱ nga ko̱'sín fatsji‑jé iseé, jé kjo̱téxoma‑la̱ Nainá tjinachrjengieé.
62003005	Jiòn, ijyeé tjíjin‑no nga jè Jesucristo kií xá 'ji‑ni nga jè faháxìn‑ná jñà jé ra tjín‑ná. Ko̱ 'ya‑najiòn nga jè Jesucristo ni̱jngo jé tsakátsji ra jè.
62003006	Nga'tsì xi̱ta̱ ra Cristo tíjnako̱, mì tsa bátsji-jé‑jìn; tanga jñà xi̱ta̱ ra bátsji‑jé, takó kjè kì bexkon ko̱ ti̱'koa̱á mì kì tjíjin‑la̱ yá‑ni ra 'mì Jesucristo.
62003007	Jiòn, ra ndí i̱xti‑na̱ xin‑no, kì bi'nde nga yá ra sko̱ónda̱cha̱‑no. Jè xi̱ta̱ ra kjoa̱kixi̱ 'sín ya̱ ngixko̱n Nainá, xi̱ta̱ kixi̱‑ní, koni 'sín nga xi̱ta̱ kixi̱ jè Cristo.
62003008	Tanga jè xi̱ta̱ ra ki'ta ni̱chjin tíbátsji‑jé, 'tse̱ xi̱ta̱‑ni̱í‑ní. Nga̱ jè xi̱ta̱‑ni̱í, 'koa̱á 'sín tíbátsji‑jé ra jè skanda ti̱'sa̱ tjà'tsin‑la̱ i̱sà'nde. Ko̱ kií xá 'ji jnchro‑ni Jesucristo ra I'ndí‑la̱ Nainá nga jè ma‑la̱ si̱ìkitsón‑ña jè kjoa̱'cho ra 'sín jè xi̱ta̱‑ni̱í.
62003009	Nga'tsì xi̱ta̱ ra ijye Nainá isìkaatjìya‑la̱ nga i'ndí‑la̱ Nainá ma, mì tsa ti̱ ya̱ tjítsa̱jnajin‑ni jé. Nga̱ ijyeé ya̱á tíjnajin inìma̱‑la̱ jè Inìma̱ Tsje‑la̱ Nainá. Ko̱ mì kì ti̱ ma‑ni nga koa̱àtsji-jé‑isa, nga̱ ijyeé i'ndí‑la̱ Nainá‑ní.
62003010	'Koa̱á 'sín ma‑nì nga 'yaxkon‑la̱ yá‑ní ra i̱xti‑la̱ Nainá ko̱ yá‑ní ra i̱xti‑la̱ xi̱ta̱‑ni̱í; nga'tsì xi̱ta̱ ra mì kì ma‑la̱ síhitjasòn kjoa̱kixi̱ 'tse̱ Nainá, ti̱'koa̱ mì kì tsjake 'sín xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱, mì tsa i'ndí‑la̱ Nainá‑jìn.
62003011	Nga̱ 'koa̱á 'sín tíchja̱ jè 'én ra ijye ina'yá jiòn 'kia̱ nga ti̱'sa̱ kjokjiín‑no nga 'sa̱ ítjòn nga tsò: Ngásòn ngáya tsjacha 'sie̱én xàngie̱é.
62003012	Mì kì ko̱'sín 'sie̱én koni 'sín ki'sìn jè xi̱ta̱ ra ki'mì Caín nga jè xi̱ta̱‑ni̱í kijì'ta‑la̱ nga isì'ken 'ndse̱. ¿Mé‑nì nga isì'ken‑nì 'ndse̱? Tà kií nga̱tjì‑la̱ nga jè 'ndse̱, xi̱ta̱ kixi̱‑ní ya̱ ngixko̱n Nainá ko̱ jè Caín 'choó tjín kjoa̱ ra 'sín ra jè.
62003013	'Koa̱á ma‑ni nga ko̱'sín tíxin‑no jiòn ndí 'ndsé, kì tà chjàn maxkón‑no tsa jtike‑no xi̱ta̱ i̱sà'nde ra mì kì makjiín‑la̱ 'én‑la̱ Nainá.
62003014	Jién ijyeé tjíjin‑ná nga ijyeé ítjo̱kajieén ya̱ ndi̱yá kjo̱biya ra ya̱ timayeé kjotseé ko̱ ijyeé tjín‑ná kjo̱binachon ra mì kì fehe'ta skanda tà kjiá‑nioo̱. Nga̱ ijyeé ko̱'sín nda tsjacheé jñà xàngie̱é ra ti̱'koa̱ a̱'ta 'tse̱ Cristo makjiín‑la̱. Jè xi̱ta̱ ra mì kì tsjake xákjén, ndi̱yá kjo̱biyaá tsá'baya jè inìma̱‑la̱.
62003015	Nga'tsì xi̱ta̱ ra jtike xi̱ta̱ xákjén, 'koa̱á 'sín jngoya‑ila̱ koni tsa xi̱ta̱ sí'ken. Jiòn, ndaá 'ya, jè xi̱ta̱ ra ko̱'sín xi̱ta̱ sí'ken, mì tsa jè kjo̱binachon ra mì fehe'ta tísíjchájin ijo‑la̱.
62003016	Jién, 'koa̱á 'sín 'ya‑ná mé ra 'mì kjo̱tsjacha 'kia̱ nga jè Jesucristo kitsjá kjo̱tjò ijo‑la̱ nga 'ken ngajo‑ná. Jién, 'koa̱á ti̱'sín machjeén nga 'sie̱én ra jién ra a̱'ta 'tse̱ xàngie̱é koni 'sín ki'sìn jè Cristo.
62003017	Tsa tjín jngo xi̱ta̱ ra tjín‑la̱ jñà tsajmì ra tímachjeén ki'tá‑ná, tsa ske̱ jngo xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱ nga tsìn‑la̱ tsajmì ra machjeén‑la̱, tsa mì kì ma‑la̱ nga ko̱si̱ko̱ jè xi̱ta̱ xákjén ra a̱'ta 'tse̱ tsajmì ra tsìn‑la̱, mì tsa kixi̱‑ni kjoa̱ nga kjo̱tsjacha‑la̱ Nainá tíjnajin ya̱ inìma̱‑la̱.
62003018	Jiòn ra ndí i̱xti‑na̱ xin‑no, tsjacha 'tio̱òn xàngio̱o, kì tà 'én ra ko̱'sín nakjoá jiòn, ngi ndaá kata'ya kiti‑la̱ kó'sín nga tsjacha 'sio̱on jñà xàngio̱o nga ti̱si̱ko̱'ta mé ra machjeén‑la̱ mé‑ni nga kata'ya‑la̱ nga kixi̱ kitií kjoa̱ nga nda tsjacha jiòn xàngio̱o.
62003019	'Kia̱ nga ko̱'sín i̱nchi'nié, 'kia̱á jcha̱ kiti‑ná ra jién nga kixi̱í kjoa̱ nga 'koa̱á 'sín i̱nchiníjché ijo‑ná koni 'sín tjín kjoa̱ kixi̱‑la̱ Nainá ko̱ níkíjna'nchán‑ná inìma̱‑ná ya̱ ngixko̱n Nainá.
62003020	Ni̱'sín jè inìma̱‑ná tíbánè jé‑ná, tanga jè Nainá, isa̱á nda tjíjin‑la̱ ra jè nda mí 'koa̱‑ni koni jè inìma̱‑ná. Nga̱ jè Nainá isa̱á nda tsijen ijye‑la̱ nga'tsì kjoa̱ ra i̱nchi'nié.
62003021	Jiòn ndí 'ndsé ra matsjake̱‑no, tsa jè inìma̱‑ná mì tsa ti̱ mé kjoa̱'cho tíbánè‑ná, 'ñó tjín takén ya̱ ngixko̱n Nainá.
62003022	Tsa mé ra si̱jé‑lá Nainá, maá‑la̱ tsjá ijye‑ná tà mé kjo̱nda‑ni; nga̱ nihitjasón‑ná kjo̱téxoma‑la̱, ko̱ 'koa̱á 'sín 'nié koni 'sín sasén‑la̱ ra jè.
62003023	Jè kjo̱téxoma‑la̱ Nainá ra mejèn‑la̱ nga nda si̱hitjasén: jé‑ní nga nda katakjiín‑ná a̱'ta 'tse̱ Jesucristo ra I'ndí‑la̱ ma, ti̱'koa̱ nga ngásòn ngáya tsjacha 'sie̱én xàngie̱é koni 'sín ijye tsatéxoma‑ná Cristo.
62003024	Jè xi̱ta̱ ra síhitjasòn kjo̱téxoma‑la̱ Nainá, ya̱á tíjnako̱ Nainá, ko̱ jè Nainá ya̱á tíjnajin inìma̱‑la̱ xi̱ta̱ ra̱kìi̱. 'Koa̱á 'sín ma‑ni nga 'yeé nga Nainá ya̱á tíjnako̱‑ná tà nga̱tjì‑la̱ nga̱ ijyeé kitsjá‑ná jè Inìma̱ Tsje‑la̱.
62004001	Jiòn ndí 'ndsé ra 'ñó matsjake̱‑no, kì taxki̱ makjiín‑no a̱'ta 'tse̱ nga'tsì xi̱ta̱ ra tsò nga jè Inìma̱ Tsje‑la̱ Nainá síchi̱ya‑la̱ 'én ra chja̱. Ítjòn chjí'ta jiòn, a kixi̱ kitií kjoa̱ a jè Inìma̱ Tsje‑la̱ Nainá tísíchi̱ya‑la̱ 'én ra chja̱, o̱ ra majìn‑ní. Nga̱ jñà ni̱chjin ra titsa̱jneé 'ndi̱ 'ndi̱, tjín jchán xi̱ta̱ ndiso ra tjímasòn ya̱ i̱sà'nde ra tsò nga jè Nainá tsjá‑la̱ 'én ra i̱nchi'béna̱jmíya.
62004002	Jè xi̱ta̱ ra 'ke̱èna̱jmí nga jè Jesucristo i̱í kitsin ya̱ a̱'ta nangi, ko̱ xi̱ta̱á kjomà koni jién, jè xi̱ta̱ ra ko̱'sín 'ke̱èna̱jmí, jè‑ní ra tjín‑la̱ Inìma̱ Tsje‑la̱ Nainá. Ya̱á jndáa̱ jcha̱‑nájiòn yá xi̱ta̱‑ni ra jè Inìma̱ Tsje‑la̱ Nainá tísíchi̱ya kiti‑la̱ 'én ra tíchja̱ya.
62004003	Tanga jè xi̱ta̱ ra mì kì ko̱'sín 'ke̱èna̱jmí nga jè Jesucristo i̱í kitsin ya̱ a̱'ta nangi, ko̱ xi̱ta̱á kjomà koni jién, jè xi̱ta̱ ra ko̱'sín tsò, tsìn‑la̱ Inìma̱ Tsje‑la̱ Nainá. Xi̱ta̱ ra̱kìi̱, jé tísíchjeén kjo̱bítsjen‑la̱ xi̱ta̱ ra tíjna ítjòn nga kondra̱ fì‑la̱ Cristo. Ijyeé a̱sa ina'yá‑nájiòn nga kj'i̱í‑ní jè ra kondra̱ fì‑la̱ Cristo, ko̱ ni̱chjin ra titsa̱jneé 'ndi̱ 'ndi̱ ijyeé ko̱'sín tísíxá kjo̱bítsjen‑la̱.
62004004	Jiòn ra ndí i̱xti‑na̱ xin‑no, ijyeé xi̱ta̱‑la̱ Nainá 'mì‑najiòn; ijyeé jiòn inikijne‑la jñà xi̱ta̱ ra ko̱'sín 'én ndiso chja̱ya; mì kì ti̱ ma‑ni tsa jñà sko̱ónda̱cha̱‑no, nga̱ jè Inìma̱ Tsje‑la̱ Nainá ra tíjnajin ya̱ inìma̱‑najiòn, isa̱á tse nga'ñó tjín‑la̱ nda mí 'koa̱‑ni koni jè kjo̱bítsjen 'tse̱ xi̱ta̱‑ni̱í ra síxájin inìma̱‑la̱ xi̱ta̱ ra mì kì makjiín‑la̱ a̱'ta 'tse̱ Cristo.
62004005	Jñà xi̱ta̱ kìi̱, tà jñá títsa̱jnakon‑ni kjo̱bítsjen ra tjín ya̱ i̱sà'nde; 'koa̱á ma‑ni nga ko̱'sín chja̱ ko̱ jñà 'nchré‑la̱ xi̱ta̱ ra ti̱'koa̱ kjo̱bítsjen 'tse̱ i̱sà'nde síchjeén.
62004006	Tanga ra ji̱n, xi̱ta̱‑la̱ Nainá‑náji̱n. 'Koa̱á ma‑ni nga jñá 'nchré‑naji̱n jñà xi̱ta̱ ra makjiín‑la̱ 'én‑la̱ Nainá. Tanga jñà ra mì tsa xi̱ta̱‑la̱ Nainá ma, mì kì tsa ji̱n sísin‑naji̱n. 'Koa̱á 'sín ma‑ni nga maá 'ya‑ná yá‑ni ra ngi jè Inìma̱ Tsje‑la̱ Nainá tísíchi̱ya‑la̱ ra ngi kjoa̱kixi̱ ko̱ yá‑ni ra inìma̱ ndiso‑la̱ ni̱í tíkonda̱cha̱‑la̱.
62004007	Jiòn ndí 'ndsé ra 'ñó matsjake̱‑no, machjeén‑ní nga ngásòn ngáya tsjacha 'sie̱én xàngie̱é, nga̱ jè ra kjo̱tsjacha, a̱'ta 'tse̱ Nainá nchrabá‑ni. Nga'tsì xi̱ta̱ ra tjín‑la̱ kjo̱tsjacha, i'ndí‑la̱ Nainá‑ní ko̱ ti̱'koa̱á be‑ní yá‑ni ra Nainá.
62004008	Jè xi̱ta̱ ra mì kì matsjake xi̱ta̱ xákjén, kjè kì be yá‑ni ra Nainá, nga̱ jè Nainá kjo̱tsjacha‑ní.
62004009	'Koa̱á 'sín tsakón‑ná Nainá kjo̱tsjacha ra tjín‑la̱ ra a̱'ta tsa̱jién nga kisìkasén i'ndí‑la̱ i̱ i̱sà'nde, jè i'ndí‑la̱ ra ta jè ta̱jngo ma‑ni, mé‑ni nga a̱'ta 'tse̱ ma nda ki̱tsa̱jnakon‑ná.
62004010	Ki̱í 'sín tjín kjo̱tsjacha ra tsakón Nainá ra a̱'ta tsa̱jién: Mì tsa ki‑ni nga jién nda matsjacheé Nainá. Jè Nainá ra 'ñó nda matsjake‑ná. 'Koa̱á ma‑ni nga isìkasén i'ndí‑la̱ nga 'ken ngajo‑ná, mé‑ni nga si̱hijcha'tá‑ná jñà jé ra tjín‑ná.
62004011	Jión ndí 'ndsé ra matsjake̱‑no, tsa jè Nainá ko̱'sín 'ñó nda matsjake‑ná, machjeén‑ní nga 'koa̱ ti̱'sín ko̱tsjacheé xàngie̱é nga jngó jngó‑ná.
62004012	Ni̱ kjè sa jngo xi̱ta̱ xko̱n be‑ni Nainá, tanga tsa nda ko̱tsjacheé xàngie̱é nga jngó jngó‑ná, jè Nainá ya̱á tíjnajin ki'ta ya̱ inìma̱‑ná ko̱ a̱'ta tsa̱jién‑ná nga nda tíbitjasòn ijye kjo̱tsjacha‑la̱ Nainá.
62004013	Nainá ijye kitsjá‑ná Inìma̱ Tsje‑la̱. 'Koa̱á 'sín ma‑ni nga ijyeé 'yeé nga kji'tá ni̱chjin ya̱ titsa̱jnake̱é Nainá ko̱ ya̱á tíjnako̱‑te‑ná Nainá nga tíjnajin ya̱ inìma̱‑ná.
62004014	Ngaji̱n sabá kijcha‑ji̱n ko̱ 'bí‑náji̱n 'én‑na̱ji̱n nga jè Nainá ra Na̱'ìn 'mí‑lá isìkasén I'ndí‑la̱ nga jè ko̱chrjekàjin kjo̱hi'in ra kjoa̱ 'tse̱ jé‑la̱ nga'tsì xi̱ta̱ i̱sà'nde.
62004015	Nga'tsì xi̱ta̱ ra ngi ko̱ inìma̱‑la̱ tsjá 'én‑la̱ nga jè Jesús ra I'ndí‑la̱ Nainá, kji'tá ni̱chjin ya̱ tíjnako̱ Nainá ko̱ jè Nainá ya̱á tíjnajin inìma̱‑la̱.
62004016	Ijyeé ko̱'sín nda 'yeé, ko̱ ti̱'koa̱ makjiín‑ná, nga jè Nainá tjín‑la̱ kjo̱tsjacha ra a̱'ta tsa̱jién. Nga̱ jè Nainá kjo̱tsjacha‑ní. Ko̱ jè xi̱ta̱ ra kjo̱tsjacha tíjnajin ki'ta ya̱ inìma̱‑la̱, ya̱á tíjnako̱ Nainá ko̱ jè Nainá ya̱á tíjnajin inìma̱‑la̱ xi̱ta̱ ra̱kìi̱.
62004017	'Kia̱ nga a̱'ta tsa̱jién ko̱'sín nda tíbitjasòn ijye kjo̱tsjacha‑la̱ Nainá, 'ñó tjín takén ra jién nga mì tsa ti̱ mé skon‑ná jè ni̱chjin 'kia̱ nga si̱ndajín‑la̱ xi̱ta̱ ra kjoa̱ 'tse̱ jé‑la̱. Nga̱ jién, 'koa̱á 'sín nda i̱nchi'nié i̱ i̱sà'nde koni 'sín ki'sìn jè Jesucristo.
62004018	Ya̱ ñánda̱ nga tjín ra kjo̱tsjacha, mì tsa ti̱ mé kjo̱skon tjín‑ni. Nga̱ jè ra ngi kjo̱tsjacha kjo̱hixi̱, faháxìn‑ní nga'tsì ra kjo̱skon 'mì. Jè xi̱ta̱ ra tsakjón, kjo̱hi'iín‑ní ra títsakjón‑la̱. Ko̱ jè xi̱ta̱ ra takó kjo̱skon tjíjin inìma̱‑la̱, kií‑ní nga kjè tsa nda tjíjin ya̱ inìma̱‑la̱ jè kjo̱tsjacha‑la̱ Nainá.
62004019	Kií ko̱'sín matsjacha‑ná Nainá, ta nga̱tjì‑la̱ nga̱ jè kjotsjake ítjòn‑ná.
62004020	Tsa tjín xi̱ta̱ ra tsò: “'A̱n, matsjake̱‑ná Nainá.” Tanga tsa jtikeé tí'sín‑ni xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱, jè xi̱ta̱ ra̱kìi̱, xi̱ta̱ ndiso‑ní. Tsa mì kì matsjake xi̱ta̱ xákjén ra xko̱n tíbe‑ni, kó'sín ma‑ni ko̱tsjake Nainá ra kjè tsa xko̱n be‑ni.
62004021	Jè kjo̱téxoma ra kitsjá‑ná Jesucristo, 'koa̱á 'sín tsò: Jè ra matsjake Nainá, machjeén‑ní nga ti̱'koa̱ katamatsjake xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱.
62005001	Ijyeé i̱xti‑la̱ Nainá‑ní nga'tsì xi̱ta̱ ra ngi ko̱ inìma̱‑la̱ makjiín‑la̱ nga jè Jesús, [jé‑ní ra Nainá isìkasén], jé‑ní ra Cristo. Ko̱ nga'tsì xi̱ta̱ ra tsjake ra na̱'ìn tíjna‑la̱, tjínè‑la̱ nga ti̱'koa̱á ko̱tsjake nga'tsì i̱xti‑la̱ na̱'ìn‑la̱.
62005002	'Kia̱ nga matsjacheé Nainá, ko̱ ti̱'koa̱ nihitjasén kjo̱téxoma‑la̱, 'ya‑ná nga ti̱'koa̱á i̱nchimatsjachaá‑teé jñà ra i̱xti‑la̱ Nainá ma.
62005003	Ki̱í 'sín tjín tsa kixi̱ kjoa̱ nga matsjacheé Nainá, jè‑ní nga nda si̱hitjasén kjo̱téxoma‑la̱. Ko̱ jè kjo̱téxoma‑la̱, mì tsa 'ñó i'in bitjasòn‑ni.
62005004	Nga̱ nga'tsì xi̱ta̱ ra i̱xti‑la̱ Nainá ma, síkijneé‑la̱ nga'tsì kjoa̱'cho ra tjín ya̱ i̱sà'nde. Kií ma nikijne‑ilá kjoa̱ ra tjín ya̱ i̱sà'nde tà nga̱tjì‑la̱ nga̱ ya̱á makjiín‑ná ra a̱'ta 'tse̱ Cristo.
62005005	Ni̱yá ra ma si̱ìkijne‑la̱ jè kjoa̱'cho ra tjín ya̱ i̱sà'nde, ta̱jngoó‑ní jè xi̱ta̱ ra makjiín‑la̱ a̱'ta 'tse̱ Jesús, nga jè‑ní ra I'ndí‑la̱ Nainá ma. Jè‑ní ra chíkjoa̱‑la̱ nga síkijne.
62005006	Jé‑ní Jesucristo ra 'ji i̱ i̱sà'nde. Ko̱ 'kia̱ nga 'ji, jé nandá ko̱ jní ra nda tsakón. Ko̱ mì tsa tà jè nandá ra tsakón, ko̱ó‑te jè jní. Ko̱ jé Inìma̱ Tsje‑la̱ Nainá ra 'béna̱jmí kixi̱ yá‑ni ra jè. Nga̱ jè Inìma̱ Tsje‑la̱ Nainá, ngi kjoa̱kixi̱‑ní ra jè.
62005007	Ko̱ jàn ma‑ni ra ngi tsjá kixi̱ 'én‑la̱ ra a̱'ta 'tse̱ kjoa̱ kìi̱:
62005008	Jè Inìma̱ Tsje‑la̱ Nainá, jè nandá, ko̱ jè jní. Ko̱ ngajàn kìi̱, ngásòn tsò.
62005009	Tsa makjiín‑ná jñà 'én ra tsjá ra xi̱ta̱ i̱sà'nde, machjeén‑ní nga isa̱ nda ko̱kjiín‑ná 'én ra jè saba Nainá títsjá. Nga̱ jè 'én ra títsjá, jé tí'béna̱jmí yá kjòn‑ni ra I'ndí‑la̱.
62005010	Jè ra ngi ko̱ inìma̱‑la̱ makjiín‑la̱ a̱'ta 'tse̱ I'ndí‑la̱ Nainá, ya̱á tjíjin inìma̱‑la̱ nga kixi̱í kjoa̱ 'én ra tsjá Nainá. Tanga jè ra mì kì makjiín‑la̱ a̱'ta 'tse̱ Nainá, jé Nainá, ndiso tíbachrjengi, ta nga̱tjì‑la̱ nga mì kì makjiín‑la̱ jè 'én ra tsjá Nainá ra a̱'ta 'tse̱ I'ndí‑la̱.
62005011	Jè 'én ra kitsjà Nainá, jè‑ní nga jè Nainá tsjá‑ná kjo̱binachon ra mì fehe'ta ni̱ta kjiá‑nioo̱. Ko̱ jè kjo̱binachon ra̱kìi̱, ya̱á sakó‑ná ra a̱'ta 'tse̱ I'ndí‑la̱.
62005012	Jè xi̱ta̱ ra I'ndí‑la̱ Nainá tíjnajin ya̱ inìma̱‑la̱, tjín‑la̱ kjo̱binachon ra mì fehe'ta ni̱ta kjiá‑nioo̱; tanga jè xi̱ta̱ ra mì tsa I'ndí‑la̱ Nainá tíjnajin inìma̱‑la̱, tsìn‑la̱ kjo̱binachon ra̱kìi̱.
62005013	Jiòn ra makjiín‑no a̱'ta 'tse̱ I'ndí‑la̱ Nainá, kií xá tíbindá‑no jè xa̱jo̱n ra̱kìi̱ mé‑ni nga nda katasijin‑no nga ijyeé tjín‑no kjo̱binachon ra mì kì fehe'ta skanda ta mé ni̱chjin‑ni.
62005014	'Koa̱á 'sín ma‑ni nga 'ñó tjín takén 'kia̱ nga nakjoá'ta‑lá Nainá. 'Koa̱á 'sín nda kji̱'nchré‑ná tsa ko̱'sín si̱jé'tá‑lá koni 'sín nga sasén‑la̱ ra jè.
62005015	Tsa ijye ko̱'sín tjíjin‑ná nga Nainá 'nchré‑ná 'kia̱ nga tsa mé ra níjé‑lá, ti̱'koa̱á ijyeé 'ya‑ná nga ti̱'kia̱á ko̱'tsia̱‑ni nga tsjá‑ná 'kia̱ nga ko̱'sín si̱jé‑lá.
62005016	Tsa yá xi̱ta̱ ra ske̱ jngo xi̱ta̱ xákjén ra ti̱'koa̱ a̱'ta 'tse̱ Cristo makjiín‑la̱ nga ya̱ tíkajin jñà jé ra mì tsa kjo̱biya fìko̱‑ná, maá katabítsa'batjì, ko̱ jè Nainá tsjá‑la̱ kjo̱binachon jè xi̱ta̱ ra tíbátsji‑jé. Tanga tà jñá‑ní ra ko̱xin‑la̱ nga ma si̱tsa'batjì jñà xi̱ta̱ ra mì tsa ngi kjo̱biya kji'ta‑la̱ jñà jé ra i̱nchibátsji. Nga̱ tjín jé ra kjo̱biya fìko̱‑ná, ko̱ 'koa̱á 'sín xiaa̱n nga mì tsa machjeén nga si̱tsa'batjì jè xi̱ta̱ ra ko̱tjín jé ra tíbátsji.
62005017	Tanga nga'tsì kjoa̱'cho ra 'sín xi̱ta̱, saba jé‑ni ya̱ ngixko̱n Nainá. Tanga tjín‑ní jñà jé ra mì tsa kjo̱biya fìko̱‑ná.
62005018	Ijyeé tjíjin‑ná nga jñà ra i̱xti‑la̱ Nainá ma, mì tsa ti̱ ya̱ tjítsa̱jin‑ni jé, nga̱ jé Jesús ra I'ndí‑la̱ Nainá ma, tjíkinda̱‑la̱, ko̱ jè xi̱ta̱‑ni̱í, mì kì ti̱ mé ma 'cho síko̱‑ni.
62005019	Ijyeé 'ya‑ná nga i̱xti‑la̱ Nainá 'mí‑ná ra jién; tanga jñà xi̱ta̱ ra mì kì makjiín‑la̱ a̱'ta 'tse̱ Cristo ra tjín nga tjíjtsa i̱sà'nde, jè xi̱ta̱‑ni̱í tíbatéxoma‑la̱.
62005020	Ti̱'koa̱á 'ya‑ná nga kií xá 'ji‑ni jè I'ndí‑la̱ Nainá i̱ a̱'ta nangi nga jè nda isìchi̱ya‑ná mé‑ni nga ma 'yaxkeén ra ngi jè saba kjón‑ni Nainá. Ko̱ ya̱á titsa̱jnake̱é jè ra ngi jè saba Nainá tà nga̱tjì‑la̱ nga ya̱ titsa̱jnake̱é Jesucristo ra I'ndí‑la̱ ma, ra ti̱jé saba‑ni Nainá ko̱ ra ma‑la̱ tsjá‑ná kjo̱binachon ra mì fehe'ta ni̱ta kjiá‑nioo̱.
62005021	Jiòn ra ndí i̱xti xin‑no, kì jñá mangítji̱ngi‑la jñà nainá ra bexkón xi̱ta̱ ra mì tsa kixi̱‑ni kjoa̱ nga Nainá.
63001001	Ji̱ ndí chjo̱ón ra xá jahíjin‑li Nainá, ko̱ jñà i̱xti‑li, tíbindá‑la xa̱jo̱n ra̱kìi̱ 'a̱n ra xi̱ta̱ jchínga 'mì‑na ya̱ i̱ngo̱. Ra ngi ko̱ó inìma̱‑na̱ tsjake̱‑no, mì tsa ta 'a̱n jiàa̱n ra tsjake̱‑no, ti̱'koa̱á tsjakeé‑no nga'tsì jñà ra ijye be kó'sín tjín kjo̱hixi̱.
63001002	Kií ko̱'sín tsjake̱‑najiòn, ta nga̱tjì‑la̱ nga̱ ijyeé nda tjíjin ya̱ inìma̱‑ná jè ra ngi kjoa̱kixi̱, ko̱ ya̱á kíjnajin ki'ta skanda ta mé ni̱chjin‑ni.
63001003	Nainá ra Na̱'ìn 'mì‑lá ko̱ jè Jesucristo ra tíjna ítjòn‑ná ra I'ndí‑la̱ Nainá ma, katatsjá‑no kjo̱nda, katahi̱ma̱ke‑no, 'nchán katasíkíjna ya̱ a̱jin inìma̱‑no, ra ngi ko̱ kjo̱hixi̱‑la̱ ko̱ kjo̱tsjacha‑la̱.
63001004	Taxki̱ tsja ki'se‑na 'kia̱ nga kíjtsexkon i'ka jñà i̱xti‑li, nga̱ 'koa̱á 'sín i̱nchisíjchá ijo‑la̱ koni 'sín nga tjín kjoa̱kixi̱ 'tse̱ Nainá, koni 'sín nga ijye tsatéxoma‑ná jè Nainá ra Na̱'ìn 'mì‑lá.
63001005	'Koa̱á 'sín tíbitsá'ba‑no 'ndi̱ 'ndi̱ jiòn ndí 'ndsé ra 'ñó matsjake̱‑no, nga machjeén‑ní nga 'ñó tsjacha 'sie̱én xàngie̱é nga jngó jngó‑ná. Nga̱ mì tsa kjo̱téxoma xi̱tse̱‑jìn ra tíbindá‑najiòn, ti̱jé‑ni jè kjo̱téxoma ra itjábé‑ná skanda ti̱'sa̱ tjà'tsin‑la̱ kjoa̱.
63001006	Ki̱í 'sín tjín ra a̱'ta 'tse̱ kjo̱tsjacha, jé‑ní nga 'koa̱á 'sín si̱hitjasén koni 'sín tjín kjòn kjo̱téxoma‑la̱ Nainá, ijyeé ina'yé nga ti̱'sa̱ 'ñó kjotseé kó'sín tíchja̱ kjo̱téxoma. Nga 'ñó machjeén nga tsjacha 'sie̱én xàngie̱é nga jngó jngó‑ná.
63001007	Nga̱ kjín ma‑ni xi̱ta̱ ra tjímasòn nga tíjngo i̱sà'nde ra i̱nchikònda̱cha̱‑la̱ xi̱ta̱, nga tsò: “Mì tsa 'én kixi̱‑jìn nga ko̱'sín kitsin Jesucristo nga xi̱ta̱ kjomà koni ra jién.” Jè xi̱ta̱ ra ko̱'sín tsò, ta tíkonda̱cha̱‑ní, ko̱ jé‑ní jè ra tíjna ítjòn nga kondra̱ fì‑la̱ Cristo.
63001008	Nda ti̱kinda̱a ijo‑no, mé‑ni nga mì kì si̱jchija‑no jè kjo̱tjò ra tjábé‑no a̱'ta 'tse̱ xá ra i̱nchi'nià. Nga̱ machjeén‑ní nga katatjábé ijye‑no jè chjí‑la̱ xá ra i̱nchi'nià.
63001009	Nga'tsì xi̱ta̱ ra batonè‑la̱ koni 'sín tjín 'én ra tsakón‑ya jè Cristo nga xìn ndi̱yá kjábé, mì tsa Nainá tíjnako̱; tanga jè ra kixi̱ tíjna nga ko̱'sín tí'sín koni 'sín tsakón‑ya Cristo, ya̱á tíjnako̱ Nainá ra Na̱'ìn 'mì‑lá ko̱ jè ra I'ndí‑la̱ ma.
63001010	Tsa 'kia̱ jngo xi̱ta̱ ki̱jchòjkon‑no ra mejèn‑la̱ nga 'én‑la̱ Nainá 'ke̱èna̱jmí‑no, tanga tsa mì ko̱'sín bakón‑ya koni 'sín tsò 'én ra 'tse̱ Cristo, kì ni'ya‑no nìkjaha'sen ko̱ kì 'mì‑la: “Ti̱jni.”
63001011	Nga̱ jè ra tsjá'nde‑la̱ nga si̱ìkjaha'sen ya̱ ni'ya‑la̱, ti̱'koa̱á ya̱á tísíngásòn‑ko̱ kjo̱bítsjen‑la̱ ko̱ jñà xi̱ta̱ ra ta kjoa̱ndiso tíbakón‑ya.
63001012	Tjín jchán‑isa mé 'én ra mejèn‑na nga ko̱xín‑najiòn, tanga majìn‑na nga tà xa̱jo̱n ki'tá‑no. Jè ra mejèn‑na nga íjkon xátí‑no. 'Kia̱á isa̱ nda jchi̱bé mé‑ni nga ngásòn ngáya kata'se‑la̱ kjo̱tsja inìma̱‑ná nga'tsí‑ná.
63001013	Jñà i̱xti‑la̱ chjo̱ón tichji ra ti̱'koa̱ xá jahíjin‑ni Nainá i̱nchisíkasén‑li 'én nga síkjáya‑li. Ko̱'sín katama.
64001001	Ji̱ ndí 'ndsé ra 'mì‑li Gayo ra 'ñó nda chibé ko̱ ra ngi ko̱ inìma̱‑na̱ nga tsjake̱‑la, tíbindá‑la jè xa̱jo̱n ra̱kìi̱ 'a̱n ra xi̱ta̱ jchínga 'mì‑na ya̱ i̱ngo̱.
64001002	Ji̱ ndí 'ndsé, 'koa̱á 'sín tísíjé‑la̱ 'a̱n Nainá, nga nda katabitjo ijye ta mé ra 'si̱in ji̱, koni 'sín nda tímahachikon'tin inìma̱‑li ra a̱'ta 'tse̱ Nainá, 'koa̱á ti̱'sín nda katijna jè ijo‑li nga ni̱mé 'chin kata'se‑la̱.
64001003	Taxki̱ 'ñó kjotsja‑na 'kia̱ nga 'ji i'ka 'ndsé ra tsi'kéna̱jmí‑na nga 'koa̱á 'sín tjiníjchí ijo‑li koni 'sín tjín kjoa̱kixi̱ a̱'ta 'tse̱ Cristo.
64001004	Tsìn jngo‑isa kjoa̱ ra ko̱'sín 'ñó tsja 'bé‑la̱ inìma̱‑na̱, ta jé‑ní 'kia̱ nga 'nchree̱ nga jñà ra i̱xti‑na̱ xin‑la̱ nga 'koa̱á 'sín i̱nchisíjchá ijo‑la̱ koni 'sín tjín ra kjo̱hixi̱.
64001005	Ngaji̱ ndí 'ndsé ra 'ñó tsjake̱‑la, 'ñó kixi̱ tjiníjchí ijo‑li, 'kia̱ nga ko̱'sín nda tjinisin‑la̱ ya̱ ni'ya‑li jñà xi̱ta̱ xàngie̱é ra bijchójkon‑li ra ti̱'koa̱ 'én‑la̱ Nainá makjiín‑la̱; ko̱ isa̱á ta nda tjín‑isa 'kia̱ nga ti̱'koa̱ nda tjinisin‑la̱ jñà xi̱ta̱ xàngie̱é ra xìn i̱'nde 'fiì‑ni.
64001006	Jñà xi̱ta̱ xàngie̱é, 'koa̱á 'sín tsi'kéna̱jmí kixi̱ ya̱ ngixko̱n xi̱ta̱ na̱xi̱ndá‑la̱ Cristo, nga ngaji̱ 'ñó tsjachi nga'tsì xi̱ta̱ xàngie̱é kìi̱. Ko̱'sín nda ti̱si̱ko̱ isi 'kia̱ nga kijchòjkon‑li; 'ti̱‑la̱ ta mé ra machjeén‑la̱ 'kia̱ nga tjímaya ya̱ ndi̱yáa̱. Ko̱'sín ti̱ki̱i koni 'sín nga sasén‑la̱ Nainá.
64001007	Nga̱ a̱'ta 'tse̱ Cristo‑ní nga ko̱'sín ijye tsikínè‑la̱ ijo‑la̱ jñà xi̱ta̱ xàngie̱é kìi̱, nga ko̱'sín i̱nchisíxá‑la̱ Jesucristo, ko̱ majìn‑la̱ nga jñà ska̱ábé tsajmì ra tsjá‑la̱ xi̱ta̱ ra mì tsa a̱'ta 'tse̱ Cristo makjiín‑la̱.
64001008	Kií machjeén‑ni nga jién bako̱‑ná nga ki̱si̱ke̱é jñà xi̱ta̱ xàngie̱é kìi̱. Tsa ko̱'sín ki̱si̱ke̱é, tsó‑ni kjoa̱ nga ngásón i̱nchinika'bísén jè 'én kixi̱ ra nda tsò.
64001009	'A̱n ijyeé ítsikindá jngo‑la̱ xa̱jo̱n nga ísikásén‑la̱ jñà xi̱ta̱ na̱xi̱ndá‑la̱ Cristo, tanga jè Diótrefes mì kì sasén‑la̱ koni 'sín nga tsi'kìn‑la̱ji̱n, nga̱ jè ra mejèn‑la̱ ra jè, nga ta jè ko̱tèxoma.
64001010	'Kia̱ nga kijchòo̱, 'kia̱á ko̱xín kixi̱‑la̱ a̱'ta 'tse̱ nga'tsì kjoa̱'cho ra tí'sín nga 'ñó 'cho tsò 'én ndiso ra tíbánè‑naji̱n. Ko̱ mì tsa ta ya̱ majngo ikon, ti̱'koa̱á mì ma‑te‑la̱ nga sísin‑la̱ jñà xi̱ta̱ xàngie̱é ra bijchójkon ya̱ ni'ya‑la̱. Ko̱ jñà 'ndsé ko̱ tichjeé ra mejèn‑la̱ nga si̱ìsin‑la̱ xi̱ta̱ xàngie̱é, jé batéchjà‑la̱, ko̱ ti̱'koa̱á bachrjekàjin‑ni ya̱ na̱xi̱ndá‑la̱ Cristo jñà 'ndsé ko̱ tichjeé ra ko̱'sín síhitjasòn kjo̱nda kìi̱.
64001011	Ji̱ ndí 'ndsé ra 'ñó tsjake̱‑la, kì ya̱ chjingí‑la̱ jñà kjoa̱ ra 'cho tjín; jñà chjíngi‑la̱ ji̱ jñà kjoa̱ ra nda tjín. Nga̱ jè xi̱ta̱ ra nda 'sín, xi̱ta̱ 'tse̱ Nainá‑ní; tanga jè xi̱ta̱ ra 'cho 'sín, kjè kì be yá‑ni ra Nainá.
64001012	Ra a̱'ta 'tse̱ Demetrio nga'tsì‑ni xi̱ta̱ nga ko̱'sín tsò nga 'ñó nda tjín koni 'sín tí'sín ra jè, nga̱ skanda jè ra kjoa̱kixi̱ 'koa̱á 'sín bakón nga jè Demetrio ndaá tjín koni 'sín nga tí'sín ra jè; 'koa̱á ti̱'sín bixó‑ji̱n nga ndaá tjín koni 'sín nga tí'sín, ko̱ ndaá 'ya‑ti ra ji̱ nga 'én kixi̱‑ní koni 'sín nga bixó‑ji̱n.
64001013	Tjín‑isa mé 'én ra mejèn‑na nga ko̱xín‑la, tanga majìn‑na nga tà xa̱jo̱n sikásén‑la,
64001014	jé ra mejèn‑na nga íjkon xátí‑la, 'kia̱á isa̱ nda jchi̱bana̱jmié 'kia̱ nga kijchòjkon‑la.
64001015	Ko̱'sín 'nchán katijna ki'ta inìma̱‑li. Jñà xi̱ta̱ ra nda báko̱‑ná ra i̱ i̱'nde‑la̱ tísíhixo'tà‑li. Ko̱'tín‑la̱ jñà xi̱ta̱ ra nda báko̱‑ná ra ya̱ títsa̱jnako̱‑li, ko̱'sín Nainá katasíchikon'tin nga jngó jngó‑ni ra jñà.
65001001	'A̱n Judas ra chi̱'nda‑la̱ Jesucristo ma, ko̱ nga 'ndsèe̱ ma jè Jacobo, tíbindá‑no jè xa̱jo̱n ra̱kìi̱, jiòn ra 'ñó tsjake̱‑no Nainá ra Na̱'ìn 'mì‑lá ra ti̱'koa̱ Jesucristo tjíkinda̱‑la̱ nga xá inakjoá‑no.
65001002	Tse kjo̱hi̱ma̱takòn ko̱ kjoa̱'nchán ko̱ kjoa̱tsjacha katasakó-isa‑la̱ inìma̱‑no.
65001003	Jiòn ndí 'ndsé ra 'ñó matsjake̱‑no, 'ñó kjotseé mejèn‑na nga kindá‑najiòn xa̱jo̱n, ra a̱'ta 'tse̱ kó'sín ngásòn isìko̱‑ná Nainá nga tsachrjekàjin‑ná kjo̱hi'in; tanga 'ndi̱ 'ndi̱, 'koa̱á 'sín machi̱ya‑na nga machjeén‑ní nga ko̱'sín 'sia̱an, nga tíbítsa'ba‑najiòn nga 'ñó ti̱xkan‑tjiò jè kjo̱téxoma ra ijye jngo kjá ko̱'sín ki'tsì‑la̱ na̱xi̱ndá tsje‑la̱ Nainá nga ko̱'sín ko̱kjiín‑la̱.
65001004	Nga̱ tjín i'ka xi̱ta̱ ra ta kjoa̱chijé 'jaha'sen‑jin‑najiòn, ra xá 'koa̱ 'sín tjínè‑la̱ skanda ti̱'sa̱ kjotseé nga kjo̱hi'in 'ki̱‑la̱, nga̱ 'koa̱á 'sín tíchja̱ xa̱jo̱n ra a̱'ta 'tse̱ xi̱ta̱ kìi̱. Xi̱ta̱ kìi̱ mì kì bexkón Nainá; jè kjo̱nda ra tsjá kjo̱tjò Nainá, ta 'koa̱á 'sín síchjeén koni 'sín tjín kjoa̱'cho ra sasén‑la̱ ijo‑la̱; ko̱ bachrjengií jè Jesucristo ra tíjna ítjòn‑ná ra ta jè ta̱jngo batéxoma‑ná.
65001005	Tanga mején‑na nga síkítsjen‑yá‑najiòn, ni̱'sín takó ijye 'ya jiòn; nga jè Na̱'ín‑ná 'kia̱ nga ijye tsachrjekàjin ya̱ na̱xi̱ndá Egipto jñà xi̱ta̱ Israel, isikjehesòn nga'tsì xi̱ta̱ ra mì kì kjokjiín‑la̱ ra a̱'ta 'tse̱.
65001006	Ko̱ machjeén‑ní nga katasijin‑te‑no koni 'sín nga kjomà'tin jñà ìkja̱li̱ ra mì kì ko̱'sín nda tsikitsa̱jnajin xá ra jñà kjonga̱tsja, nga kitsjin-takón‑ní ya̱ i̱'nde ñánda̱ tsako̱‑la̱; jè Nainá ya̱á tsikítsa̱jna'ya ya̱ nda̱yá jñò ya̱ ñánda̱ nga títsa̱jna'ñó skanda 'kia̱ nga ki̱jchò ni̱chjin‑la̱ kjo̱hi'in nga si̱ndajín‑la̱.
65001007	'Koa̱á ti̱'sín kjomà'tin jè na̱xi̱ndá Sodoma ko̱ jè na̱xi̱ndá Gomorra ko̱ jñà na̱xi̱ndá ra ya̱ tjítsa̱jna'ta chraña‑la̱, nga ya̱á jahíjin ijo‑la̱ kjoa̱chijngi ko̱ nga'tsì kjoa̱'cho ra mì ya̱ chi̱ba̱‑la̱. 'Koa̱á ma‑ni nga ta tse kjo̱hi'in ki'tsì‑la̱ nga ngi jé ni'í ra ni̱kjiá fi'tso ijyehesòn‑ni, ko̱ jngoó xkósòn tíjna‑ná ra jién.
65001008	Jñà xi̱ta̱ ndiso kìi̱, 'koa̱á ti̱'sín 'sín‑te, nga síhitjasòn‑la̱ tsa mé nijñá ra 'bì‑la̱, 'koa̱á ti̱'sín sítjé ijo‑la̱, bachrjengií kjo̱téxoma‑la̱ Nainá, ko̱ chja̱jnoó‑la̱ jñà nga'ñó ra mì kì tsijen‑ni.
65001009	Skanda jè ìkja̱li̱ ra 'mì Miguel ra jè tíjna ítjòn, mì kì tsa 'én 'nga kiìchja̱ko̱ jè xi̱ta̱‑ni̱í 'kia̱ iskajàn‑ya‑ni jè ijo‑la̱ Moisés; mì mé kjo̱hi'in tsakánè‑la̱; ta maá kitsò‑la̱: “Jè Nainá katatsjá‑li kjo̱hi'in.”
65001010	Tanga jñà xi̱ta̱ kìi̱, taxki̱ chja̱jnoó‑la̱ kjoa̱ ra skanda mí nda be‑ni kó'sín tjín kjòn‑ni; ko̱ jñà kjoa̱ ra machi̱ya i̱tsé‑la̱, 'koa̱á 'sín síchjeén koni jñà cho̱ ra jngó kjá mì kì machi̱ya‑la̱, ra ti̱jñà tsjá‑la̱ kjo̱hi'in ijo‑la̱.
65001011	¡I̱ma̱‑ró‑ni jñà xi̱ta̱ kìi̱! Nga̱ jè i̱nchifìtji̱ngi koni 'sín ki'sìn jè Caín. Ko̱ ta nga̱tjì‑la̱ nga to̱n mejèn‑la̱ si̱ìkijne, ya̱á i̱nchikajin jñà kjoa̱'cho ra ki'sìn jè Balaam; 'koa̱á 'sín i̱nchichija koni 'sín kjomà jè ra tsi'kìn Coré nga kondra̱ kijì‑la̱ Nainá.
65001012	Jñà xi̱ta̱ kìi̱, jión 'cho síkatsíjen‑najiòn 'kia̱ nga ya̱ ta̱ña bakjèn‑ko̱‑najiòn, ya̱ ñánda̱ nga maxkóya; nda mí tsa masobà‑la̱ xi̱ta̱ kìi̱ 'kia̱ nga ya̱ síngásòn‑ko̱‑no; 'sín ta kó'sín matsja‑la̱; mì tsa bexkón 'sí ra bíjna‑la̱ Na̱'ín‑ná. Ta kjo̱nda 'tse̱é ra bátsji jñà xi̱ta̱ kìi̱. 'Koa̱á 'sín jngoya‑la̱ koni jngo ifi ra mì tsa jtsí sí'ka‑ni, ra jndíi̱ ra ján fìko̱ tjo̱; ko̱ koni jñà yá ra ni̱mé to bajà‑la̱ ko̱ nga tjon xka̱‑la̱ ra jò 'ka̱ ijye mi'ken nga jngó kjá ngi tjánè ko̱ kja̱ma̱‑la̱.
65001013	Jñà xi̱ta̱ kìi̱, 'koa̱á 'sín ngoya‑te‑la̱ koni jñà xó‑la̱ ndáchikon ra 'ñó kji'nga, ra ya̱á bitjongi tsje kótjín kjoa̱'cho ra 'sín nga 'ya‑la̱ kjo̱sabà‑la̱; ko̱ 'koa̱á 'sín ngoya‑la̱ koni nitse ra mì tsa ta jngo i̱'nde títsa̱jna, ra ko̱'sín ijye tjínè‑la̱ nga ya̱ kítsa̱jnajin skanda ta mé ni̱chjin‑ni ya̱ i̱'nde ñánda̱ nga 'ñó jñò chon.
65001014	Jè xi̱ta̱ ra tsi'kìn Enoc jè ra ijchò ito‑ni tje̱‑la̱ ra ya̱ inchrabà'ta‑ni 'tse̱ Adán, 'koa̱á 'sín kiìchja̱ ra a̱'ta 'tse̱ xi̱ta̱ kìi̱ nga kitsò: “Chítsijen‑la Na̱'ín‑ná, taxki̱ kjín jmi ma‑ni ìkja̱li̱‑la̱ ra tji̱ko̱ nga nchrabá,
65001015	nga ki̱ìndajín‑la̱ nga'tsì jñà xi̱ta̱ mé‑ni nga tsjá‑la̱ kjo̱hi'in koni 'sín tjín jñà kjoa̱'cho ra ki'sìn nga mì kì kijtsexkón jè Nainá, koni 'sín tsò jñà 'én táhijín ra kiìchja̱jno‑la̱ Nainá jñà xi̱ta̱ jé ra mì kì sísin Nainá.”
65001016	Jñà xi̱ta̱ kìi̱, ta kji'tá ni̱chjin nga i̱nchifajé ko̱ nga i̱nchichja̱jno, ko̱ ta jñá mejèn‑la̱ nga sa̱kò‑la̱ mé ra sasén‑la̱ ra jñà. Ngi ta jñá síchjeén 'én ra nda síkítsa̱hijyo‑ni ijo‑la̱; ko̱ 'én sin, 'én nda chja̱, tanga ta kjo̱nda 'tse̱é bátsji 'kia̱ nga ko̱'sín 'sín.
65001017	Tanga jiòn ndí 'ndsé ra 'ñó matsjake̱‑no, nda ti̱kítsjen koni 'sín tsò 'én ra ijye ko̱'sín tsikíjna chi̱ya‑no jñà xi̱ta̱ ra tsikíxáya‑la̱ Jesucristo ra tíjna ítjòn‑ná,
65001018	nga kitsò‑no: “'Kia̱ nga ijye mejèn fehe'ta jñà ni̱chjin, 'se̱é xi̱ta̱ ra tà si̱itsja'tin‑no ko̱ ta ki̱jno̱keé ra kjoa̱kixi̱, ra ta 'koa̱á 'sín si̱ìjchá ijo‑la̱ koni 'sín tjín kjoa̱'cho ra sasén‑la̱ nga mì kì tsa Nainá sísin.”
65001019	Jñà xi̱ta̱ kìi̱, ta xi̱ta̱á síjòya. Ngi ta kjoa̱ i̱sà'ndeé tjíya sko̱, nga tsìn‑la̱ Inìma̱ Tsje‑la̱ Nainá.
65001020	Tanga jiòn ndí 'ndsé ra 'ñó matsjake̱‑no, 'ñó kixi̱ ti̱nchako̱o jè kjoa̱tsje‑la̱ Nainá ra makjiín‑no. Jè sabà Inìma̱ Tsje‑la̱ Nainá katasíchi̱ya‑no kó'sín nga kítsa'ba.
65001021	Ya̱ ti̱tsa̱jna jiòn ki'ta kjoa̱tsjacha‑la̱ Nainá. Jchíña‑la kjoa̱hi̱ma̱takòn‑la̱ Jesucristo ra tíjna ítjòn‑ná, skanda nga tsjá‑no kjo̱binachon ra mì fehe'ta.
65001022	Jcha̱hi̱ma̱takòn jñà xi̱ta̱ ra jò tjín‑la̱ ikon.
65001023	Ko̱ ti̱'ndi̱ ti̱náchrjekàjiòn i'ka ni'í. Ko̱ jcha̱hi̱ma̱takòn xi̱ta̱ ra i'ka, tanga ti̱kinda̱a ijo‑no ra a̱'ta 'tse̱ jé ra tjín‑la̱; skanda machjeén‑ní nga ti̱náchrjengio kjoa̱'cho ra 'sín koni tsa nikje tjé.
65001024	Jè Nainá ra ma‑la̱ síkinda̱‑no nga mì kì tsjá'nde nga ska̱jen‑ngio, ra ma‑la̱ ko̱'sín tsje ki̱jchòko̱‑no ya̱ i̱'nde‑la̱ ya̱ ñánda̱ nga 'ñó jeya chon nga 'ñó tjín kjo̱tsja;
65001025	ko̱ jè Nainá ra ta jè ta̱jngo‑ni ra ma‑la̱ bachrjekàjin‑ná kjo̱hi'in ra a̱'ta 'tse̱ Jesucristo ra tíjna ítjòn‑ná, ko̱'sín jeya ko̱ 'nga katijna; katatéxoma, ti̱'koa̱ kata'se‑la̱ nga'ñó skanda ti̱'sa̱‑ni kjotseé, ko̱ 'ndi̱‑ni̱, ko̱ skanda ta mé ni̱chjin‑ni. Ko̱'sín katama.
66001001	Kjoa̱ ra Nainá kitsjà‑la̱ Jesucristo mé‑ni nga katabakón tsijen‑la̱ ra xi̱ta̱ chi̱'nda‑la̱ ma, kjoa̱ ra ta ndi̱to̱n kjón‑ní ko̱ka̱ma. Ko̱ 'koa̱á 'sín isíkjí'nchré Juan ra chi̱'nda‑la̱ ma 'kia̱ nga jngo ìkja̱li̱‑la̱ isìkasén‑la̱ nga ko̱kitsò‑la̱ jñà kjoa̱ kìi̱.
66001002	Ko̱ jè Juan tíchja̱ kixi̱‑ní ['kia̱ nga tsikí'ta xa̱jo̱n] nga'tsì kjoa̱ ra kijtse ko̱ ra kií'nchré koni 'sín nga jè Jesucristo kiìchja̱ kixi̱‑la̱ jñà 'én ra kitsjà‑la̱ Nainá.
66001003	Mé ta̱ nda‑la̱ jè xi̱ta̱ ra kotá'yá ko̱ jñà xi̱ta̱ ra 'nchré jñà 'én‑la̱ Nainá ra tjí'ta xa̱jo̱n ra̱kìi̱, kjoa̱ ra 'sa̱ ko̱ka̱ma; ti̱'koa̱á mé ta̱ nda‑la̱ jñà xi̱ta̱ ra síhitjasòn koni 'sín nga tíchja̱ jñà 'én ra ya̱ tjí'ta, nga̱ jè ni̱chjin ra̱kìi̱, ijyeé tímachraña.
66001004	'A̱n ra 'mì‑na Juan, 'a̱án tíbindá‑no xa̱jo̱n jiòn ra na̱xi̱ndá‑la̱ Cristo 'mì‑no ra ito i̱'nde titsa̱jna ya̱ nangi ra chja̱‑ni Asia. Jè katatsjá‑no kjo̱nda ko̱ kjo̱'nchán jè Nainá ra tíjna skanda ni̱chjin 'ndi̱, ko̱ jè ra tíjna‑ni skanda kjo'tsia̱, ko̱ jè ra 'sa̱ kj'i̱í india‑ni, ko̱ jñà Inìma̱ Tsje ra ito ma‑ni ra títsa̱jna ya̱ ngixko̱n jè ra tíjnasòn íxile̱ nga tíbatéxoma,
66001005	ko̱ jè Jesucristo jè ra ngi 'én kixi̱ tsjá, jè i'ndí‑tjòn ra jaáya‑ila̱ ya̱ a̱jin‑la̱ mi'ken, ko̱ jè ra batéxoma‑la̱ jñà xi̱ta̱ ra tjíhijyo ítjòn i̱ a̱'ta nangi. Jè Cristo ra tsjake‑ná, ra ngi ko̱ó jní‑la̱ ra ixaájten isìtsje‑ni jñà jé‑ná.
66001006	Xi̱ta̱xá ítjòn ko̱ na̱'mì ki'sín‑ná nga ya̱ si̱xá'ta‑lá Nainá ra Na̱'ìn‑la̱ ma. Jeya katijna ki'ta ra jè, ko̱ jè katabatéxoma ki'ta skanda ta kjiá‑nioo̱ ko̱ skanda ta mé ni̱chjin‑nioo̱. Ko̱'sín katama.
66001007	¡Chítsijen‑la jè Cristo, ijyeé nchrabá ya̱ a̱jin ifi! Nga'tsì xi̱ta̱ ske̱é‑ni xko̱n. Ko̱ jñà xi̱ta̱ ra isì'ken ti̱'koa̱á ske̱‑ní. Nga'tsì xi̱ta̱ na̱xi̱ndá ra tjín i̱ a̱'ta nangi 'ñó ski̱ndaya 'kia̱ nga ske̱. Jon, 'koa̱á 'sín ko̱ma.
66001008	“'A̱án‑ná ra tíjna̱ ítjòn skanda kjo'tsia̱, ko̱ 'a̱án‑ná ra tíjna̱ skanda 'kia̱ nga kje̱he'tà ni̱chjin, 'koa̱á 'sín xiaa̱n 'a̱n ra Nainá 'mì‑na ra tíjna̱ ítjòn‑no, 'a̱n ra tíjna̱ skanda ni̱chjin 'ndi̱, 'a̱n ra tíjna̱‑na skanda kjo'tsia̱, ko̱ 'a̱n ra 'sa̱ kjí'i̱ india‑na, ra bato tse nga'ñó tjín‑na.”
66001009	'A̱n ra 'mì‑na Juan, ra 'ndsé chibé tísíngásòn‑ko̱‑najiòn ta nga̱tjì‑la̱ nga ngásòn ya̱ mahítji̱ngi‑lá jè Jesucristo; 'koa̱á ma‑ni nga ngásòn i̱nchinìkjeén kjo̱hi'in, ko̱ ngásòn ya̱ nakjoá‑ná ñánda̱ nga Nainá tíbatéxoma ko̱ ngásòn i̱nchichíkjoa̱jin‑ná nga'tsì kjoa̱. India 'kia̱ nga ya̱ tíjna̱ i̱'nde ra kjijnajin‑ndá ra 'mì Patmos ta nga̱tjì‑la̱ 'én‑la̱ Nainá ko̱ tà nga̱tjì‑la̱ nga jè tsi'kènájmíya a̱'ta 'tse̱ Jesucristo.
66001010	Ya̱á tíjna̱ 'kia̱ nga jè ni̱chjin‑la̱ Na̱'ín‑ná ko̱ jè nga'ñó 'tse̱ Inìma̱ Tsje‑la̱ Nainá 'jiìkànè‑na; ko̱ ya̱ a̱jto̱n í'ndsian kí'nchré jngo‑la̱ 'én ra 'ñó kiìchja̱ koni tsa jngo jta̱‑la̱ chrjoo̱ ra 'ñó jane,
66001011	nga kitsò: ―'A̱án‑ná ra tíjna̱ ítjòn skanda kjo'tsia̱, ko̱ 'a̱án‑ná ra tíjna̱ skanda 'kia̱ nga kje̱he'tà ni̱chjin. Jngo xa̱jo̱n tinda'tí jè kjoa̱ ra tjì'yi, a̱kjòn ti̱kasén‑la̱ jñà na̱xi̱ndá‑na̱ ra ito i̱'nde títsa̱jna ya̱ nangi ra chja̱‑ni Asia, jñà na̱xi̱ndá ra 'mì Éfeso, Esmirna, Pérgamo, Tiatira, Sardis, Filadelfia ko̱ Laodicea.
66001012	Ko̱ ísikáfa‑náa̱ nga mejèn‑na skee̱ yá‑ní ra tíchja̱‑na. Ito ki̱cha̱ candelero kíjtsee̱ ra ngi ki̱cha̱ sinè ra ya̱ tìya sera̱.
66001013	Ya̱ nga masen‑la̱ ñánda̱ nga i̱jncha jñà ki̱cha̱ candelero ra ito ma‑nioo̱, ya̱á síjna ra ko̱'sín 'ki koni i'ndí‑la̱ xi̱ta̱. Jngo nikje ndajò kjiya ra bijchó skanda a̱tjòn ndsa̱ko̱. Ko̱ tjíkjá jngo xìncho̱ ra ngi ki̱cha̱ sinè ra tjíté ya̱ a̱sòn inìma̱‑la̱.
66001014	Jñà tsja̱‑sko̱, 'koa̱á 'sín 'ñó chraba kjòn koni kjòn tsja̱‑la̱ forrè, ko̱ koni 'sín kjòn jñà 'nchán. Jñà xko̱n, 'koa̱á 'sín tsijen koni tsa títì ni'í.
66001015	Jñà ndsa̱ko̱, 'koa̱á 'sín kjòn koni ki̱cha̱ sinè ra 'ñó nda fate 'kia̱ nga ijye sijin ni'í. Jè jta̱‑la̱ 'koa̱á 'sín na'yá‑la̱ koni 'sín ma jngo xa̱ngá ñánda̱ nga 'ñó jè nandá tíxaájten.
66001016	Ya̱ tsja nga kixi̱, ito nitse tjíya. Ya̱ tsa'ba, jngo ki̱cha̱ ndajò bitjo ra i̱tsjí 'ki ra ijò ngajò 'ka̱. Ko̱ jè i̱sén‑la̱, 'koa̱á 'sín 'ki koni jè tsá'bí 'kia̱ nga 'ñó tsje ma ndabá‑la̱.
66001017	'Kia̱ nga kíjtsee̱, ya̱á ískàtje̱n‑ngiaa̱ ndsa̱ko̱ koni tsa jngo mi'ken. Ko̱ 'kia̱á tsakásòn‑na jè tsja kixi̱, kitsò‑na: ―Kì tà chjàn skon‑jìn, 'a̱án‑ná ra tíjna̱ ítjòn skanda kjo'tsia̱ ko̱ 'a̱án‑ná ra tíjna̱ skanda 'kia̱ nga kje̱he'tà ni̱chjin;
66001018	ko̱ 'a̱án‑ná ra tíjna̱kon; 'keén‑náa̱, tanga 'ndi̱ 'ndi̱ tíjna̱kon‑ná skanda ta kjiá‑nioo̱ ko̱ skanda ta mé ni̱chjin‑nioo̱. 'A̱án tsá'ya̱ jè yabi̱ 'tse̱ kjo̱biya ya̱ i̱'nde‑la̱ mi'ken. [Tjí'ndeé‑na nga 'a̱n ma skí'xa̱ i̱'nde‑la̱ mi'ken nga sikjaáya‑ila̱ ti̱'koa̱á tjí'nde‑na nga kichjàa̱ jè xo̱tjo̱ba̱‑la̱.]
66001019	Tinda'tí xa̱jo̱n jñà kjoa̱ ra ijye kà'yi ko̱ kjoa̱ ra tíma 'ndi̱ 'ndi̱ ko̱ jñà kjoa̱ ra 'sa̱ ko̱ka̱ma.
66001020	Ki̱í 'sín tíchja̱‑ni kjoa̱'ma 'tse̱ nitse ra ito ma‑ni ra kà'yi ko̱ jñà candelero ra ito ma‑ni ra ngi ki̱cha̱ sinè. Jñà nitse ra ito ma‑nioo̱, jñá ìkja̱li̱ 'tse̱ na̱xi̱ndá‑na̱ ra ito i̱'nde tjítsa̱jna. Ko̱ jñà candelero ra ito ma‑ni, jñá‑ní na̱xi̱ndá‑na̱ ra ito i̱'nde tjítsa̱jna.
66002001	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Éfeso: “Ki̱í 'sín tíchja̱ jè ra ito nitse tjíya ya̱ tsja nga kixi̱, jè ra ya̱ tsá'bajin masen‑la̱ jñà ki̱cha̱ sinè ra ito ma‑nioo̱ ra ma sincháya sera̱, nga tsò:
66002002	Be‑ná jñà kjoa̱ ra i̱nchi'nià, nga 'ñó i̱nchiníxá ko̱ nga mì kì tsa i̱nchimi'òn‑no. Ti̱'koa̱á beé‑te nga mì kì sasén‑no kjoa̱'cho ra 'sín xi̱ta̱. Ko̱ beé‑te nga ijye ichjì'ta jñà xi̱ta̱ ra ko̱'sín tsò‑la̱ ijo‑la̱ nga Nainá tsikíxáya‑la̱, tanga mì tsa kixi̱‑ni kjoa̱, nga̱ ijyeé kijcha jiòn nga ta xi̱ta̱ ndiso‑ní.
66002003	Tíchíkjoa̱ko̱ó‑no ni̱'sín tse kjo̱hi'in i̱nchinikjioón ta nga̱tjì tsa̱'a̱n; kjè tsa mì'on‑no.
66002004	Tanga tjín kjoa̱ ra 'cho tjín i̱nchi'nià ra mì kì sasén‑na. Mì kì ti̱ ko̱'sín tjín‑no kjo̱tsjacha koni 'sín nga ti̱'sa̱ ítjòn.
66002005	Ti̱kítsjen kó'sín nga ki'nià 'kia̱ nga ti̱'sa̱ ítjòn 'kia̱ nga ti̱kje kjoa̱ kajion. Ti̱kájno jé‑no. Ko̱'sín 'tia̱àn india‑no koni 'sín nga ki'nià nga ti̱'sa̱ ítjòn. Tsa mì ko̱'sín 'sia̱an, kjín‑na ñánda̱ nga titsa̱jna jiòn ko̱ kjo̱híxìn‑náa̱ jè candelero‑no ra títì mé‑ni mì ti̱ tsja ya̱ ki̱ti̱‑ni ya̱ a̱jin na̱xi̱ndá‑na̱ ra i'ka.
66002006	Tanga tjín kjoa̱ ra nda 'nià, nga jticha‑no jñà kjoa̱ ra 'sín jñà xi̱ta̱ nicolaítas, ko̱ ti̱'koa̱á jtike̱é‑te ra 'a̱n.
66002007	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna. Jñà ra si̱ìkijne‑la̱ nga'tsì kjoa̱ ra ko̱tojin, tsja'ndé‑la̱ nga ski̱ne̱ jñà to‑la̱ jè yá ra tsjá kjo̱binachon ra síjna ya̱ i̱'nde‑la̱ Nainá ñánda̱ nga 'ñó nda chon.”
66002008	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Esmirna: “Ki̱í 'sín tíchja̱ jè ra tíjna ítjòn skanda kjo'tsia̱ ko̱ ra tíjna skanda nga kje̱he'tà ni̱chjin, jè ra 'ken tanga jaáya india‑ila̱ ko̱ tíjnakon 'ndi̱ 'ndi̱; ki̱í 'sín tsò:
66002009	'A̱n be‑náa̱ jè xá ra 'nià ko̱ be‑náa̱ kjo̱hi'in ra i̱nchibato ko̱ nga xi̱ta̱ i̱ma̱‑no, (tanga ra a̱'ta 'tse̱ Nainá, 'ñó tse kjo̱nda tísakó‑no). Be‑náa̱ nga chja̱jno‑no jñà xi̱ta̱ ra ko̱'sín tsò‑la̱ ijo‑la̱ nga xi̱ta̱ judío‑ní, tanga mì tsa kixi̱ kjoa̱ nga xi̱ta̱ judío; jñà xi̱ta̱ kìi̱, ya̱á chja̱‑ni ñánda̱ nga maxkóya xi̱ta̱‑la̱ xi̱ta̱‑ni̱í.
66002010	Kì tà chjàn skon jiòn, ni̱'sín ta mé kjo̱hi'in ra ko̱tojiòn, nga̱ jè xi̱ta̱‑ni̱í nda̱yá si̱ìkjaha'sen i'ka‑najiòn mé‑ni nga tjá'ta‑no a̱'ta 'tse̱ kjoa̱ ra makjiín‑no, ko̱ te ni̱chjin si̱kjioón kjo̱hi'in. Tanga nda 'tia̱àn ra a̱'ta tsa̱'a̱n skanda 'kia̱ nga ki̱yá jiòn, ko̱ 'a̱án singátsja‑no jè kjo̱binachon ra mì fehe'ta koni jngo corona.
66002011	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna. Jñà ra si̱ìkijne‑la̱ nga'tsì kjoa̱ ra ko̱tojin, ni̱mé kjo̱hi'in ko̱to a̱'ta 'tse̱ kjo̱biya ra ma‑ni jò 'ka̱.”
66002012	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Pérgamo: “Ki̱í 'sín tíchja̱ jè ra tjín‑la̱ ki̱cha̱ ndajò i̱tsjí ra ijò nga jò 'ka̱ nga tsò:
66002013	'A̱n be‑ná jè xá ra i̱nchi'nià; be‑ná ñánda̱ titsa̱jna; ya̱á titsa̱jna ya̱ ñánda̱ tíbatéxoma jè xi̱ta̱‑ni̱í, tanga be‑ná nga kixi̱í titsa̱jna jiòn nga mì kì tsa i̱nchinijchajin‑jiòn ra a̱'ta tsa̱'a̱n; ti̱'koa̱ mì tsa i̱nchibì'ma‑jiòn koni 'sín nga makjiín‑no a̱'ta tsa̱'a̱n; ni̱'sín 'kia̱ nga 'ken jè Antipas, xi̱ta̱ ra tsi'kéna̱jmí kixi̱ a̱'ta tsa̱'a̱n, nga̱ ya̱á 'ken‑jin‑no ya̱ ñánda̱ tíjna jè xi̱ta̱‑ni̱í.
66002014	Tanga tjín i'ka kjoa̱ ra 'cho tjín i̱nchi'nià jiòn ra mì sasén‑na, nga ya̱á títsa̱jnajin‑no xi̱ta̱ ra makjiín‑la̱ koni 'sín tsakón‑ya jè Balaam kjotseé nga tsinchá'a xi̱ta̱ ra tsi'kìn Balac nga mejèn‑la̱ nga jñà xi̱ta̱ Israel kátátsji‑jé nga katakjine tsajmì ra xkósòn isincha'tá‑la̱ ti̱'koa̱ kata'sín ra kjoa̱chijngi.
66002015	Ti̱'koa̱á títsa̱jiín i'ka‑no xi̱ta̱ ra makjiín‑la̱ koni 'sín bakón‑ya jñà xi̱ta̱ nicolaítas; jñà xi̱ta̱ kìi̱ jtike̱‑ná ra 'a̱n.
66002016	'Koa̱á ma‑ni ti̱kájno jé‑no ko̱ kì ti̱ tsja jé bátsji‑no; tsa mì kì ko̱'sín 'sia̱an, ndi̱to̱ón kjiáa̱n ñánda̱ nga titsa̱jna jiòn nga ska̱jàn‑ko̱ jñà xi̱ta̱ kìi̱, ko̱ jè sichjée̱n jè ki̱cha̱ ndajò ra i̱tsjí 'ki ra ya̱ bitjo‑ni ndsa̱'baa̱.
66002017	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna. Jñà ra si̱ìkijne‑la̱ nga'tsì kjoa̱ ra ko̱tojin, 'a̱án tsja‑la̱ tsajmì ra ski̱ne̱ ra 'mì maná ra 'a̱n tíjna'ma‑na; ti̱'koa̱á jngo na̱jo̱ i̱tsé ra chraba 'ki tsja‑la̱ ra ya̱ tjí'ta jngo 'í xi̱tse̱ ra ni̱yá bexkon; ta jé ske̱ jè ra tjábé‑la̱.”
66002018	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Tiatira: “Ki̱í 'sín tíchja̱ jè I'ndí‑la̱ Nainá ra ko̱kjòn xko̱n koni tsa títì ni'í ko̱ ra ko̱'sín kjòn jñà ndsa̱ko̱ koni ki̱cha̱ sinè ra 'mì bronce ra 'ñó nda kjochrja'i; ki̱í 'sín tsò:
66002019	'A̱n be‑ná jè xá ra i̱nchi'nià jiòn ko̱ be‑ná jè kjo̱tsjacha ra tjín‑no ko̱ kó'sín nga makjiín‑no ko̱ kó'sín i̱nchiníxá ko̱ nga i̱nchichíkjoa̱ko̱‑no; be‑ná nga jè ni̱chjin 'ndi̱ 'ndi̱, isa̱á nda i̱nchiníxá mì 'koa̱‑ni koni nga 'sa̱ ítjòn.
66002020	Tanga tjín i'ka kjoa̱ ra 'cho tjín i̱nchi'nià jiòn ra mì kì sasén‑na, nga bi'nde‑la jiòn jè chjo̱ón ra 'mì Jezabel ra ko̱'sín tsò‑la̱ ijo‑la̱ nga maá‑la̱ 'béna̱jmíya mé kjoa̱ ra 'sa̱ ko̱ka̱ma, nga konda̱cha̱‑la̱ ko̱ bakón‑ya‑la̱ xi̱ta̱ chi̱'nda‑na̱ mé‑ni nga kjoa̱chijngi kata'sín‑ni ti̱'koa̱ nga katakjine tsajmì ra xkósòn sinchá'ta‑la̱.
66002021	'A̱n títsja-isa‑la̱ ni̱chjin nga katasíkájno jé‑la̱ nga kì ti̱ tsja jé bátsji‑ni, tanga majìn‑la̱ tsjin kjoa̱chijngi ra 'sín.
66002022	Tanga 'a̱án tsja jngo‑la̱ 'chin ra 'ñó tse kjo̱hi'in si̱ìkjiín ko̱ jñà xi̱ta̱ ra ya̱ ta̱ña síngásòn‑ko̱ kjoa̱chijngi, tsa mì kì si̱íkájno jé‑la̱ nga mì ti̱ jé koa̱àtsji‑ni.
66002023	India kjón‑ní si'kée̱n jñà xi̱ta̱ ra ya̱ fìtji̱ngi‑la̱. Ko̱ nga'tsì jñà xi̱ta̱ na̱xi̱ndá‑la̱ Cristo ske̱‑ní nga 'a̱án‑ná ra be kótsò jè kjo̱bítsjen‑la̱ xi̱ta̱ ko̱ kó'sín tjín a̱jin inìma̱‑la̱; jiòn, ra jngó jngó‑no, 'koa̱á 'sín tsja‑no kjo̱hi'in koni 'sín tjín kjoa̱ ra i̱nchi'nià.
66002024	Tanga jiòn ko̱ xi̱ta̱ ra i'ka ra ya̱ títsa̱jna ya̱ Tiatira ra mì tsa ya̱ i̱nchichitá'yá kjo̱bítsjen ra mì nda tjín, ra ti̱'koa̱á kjè kì tsa ya̱ nda 'yaxkon jiòn jè ra ko̱tsò‑la̱ jñà xi̱ta̱ kìi̱: Kjo̱bítsjen ra tjí'ma‑la̱ xi̱ta̱‑ni̱í. Jiòn, 'koa̱á 'sín xin‑no: Mì tsa ti̱ mé kjoa̱ ra síjé‑isa‑no.
66002025	Koni 'sín ijye i̱nchi'nià, ko̱'sín 'tia̱àn skanda 'kia̱ nga 'a̱n ra kjí'i̱ india‑na.
66002026	Jñà ra si̱ìkijne‑la̱ nga'tsì kjoa̱ ra ko̱tojin ko̱ ra si̱hitjasòn xá‑na̱ koni 'sín mejèn‑na skanda 'kia̱ nga kje̱he'tà ni̱chjin, 'a̱án tsja‑la̱ xá nga jñà ko̱tèxoma‑la̱ na̱xi̱ndá ra tjín ya̱ i̱sà'nde.
66002027	Ngi ko̱ó kjo̱'tse̱n‑la̱ ko̱ jngo ki̱cha̱ koa̱àya tsja nga ko̱tèxoma ko̱ 'koa̱á 'sín si̱ìxkoa̱ya koni tsa ti̱jí ni'nde. 'Koa̱á ti̱'sín 'si̱in koni 'sín kitsjà‑na kjo̱téxoma Na̱'ìn‑na̱.
66002028	Ko̱ tsjaá‑la̱ jè nitse‑xó ra tjo 'kia̱ nga ta̱jñò.
66002029	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna.”
66003001	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Sardis: “Ki̱í 'sín tíchja̱ jè ra ito Inìma̱ Tsje‑la̱ Nainá tjín‑la̱ ko̱ ra ito ma‑ni nitse‑la̱, nga tsò: 'A̱n be‑ná mé ra 'nià, 'koa̱á 'sín 'yaxkon‑najiòn nga titsa̱jnakon‑no, tanga ra kixi̱‑ni kjoa̱, mi'ken‑ná jiòn.
66003002	Ti̱kjaáya‑la ijo‑no; 'ti̱‑la nga'ñó jñà kjoa̱ ra ijye mejèn i̱nchichija; nga kjè kì bee̱ tsa ndaá i̱nchi'nià jiòn ya̱ ngixko̱n Nainá.
66003003	Ti̱kítsjen kjo̱bítsjen ra ijye itjábé‑no ko̱ ra ijye kina'yá; ko̱'sín ti̱hitjasòn; ko̱ ti̱kájno jé‑no nga kì ti̱ tsja jé fatsji‑no. Tsa mì kì si̱konda̱a ijo‑no, ta ndi̱to̱n kjón‑ní kjíhi̱'ka‑no koni 'sín 'fiì jngo xi̱ta̱ chijé, mì kì jcha̱a mé ni̱chjin nga kjíhi̱'ka‑no.
66003004	Tanga tjíhijyo chiba xi̱ta̱ ya̱ Sardis ra kjè tsa mé jé bátsji; ya̱á kímako̱‑na ko̱ nikje chrobaá kjòn ra kjóya koni 'sín nga bakèn‑la̱.
66003005	Jñà ra si̱ìkijne‑la̱ nga'tsì kjoa̱ ra ko̱tojin, nikje chrobaá kjòn ra kjóya; ko̱ ni̱kjiá ti̱ sikjéhejno‑na 'í‑la̱ ya̱ a̱'ta xa̱jo̱n 'tse̱ kjo̱binachon; 'koa̱á 'sín xiáa̱n ya̱ ngixko̱n Nainá ra Na̱'ìn‑na̱ ma ko̱ ya̱ ñánda̱ nga i̱ncha masen ìkja̱li̱‑la̱ nga xi̱ta̱ tsa̱'a̱n‑ná.
66003006	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna.”
66003007	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Filadelfia: “Ki̱í 'sín tíchja̱ jè ra ngi xi̱ta̱ tsje ko̱ ra ngi jè sabà ra ngi xi̱ta̱ kixi̱, jè ra tsá'ya yabi̱ 'tse̱ xi̱ta̱xá ítjòn ra tsi'kìn David, jè ra ma‑la̱ kjí'xa̱'nde ján ngajmi ko̱ ni̱yá ra tjí'nde‑la̱ nga ki̱ìchjàjto‑ni, ko̱ 'kia̱ nga jè saba bíchjàjto, nì yá ra tjí'nde‑la̱ nga ski̱í'xa̱. Ki̱í 'sín tsò:
66003008	'A̱n be ijye‑ná xá ra 'nià jiòn; chítsijen, jngo xo̱tjo̱ba̱ tíbasijná masen‑no ra ti̱'xájto ra ni̱yá tjí'nde‑la̱ nga ki̱ìchjàjto; nga̱ ni̱'sín chiba nga'ñó tjín‑no, i̱nchinitjasòn‑no koni 'sín tsò 'én‑na̱, ko̱ mì kì tsa i̱nchibìtsa̱'ma jiòn ra a̱'ta tsa̱'a̱n.
66003009	Tjín jngó jtín xi̱ta̱ ra ya̱ chja̱‑ni ya̱ ñánda̱ nga maxkóya xi̱ta̱‑la̱ xi̱ta̱‑ni̱í nga tsò nga xi̱ta̱ judío‑ní tanga mì tsa kixi̱ kjoa̱, ta xi̱ta̱ ndiso‑ní. 'A̱án kjíhi̱ko̱ jñà xi̱ta̱ kìi̱ nga katincha-xkó'nchi ya̱ a̱ngi ndsa̱kò jiòn mé‑ni nga katabe‑ni nga tsjake̱‑najiòn.
66003010	Ta nga̱tjì‑la̱ nga i̱nchinitjasòn ki'ta‑najiòn jñà 'én ra kítsja‑no nga katachíkjoa̱‑no, 'koa̱á ma‑ni nga kósi̱ko̱‑no jè ni̱chjin ra ijye nchrabá machraña, 'kia̱ nga kji̱íkanè kjo̱hi'in xi̱ta̱ nga tjá'ta ijye nga'tsì ra títsa̱jna ya̱ a̱'ta nangi.
66003011	Kítjo̱je̱n ndi̱to̱ón india‑na; kì tà chjàn jmio jñà kjoa̱nda ra ijye tjín‑no koni 'sín makjiín‑no mé‑ni mì yá ra kjoa̱á'an‑no kjo̱tjò ra jiòn ijye inikijne.
66003012	Jñà ra si̱ìkijne‑la̱ nga'tsì kjoa̱ ra ko̱tojin, 'a̱án singátsja jngo i̱'nde ñánda̱ nga ni̱yá ra ma ko̱chrjexìn koni jngo ítsji nga'ñó 'tse̱ i̱ngo̱ ítjòn‑la̱ Nainá. Ko̱ ya̱á ki̱ìnda'tá jè 'í‑la̱ ra Nainá‑na̱ xian‑la̱ ko̱ jè 'í‑la̱ na̱xi̱ndá‑la̱ Nainá, jè na̱xi̱ndá xi̱tse̱ ra 'mì Jerusalén ra ya̱ nchrabá‑ni ján ngajmi ya̱ ñánda̱ nga tíjna Nainá; ko̱ ti̱'koa̱á ki̱ìnda'tá‑te 'í xi̱tse̱ ra tsa̱'a̱n.
66003013	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna.”
66003014	’Tinda‑la̱ xa̱jo̱n jè ìkja̱li̱ 'tse̱ na̱xi̱ndá‑na̱ ra tíjna ya̱ ján Laodicea: “Ki̱í 'sín tíchja̱ jè ra 'jií síjngo ijye‑ni kjoa̱, jè ra ngi 'én kixi̱ tsjá ko̱ jè ra ngi jé kjón‑ní ra kjo̱hixi̱, jè ra tíjna ítjòn‑la̱ nga'tsì ra Nainá tsikínda, ki̱í 'sín tsò:
66003015	'A̱n be‑ná nga'tsì kjoa̱ ra i̱nchi'nià jiòn nga mì tsa ngi 'ñó tjín takòn, ko̱ ni̱ mì tsa ngi inda tjín takòn jiòn, ta jò tjín‑no.
66003016	Ta nga̱tjì‑la̱ nga ta jò tjín‑no nga ni̱ mì tsa ngi tsa 'ñó tjín takòn jiòn, ko̱ ni̱ mì tsa ngi inda tjín takòn, ki̱í ko̱'sín jngó kjá kochrjéngi‑no.
66003017	Nga̱ jiòn, 'koa̱á 'sín bixó: Xi̱ta̱ nchi̱ná‑náji̱n; ndaá titsa̱jna‑ji̱n; ni̱mé ra chija'ta‑naji̱n. Tanga jiòn, mì kì 'ya‑no tsa i'iín titsa̱jna‑no; ni̱mé ra tjín‑no; xi̱ta̱ i̱ma̱‑no, ko̱ xi̱ta̱ xka̱‑no ko̱ titsa̱jna líka̱‑no.
66003018	'Koa̱á 'sín tsja jngo‑no 'én nga a̱'ta tsa̱'a̱n maá tjatsjio to̱n sinè ra ngi ni'í kjotsje‑ni mé‑ni nga ngi xi̱ta̱ nchi̱ná katama kiti‑no; ko̱ ti̱'koa̱á a̱'ta tsa̱'a̱n maá tjatsji‑te nikje chroba ra tsjáya mé‑ni nga mì kì jcha̱‑la̱ kjo̱sabà‑no nga titsa̱jna líká; ti̱'koa̱á a̱'ta tsa̱'a̱n maá tjatsjio jè xki ra kíngio jñà xkòn mé‑ni nga nda ko̱tsíjen‑no.
66003019	Nga'tsì xi̱ta̱ ra 'a̱n matsjake̱ batíko̱‑ná ko̱ kjo̱hi'in tsja‑la̱; ki̱í machjeén‑ni nga 'ñó nda ti̱tsa̱jnanda ki'ta nga ti̱kájno jé‑no ko̱ kì ti̱ tsja jé fatsji‑no.
66003020	'A̱n ya̱á síjna̱jto ya̱ xo̱tjo̱ba̱ ni'ya nga tíchjàa̱; tsa tjín i'ka yá ra 'nchré jè jta̱‑na̱ ko̱ tsa ski̱í'xa̱ xo̱tjo̱ba̱ ni'ya‑la̱, ko̱maá kjoáha̱'se̱n ko̱ ya̱á kókje̱n‑ko̱, ko̱ ta̱ñaá ki̱chi‑ji̱n.
66003021	Jñà ra si̱ìkijne‑la̱ nga'tsì kjoa̱ ra ko̱tojin, 'a̱án tsja'ndé‑la̱ nga ya̱ kítsa̱jna'ta‑na ya̱ íxile̱ ñánda̱ nga 'a̱n tíbatexóma, koni 'sín nga ijye ichìkjoa̱ko̱‑na nga'tsì kjoa̱ ra tsatojiaa̱n nga ísikíjne‑la̱ ko̱ ya̱á tíjna̱'ta‑la̱ Na̱'ìn‑na̱ ya̱ íxile̱‑la̱ ñánda̱ nga tíbatéxoma ra jè.
66003022	Nda katafìya‑no koni 'sín jè Inìma̱ Tsje‑la̱ Nainá tsò‑la̱ jñà na̱xi̱ndá‑na̱ ra ito i̱'nde tjítsa̱jna.”
66004001	Ra ijye kjomà a̱skan‑nioo̱ ískotsíjen‑náa̱ ya̱ ján i'ngaá ko̱ kíjtse‑náa̱ ngajmi nga ti̱'xá jngo xo̱tjo̱ba̱, ko̱ jè jta̱ ra kí'nchree̱ nga 'sa̱ ítjòn ra ko̱'sín tsò koni jngo chrjoo̱, kitsò‑na: ―Nchrabámijìn i̱jndíi̱; 'a̱án kokon‑la mé kjoa̱ ra 'sa̱ ko̱ka̱ma 'kia̱ nga ijye ko̱to kjoa̱ ra tíma 'ndi̱ 'ndi̱.
66004002	Ta ndi̱to̱ón 'jiìkànè india‑na jè nga'ñó 'tse̱ Inìma̱ Tsje‑la̱ Nainá, ko̱ kíjtsee̱ jngo íxile̱ ñánda̱ nga tísatéxoma ra tíjna ya̱ ján ngajmi ko̱ ya̱ íxile̱ ra̱kìi̱ tíjna jngo ra ya̱ tíjnasòn.
66004003	Jè ra tíjnasòn íxile̱ nga tíbatéxoma, 'koa̱á 'sín 'ñó fate tsijen koni jè na̱jo̱ ra 'mì jaspe ko̱ koni jè na̱jo̱ ra 'mì cornalina; ko̱ ya̱ a̱ndi‑la̱ íxile̱, ya̱á síjnandi jngo 'ya̱ ra ko̱'sín fate tsijen koni jngo na̱jo̱ ra 'mì esmeralda.
66004004	Kóho'ki tjindi‑la̱ ñánda̱ nga tíjna ra tíjnasòn íxile̱ nga tíbatéxoma, ngi kahíjòn íxile̱ i̱ncha‑isa ñánda̱ tísatéxoma‑te, ko̱ kíjtse‑náa̱ nga kahíjòn xi̱ta̱ jchínga títsa̱jnasòn ra ngi nikje chroba kjòn nikje ra kjiya, ko̱ ngi jñà corona ra ki̱cha̱ sinè tjí'a sko̱.
66004005	Ya̱ ñánda̱ nga tíjna ra tíjnasòn íxile̱ nga tíbatéxoma, bitjoó ni'í 'cho̱n ko̱ 'tsiín 'cho̱n, ti̱'koa̱ na'yá‑la̱ jta̱ ra chja̱; ko̱ ito ni'í síhisen ra títì ñánda̱ nga tíjna masen íxile̱; jñà ni'í kìi̱, jñà inìma̱ tsje ra ito ma‑ni 'tse̱ Nainá.
66004006	Ya̱ ngixko̱n jè ra tíjnasòn íxile̱ nga tíbatéxoma kjijnaá jngo ndáchikon ra ko̱'sín 'ki koni jngo chi̱tsín ra 'ñó fate. Ko̱ ya̱ a̱'ta íxile̱ ko̱ ya̱ a̱ndi‑la̱ ijòn ma‑ni ra títsa̱jnakon títsa̱jna; ko̱ kóhotíjngo ijo‑la̱ jñà ra ijòn ma‑ni ra títsa̱jnakon, jndíi̱ ra ján kitsejnó xko̱n.
66004007	Jè ra tíjna ítjòn jñà ra títsa̱jnakon koni 'ki xaá 'ki; jè ra ma‑ni jò koni 'ki nchra̱ja̱ i'ndí 'ki; ko̱ jè ra ma‑ni jàn i̱sén‑la̱ xi̱ta̱á tjín‑la̱; ko̱ jè ra ma‑ni ijòn, 'koa̱á 'sín 'ki koni xija̱ ra tsá'bajin ya̱ a̱jin i̱sén.
66004008	Jñà ra ijòn ma‑nioo̱, jñà ra títsa̱jnakon, jón‑jon na̱jngá tjín‑la̱ nga jngó jngó; ko̱ ya̱ nga tíjngo a̱ndi‑la̱ ko̱ ya̱ nga̱ya‑la̱, jndíi̱ ra ján tjí'ta xko̱n; ko̱ mì kì síkjáya nga ni̱chjin ko̱ ni̱tje̱n nga tsò: Tsje‑ní, tsje‑ní, tsje jè Na̱'ín‑ná, jè Nainá ra bato tse nga'ñó tjín‑la̱, jè ra tíjna‑ni skanda kjo'tsia̱, ko̱ jè ra tíjna skanda 'ndi̱ ko̱ jè ra sa kj'i̱í india‑ni.
66004009	Jñà ra títsa̱jnakon, i̱nchibexkón‑ní ko̱ 'koa̱á 'sín i̱nchitsò‑la̱ nga tse kjo̱nda kata'se‑la̱, ko̱ i̱nchitsjá‑la̱ kjoa̱jeya jè ra tíjnasòn íxile̱ nga tíjnakon skanda ta mé ni̱chjin‑nioo̱. Ko̱ 'kia̱ nga ko̱'sín 'sín,
66004010	jñà xi̱ta̱ jchínga ra kahíjòn ma‑nioo̱ mincha-niña‑ní nga mincha-xkó'nchi'ta‑la̱ jè ra tíjnasòn íxile̱, ti̱'koa̱á bexkón‑ní jè ra tíjnakon ta mé ni̱chjin‑nioo̱, ko̱ ya̱á síkíhijyo jñà corona‑la̱ ya̱ ngixko̱n jè ra tíjnasòn íxile̱ nga tsò:
66004011	Na̱'ìn bakén‑li nga ji̱ tjábé‑li kjoa̱jeya nga kata'yaxkón‑li nga̱ batoó 'ñó tse nga'ñó tjín‑li, nga ji̱í tsikindi nga'tsì tsajmì ra tjín ko̱ kjo̱bítsjen tsa̱ji‑ní nga tjín nga'tsì tsajmì ra tjín ko̱ nga ma isinda nga'tsiòo̱.
66005001	'A̱n kíjtse‑náa̱ jè ra tíjnasòn íxile̱ nga tíbatéxoma nga kjinaya tsja nga kixi̱ jngo xa̱jo̱n ra kjixkóya ra tjí'ta letra ya̱ nga̱ya‑la̱ ko̱ ya̱ ngatsijen‑la̱; ko̱ itoó 'ka̱ tjí'ñó ñánda̱ nga tjíchjá'ñó nga tjí'ta chi̱ba̱ nga mì yá ra ma taxki̱ ski̱í'xa̱.
66005002	Ko̱ jngo ìkja̱li̱ kíjtsee̱ ra tse nga'ñó tjín‑la̱ ra 'ñó kiìchja̱ nga kitsò: ―¿Yá ra bakèn‑la̱ nga ma ski̱íjnda̱ya‑te xa̱jo̱n ra̱kìi̱ ko̱ nga ma‑la̱ kjo̱híxìn ñánda̱ nga tjí'ta chi̱ba̱ nga tjíchjá'ñó?
66005003	Tanga ni̱yá isakò ra ma‑la̱ iskíjnda̱ya‑te jè xa̱jo̱n ra̱kìi̱, ni̱ mì kì ma iskotsíjen‑la̱ kó'sín tsò 'én ra tjí'ta; ni̱yá isakò ya̱ ján ngajmi, ni̱yá isakò ya̱ a̱'ta nangi ko̱ ni̱yá isakò ya̱ a̱jin 'ndé ján.
66005004	'A̱n, 'ñó ískindáya‑na ko̱ ndáxkoaa̱n 'kia̱ nga kíjtsee̱ nga ni̱yá isakò ra tsakìn‑la̱ nga iskíjnda̱ya‑te jè xa̱jo̱n ra̱kìi̱ nga iskotá'yá ko̱ nga iskotsíjen‑la̱ kó'sín tsò 'én ra tjí'ta.
66005005	Jngo xi̱ta̱ jchínga ra kahíjòn ma‑nioo̱, kitsò‑na: ―Kì ti̱ tsja chindáya‑ni. Tíjnaá jè ra 'mì: Xa‑la̱ xi̱ta̱ na̱xi̱ndá Judá, ko̱ jè ra 'mì‑te: Tje̱‑la̱ xi̱ta̱xá ítjòn ra tsi'kìn David, jè ra ijye isikijne‑la̱ nga'tsì xi̱ta̱ kondra̱‑la̱; jé ra bakèn‑la̱ nga ma ski̱íjnda̱ya jè xa̱jo̱n ra̱kìi̱, ko̱ nga ma‑la̱ kjoa̱híxìn ñánda̱ nga ito 'ka̱ tjí'ta chi̱ba̱ nga tjíchjá'ñó.
66005006	'Kia̱á kíjtse jngo Forrè nga síjna ya̱ nga masen‑la̱ ñánda̱ nga tíjna ra tíjnasòn íxile̱ nga tíbatéxoma ko̱ ñánda̱ nga tjítsa̱jna jñà ra ijòn ma‑ni ra títsa̱jnakon, ko̱ ya̱ ñánda̱ tjítsa̱jna jñà xi̱ta̱ jchínga. Jè Forrè, 'koa̱á 'sín 'ki koni tsa ijye 'ken; ko̱ ito ma‑ni nchra̱já‑la̱ ti̱'koa̱á ito ma‑ni xko̱n; jñà xko̱n, jñá‑ní jñà inìma̱‑la̱ Nainá ra ito ma‑ni ra inikasén nga tíjngo i̱sà'nde.
66005007	Jè Forrè ra̱kìi̱, iskábé jè xa̱jo̱n ra kjinaya ya̱ tsja nga kixi̱ jè ra tíjnasòn íxile̱ nga tíbatéxoma.
66005008	'Kia̱ nga ijye iskábé xa̱jo̱n jè Forrè, jñà ra ijòn ma‑ni ra títsa̱jnakon ko̱ jñà xi̱ta̱ jchínga ra kahíjòn ma‑ni tsincha-niña‑ní nga tsincha-xkó'nchi'ta‑la̱ Forrè ra̱kìi̱. Sabà arpa 'ya nga'tsiòo̱ ko̱ 'yaá‑te chi̱tsín ra ngi ki̱cha̱ sinè ra tjíya chrjongó nainá ra ngi kitse‑ní. Jñà chrjongó nainá, jñá‑ní kjoa̱ bitsa'ba‑la̱ xi̱ta̱‑la̱ Nainá.
66005009	Ko̱ jngo 'én xi̱tse̱ kise ra tsò: Bakén‑li nga ji̱ chjíbí jè xa̱jo̱n ko̱ nga ji̱ chjí'xi̱i ñánda̱ tjí'ta chi̱ba̱ nga tjíchjá'ñó; nga̱ ji̱í‑ní ra ini'ken‑li nga ko̱ó jní‑li tsikíchjítjì‑ni xi̱ta̱ ra ya̱ itjojin‑la̱ nga'tsì tje̱‑la̱ xi̱ta̱ ra tjín ya̱ i̱sà'nde, ko̱ nga'tsì 'én ra tjín ya̱ i̱sà'nde, ko̱ nga'tsì na̱xi̱ndá ra tjín ko̱ nga'tsì nangi ra tjín nga tíjngo i̱sà'nde mé‑ni nga ya̱ ki̱chja̱‑ni a̱'ta 'tse̱ Nainá.
66005010	Ko̱ xi̱ta̱xá ítjòn ki'nì ko̱ na̱'mì ki'nì nga ma si̱hitjasòn‑la̱ Nainá; ko̱ jñá ko̱tèxoma ya̱ a̱'ta nangi.
66005011	'Kia̱ nga ískotsíjee̱n, kí'nchré‑la̱ jta̱‑la̱ ìkja̱li̱ ra 'ñó kjìn millón ma‑ni ra i̱nchise ya̱ a̱ndi‑la̱ ñánda̱ nga tíjna ra tíjnasòn íxile̱ nga tíbatéxoma ko̱ ya̱ ñánda̱ títsa̱jna jñà ra títsa̱jnakon ko̱ títsa̱jna‑te jñà xi̱ta̱ jchínga.
66005012	'Ñó jchán i̱nchichja̱ nga tsò: Jè Forrè ra ini'ken, jé bakèn‑la̱ nga kata'yaxkón; nga̱ jé ra tjín‑la̱ nga'ñó, ko̱ jé ra tjín‑la̱ kjoa̱nchi̱ná, ko̱ jé ra tjín‑la̱ kjoa̱chji̱ne̱, ko̱ jé tsjá nga'ñó; ko̱'sín kata'yaxkón, nga jeya katijna, ko̱ nga jè, 'nga katijna.
66005013	Nga'tsì ra Nainá tsikínda ra tjín ya̱ ján ngajmi, ko̱ ra tjín i̱ a̱'ta nangi, ko̱ ra tjín ya̱ a̱jin 'ndé ján, ko̱ ra tjín ya̱ a̱jin ndáchikon, ko̱ nga'tsì tsajmì ra tjín; kí'nchré‑la̱ nga kitsò: Jè ra tíjnasòn ya̱ íxile̱ ko̱ jè Forrè, 'nga katabìhijyo ko̱ kata'yaxkón nga jeya katabìhijyo nga̱ jñà ra tse nga'ñó tjín‑la̱ skanda ta mé ni̱chjin‑nioo̱.
66005014	Jñà ra ijòn ma‑ni ra títsa̱jnakon kitsó‑ní: ―¡Ko̱'sín katama! Ko̱ jñà xi̱ta̱ jchínga ra kahíjòn ma‑ni tsincha-niña‑ní nga tsincha-xkó'nchi'ta‑la̱ nga kijtsexkón jè ra tíjnakon ki'ta skanda ta mé ni̱chjin‑nioo̱.
66006001	A̱kjòn 'kia̱á kíjtsee̱ nga jè Forrè tsjahíxìn ítjòn jngo chi̱ba̱ ñánda̱ nga tjíchjá'ñó xa̱jo̱n ra kjixkóya; a̱kjòn kí'nchrè jngo‑la̱ jñà ra ijòn ma‑ni ra títsa̱jnakon nga 'ñó kiìchja̱. 'Koa̱á 'sín kitsò jta̱‑la̱ koni 'sín ma 'cho̱n 'kia̱ nga 'ñó tsin, kitsò: ―¡Nchrabí‑róoi̱!
66006002	Ískotsíjen‑náa̱, ko̱ jngo kabàyo̱ ra chraba 'ki kíjtsee̱, ko̱ jè ra tíjnakjá‑la̱ kabàyo̱, jngo yá chrjo̱'bì ra 'mì arco tsá'ya jè ra machjeén ya̱ kjo̱jchán, ko̱ ítjábé jngo‑la̱ corona jè ra 'bì‑la̱ jñà xi̱ta̱ ra síkijne‑la̱ xi̱ta̱ kondra̱‑la̱; a̱kjòn kiì india‑ni mé‑ni nga si̱ìkijne-isa‑ni.
66006003	'Kia̱ nga jè Forrè tsjahíxìn jè chi̱ba̱ ra ma‑ni jò ñánda̱ nga tjíchjá'ñó xa̱jo̱n ra kjixkóya, kí'nchré‑la̱ jè ra ma‑ni jò jñà ra títsa̱jnakon nga kitsò: ―¡Nchrabí‑róoi̱!
66006004	Ko̱ ìjngo kabàyo̱ itjo ra inì 'ki; ko̱ jè ra tíjnakjá‑la̱ kabàyo̱ ki'tsí jngo‑la̱ ki̱cha̱ ndajò ra 'ñó je 'ki; ti̱'koa̱á ki'tsì‑la̱ nga'ñó nga jè katjahíxìn kjo̱'nchán ra tjín ya̱ a̱'ta nangi mé‑ni nga ti̱jñà katasí'ken‑ni xákjén xi̱ta̱.
66006005	'Kia̱ nga jè Forrè tsjahíxìn jè chi̱ba̱ ra ma‑ni jàn ñánda̱ nga tjíchjá'ñó xa̱jo̱n ra kjixkóya, kí'nchré‑la̱ jè ra ma‑ni jàn jñà ra títsa̱jnakon nga kitsò: ―¡Nchrabí‑róoi̱! 'Kia̱ nga ískotsíjee̱n kíjtseé jngo kabàyo̱ ra jmà 'ki; jè ra tíjnakjá‑la̱ jè kabàyo̱, jngo ra 'mì libra tsá'ya, jè ra machi̱ba̱ya‑ni tsajmì.
66006006	Kí'nchré jngo jta̱ ra ya̱ kiìchja̱ ya̱ nga masen‑la̱ ñánda̱ nga títsa̱jna jñà ra títsa̱jnakon nga kitsò: ―Nga jngo niso je trigo, jngo ni̱chjin chjí‑la̱ chi̱'nda tjín‑ni; ko̱ jè ra jàn niso cebada, ti̱'koa̱á jngoó ni̱chjin chjí‑la̱ chi̱'nda tjín‑ni; tanga kì tà chjàn ta nìkitsón‑jiòn jñà sihìti̱ ko̱ jè nandá xán 'tse̱ uva.
66006007	'Kia̱ nga jè Forrè tsjahíxìn jè chi̱ba̱ ra ma‑ni ijòn ñánda̱ nga tjíchjá'ñó xa̱jo̱n ra kjixkóya, kí'nchré‑náa̱ jta̱‑la̱ jè ra ma‑ni ijòn jñà ra títsa̱jnakon nga kitsò: ―¡Nchrabí‑róoi̱!
66006008	Ískotsíjen‑náa̱, ko̱ jngo kabàyo̱ ra sinè 'ki kíjtsee̱ ko̱ jè ra tíjnakjá‑la̱ jè kabàyo̱ ra̱kìi̱, Kjo̱biyaá 'mì jè 'í‑la̱, ko̱ tje̱n‑ngi‑la̱ jè ra 'mì I̱'nde 'tse̱ Mi'ken. Ki'tsí‑la̱ kjo̱hixi̱ nga nga'tsì xi̱ta̱ ra tjín ya̱ i̱sà'nde, jñà ra ijòn xi̱ta̱, jngo si̱ì'ken, nga ko̱ó kjo̱jchán, ko̱ó kjinchrá, ko̱ó 'chin si̱ì'ken‑ni, ko̱ ti̱'koa̱ ko̱ó cho̱ 'tse̱n ra tjín ya̱ a̱jin ijñá si̱ì'ken‑ni.
66006009	'Kia̱ nga jè Forrè tsjahíxìn jè chi̱ba̱ ra ma‑ni 'òn ñánda̱ nga tjíchjá'ñó xa̱jo̱n ra kjixkóya, kíjtse‑náa̱ ya̱ a̱ngi ñánda̱ nga sihijyosòn kjo̱tjò ra manga̱tsja Nainá nga ya̱ títsa̱jna inìma̱ tsje‑la̱ jñà xi̱ta̱ ra ini'ken ra ta nga̱tjì‑la̱ 'én‑la̱ Nainá, ti̱'koa̱á nga ta nga̱tjì‑la̱ nga ngi kixi̱ tsi'kéna̱jmí 'én nda‑la̱ Cristo.
66006010	'Ñó i̱nchichja̱ nga tsò: ―Ji̱ Na̱'ìn ra ji̱ sabà tjibatexomi, ji̱ ra tsje tijni ko̱ ra ngi ji̱ ra kjo̱hixi̱, ¿skanda mé ni̱chjin 'ki̱‑la̱ ji̱ kjo̱hi'in ko̱ kíndajín‑la̱ ji̱ jñà xi̱ta̱ ra títsa̱jnakon ya̱ i̱sà'nde mé‑ni nga si̱ndajín‑ni koni 'sín nga isì'ken‑naji̱n?
66006011	'Kia̱á ki'tsì‑la̱ nikje ra chroba kjòn; 'koa̱á tsi'kìn‑la̱ nga katasíkjáya chiba ni̱chjin‑isa, skanda 'kia̱ nga ko̱jngo'tá jñà ra 'ndse̱ jo̱ó a̱'ta 'tse̱ Cristo ra ti̱'koa̱ ta nga̱tjì‑la̱ xá‑la̱ Nainá ki̱yájin.
66006012	Kíjtse‑náa̱ 'kia̱ nga jè Forrè tsjahíxìn jè chi̱ba̱ ra ma‑ni jon ñánda̱ nga tjíchjá'ñó xa̱jo̱n ra kjixkóya; 'kia̱á 'ji jngo chón ra 'ñó 'tsa; jè tsá'bí, jmà 'ki kjomà koni tsa jngo nikje jmà, ko̱ jè sá, inì 'ki kjomà koni tsa jní.
66006013	Ko̱ jñà nitse ra tjín ya̱ ján ngajmi iskatsajo'tá skanda ya̱ a̱'ta nangi koni 'sín ma i'ka jñà to chí'ndé 'kia̱ nga 'ñó 'ba tjo̱ tsjè.
66006014	Ko̱ jè ngajmi isìxkóya‑ní koni tsa jngo xa̱jo̱n ra sixkóya; nga'tsì jñà nindo ko̱ i̱'nde ra kjijin ndáchikon jahatjìya i̱'nde‑la̱.
66006015	Jñà ra xi̱ta̱xá ítjòn títsa̱jna ya̱ i̱sà'nde, jñà xi̱ta̱ ra 'ñó nda 'yaxkón‑la̱, jñà ra xi̱ta̱ nchi̱ná, jñà xi̱ta̱ ítjòn‑la̱ chíchàn, jñà xi̱ta̱ ra tse nga'ñó tjín‑la̱, ra xi̱ta̱ chi̱'nda ko̱ jñà ra títsa̱jnandi̱í nga mì tsa ni tjín‑la̱, ya̱á tsikitsa̱jnangi ngijo ko̱ ya̱ a̱jin na̱xi̱ nga tsikìtsa̱'ma.
66006016	Kitsò‑la̱ jñà nindo ko̱ jñà na̱xi̱: ―Nchrabá kanè‑náji̱n nga tijtsa i̱'nde‑náji̱n mé‑ni nga mì ske̱‑naji̱n jè ra tíjnasòn íxile̱ nga tíbatéxoma ko̱ nga ki̱tsa̱jna'ma‑la̱ji̱n jè kjo̱jti‑la̱ jè Forrè.
66006017	Nga̱ ijyeé ijchó ni̱chjin‑la̱ nga 'ñó tse kjo̱hi'in 'jiìkó kjo̱jti‑la̱ Nainá ko̱ kjo̱jti‑la̱ jè Forrè. ¿Yá ra ko̱ma ki̱chíkjoa̱‑la̱?
66007001	'Kia̱ nga ijye kjomà kjoa̱ kìi̱, ijòn ìkja̱li̱ kíjtsee̱ ra i̱jncha kixi̱ ya̱ nga ijòn nga chrja̱ngi̱‑la̱ i̱sà'nde ra i̱nchibíchjà-ikon‑la̱ tjo̱ mé‑ni nga mì ti̱ kata'ba‑ni ya̱ a̱sòn i̱sà'nde ko̱ ya̱ a̱jin ndáchikon nga ti̱'koa̱á ni̱jngo yá katasíjtiya‑la̱.
66007002	Ti̱'koa̱ kíjtseé ìjngo‑isa ìkja̱li̱ ra ya̱ tínchrabá‑ni ya̱ ñánda̱ nga bitjokátji‑ni tsá'bí ra 'ya jngo ki̱cha̱ ra 'tse̱ Nainá ra tíjnakon ra ma si'ta chi̱ba̱‑ni chi̱'nda‑la̱; 'ñó kiìchja̱‑la̱ jñà ìkja̱li̱ ra ijòn ma‑ni ra ijye itjábé‑la̱ nga'ñó nga tsjá'chin‑la̱ jè i̱sà'nde ko̱ jè ndáchikon,
66007003	kitsò‑la̱: ―Kì tà chjàn kó nìko̱o jè i̱sà'nde ko̱ jè ndáchikon ko̱ jñà yá, 'kia̱ nga ti̱kje si'ta chi̱ba̱ ya̱ tátjen‑la̱ jñà ra chi̱'nda‑la̱ Nainá ma.
66007004	Kí'nchré‑la̱ kótjín ma‑ni jñà ra isi'ta chi̱ba̱: jngo sindo̱ ko̱ ichán ijòn jmi ma‑ni, ta nga'tsì ra tje̱‑la̱ xi̱ta̱ Israel.
66007005	Jñà nga'tsì tje̱‑la̱ xi̱ta̱ kìi̱ ra isi'ta chi̱ba̱: ra tje̱‑la̱ Judá, tejò jmi ma‑ni; ra tje̱‑la̱ Rubén, tejò jmi ma‑ni; ti̱'koa̱á tejò jmi ma‑ni ra tje̱‑la̱ Gad;
66007006	ra tje̱‑la̱ Aser, tejò jmi ma‑ni; ra tje̱‑la̱ Neftalí, ti̱'koa̱á tejò jmi ma‑ni; ko̱ ra tje̱‑la̱ Manasés, tejò jmi ma‑ni;
66007007	ra tje̱‑la̱ Simeón, tejò jmi ma‑ni; ti̱'koa̱á ra tje̱‑la̱ Leví, tejò jmi ma‑ni; ko̱ ra tje̱‑la̱ Isacar, tejò jmi ma‑ni;
66007008	ra ti̱'koa̱á tje̱‑la̱ Zabulón, tejò jmi ma‑ni; ko̱ ra tje̱‑la̱ José, tejò jmi ma‑ni; ko̱ ti̱'koa̱á tejò jmi ma‑ni ra tje̱‑la̱ Benjamín. [Sabà isi'ta chi̱ba̱á nga'tsì jñà xi̱ta̱ kìi̱.]
66007009	Ra ijye kjomà jñà kjoa̱ kìi̱, 'kia̱ nga ískotsíjee̱n, kjín jchán ma‑ni xi̱ta̱ kíjtsee̱ ra ni̱yá ma maxki̱ya‑la̱. Ya̱á títsa̱jna xi̱ta̱ ra ya̱ inchrabàjin‑ni nga'tsì nangi ra tjín ya̱ i̱sà'nde; ko̱ nga'tsì tje̱‑la̱ xi̱ta̱ ra tjín ya̱ i̱sà'nde; ko̱ títsa̱jnaá xi̱ta̱ ra chja̱ nga'tsì 'én ra tjín, ko̱ xi̱ta̱ ra ya̱ inchrabà‑ni nga'tsì na̱xi̱ndá ra tjín. Jñà xi̱ta̱ kìi̱, ya̱á i̱ncha kixi̱ ya̱ ngixko̱n ra tíjnasòn íxile̱ nga tíbatéxoma ko̱ ya̱ ngixko̱n Forrè. Saba nikje chrobaá kjòn ra kjiya, ko̱ xka̱jén kjiya tsja.
66007010	Nga'tsì jñà xi̱ta̱ kìi̱ 'ñó i̱nchichja̱ nga tsò: Jè Na̱'ín‑ná ra Nainá ra tíjnasòn íxile̱ nga tíbatéxoma ko̱ jè Forrè, kjomà‑la̱ tsachrjekàjin‑ná kjo̱hi'in.
66007011	Nga'tsì jñà ìkja̱li̱, ya̱á i̱ncha kixi̱ ya̱ a̱ndi‑la̱ ñánda̱ tíjna ra tíjnasòn íxile̱ nga tíbatéxoma ko̱ ya̱ ñánda̱ títsa̱jna jñà xi̱ta̱ jchínga ra kahíjòn ma‑ni, ko̱ jñà ra ijòn ma‑ni ra títsa̱jnakon. Tsincha-niña‑ní nga tsinchaxkó'nchi'ta a̱'ta nangi nga kijtsexkón jè Nainá,
66007012	nga kitsò: Ko̱'sín katama. Jè ra Nainá, 'nga katijna, jè jeya katijna, nga̱ jè sabá ra tjín‑la̱ kjoa̱chji̱ne̱ ko̱ ta jé ra ko̱'sín katatsò‑la̱ xi̱ta̱: “Tse kjo̱nda kata'se‑li”, ko̱ jè kata'yaxkón nga jè sabà ra tjín‑la̱ kjo̱téxoma ko̱ ra tjín‑la̱ nga'ñó. Ko̱'sín katama skanda ta mé ni̱chjin‑nioo̱.
66007013	'Kia̱á kiìchja̱ jngo jñà xi̱ta̱ jchínga, kitsò‑na: ―Jñà xi̱ta̱ ra nikje chroba kjiya, ¿yá xi̱ta̱‑ni, ko̱ ñánda̱ ka'fi‑ni?
66007014	Ko̱ 'a̱n, kíxiín‑la̱: ―Ji̱í‑ní ra 'yi na̱'ìn. Ko̱ jè kitsò‑na: ―Jñá‑ní xi̱ta̱ kìi̱ ra ya̱ tsatojin kjo̱hi'in jñà ni̱chjin 'kia̱ nga 'ñó tse kjo̱hi'in ki'se, ra ko̱ jní‑la̱ Forrè isìtsje‑ni nikje‑la̱ nga kjochroba‑ni.
66007015	Kií ko̱'sín ya̱ títsa̱jna‑ni ya̱ ngixko̱n jè ra tíjnasòn íxile̱ nga tíbatéxoma nga ni̱chjin ko̱ ni̱tje̱n i̱nchisísin‑la̱ ya̱ a̱ya i̱ngo̱‑la̱. Ko̱ jè ra tíjnasòn íxile̱, ya̱á kíjnajin masen ki'ta‑la̱ nga si̱ìkinda̱.
66007016	Mì kì ti̱ kjinchrá si̱ìkjiín‑ni, mì ti̱ kì ko̱xándá‑la̱, ko̱ mì kì ti̱ bato tsjè ko̱ma‑la̱ ndabá‑la̱ tsá'bí ko̱ mì kì ti̱ chján‑la̱ ndabá.
66007017	Nga̱ jé Forrè ra tíjna ya̱ masen‑la̱ ya̱ ñánda̱ tíjna jè ra tíjnasòn íxile̱ nga tíbatéxoma, jé si̱ìkinda̱ koni 'sín makìnda̱ jñà forrè ko̱ jé skén‑la̱ ndi̱yá nga ki̱ko̱ ñánda̱ nga títjo nandá ra tíjnakon. Ko̱ jé Nainá si̱ìxìjno‑ni nga'tsì ndáxko̱n jñà xi̱ta̱ kìi̱.
66008001	'Kia̱ nga jè Forrè tsjahíxìn jè chi̱ba̱ ra ma‑ni ito ñánda̱ nga tjíchjá'ñó xa̱jo̱n ra kjixkóya, maseén‑la hora jñá ki'se ya̱ ján ngajmi.
66008002	A̱kjòn kíjtsee̱ jñà ìkja̱li̱ ra ito ma‑ni ra i̱ncha kixi̱ ya̱ ngixko̱n Nainá nga jngó jngó chrjoo̱ ki'tsì‑la̱.
66008003	'Kia̱á 'ji ìjngo‑isa ìkja̱li̱ ra 'ya jngo ki̱cha̱ sinè jè ra ya̱ tìya chrjongó nainá; tsasijna kixi̱ ya̱ a̱'ta ímixa̱ tsje ya̱ ñánda̱ nga tì jè chrjongó nainá; ki'tsì‑isa‑la̱ mé‑ni ya̱ si̱ìjngoko̱‑ni jñà kjo̱bitsa'ba‑la̱ jñà xi̱ta̱‑la̱ Nainá; ya̱á tsaká ya̱ a̱sòn ímixa̱ tsje ra ngi ki̱cha̱ sinè ra tíjna ya̱ ngixko̱n jè ra tíjnasòn íxile̱ nga tíbatéxoma.
66008004	Jè ni̱'ndi̱‑la̱ chrjongó nainá, ya̱á tjíjngoko̱, ko̱ jñà kjo̱bitsa'ba‑la̱ jñà xi̱ta̱‑la̱ Nainá nga kijìmijìn koni 'sín nga tsá'ya jè ìkja̱li̱ nga ijchò skanda ñánda̱ nga tíjna jè Nainá.
66008005	Jè ìkja̱li̱, a̱kjòn 'kia̱á iskábé jè ki̱cha̱ ra tìya chrjongó nainá; tsinchá‑isa xó'bí ra títì nga tjísòn ya̱ ímixa̱ tsje; a̱kjòn ya̱á isìkàtje̱n ya̱ a̱sòn i̱sà'nde, ko̱ 'ñó kitsin 'cho̱n, ko̱ ina'yá‑la̱ jta̱, ko̱ 'ñó jate ko̱ ti̱'koa̱á 'tsa chón.
66008006	Jñà ìkja̱li̱ ra ito ma‑nioo̱ ra ito chrjoo̱ tjíma'ya; tsikitsa̱jna nda‑ní nga si̱ìkji'ndá chrjoo̱‑la̱.
66008007	Jè ìkja̱li̱ ra síjna ítjòn, isikji'ndá jè chrjoo̱‑la̱; ko̱ a̱kjòn 'kia̱á inikasén ya̱ a̱'ta nangi jtsí na̱jo̱ ko̱ ni'í ra tjíkójin jní. Nga jàn‑ya i̱sà'nde, jngo‑yá kitì; ko̱ ti̱'koa̱á ta nga'tsì jñà yá ra tjín, jè ra jàn‑ya, jngo‑ya kitì‑te; ko̱ kitì ijye‑ní nga'tsì xka̱ ijñá.
66008008	Jè ìkja̱li̱ ra ma‑ni jò isikji'ndá jè chrjoo̱‑la̱; ko̱ 'kia̱á inìkàtje̱n‑jin ya̱ ndáchikon jngo ra ko̱'sín 'ki koni jngo nindo ra 'ñó je 'ki ra títì jnga̱ jnga̱. Ko̱ jè ra jàn‑ya 'ka̱ tjín‑ni jè ndáchikon, jngo‑yá, ngi jní kjomà.
66008009	Jñà cho̱ ra tjín ya̱ a̱jin ndáchikon, jè ra jàn‑ya ta nga'tsì cho̱, jngo‑yá 'ken. Ko̱ ti̱'koa̱á jè ra jàn‑ya ta nga'tsì chitso ra tjín ya̱ a̱jin ndáchikon, jè ra jngo‑yá, ngi kinìkitsón‑ña‑ní.
66008010	Jè ìkja̱li̱ ra ma‑ni jàn isikji'ndá jè chrjoo̱‑la̱, ko̱ jngo nitse ra 'ñó je 'ki iskàtje̱n‑ngi‑ni ya̱ ján ngajmi ra ko̱'sín 'ki koni jngo ni'í ra títì jnga̱ jnga̱; ko̱ jè nitse ra̱kìi̱, jè ra jàn‑ya ta nga'tsì xa̱ngá nandá, ya̱á iskàtje̱n‑jin jè ra jngoyá xa̱ngá ko̱ nga'tsì i̱'nde ñánda̱ nga títjo nandá.
66008011	Jè 'í‑la̱ nitse ra̱kìi̱: xka̱ tsja 'mì, jè ra jàn‑ya ma‑ni ta nga'tsì nandá, jngo‑yá kjotsja; ko̱ kjín jchán xi̱ta̱ 'ken ta nga̱tjì‑la̱ nga kjotsja nandá.
66008012	Jè ìkja̱li̱ ra ma‑ni ijòn, isikji'ndá jè chrjoo̱‑la̱, a̱kjòn jè ra jàn‑ya, koni 'sín 'ki jè tsá'bí, jngo‑yá itsi'on; ko̱ jè sá, 'koa̱á ti̱'sín kjomà; ko̱ jñà nitse, 'koa̱á ti̱'sín kjomà‑te; a̱kjòn kjòjñò jngo‑yá jè tsá'bí ko̱ jè sá ko̱ jñà nitse; ko̱ jè ni̱chjin 'kia̱ nga jàn‑ya tjín‑ni, jngo‑yá kjòjñò, ko̱ 'koa̱á ti̱'sín kjomà 'kia̱ nga ni̱tje̱n.
66008013	'Kia̱á ískotsíjee̱n, kí'nchrè jngo‑la̱ xija̱ nga itjotjén ya̱ masen‑la̱ a̱jin i̱sén. Ko̱ 'ñó kiìchja̱ nga kitsò: ―¡I̱ma̱‑ró‑ni, i̱ma̱‑ró‑ni, i̱ma̱‑ró‑ni jñà xi̱ta̱ ra tjín ya̱ a̱'ta nangi; batoó 'ñó ton ko̱ma'tin 'kia̱ nga si̱ìkji'ndá chrjoo̱‑la̱ jñà ìkja̱li̱ ra ngi jàn chija‑isa!
66009001	Jè ìkja̱li̱ ra ma‑ni 'òn isikji'ndá jè chrjoo̱‑la̱, ko̱ kíjtseé jngoo̱ nitse ra ya̱ inchrabà‑ni ya̱ ján ngajmi nga iskàtje̱n‑ngi ya̱ a̱'ta nangi, ko̱ jè kjonga̱tsja yabi̱ ra 'tse̱ nga̱jo̱ na̱tja̱n.
66009002	A̱kjòn iskí'xa̱ jè nga̱jo̱ na̱tja̱n; ko̱ ni̱'ndi̱í itjo koni tsa jngo nga̱já ra 'ñó je 'ki; ko̱ jè ni̱'ndi̱ ra itjo, jahajton‑jñó‑la̱ jè tsá'bí ya̱ a̱jin i̱sén.
66009003	Ya̱ a̱jin ni̱'ndi̱, ya̱á itjojin likò ra 'ñó i'i kjòn ra tsangasòn ya̱ a̱'ta nangi; ko̱ ki'tsí‑la̱ nga'ñó nga ma 'ke̱e na'yá‑la̱ koni 'sín 'bé na'yá‑la̱ jñà cho̱ na'yá toxòli̱ ra tjín ya̱ a̱'ta nangi.
66009004	'Koa̱á 'sín ki'tsì‑la̱ kjo̱hixi̱ nga mì kì jñà tsjá 'chin‑la̱ jñà ndi̱jyi̱ ra tjín ya̱ i̱sà'nde, ko̱ ni̱jñà xka̱ ijñá ko̱ ni̱jngo yá; nga ta jñá katatsjá 'chin‑la̱ jñà xi̱ta̱ ra mì kì tjí'ta chi̱ba̱‑la̱ Nainá ya̱ tótjen‑la̱.
66009005	Mì kì ki'tsì'nde‑la̱ nga katasí'ken jñà xi̱ta̱; ta jé‑ní nga 'òn sá katatsjá‑la̱ kjo̱hi'in; ko̱ jè kjo̱hi'in ra tsjá‑la̱ xi̱ta̱, 'koa̱á 'sín ma koni 'sín ma 'kia̱ nga 'bé‑ná cho̱ na'yá toxòli̱.
66009006	Jñà ni̱chjin kiòo̱, jñà xi̱ta̱ koa̱àtsji‑ní kó'sín nga si̱ì'ken ijo‑la̱, tanga mì kì sa̱kò‑la̱ kó'sín nga ma ki̱yá; ko̱ mején‑la̱ nga ki̱yá, tanga mì kì ki̱yá‑jin.
66009007	Jñà likò kìi̱, 'koa̱á 'sín kjòn koni 'sín kjòn jñà kabàyo̱ ra ijye títsa̱jnanda nga ki̱ji̱ kjo̱jchán. Ya̱ a̱sòn sko̱, tjí'a jngo‑la̱ ra koni kjòn corona ra 'tse̱ ki̱cha̱ sinè; ko̱ i̱sén‑la̱, 'koa̱á 'sín kjòn koni kjòn i̱sén‑la̱ xi̱ta̱.
66009008	Jñà tsja̱‑sko̱, 'koa̱á 'sín kjòn koni 'sín kjòn jñà tsja̱‑sko̱ íchjín; ko̱ jñà ni̱'ño̱, 'koa̱á 'sín kjòn koni tsa ni̱'ño̱ xa.
66009009	Jñà xo̱tjo̱ba̱ inìma̱‑la̱, 'koa̱á 'sín kjòn koni kjòn jñà ki̱cha̱ ra faya jñà xi̱ta̱ ra fì kjo̱jchán; jñà na̱jngá‑la̱, 'koa̱á 'sín na'yá‑la̱ nga fane koni tsa 'ñó kjín ma‑ni ki̱cha̱ na̱xítji ra kabàyo̱ tjí'ndo̱fe‑la̱ nga i̱nchimahachikon nga i̱nchifì kjo̱jchán.
66009010	Tjín ndi'tsin koni tsa cho̱ na'yá toxòli̱; ko̱ tjín‑la̱ na'yá; ko̱ jñà ndi'tsin tjín‑la̱ nga'ñó nga ma 'òn sá si̱ìki'on xi̱ta̱.
66009011	Jè ra tíjna ítjòn‑la̱ jñà likò, jè ìkja̱li̱‑la̱ ra 'tse̱ na̱tja̱n; jè 'í‑la̱ ìkja̱li̱ ra̱kìi̱ nga 'én hebreo, Abadón 'mì, ko̱ ra 'én griego, Apolión 'mì, [jè 'én ra tsò‑ni: Jè ra ma‑la̱ síkitsón‑ña].
66009012	Ijyeé tsato jè kjo̱hi'in ra tíjna ítjòn jè ra bato 'ñó ton kjomà'tin jñà xi̱ta̱; tanga ingi jò chija‑isa ra 'sa̱ nchrabá.
66009013	Jè ìkja̱li̱ ra ma‑ni jon isikji'ndá jè chrjo‑la̱, ko̱ kí'nchré jngo‑la̱ jta̱ ra ya̱ inchrabà‑ni ya̱ nga ijòn nchra̱já ra tjín‑la̱ ímixa̱ tsje ra ngi ki̱cha̱ sinè ra ya̱ síjna ya̱ ngixko̱n Nainá,
66009014	jè jta̱ ra kitsò‑la̱ ìkja̱li̱ ra ma‑ni jon ra tsá'ya chrjoo̱: ―Chjíjnda̱'ñó‑ni jñà ìkja̱li̱ ra ijòn ma‑ni ra tjí'tá'ñó ya̱ chraña‑la̱ ndáje̱ ra 'mì Éufrates.
66009015	Ko̱ itjájnda̱'ñó‑ni jñà ìkja̱li̱ ra ijòn ma‑ni ra ijye ko̱'sín títsa̱jnanda nga jè hora, ko̱ jè ni̱chjin, ko̱ jè sá, ko̱ jè nó, nga jè ra jàn‑ya ta nga'tsì xi̱ta̱ ra tjín, jngo‑yá si̱ì'ken.
66009016	'A̱n kí'nchrè‑la̱ kótjín ma‑ni jñà chíchàn ra kabàyo̱ títsa̱jnakjá‑la̱; jò sindo̱ millón ma‑ni.
66009017	'Koa̱á 'sín tsatsíjen‑na jñà kabàyo̱ ko̱ jñà xi̱ta̱ ra títsa̱jnakjá‑la̱ nga ki̱cha̱ tája kjijtsa ya̱ a̱sòn inìma̱‑la̱ ra inì tsijen koni ni'í, ko̱ ra chji̱'ndi̱ tsijen koni jngo na̱jo̱ ra 'mì zafiro, ko̱ ra sinè tsijen koni jè chijo ra 'mì asùfre̱. Jñà sko̱ kabàyo̱, 'koa̱á 'sín kjòn koni 'sín kjòn sko̱ xa, ko̱ ya̱ tsa'ba, ni'í bitjo, ko̱ ni̱'ndi̱, ko̱ asùfre̱.
66009018	Ta nga̱tjì‑la̱ jñà nga jàn kjo̱hi'in kìi̱, jè ra jàn‑ya ta nga'tsì xi̱ta̱ ra tjín, jngo‑yá 'ken. Jé ni'í ko̱ jè ni̱'ndi̱ ko̱ azufre ra bitjo ya̱ tsa'ba kabàyo̱ isì'ken.
66009019	Jñà kabàyo̱ ya̱á tjí'a nga'ñó‑la̱ ya̱ tsa'ba ko̱ ya̱ a̱tjòn ndi'tsin. Jñà ndi'tsin, 'koa̱á 'sín tjín sko̱ koni 'sín kjòn ye̱; ko̱ jé ma tsjáhi'in‑la̱ xi̱ta̱.
66009020	Jñà xi̱ta̱ ra tsijnengi‑ni ra mì kì 'ken 'kia̱ nga kjomà kjo̱hi'in kìi̱, takó mì kì isíkájno jñà jé‑la̱ ko̱ mì kì kitsjin‑jìn; takó jñá kijtsexkón jñà inìma̱ 'cho‑la̱ ni̱í, ko̱ jñà xkósòn ra nainá tsò‑la̱, koni jñà ra ki̱cha̱ sinè, ko̱ ra ki̱cha̱ chroba, ko̱ ra ki̱cha̱ bronce, ko̱ ra na̱jo̱, ko̱ ra yá, jñà ra mì kì tsijen‑la̱, ko̱ mì kì 'nchré, ko̱ mì kì ma‑la̱ fì.
66009021	Ko̱ jñà xi̱ta̱ kìi̱, mì kì isíkájno‑jìn, ko̱ mì kì kitsjin‑jìn nga ma‑la̱ sí'ken xi̱ta̱, ko̱ mì kì kitsjin‑jìn nga ma‑la̱ 'sín ra kjoa̱tj'ee̱, ko̱ ni̱ mì kì kitsjin‑jìn nga ma‑la̱ 'sín kjoa̱chijngi, ko̱ mì kì kitsjin‑jìn nga ma‑la̱ síchijé.
66010001	Ìjngo ìkja̱li̱ kíjtse‑isa ra tjín‑la̱ nga'ñó ra ya̱ tínchrabájen‑ni ya̱ ngajmi nga tjìkótjìjno síjnajin ifi; ya̱ sko̱, jngo 'ya̱ síjnasòn; jè i̱sén‑la̱, 'koa̱á 'ki koni jè tsá'bí, ko̱ jñà ndsa̱ko̱, 'koa̱á kjòn koni tsa ni'í ra i̱ncha kixi̱ nga i̱nchitì.
66010002	Jngo xa̱jo̱n ra i̱tsé 'ki tsá'ya ra kjijna tsijen; ko̱ jè ndsa̱ko̱ kixi̱, ya̱á tsasíjnajin ya̱ a̱jin ndáchikon ko̱ jè ndsa̱ko̱ ngaskoán, ya̱á tsasíjna ya̱ a̱sòn nangi.
66010003	Ko̱ 'ñó jchán kiìchja̱; 'koa̱á 'sín kitsò koni 'sín tsò jè xa 'kia̱ nga kjindáya. 'Kia̱ nga ijye kiìchja̱, itoó 'cho̱n ina'yá jta‑la̱.
66010004	'Kia̱ nga ijye kí'nchrè jta̱‑la̱ 'cho̱n ra ito ina'yá‑la̱ nga kiìchja̱, tjín‑ni nga xa̱jo̱ón ki'tàa̱; tanga kí'nchrè jngo‑la̱ jta̱ ra ngajmi inchrabà‑ni ra kitsò‑na: ―Ta ji̱ katasijin‑li jñà 'én ra kàchja̱ jñà 'cho̱n ra ito ma‑nioo̱; kì tà chjàn xa̱jo̱n bi'tì.
66010005	Jè ìkja̱li̱ ra kíjtsee̱ ra ya̱ síjnasòn ya̱ ndáchikon ko̱ ya̱ a̱sòn nangi, iskimítje̱én jè tsja kixi̱ ya̱ ján ngajmi,
66010006	ko̱ 'koa̱á 'sín kitsjá kixi̱ 'én‑la̱ a̱'ta 'tse̱ Nainá ra tíjnakon skanda ta mé ni̱chjin‑nioo̱, jè ra tsikínda jè ngajmi ko̱ jè nangi ko̱ jè ndáchikon ko̱ nga'tsì tsajmì ra tjín ya̱ ngajmi, ya̱ a̱'ta nangi, ko̱ ya̱ ndáchikon; 'koa̱á 'sín kitsò: ―Mì ti̱ kì 'se̱‑isa‑ni ni̱chjin, nga mì ti̱ kì sko̱óña kjoa̱‑ni.
66010007	Nga jè ni̱chjin 'kia̱ nga ki̱ì'tsia̱ jè ìkja̱li̱ ra ma‑ni ito nga si̱ìkjindáya jè chrjoo̱‑la̱, 'kia̱á ki̱tjasòn jè kjoa̱ ra tjí'ma‑la̱ Nainá koni 'sín ijye kitsò jñà xi̱ta̱ chi̱'nda‑la̱ ra kiìchja̱ ngajo‑la̱.
66010008	Jè jta̱ ra a̱sa kí'nchrè‑la̱ nga 'sa̱ ítjòn ra ngajmi inchrabà‑ni, india kiìchja̱‑isa‑na nga kitsò‑na: ―'Tin, ko̱ chjíbí jè xa̱jo̱n i̱tsé ra kjijna tsijen ra kjiya tsja jè ìkja̱li̱ ra síjna kixi̱ ya̱ a̱sòn ndáchikon ko̱ ya̱ a̱sòn nangi.
66010009	Kiì káse̱n'ta‑la̱ 'a̱n jè ìkja̱li̱ ko̱ a̱kjòn kíxin‑la̱: ―'Ti̱‑ná jè xa̱jo̱n i̱tsé ra tja'chí. Ko̱ jè ìkja̱li̱ kitsó‑na: ―Chjíbí ko̱ chji̱ni̱i; ya̱ a̱'a ndsa̱'bì, ixií ka̱ma‑li koni tsa tsjén; tanga ya̱ a̱ya i̱ndsi̱'bì, tsjayaá ko̱ma.
66010010	Ískábé‑náa̱ jè xa̱jo̱n i̱tsé ra tsá'ya jè ìkja̱li̱; 'kia̱ nga ijye ískíne̱, ixi'á ki'sìn ya̱ ndsa̱'baa̱ koni tsa tsjén, tanga ya̱ a̱ya i̱ndsi̱'bà tsjayaá kjomà.
66010011	'Kia̱á ki'mì-isa‑na: ―Machjeén‑ní nga india ki̱nákjoa̱ nga̱jo̱‑la̱ Nainá nga kó'sín ko̱ma'tin jñà xi̱ta̱ ra kjìn na̱xi̱ndá nchrabá‑ni ko̱ ra kjìn nangi chja̱‑ni ko̱ ra kjìn sko̱ya tjín‑ni 'én ra chja̱, ko̱ kó'sín ko̱ma'tin ra xi̱ta̱xá títjòn títsa̱jna.
66011001	'Kia̱á ki'tsì jngo‑na yá ra ma machi̱ba̱‑ni ra koni 'ki ndi̱jyi 'ki, ko̱ ki'mì‑na: ―Ti̱sítji̱in ko̱ ti̱chi̱bi̱i jè i̱ngo̱ ítjòn‑la̱ Nainá ko̱ jè ímixa̱ tsje‑la̱ ko̱ tìxki̱yi kótjín ma‑ni jñà ra ya̱ bexkón Nainá.
66011002	Tanga kì tà chjàn nìchi̱bi̱i jè ndi̱tsin‑la̱ i̱ngo̱. Jè i̱'nde ra̱kìi̱, jñá itjábé‑la̱ jñà ra taxki̱ xi̱ta̱ ra mì tsa xi̱ta̱ judío. Ko̱ jñà xi̱ta̱ kìi̱, ichán‑jò sá ko̱tèxomasòn jè na̱xi̱ndá Jerusalén ra i̱'nde tsje‑la̱ Nainá.
66011003	Ko̱ sikásén‑náa̱ jñà xi̱ta̱‑na̱ ra jò ma‑ni ra tsjá 'én ra a̱'ta tsa̱'a̱n nga jngo jmi ko̱ jò sindo̱ ko̱ jàn‑kan ni̱chjin ki̱chja̱ya; ko̱ jñà nikje ra kjóya, nikje naxá kjòn [mé‑ni ko̱kòn chi̱ya‑ni jè kjo̱ba ra 'se̱].
66011004	Jñà ngajò xi̱ta̱ ra tsjá 'én, jñá‑ní ngajò yá olivo ko̱ ngajò ki̱cha̱ candelero ra i̱ncha kixi̱ ya̱ ngixko̱n Nainá ra batéxoma‑la̱ i̱sà'nde.
66011005	Tsa yá ra mejèn‑la̱ nga si̱ìki'on jñà xi̱ta̱ kìi̱, ni'í bachrje tsa'ba ra jngó‑kjá india kjón baká jñà xi̱ta̱ kondra̱‑la̱, ko̱ 'koa̱á 'sín ki̱yá ni̱'sín ta yá ra mejèn‑la̱ si̱ìki'on.
66011006	Jñà xi̱ta̱ kìi̱, tjín‑la̱ nga'ñó nga ma ki̱ìchjà‑la̱ jè ngajmi mé‑ni nga mì ti̱ kì 'koa̱‑ni jtsí jñà ni̱chjin 'kia̱ nga ki̱chja̱ya; ti̱'koa̱á tjín‑la̱ nga'ñó a̱'ta 'tse̱ nandá nga ma‑la̱ jní 'si̱in; ko̱ tjín‑la̱ nga'ñó nga kjìn sko̱ya kjo̱hi'in tsjá‑la̱ jñà xi̱ta̱ i̱sà'nde; ko̱maá‑la̱ ko̱'sín 'si̱in ni̱'sín ta kótjín 'ka̱ mejèn‑la̱.
66011007	Ko̱ jñà xi̱ta̱ kìi̱, 'kia̱ nga ijye tsjá 'én‑la̱, jè cho̱ ra 'ñó 'cho 'kioo̱ ra ya̱ tíbitjomijìn‑ni ya̱ nga̱jo̱ na̱tja̱n, ska̱jànko̱‑ní ko̱ si̱ìkijne‑la̱, ko̱ ki̱yá ngajò xi̱ta̱ kìi̱.
66011008	Jñà ijo‑la̱ xi̱ta̱ kìi̱, ya̱á si̱hijyo masen ya̱ ndi̱tsi̱n‑la̱ jè na̱xi̱ndá‑tjòn ya̱ ñánda̱ nga kisi'ta krò jè Na̱'ín‑ná; jè 'í‑la̱ na̱xi̱ndá‑tjòn ra̱kìi̱, 'koa̱á 'sín ngoya‑la̱ koni tsa jè Sodoma ko̱ jè Egipto.
66011009	Ko̱ jñà xi̱ta̱‑la̱ na̱xi̱ndá ra tjín i̱sà'nde, ko̱ nga'tsì tje̱‑la̱ xi̱ta̱ ra tjín, ko̱ xi̱ta̱ ra chja̱ nga'tsì 'én ra tjín, ko̱ xi̱ta̱ ra ya̱ i̱'nde‑la̱ nga'tsì nangi ra tjín i̱sà'nde, jàn ni̱chjin masen ta sko̱òtsíjen‑jnó jñà ijo‑la̱ mi'ken; ko̱ mì kì tsjá'nde nga si̱i'nde.
66011010	Jñà xi̱ta̱ ra tjín ya̱ i̱sà'nde, 'ñó je 'sí ki̱ìjna, nga̱ ijyeé 'ken jñà xi̱ta̱ kìi̱; skanda si̱ìkasén kañá‑la̱ tsajmì jñà xákjén; kií ko̱'sín 'si̱n‑ni nga̱ tse kjo̱hi'in isìkjiín jñà xi̱ta̱ i̱sà'nde a̱'ta 'tse̱ xi̱ta̱ kìi̱ ra kiìchja̱ ngajo‑la̱ Nainá.
66011011	'Kia̱ nga ijye tsato ra jàn ni̱chjin masen, jè Nainá isíkítsa̱jnakon india‑ni inìma̱‑la̱ nga jaáya‑ila̱, a̱kjòn tsincha kixi̱ india‑ni; nga'tsì xi̱ta̱ ra kijtse 'ñó kitsakjòn.
66011012	Ngajò jñà xi̱ta̱ kìi̱, kií'nchré jngo‑la̱ jta̱ ra 'ñó kiìchja̱ ra ya̱ ngajmi inchrabà‑ni ra kitsò‑la̱: ―Nchrabámijiòn ya̱ i̱jndíi̱. A̱kjòn kijìmijìn ya̱ a̱jin ifi ya̱ ján ngajmi, ko̱ kijtse‑ní nga'tsì jñà ra xi̱ta̱ kondra̱‑la̱ ma.
66011013	Ti̱'kia̱á‑ni 'ji jngo chón ra 'ñó jchán 'tsa; jè ra te‑ya ma‑ni kóho'ki na̱xi̱ndá, jngo‑yá ixojen; ko̱ ito jmi xi̱ta̱ 'ken ra ta jè kjoa̱ 'tse̱ chón; ko̱ jñà xi̱ta̱ ra tsangì‑ni, taxki̱ 'ñó itsakjòn, a̱kjòn kiìchja̱'ta‑la̱ Nainá ra tíjna ngajmi nga jeya isíkíjna.
66011014	Ijyeé tsato jè kjo̱hi'in ra ma‑ni jò, jè ra bato 'ñó ton kjomà'tin jñà xi̱ta̱; tanga ijyeé nchrabá ndi̱to̱n jè ra ma‑ni jàn.
66011015	Jè ìkja̱li̱ ra ma‑ni ito isikji'ndá jè chrjoo̱‑la̱ ko̱ kjín jchán jta̱ ina'yá‑la̱ ya̱ ngajmi ra 'ñó kiìchja̱ nga kitsò: Jñà kjo̱téxoma ra tjín ya̱ i̱sà'nde ijyeé 'tse̱é jè Na̱'ín‑ná ra batéxoma‑ná ko̱ jè Cristo ra jè isìkasén; ko̱ jè ko̱tèxoma skanda ta mé ni̱chjin‑nioo̱.
66011016	Jñà xi̱ta̱ jchínga ra kahíjòn ma‑ni ra ya̱ títsa̱nè íxile̱ ya̱ ngixko̱n Nainá, tsikitsa̱jna-niña‑ní nga tsinchaxkó'nchi nga kijtsexkón Nainá,
66011017	kitsò: 'Koa̱á 'sín 'mì‑laji̱n Na̱'ìn ra Nainá 'mì‑li nga tse kjo̱nda kata'se‑li, nga ta ji̱ ta̱ jngo‑ní ra bato tse nga'ñó tjín‑li; ji̱ ra tijni skanda 'ndi̱ 'ndi̱ ko̱ ra tijna‑ni skanda kjo'tsia̱, [ko̱ ji̱ ra 'sa̱ kjí'i̱ india‑ni]; nga̱ ijyeé kachjíbí jè nga'ñó ra tjín‑li; ko̱ ijyeé kabi'tsi̱i nga ji̱ ko̱te̱xomi.
66011018	Nga'tsì jñà ra taxki̱ xi̱ta̱ ra mì tsa xi̱ta̱ judío, ijyeé kjojti‑la̱; tanga ijyeé ijchó ni̱chjin‑la̱ nga 'jíi̱ki̱i jè kjo̱jti‑li nga 'ki̱i kjo̱hi'in, ko̱ jè ni̱chjin nga kíndajín‑la̱ jñà xi̱ta̱ ra ijye 'ken, ko̱ jè ni̱chjin nga 'ki̱‑la̱ jè kjo̱tjò ra bakèn‑la̱ jñà xi̱ta̱ chi̱'nda‑li ra kiìchja̱ ngajo‑li ko̱ jñà ra xi̱ta̱‑la̱ Nainá ko̱ nga'tsì jñà ra bexkón‑li, nga'tsì ra i̱tsíñá kjòn ko̱ nga'tsì jñà ra jchínga kjòn; ko̱ jè ni̱chjin nga si̱kjehesìn jñà xi̱ta̱ ra ma‑la̱ síkjehesòn xi̱ta̱ i̱sà'nde.
66011019	Ko̱ itjá'xa̱á jè i̱'nde tsje‑la̱ Nainá ra tíjna ya̱ ján ngajmi; ya̱ a̱ya i̱'nde tsje‑la̱ tsatsíjen‑ni jè kàxa̱ ra tsikíndajín‑ni kjoa̱ jè Nainá ko̱ jñà xi̱ta̱; a̱kjòn 'ñó jate ni'í 'cho̱n, ko̱ kjín jta̱ ina'yá‑la̱, ko̱ 'ñó kitsin 'cho̱n, ko̱ 'tsa chón ti̱'koa̱á 'tsa jtsí na̱jo̱ ra 'ñó tsiña kjòn.
66012001	Ya̱ ján ngajmi jngo kjo̱xkón tsatsíjen; jngo chjo̱ón tsatsíjen ra tjìkótjìjno tsá'bí koni tsa tjìkótjìjno jngo nikje ko̱ jè sá ya̱á tíjnangi ya̱ ndsa̱ko̱ ko̱ jngo corona tjí'a sko̱ ra tejò nitse tjí'ta‑la̱.
66012002	Jè chjo̱ón ra̱kìi̱, i'ndí tjíhi'ma‑la̱; ko̱ 'ñó jchán tíkjindáyako̱ i̱ndsi̱'ba̱ nga títsin i'ndí‑la̱ ko̱ tseé kjo̱hi'in tísíkjiín.
66012003	Ya̱ ján ngajmi, ìjngo kjo̱xkón tsatsíjen‑isa: jngo ye̱ ra 'ñó je 'ki tsatsíjen ra inì 'ki, ko̱ ito ma‑ni sko̱; ko̱ te ma‑ni jñà nchra̱já‑la̱, ko̱ jngó jngó corona ra i̱tsíñá kjòn tjí'a nga jngó jngó sko̱.
66012004	Jè ndi'tsin ye̱, jngo jtín nitse tsikí'ndo̱fe jè ra jàn jtín ta nga'tsì jñà nitse ra tjín ya̱ ján ngajmi; a̱kjòn ya̱á tsikítsajo ya̱ a̱'ta nangi. Jè ye̱ ya̱á tsasijna'tà‑la̱ jè chjo̱ón ra mejèn jtsín i'ndí‑la̱, mé‑ni nga jè ski̱ne̱‑ni jè i'ndí‑la̱ chjo̱ón 'kia̱ nga ijye jtsín.
66012005	Jè chjo̱ón, jngo i'ndí 'xi̱n kitsin‑la̱ ra ko̱'sín ko̱tèxoma‑la̱ nga'tsì na̱xi̱ndá ra tjín i̱sà'nde koni jngo xi̱ta̱ ra kjiya tsja jngo ki̱cha̱ ra koni 'ki xka̱hijnchra 'ki nga ki̱ìnè‑la̱ kjo̱hi'in xi̱ta̱ ra mì kì 'nchréhijon‑la̱. Ngi ko̱ó kjo̱hi'in ko̱tèxoma‑la̱ nga'tsì na̱xi̱ndá ra tjín. Tanga ta ndi̱to̱ón itja'án‑la̱ jè i'ndí‑la̱ chjo̱ón ra̱kìi̱; ko̱ ya̱á inikasén ya̱ ján ngajmi ya̱ ñánda̱ nga tíjna jè Nainá nga tíbatéxoma.
66012006	Jè chjo̱ón, tsanga‑ní; ya̱á kijì ya̱ i̱'nde a̱'ta xìn ñánda̱ nangi kixì, ya̱ ñánda̱ nga Nainá ijye tsikíjnanda jngo‑la̱ i̱'nde, mé‑ni nga ya̱ kata'bì‑la̱ tsajmì ra ski̱ne̱ ra jngo jmi ko̱ jò sindo̱ ko̱ jàn‑kan ni̱chjin ya̱ kíjna.
66012007	Ra ijye kjomà a̱skan‑nioo̱, ya̱ ján ngajmi, kjo̱jchán ki'se. Jè ìkja̱li̱ ítjòn ra 'mì Miguel ko̱ jñà ìkja̱li̱‑la̱, iskajàn‑ko̱ò jè ye̱ ra 'ñó je 'kioo̱. Jè ye̱ ra 'ñó je 'kioo̱, ko̱ jñà ìkja̱li̱ ra tjín‑la̱ ra jè, ni̱'sín 'ñó iskajàn‑ko̱ jñà ìkja̱li̱‑la̱ Nainá,
66012008	mì kì ma isikijne‑la̱, ko̱ mì ti̱ kì mé i̱'nde ki'se‑la̱ ya̱ ján ngajmi.
66012009	'Koa̱á 'sín kjomà‑ni nga itjokàjin ya̱ ngajmi jè ye̱ jchá ra 'mì: Xi̱ta̱‑ni̱í, ko̱ ra 'mì: Xi̱ta̱ Kondra̱, ra konda̱cha̱‑la̱ nga'tsì jñà xi̱ta̱ i̱sà'nde. Ya̱á inìkàtje̱n‑ngi ya̱ a̱'ta nangi ko̱ jñà ìkja̱li̱ ra tjín‑la̱.
66012010	Kí'nchré jngo‑la̱ jta̱ ya̱ ján ngajmi ra 'ñó kiìchja̱ nga kitsò: ―'Ndi̱ 'ndi̱, ijyeé ijchó ni̱chjin nga jè Nainá si̱ìkítsa̱hijyondi̱í xi̱ta̱ xàngie̱é, ñánda̱ nga jè Nainá ko̱kòn nga'ñó‑la̱ koni 'sín nga jè batéxoma ko̱ jè kjo̱téxoma ra tjín‑la̱ jè Cristo [ra jè isìkasén]. Nga̱ ijyeé kinìkàtje̱n‑ngi jè ra ko̱ ni̱chjin ko̱ ni̱tje̱n tsakánè‑la̱ 'én ndiso jñà xi̱ta̱ xàngie̱é ya̱ ngixko̱n Nainá.
66012011	Jñà xi̱ta̱ xàngie̱é, ngi ko̱ó nga'ñó ra tjín‑la̱ jè jní ra tsikíxten jè Forrè isikijne‑ila̱, ko̱ ngi ko̱ó jñà 'én ra kitsjà a̱'ta 'tse̱ Nainá, ko̱ mì kì kitsakjòn‑la̱ ni̱'sín kjo̱biya.
66012012	Tsja kata'se‑la̱ jè ngajmi ko̱ jñà ra ya̱ títsa̱jna. Tanga, i̱ma̱‑ró‑no jiòn ra ya̱ titsa̱jna ya̱ a̱'ta nangi ko̱ ya̱ a̱jin ndáchikon nga̱ jè xi̱ta̱‑ni̱í ijye ya̱ ijchòkajen‑nè‑no ko̱ 'ñó jti tjín‑la̱; nga̱ be‑ní nga ta chibaá ni̱chjin kíjna‑isa.
66012013	'Kia̱ nga ijye kíjtsee̱ jè ye̱ ra 'ñó je 'ki nga ijye inìkàtje̱n‑ngi ya̱ a̱'ta nangi, tsahatji̱ngií‑la̱ jè chjo̱ón ra kitsin‑la̱ i'ndí 'xi̱n.
66012014	Tanga jè chjo̱ón, jò na̱jngá‑la̱ xija̱ tsi'kì‑la̱ ra 'ñó i'i kjòn mé‑ni nga kjomà itjotjén‑ni nga tsanga‑la̱ jè ye̱ ra 'ñó je 'kioo̱; ya̱á kijì ya̱ i̱'nde a̱'ta xìn ñánda̱ nga nangi kixì; jàn nó masen ya̱ tsikijna ñánda̱ nga tjínè‑la̱ nga ko̱kinda̱ ko̱ nga 'ki̱‑la̱ tsajmì ra ski̱ne̱.
66012015	Jè ye̱ ra je 'kioo̱, nandá tsachrje tsa'ba, ra ya̱ tsachrjetji̱ngi‑la̱ jè chjo̱ón, mé‑ni nga jè ndáje̱ ra tsachrje tsa'ba ko̱maá i̱ko̱ chrjoba‑ni jè chjo̱ón.
66012016	Tanga jé nangi tsasìko̱ jè chjo̱ón; itjá'xa̱jiín jè nangi, ko̱ ya̱á 'jaha'sen jè ndáje̱ ra tsachrje tsa'ba jè ye̱ ra 'ñó je 'kioo̱.
66012017	'Ñó jti kjomà‑isa‑la̱ jè ye̱ a̱'ta 'tse̱ jè chjo̱ón nga mì kì kjomà isìko̱; a̱kjòn ya̱á kijìtji̱ngi‑la̱ jñà xi̱ta̱ ra ya̱ chja̱‑ni tje̱‑la̱ chjo̱ón ra̱kìi̱ nga kiì kjaán‑ko̱ nga'tsì xi̱ta̱ ra síhitjasòn jñà kjo̱téxoma‑la̱ Nainá ko̱ jñà ra nda tsjá 'én‑la̱ a̱'ta 'tse̱ Cristo.
66012018	Ko̱ jè ye̱ ya̱á tsikijnajin chrjoo̱ ra tjín ya̱ a̱ndi ndáchikon.
66013001	Kíjtse‑náa̱ nga jngo cho̱ ra 'ñó 'cho 'kioo̱ itjomijìn‑jin‑ni ya̱ a̱jin ndáchikon ra ito ma‑ni sko̱ ko̱ te ma‑ni nchra̱já‑la̱ ko̱ jngó jngó corona ra i̱tsíñá kjòn tjí'a nga jngó jngó nchra̱já‑la̱; ko̱ ra jngó jngó sko̱ tjí'ta jngo 'í ra chja̱jno‑la̱ Nainá.
66013002	Jè cho̱ ra 'ñó 'cho 'kioo̱ ra kíjtsee̱, 'koa̱á 'ki koni kjòn jñà xa indò; ko̱ jñà ndsa̱ko̱, 'koa̱á kjòn koni jñà ndsa̱ko̱ cho̱ oso; ko̱ jè tsa'ba, 'koa̱á 'ki koni 'sín kjòn tsa'ba xa; jè nga'ñó‑la̱ jè ye̱ ra 'ñó je 'kioo̱ ko̱ jè i̱'nde‑la̱ ñánda̱ nga tíbatéxoma, ya̱á kisìnga̱tsja jè cho̱ ra 'ñó 'cho 'kioo̱ ra itjojin‑ni ndáchikon. Ko̱ 'ñó tse kjo̱téxoma kitsjà‑la̱.
66013003	'Ñó tse kiti jngo sko̱ jè cho̱ ra 'ñó 'cho 'kioo̱; 'koa̱á 'ki koni tsa ijye ki̱yá; tanga ya̱ sko̱ ñánda̱ nga 'ñó tse kiti‑la̱, kjondaá‑ni. Nga'tsì xi̱ta̱ ra tjín nga tjíjtsa i̱sà'nde ngi ta kjóxkón‑la̱ jè kjoa̱ ra kjomà, ko̱ ya̱á kiì'ta‑la̱ jè cho̱ ra 'ñó 'cho 'kioo̱.
66013004	Nga'tsì xi̱ta̱ kijtsexkón‑ní jè ye̱ ra kitsjà‑la̱ kjo̱téxoma ra tísíchjeén jè cho̱ ra 'ñó 'cho 'kioo̱, ko̱ jñà xi̱ta̱ ti̱'koa̱á kijtsexkón‑te jè cho̱ ra 'ñó 'cho 'kioo̱; a̱kjòn kitsò: ―Tsìn jngo‑isa koni jè cho̱ ra 'ñó 'cho 'kioo̱; ko̱ ni̱yá ra chíkjoa̱‑la̱ nga ska̱jàn‑ko̱.
66013005	Jè cho̱ ra 'ñó 'cho 'kioo̱ ki'tsì'ndeé‑la̱ nga katachja̱ jñà 'én ra jè 'nga síkíjna ijo‑la̱ nga chja̱jno‑la̱ Nainá. Ti̱'koa̱á ki'tsì'ndeé‑la̱ nga ichán jò sá katatéxoma.
66013006	Ko̱ 'koa̱á 'sín ki'sìn; kiìchja̱jno‑la̱ Nainá, ko̱ kiìchja̱jno‑la̱ jè 'í‑la̱ Nainá ko̱ jè Ni'ya Tsje‑la̱ ko̱ kiìchja̱jno‑te‑la̱ jñà xi̱ta̱ ra ya̱ títsa̱jna ngajmi.
66013007	Ko̱ ki'tsì'ndeé‑la̱ nga iskajàn‑ko̱ jñà xi̱ta̱‑la̱ Nainá, ko̱ skanda isikijneé‑la̱. Ko̱ ti̱'koa̱á ki'tsì‑la̱ kjo̱téxoma a̱'ta 'tse̱ nga'tsì tje̱‑la̱ xi̱ta̱ ra tjín, ko̱ a̱'ta 'tse̱ nga'tsì na̱xi̱ndá ra tjín, ko̱ a̱'ta 'tse̱ xi̱ta̱ ra chja̱ nga'tsì 'én ra tjín, ko̱ a̱'ta 'tse̱ nga'tsì na̱xi̱ndá ra chja̱‑ni nga jngó jngó nangi ra tjín i̱sà'nde.
66013008	Ko̱ nga'tsì xi̱ta̱ ra tjín nga tíjngo i̱sà'nde, jè cho̱ ra 'ñó 'cho 'kioo̱, ske̱xkón, jñà ra mì kì tsa ya̱ tjí'ta 'í‑la̱ skanda nga ti̱'sa̱ tjà'tsin‑la̱ i̱sà'nde jè xa̱jo̱n 'tse̱ kjo̱binachon ra 'tse̱ Forrè‑la̱ Nainá ra ini'ken.
66013009	Nda katafìya‑la̱ nga'tsì xi̱ta̱:
66013010	Jñà ra ijye ko̱'sín ki'tsì‑la̱ nga nda̱yá ki̱ji̱, xá nda̱yá ki̱ji̱‑ni. Ko̱ jñà ra ijye ko̱'sín ki'tsì‑la̱ nga ki̱cha̱ ndajò ki̱yá‑ni, xá ki̱cha̱ ndajò ki̱yá‑ni. Ya̱á i̱jndíi̱ machjeén nga nda katachíkjoa̱ko̱‑la̱ ko̱ kixi̱ katitsa̱hijyo ki'ta jñà ra xi̱ta̱‑la̱ Nainá.
66013011	Ra kjomà a̱skan‑nioo̱, ìjngo cho̱ ra 'ñó 'cho 'kioo̱ kíjtsee̱, ra ya̱ itjomijìn‑ni ya̱ a̱jin nangi; jò ma‑ni nchra̱já‑la̱ ra ko̱'sín kjòn koni kjòn nchra̱já‑la̱ forrè, ko̱ 'koa̱á 'sín chja̱ koni jngo ye̱ ra 'ñó je 'ki.
66013012	'Koa̱á 'sín tjín‑la̱ kjo̱téxoma koni jè cho̱ ra 'ñó 'cho 'kioo̱ ra tíjna ítjòn nga ya̱ síjna ya̱ ngixko̱n. Ko̱ jé bínè‑la̱ nga'tsì xi̱ta̱ ra tjín nga tíjngo i̱sà'nde mé‑ni nga jè katabexkón‑ni jè cho̱ ra 'ñó 'cho 'kioo̱ ra tíjna ítjòn ra kjonda‑ni ñánda̱ 'ñó tse kiti jngo sko̱.
66013013	Ti̱'koa̱á ki'sìn kjo̱xkón ra 'ñó i'in tjín, skanda kjamà‑la̱ isikjinchrabájen‑ni ni'í ya̱ ján ngajmi nga iskatsajo skanda ya̱ a̱'ta nangi ra kijtse nga'tsì xi̱ta̱.
66013014	Ko̱ iskonda̱cha̱á‑la̱ nga'tsì xi̱ta̱ ra tjín ya̱ i̱sà'nde, ta nga̱tjì‑la̱ jñà kjo̱xkón ra ki'tsì'nde‑la̱ nga ki'sìn ya̱ ngixko̱n cho̱ ra 'ñó 'cho 'kioo̱ ra tíjna ítjòn; tsikí'tin jñà xi̱ta̱ mé‑ni nga kátínda jngo xkósòn‑la̱ jè cho̱ ra tíjna ítjòn ra ni̱'sín ki̱cha̱ ndajò kiti jngo‑ni sko̱, tanga jaáya‑la̱ ko̱ tíjnakon‑ní.
66013015	Jè cho̱ ra 'ñó 'cho 'kioo̱ ra ma‑ni jò, ki'tsí‑la̱ nga'ñó nga isíkíjnakon jè xkósòn ra isinda mé‑ni ma‑la̱ katachja̱‑ni ko̱ nga katasí'ken nga'tsì xi̱ta̱ ra mì kì ske̱xkón.
66013016	'Koa̱á 'sín tsikínè‑la̱ jñà ra i̱xti ko̱ jñà ra xi̱ta̱ jchínga, jñà ra xi̱ta̱ nchi̱ná ko̱ jñà ra xi̱ta̱ i̱ma̱, jñà xi̱ta̱ ra títsa̱jnandi̱í ko̱ jñà ra chi̱'nda títsa̱jna'ñó, mé‑ni nga katasi'ta chi̱ba̱‑ni ya̱ tsja kixi̱ ko̱ ñá tsa ya̱ a̱tjòn tótjen‑la̱.
66013017	Ni̱jngo xi̱ta̱ ra ma ko̱tse tsajmì, ko̱ ni̱jngo ra ma ko̱tina, tsa mì jè chi̱ba̱‑la̱ cho̱ ra kìi̱ ko̱ tsa mì jè 'í‑la̱ tjí'ta chi̱ba̱‑ni, ko̱ tsa mì tjí'ta‑la̱ jè número 'tse̱ 'í‑la̱.
66013018	I̱í i̱jndíi̱ machjeén jè kjo̱bítsjen ra chji̱ne̱; jè ra nda machi̱ya‑la̱, katabíxki̱yaá jè número‑la̱ cho̱ ra 'ñó 'cho 'kioo̱; ko̱ jè número ra̱kìi̱, jngo número ra jcha̱xkon‑la̱ jngo xi̱ta̱; jè número: ra jon sindo̱ ko̱ jàn‑kan ko̱ jon, (666).
66014001	Ra kjomà a̱skan‑nioo̱, 'kia̱ nga ískotsíjee̱n, kíjtse‑náa̱ jè Forrè nga síjnasòn ya̱ nindo ra 'mì Sión nga i̱jncha'ta‑la̱ jñà xi̱ta̱ ra jngo sindo̱ ko̱ ichán ijòn jmi ma‑ni nga tjí'ta ya̱ tótjen‑la̱ xi̱ta̱ kìi̱ jè 'í‑la̱ Forrè I'ndí‑la̱ Nainá ko̱ jè 'í‑la̱ Na̱'ìn‑la̱.
66014002	Ko̱ kí'nchrè‑la̱ jta̱ ra ngajmi inchrabà‑ni ra ko̱'sín 'ñó fane koni jè nandá 'kia̱ nga 'ñó maje, ko̱ koni 'sín ma jè 'cho̱n 'kia̱ nga 'ñó tsin; jè jta̱ ra kí'nchrè‑la̱, 'koa̱á 'sín tsò koni 'sín na'yá‑la̱ ya̱ ñánda̱ nga kjìn ma‑ni xi̱ta̱ ra síkjane jñà ní'ñó ra 'mì arpa.
66014003	Ko̱ jngo 'én xi̱tse̱ tíjnda ya̱ ngixko̱n jè ra tíjnasòn íxile̱ nga tíbatéxoma ko̱ ya̱ ngixko̱n jñà ra ijòn ma‑ni ra títsa̱jnakon ko̱ ya̱ ngixko̱n jñà xi̱ta̱ jchínga; ni̱yá ra kjomà‑la̱ kise‑isa jè 'én xi̱tse̱ ra̱kìi̱, ta jñá‑ní ra jngo sindo̱ ko̱ ichán ijòn jmi ma‑ni jñà ra ijye itjokàjin kjo̱hi'in 'tse̱ i̱sà'nde.
66014004	Jñà xi̱ta̱ kìi̱, mì tsa íchjín tsikitsa̱jnako̱, ngi tsjeé kisíjchá ijo‑la̱. Jñà xi̱ta̱ kìi̱ ra fìtji̱ngi‑la̱ jè Forrè ni̱'sín ta ñánda̱ nga fì. Jñà‑ní ra itjokàjin ítjòn kjo̱hi'in a̱'ta 'tse̱ xi̱ta̱ i̱sà'nde ko̱ jñá‑ní ra kjonga̱tsja ítjòn Nainá ko̱ jè Forrè;
66014005	ra ni̱mé 'én ndiso itjo ya̱ tsa'ba, ko̱ ni̱mé jé isakò a̱'ta 'tse̱ xi̱ta̱ kìi̱ ya̱ ngixko̱n Nainá.
66014006	Ìjngo ìkja̱li̱ kíjtsee̱ ra tsá'bajin i̱sén ra tsá'ya jè 'én xi̱tse̱ ra nda tsò a̱'ta 'tse̱ Cristo ra tíjna skanda ta mé ni̱chjin‑nioo̱ mé‑ni nga 'ke̱èna̱jmíya‑la̱ nga'tsì xi̱ta̱ ra tjín ya̱ i̱sà'nde, nga'tsì xi̱ta̱ ra tjín nga jngó jngó nangi, ko̱ nga'tsì xi̱ta̱ tje̱‑la̱ xi̱ta̱ ra tjín, ko̱ xi̱ta̱ ra chja̱ nga'tsì 'én ra tjín, ko̱ xi̱ta̱ ra tjín ta nga'tsì na̱xi̱ndá ra tjín ya̱ i̱sà'nde.
66014007	'Ñó chja̱ nga tsò: ―Ti̱skón‑la jè Nainá ko̱ jeya ti̱kíjna, nga̱ ijyeé ijchó ni̱chjin nga ki̱ìndajín. Jcha̱xkón jè ra tsikínda ngajmi, nangi, ndáchikon ko̱ nga'tsì i̱'nde ñánda̱ títjo nandá.
66014008	Ìjngo ìkja̱li̱ tsatsíjen ra 'ñó chja̱‑te nga tsò: ―Ijyeé iskajen‑ngi, ijyeé iskajen‑ngi jè na̱xi̱ndá Babilonia, jè na̱xi̱ndá ra 'ñó je 'ki; jè ra tsakón‑ya‑la̱ xi̱ta̱ i̱sà'nde nga kj'ií nainá kiìtji̱ngi‑la̱, ra 'koa̱á ngoya‑la̱ koni jè kisìka'chi̱‑ni xi̱ta̱ xán 'tse̱ kjoa̱chijngi‑la̱.
66014009	Ko̱ ìjngo ìkja̱li̱ tsatsíjen ra ma‑ni jàn, ra 'ñó chja̱ nga tsò: ―Tsa yá ra ske̱xkón jè cho̱ ra 'ñó 'cho 'kioo̱ ko̱ tsa ske̱xkón‑te jè i̱sén‑la̱ ko̱ tsa tsjá'nde nga si̱'ta chi̱ba̱ ya̱ tótjen‑la̱ ko̱ ya̱ tsja,
66014010	'koa̱á 'sín Nainá tsjá i'in‑te‑la̱ koni tsa sk'í nandá xán‑la̱ uva ra 'ya kjo̱jti‑la̱ Nainá, koni jngo xán ra tjíya chi̱tsín ra 'ñó 'nga tjín‑la̱ ko̱ ra 'ñó kjàn, ra xá ngi jè sabà Nainá tsikínda nga ko̱kòn kjo̱jti‑la̱. Tseé kjo̱hi'in 'ki̱‑la̱; ngi ko̱ó ni'í ko̱ chijo azufre ra 'ñó tsjè títì nga ko̱to kjo̱hi'in ya̱ ngixko̱n ìkja̱li̱ tsje‑la̱ Nainá ko̱ ya̱ ngixko̱n Forrè.
66014011	Jè ni̱'ndi̱ 'tse̱ kjo̱hi'in‑la̱, kji'tá ni̱chjin nga ki̱tjo ko̱ ni̱jngo ni̱chjin nga mì kì ki̱tjo skanda ta kjiá‑nioo̱. Ko̱ ni̱kjiá ma si̱ìkjáya ni̱'sín ni̱chjin ko̱ ni̱'sín ni̱tje̱n jñà ra ko̱'sín bexkón jè cho̱ ra̱kìi̱ ra 'ñó 'cho 'kioo̱, ko̱ jñà ra bexkón‑te jè i̱sén‑la̱, ko̱ jñà ra kitsjá'nde nga isi'ta chi̱ba̱ ra a̱'ta 'tse̱ cho̱ ra 'ñó 'cho 'kioo̱.
66014012	I̱í i̱jndíi̱ machjeén nga nda katachíkjoa̱‑la̱ jñà xi̱ta̱‑la̱ Nainá ra nda síhitjasòn kjo̱téxoma‑la̱ ko̱ ra nda makjiín‑la̱ ra a̱'ta 'tse̱ Jesús.
66014013	Kí'nchrè jngo 'én ra ngajmi inchrabà‑ni ra kitsò‑na: ―Ko̱'sín ti'tì xa̱jo̱n: “'Ndi̱ 'ndi̱‑ni̱ ko̱ jñà ni̱chjin ra 'sa̱ nchrabá‑isa, mé ta̱ nda‑la̱ jñà ra ya̱ ki̱yájin koni 'sín makjiín‑la̱ a̱'ta 'tse̱ Na̱'ín‑ná.” “Kixi̱í kjoa̱”, tsò jè Inìma̱ Tsje‑la̱ Nainá: “Jñà xi̱ta̱ kìi̱, si̱ìkjáyaá‑ni nga'tsì xá iyí ra ki'sìn; ko̱ ya̱á jcha̱‑la̱ jñà kjoa̱ ra nda ki'sìn ya̱ a̱'ta nangi.”
66014014	'Kia̱ nga ískotsíjee̱n, jngo ifi chraba kíjtsee̱; ya̱ a̱sòn‑la̱ ifi tíjnasòn jngo ra koni 'ki i'ndí‑la̱ xi̱ta̱ 'ki; jngo corona ra ngi ki̱cha̱ sinè tjí'a ya̱ sko̱, ko̱ jngo ki̱cha̱ tsitin tsá'ya ra ma tisòn‑ni ijñá ra 'ñó ijò 'ki.
66014015	Ìjngo ìkja̱li̱ itjo‑ni ya̱ i̱'nde tsje‑la̱ Nainá, ra 'ñó kiìchja̱‑la̱ ra tíjna ya̱ a̱sòn ifi nga kitsò‑la̱: ―Ti'tsi̱i nga ti̱chásìn jñà tsajmì ra ijye kjójchá ko̱ tíxkí, nga̱ ijyeé ijchó chi̱ba̱‑la̱ nga ko̱xkó jñà tsajmì kìi̱, nga̱ ijyeé kjójchá nga'tsì tsajmì ra tjín ya̱ a̱'ta nangi.
66014016	Jè ra tíjnasòn ya̱ a̱sòn ifi 'tsoón ki̱cha̱‑la̱ ya̱ a̱'ta nangi ko̱ jñà tsajmì ra tjín ya̱ a̱'ta nangi isinchaxkó‑ní.
66014017	Ìjngo ìkja̱li̱ itjo‑ni ya̱ i̱'nde tsje‑la̱ Nainá ra tíjna ya̱ ján ngajmi ra tsá'ya‑te jngo ki̱cha̱ tsitin ra ma tisòn‑ni ijñá ra 'ñó ijò kji‑te.
66014018	Ìjngo ìkja̱li̱ ra be 'tse̱ ni'í itjo‑ni ya̱ ñánda̱ tíjna ímixa̱ tsje‑la̱ Nainá, ko̱ 'ñó kiìchja̱‑la̱ jè ìkja̱li̱ ra tsá'ya jè ki̱cha̱ tsitin ra 'ñó ijò; kitsò‑la̱: ―Ti'tsi̱i nga ti̱chjiín ki̱cha̱ ijò‑li nga ti̱chá'tì jñà to uva jñà ra tjín ya̱ a̱'ta nangi nga̱ ijyeé kjójchá tsje‑nì.
66014019	Jè ìkja̱li̱ 'tsoón jè ki̱cha̱‑la̱ ya̱ a̱'ta nangi. Tsate'tà jñà to uva; a̱kjòn ya̱á isìkatsajoyá ya̱ chitso na̱jo̱, ra 'ya kjo̱jti‑la̱ Nainá.
66014020	Mì tsa ya̱ a̱jin na̱xi̱ndá isinè jñà to uva; ya̱á a̱ndi‑la̱ na̱xi̱ndá‑ní nga isinè; 'kia̱ nga ijye isinè, jní itjo ya̱ ñánda̱ nga isinèya; 'ñó tse tsangasòn jè jní ra ya̱ itjo; skanda ijchòtji̱ngi‑la̱ ya̱ freno ra tjí'a ya̱ tsa'ba kabàyo̱, skanda jàn sindo̱ kilómetro tsangasòn.
66015001	Ìjngo kjoa̱ tsatsíjen‑na ya̱ ján ngajmi ra 'ñó jeya tsatsíjen ko̱ 'ñó xkón 'ki: Ito ma‑ni ìkja̱li̱ ra ito kjo̱hi'in 'ya, jñà kjo̱hi'in ra fehe'ta‑ni; nga̱ ya̱á si̱ikjehe'ta‑ni jè kjo̱jti‑la̱ Nainá.
66015002	Ti̱'koa̱á kíjtseé‑te ra koni 'ki ndáchikon ra chi̱tsín 'ki ra tjíkójin‑ko̱ ni'í ra títì jnga̱. Ko̱ ya̱á i̱jncha kixi̱ ya̱ a̱sòn ndáchikon ra̱kìi̱ jñà xi̱ta̱ ra ijye isikijne a̱'ta 'tse̱ cho̱ ra 'ñó 'cho 'kioo̱, ko̱ nga isikijne‑te a̱'ta 'tse̱ xkósòn‑la̱ cho̱ ra̱kìi̱, ko̱ ni̱ mì kì kitsjá'nde nga isi'ta chi̱ba̱ jè número ra 'tse̱ 'í‑la̱ cho̱ ra̱kìi̱. Nga'tsì jñà xi̱ta̱ kìi̱, kjiya tsja jñà ní'ñó arpa ra Nainá kitsjà‑la̱.
66015003	Ko̱ jè i̱nchise jè 'én ra kise jè Moisés ra chi̱'nda‑la̱ Nainá, ko̱ jè 'én ra kise jè Forrè, ra tsò: Na̱'ìn ra Nainá 'mì‑li, ra batoó tse nga'ñó tjín‑li, 'ñó jeya ko̱ 'ñó xkón tjín nga'tsì kjoa̱ ra 'nì. Ji̱, ngi ta kjoa̱ kixi̱í ra 'nì, ko̱ ngi ndaá tjín nga'tsì kjoa̱ ra 'nì, ko̱ ji̱‑ní Xi̱ta̱xá ítjòn ra batéxoma‑la̱ nga'tsì xi̱ta̱ i̱sà'nde.
66015004	¿Yá ra mì kì jtsa̱kjòn‑li Na̱'ìn? ¿Yá ra mì kì ske̱xkón‑li? Ta̱jngo‑ní ra ji̱ nga xi̱ta̱ tsje. 'Koa̱á ma‑ni nga nga'tsì xi̱ta̱ ra tjín ya̱ i̱sà'nde kji̱nchrabá‑ní nga ske̱xkón‑li nga̱ ijyeé tí'ya‑la̱ jè kjoa̱kixi̱ ra 'nì.
66015005	'Kia̱ nga ijye kíjtsee̱ jñà kjoa̱ kìi̱, ískotsíjen‑náa̱ nga ya̱ ján ngajmi itjá'xa̱ jè i̱'nde tsje‑la̱ Nainá ra tíjna ya̱ a̱ya Ni'ya Nikje ra bakón nga ya̱ tíjna Nainá.
66015006	Jñà ìkja̱li̱ ra ito ma‑nioo̱ ra ito kjo̱hi'in 'ya, itjoó ya̱ i̱'nde tsje‑la̱ Nainá. Kjiya nikje nda ra 'ñó chraba kjòn ra 'ñó fate tsijen; ko̱ tjíkjá‑la̱ ya̱ a̱sòn inìma̱‑la̱ xìncho̱ ra ngi ki̱cha̱ sinè.
66015007	Jngo itjojin jñà ra ijòn ma‑nioo̱ ra tjítsa̱jnakon, nga jngó jngó chi̱tsín ra ngi ki̱cha̱ sinè kitsjà‑la̱ nga jngó jngó ìkja̱li̱ ra ito ma‑nioo̱. Ko̱ jñà chi̱tsín kìi̱, ya̱á i̱jncha kjo̱hi'in ra 'ya kjo̱jti‑la̱ Nainá ra tíjnakon skanda ta mé ni̱chjin‑nioo̱.
66015008	Ya̱ a̱ya i̱'nde tsje‑la̱ Nainá, ngi kitseé jè ni̱'ndi̱ ra ya̱ inchrabà‑ni a̱'ta 'tse̱ kjoa̱jeya‑la̱ Nainá ko̱ a̱'ta 'tse̱ nga'ñó‑la̱; ni̱yá ra ma 'jaha'sen ya̱ a̱ya i̱'nde tsje 'kia̱ nga takó kjè bitjasòn kjo̱hi'in ra ito ma‑ni ra 'jiìkó jñà ìkja̱li̱ ra ito ma‑nioo̱.
66016001	Kí'nchré jngo jta̱ ra 'ñó kiìchja̱ ra ya̱ itjo‑ni ya̱ i̱'nde tsje‑la̱ Nainá, ra kitsò‑la̱ jñà ìkja̱li̱ ra ito ma‑ni: ―Tangió ko̱ tìxten ya̱ a̱sòn i̱sà'nde jè kjo̱hi'in ra 'ya kjo̱jti‑la̱ Nainá ra tjíya ya̱ chi̱tsín ra ito ma‑ni.
66016002	Kijì jngo ìkja̱li̱ ra kiì ítjòn; tsikíxten ya̱ a̱sòn i̱sà'nde jè ra tjíya jè chi̱tsín ra tsá'ya; nga'tsì jñà xi̱ta̱ ra tjí'ta‑la̱ chi̱ba̱‑la̱ cho̱ ra 'ñó 'cho 'kioo̱, ko̱ jñà ra bexkón jè i̱sén‑la̱ cho̱ ra̱kìi̱, jngo 'chin tsako̱‑la̱ nga tsajàjno jtsé ijo‑la̱ ra bato 'ñó 'cho tsatsíjen ko̱ ra bato tse kjo̱hi'in kitsjá‑la̱.
66016003	Jè ìkja̱li̱ ra ma‑ni jò, ya̱á tsikíxten‑jin ya̱ a̱jin ndáchikon jè ra tjíya chi̱tsín‑la̱; jè ndáchikon ngi kjójní‑ní koni tsa jní‑la̱ xi̱ta̱ ra xá ini'ken‑ni, ko̱ nga'tsì cho̱ ra tjín ya̱ a̱jin ndáchikon ngi 'ken ijye‑ní.
66016004	Jè ìkja̱li̱ ra ma‑ni jàn, ya̱á tsikíxten ra tjíya chi̱tsín‑la̱ ya̱ ñánda̱ nga tjín xa̱ngá nandá ko̱ ya̱ ñánda̱ nga títjo nandá; jñà nandá saba jní kjomà.
66016005	Kí'nchré‑la̱ jè ìkja̱li̱ ra 'tse̱ nandá nga kitsò: ―Ji̱ Na̱'ìn, kjo̱hixi̱í ra tji'nì koni 'sín tjinìkasín kjo̱hi'in kìi̱ ta nga̱tjì‑la̱ kjoa̱ ra tjín i̱sà'nde, nga̱ xi̱ta̱ tsje‑ní ra ji̱ ko̱ ji̱í‑ní ra tijni 'ndi̱ 'ndi̱ ko̱ ji̱í‑ní ra tijna‑ni skanda ti̱'sa̱ kjotseé.
66016006	Nga̱ jñà xi̱ta̱ kìi̱, tsikíxten jní nga isì'ken jñà xi̱ta̱‑li ko̱ jñà xi̱ta̱ ra kiìchja̱ ngajo‑li; ko̱ 'ndi̱ 'ndi̱, 'koa̱á 'sín tji'bi‑la̱ ji̱ nga jní kata'bi koni 'sín nga bakèn‑la̱.
66016007	Ti̱'koa̱á kí'nchré jngo‑la̱ jta̱ ra ya̱ a̱'ta ímixa̱ tsje‑la̱ Nainá kiìchja̱‑ni nga kitsò: ―Ji̱ Na̱'ìn ra Nainá 'mì‑li, ji̱ ra bato tse nga'ñó tjín‑li, kixi̱í kjoa̱, jñà kjo̱hi'in ra tji'bi‑la̱ xi̱ta̱, ngi kixi̱ tjín koni 'sín nga bakèn‑la̱.
66016008	Jè ìkja̱li̱ ra ma‑ni ijòn, ya̱á tsikíxten‑jnó tsá'bí jè ra tjíya chi̱tsín‑la̱; ko̱ jè tsá'bí ki'tsì'ndeé‑la̱ nga jè ndabá‑la̱ 'ñó katachjàn‑la̱ xi̱ta̱.
66016009	Ko̱ batoó 'ñó kichjàn‑la̱ jè ndabá‑la̱ tsá'bí jñà ijo‑la̱ xi̱ta̱; ko̱ jñà xi̱ta̱ kìi̱, ta isa̱á kiìchja̱jno jnchro‑la̱ Nainá ra tjín‑la̱ nga'ñó a̱'ta 'tse̱ kjo̱hi'in kìi̱; ko̱ mì kì isíkájno jé‑la̱, ko̱ ni̱ mì jeya isíkíjna Nainá.
66016010	Jè ìkja̱li̱ ra ma‑ni 'òn, ya̱á tsikíxten‑jnó ra tjíya chi̱tsín‑la̱ ya̱ ñánda̱ nga tíbatéxoma jè cho̱ ra 'ñó 'cho 'kioo̱; ya̱ ñánda̱ nga tíbatéxoma, 'ñó kjòjñò ni̱tje̱n. Jñà xi̱ta̱ ra ya̱ títsa̱jna, ngi iskinenè ndi̱je̱n‑la̱ ta nga̱tjì‑la̱ nga ajò kjomà‑la̱ ijo‑la̱ jñà kjoa̱ kìi̱.
66016011	Takó mì kì isíkájno jé‑la̱ xi̱ta̱ kìi̱; ta isa̱á jnchro kiìchja̱jno‑la̱ Nainá ra 'tse̱ ngajmi ta nga̱tjì‑la̱ nga ajò kjomà‑la̱ jñà 'chin jtsé ra tsako̱‑la̱ ijo‑la̱.
66016012	Jè ìkja̱li̱ ra ma‑ni jon, ya̱á tsikíxten‑jín ra tjíya chi̱tsín‑la̱ ya̱ ndáje̱ ra 'mì Éufrates; jè nandá‑la̱ xa̱ngá jè, kixìya‑ní mé‑ni nga ma ko̱to‑ni jñà xi̱ta̱xá ítjòn ra ya̱ nchrabá‑ni ya̱ ñánda̱ nga bitjokátji‑ni tsá'bí.
66016013	Kíjtse‑náa̱ tsa'ba jè ye̱ ra 'ñó je 'ki ko̱ ya̱ tsa'ba jè cho̱ ra 'ñó 'cho 'kioo̱, ko̱ ya̱ tsa'ba jè xi̱ta̱ ra kiìchja̱ya 'én ndiso nga itjo jàn inìma̱ 'cho ra koni kjòn xke̱ kjòn.
66016014	Jñà inìma̱ 'cho kìi̱, inìma̱ 'cho‑la̱ ni̱í‑ní; jñà ra bakón kjo̱xkón ko̱ ra fì nga bíxkóya jñà xi̱ta̱xá ítjòn ra tjín ya̱ nga tíjngo i̱sà'nde nga ska̱jàn jè ni̱chjin ra ijye ko̱'sín tjínda‑la̱ jè Nainá ra bato tse nga'ñó tjín‑la̱.
66016015	“Nda ti̱ná'ya, nga̱ 'koa̱á 'sín kjí'ia̱ ra 'a̱n koni 'sín 'fiì jngo xi̱ta̱ chijé. Mé ta̱ nda‑la̱ jè xi̱ta̱ ra ijye tíjnanda 'kia̱ nga 'a̱n ra kjí'ia̱ ko̱ ra ijye kjijnanda nikje‑la̱; ko̱ tsa kjijna líká, jcha̱á‑la̱ kjo̱sabà‑la̱.”
66016016	Jñà inìma̱ 'cho‑la̱ ni̱í, ya̱á tsikíxkóya jñà xi̱ta̱xá ítjòn ra tjín ya̱ i̱sà'nde ya̱ i̱'nde ñánda̱ nga 'mì Armagedón ra 'én hebreo.
66016017	Jè ìkja̱li̱ ra ma‑ni ito, ya̱á tsikíxten ya̱ a̱jin i̱sén jè ra tjíya jè chi̱tsín‑la̱. Ya̱ a̱ya i̱'nde tsje‑la̱ Nainá ra tíjna ján ngajmi ñánda̱ nga tíjna jè ra tíjnasòn íxile̱ nga tíbatéxoma itjo jngo jta̱ ra 'ñó kiìchja̱ nga kitsò: ―Ijyeé itjasòn.
66016018	A̱kjòn taxki̱ 'ñó jate, ko̱ ina'yá‑la̱ jta̱, ko̱ kitsin 'cho̱n; 'tsa chón ra bato 'ñó 'tsa; kjè sa ni̱jngo chón ra ko̱'sín ta̱ 'ñó 'ba skanda 'kia̱ nga ti̱'sa̱ isinda jñà xi̱ta̱ ya̱ a̱sòn i̱sà'nde.
66016019	Jè na̱xi̱ndá ra 'ñó nda 'yaxkon‑la̱, jàn‑ya kjomà. Ko̱ jñà na̱xi̱ndá ra chja̱‑ni jngó jngó nangi ra tjín i̱sà'nde, jngo kjá ixojen. Ko̱ jè na̱xi̱ndá ra 'mì Babilonia ra 'ñó nda 'yaxkon‑la̱ mì kì isìkato jè Nainá; kitsjá‑la̱ kjo̱hi'in ra i̱jncha chi̱tsín ñánda̱ nga 'ya kjo̱jti‑la̱ ra 'ñó ajò kjomà‑la̱.
66016020	Nga'tsì nangi ra ya̱ kjihijyo ya̱ a̱jin ndáchikon, jngo kjá kichija; ko̱ jñà nindo, mì kì ti̱ kijcha‑ila̱.
66016021	Ján ngajmi inchrabà‑ni jtsí na̱jo̱ ra iskatsanè jñà xi̱ta̱; ko̱ 'ñó tsiña kjòn skanda tsatoó‑la ichán kilo iyí nga jngó jngó. Jñà xi̱ta̱ 'ñó kiìchja̱jno‑la̱ Nainá ta nga̱tjì‑la̱ jè kjo̱hi'in ra 'jiìkó jtsí na̱jo̱ nga batoó tse kjo̱hi'in ki'tsì‑la̱.
66017001	'Jií jngo jñà ìkja̱li̱ ra ito ma‑ni jñà ra ito chi̱tsín 'ya ra ito sko̱ya kjo̱hi'in i̱jncha; tsakáko̱ò‑na nga kitsò‑na: ―Nchrabí, kokon‑la jè kjo̱hi'in ra 'ki̱‑la̱ jè chjo̱ón skáya ra 'ñó nda 'yaxkon‑la̱ ra ya̱ tíjna ñánda̱ nga 'ñó kjìn xa̱ngá nandá kjihijyo.
66017002	Jñà xi̱ta̱xá ítjòn ra tjín ya̱ i̱sà'nde ya̱á isíngásòn‑ko̱ chjo̱ón skáya ra̱kìi̱ nga kj'ií nainá kijìtji̱ngi‑la̱ ra 'koa̱ ngoya‑la̱ koni tsa ya̱ kiskàjin‑ko̱ kjoa̱chijngi‑la̱ chjo̱ón skáya ra kìi̱, ko̱ nga'tsì xi̱ta̱ ra tjín nga tíjngo i̱sà'nde jé xán 'tse̱ kjoa̱chijngi‑la̱ chjo̱ón ra̱kìi̱ kjo'chi̱‑ni.
66017003	'Kia̱ nga isikatsíjen jngo‑na kjoa̱ jè Inìma̱ Tsje‑la̱ Nainá, jè ìkja̱li̱ ya̱á ìko̱‑na ya̱ i̱'nde a̱'ta xìn ñánda̱ nangi kixì. Ya̱á kíjtse jngo chjo̱ón ra tíjnakjá jngo‑la̱ cho̱ ra 'ñó 'cho 'kioo̱ ko̱ ra inì 'ki. Jè cho̱ ra̱kìi̱, tjín‑jno tjín'ta ya̱ ijo‑la̱ 'én ra 'cho tsò nga chja̱jno‑la̱ Nainá; ko̱ ito ma‑ni sko̱ ko̱ te ma‑ni nchra̱já‑la̱.
66017004	Jè chjo̱ón ra̱kìi̱, nikje chji̱'ndi̱ ko̱ nikje inì 'ki ra kjiya; ki̱cha̱ siné ijàjno, ko̱ na̱jo̱ chjí ra 'ñó nda kjòn ko̱ jè na̱jo̱ ra 'mì perla. Ko̱ tsá'ya jngo chi̱tsín ra ngi ki̱cha̱ sinè ra ya̱ tjíya nga'tsì kjoa̱'cho‑la̱ ko̱ kjoa̱tjé ra 'tse̱ kjoa̱chijngi ra 'sín.
66017005	Ya̱ tótjen‑la̱ tjí'ta jngo 'í ra kjo̱'ma ra mì kì fìya‑ná mé‑ni ko̱tsò‑ni, jè ra tsò: “Jè na̱xi̱ndá je Babilonia, ra 'ñó 'yaxkon‑la̱, jè ra na̱‑la̱ ma nga'tsì íchjín skáya ra tjín ko̱ nga'tsì kjoa̱'cho ra tjín ya̱ i̱sà'nde.”
66017006	Kíjtse‑náa̱ jè chjo̱ón 'chi̱ ra jní‑la̱ xi̱ta̱‑la̱ Nainá kjo'chi̱‑ni ko̱ jní‑la̱ xi̱ta̱ ra ini'ken ra ta nga̱tjì 'tse̱ Jesús. Ko̱ 'kia̱ nga kíjtsee̱, ta 'koa̱á kjomà‑na, ngi ta kjóxkón‑na.
66017007	'Kia̱á kitsò‑na jè ìkja̱li̱: ―¿Mé‑ni nga maxkón‑li? 'A̱án ko̱xín‑la kó'sín tsò‑ni jè kjoa̱'ma ra a̱'ta 'tse̱ chjo̱ón ra̱kìi̱ ko̱ a̱'ta 'tse̱ cho̱ ra 'ñó 'cho 'ki ra tíjnakjá‑la̱, jè ra ito ma‑ni sko̱ ko̱ ra te ma‑ni nchra̱já‑la̱.
66017008	Jè cho̱ ra kà'yi, jè‑ní ra tíjnakon nga ti̱'sa̱‑ni, tanga ijye 'ken‑ní, ko̱ ijyeé mejèn nchrabámijìn‑ni ya̱ nga̱jo̱ na̱tja̱n nga ki̱ji̱ ya̱ ñánda̱ nga ngi ta ya̱ jchi̱ja. Jñà xi̱ta̱ i̱sà'nde ra mì tsa ya̱ tjí'ta 'í‑la̱ ya̱ xa̱jo̱n ra 'tse̱ kjo̱binachon skanda ti̱'kia̱‑ni nga ti̱'sa̱ isinda i̱sà'nde, ta ko̱xkón‑la̱ 'kia̱ nga sko̱òtsíjen‑la̱ jè cho̱ ra 'ñó 'cho 'kioo̱, nga jè‑ní ra tíjnakon nga ti̱'sa̱‑ni, ra ijye 'ken ko̱ ko̱tsíjen india‑ni.
66017009	’Ya̱á i̱jndíi̱ machjeén jè kjo̱bítsjen ra chji̱ne̱ tjín. Jñà sko̱ ra ito ma‑ni, itoó nindo tsò‑ni; ko̱ jñà nindo kìi̱, ya̱á tíjnasòn jè chjo̱ón ra̱kìi̱; jñà sko̱ ra ito ma‑ni, ti̱'koa̱á ito xi̱ta̱xá ítjòn tsò‑ni.
66017010	Ko̱ 'òn ma‑ni ra ijye iskajen‑ngi; jngo‑isa‑ni ra takó tíbatéxoma; jè ra ìjngo, takó kjè kì 'fiì; tanga 'kia̱ nga kj'i̱í, ta chibaá ni̱chjin ko̱tèxoma.
66017011	Jè cho̱ ra 'ñó 'cho 'ki ra tíjnakon nga ti̱'sa̱‑ni, tanga ijye 'ken, jè‑ní ra ma‑ni jin xi̱ta̱xá ítjòn; ya̱á tíjnajin‑la̱ jñà ra ito ma‑ni ko̱ ya̱á tífì ñánda̱ nga ta ya̱ jchi̱ja.
66017012	’Jñà nchra̱já ra te ma‑ni ra kà'yi, teé xi̱ta̱xá ítjòn tjín‑ni ra takó kjè kì bí'tsia̱ nga batéxoma. Tanga ta jngoó hora nga xi̱ta̱xá ko̱ma nga ta̱ña ko̱tèxoma‑kjo ko̱ jè cho̱ ra 'ñó 'cho 'kioo̱.
66017013	Jñà xi̱ta̱xá ítjòn kìi̱ ra te ma‑ni, ta jngoó kjo̱bítsjen tjín‑la̱ nga ya̱á si̱ìnga̱tsja jñà nga'ñó‑la̱ ko̱ jè kjo̱téxoma‑la̱ jè cho̱ ra 'ñó 'cho 'kioo̱.
66017014	Ska̱jàn‑kjo‑ko̱ó jè Forrè, ko̱ jé Forrè si̱ìkijne; nga̱ jé batéxoma‑la̱ nga'tsì xi̱ta̱ ra batéxoma, ko̱ jé Xi̱ta̱xá Ítjòn‑la̱ nga'tsì ra xi̱ta̱xá ítjòn títsa̱hijyo; ko̱ jñà ra ya̱ tjítsa̱hijyo‑ko̱, xá inakjoá‑ila̱, ko̱ xá itjahájin‑ni, ko̱ kixi̱í síkitjasòn‑la̱.
66017015	Kitsò-isa‑na jè ìkja̱li̱: ―Jè nandá ra kàchitsíjen‑la̱ ñánda̱ nga tíjna jè chjo̱ón skáya ra̱kìi̱, na̱xi̱ndá‑ní, xi̱ta̱ kjín‑ní, jñá‑ní xi̱ta̱ ra tjín nga jngó jngó nangi ra tjín ya̱ i̱sà'nde, ko̱ jñá‑ní xi̱ta̱ ra chja̱ nga'tsì 'én ra tjín ya̱ i̱sà'nde.
66017016	Jñà nchra̱já ra te ma‑ni kà'yi ko̱ jè cho̱ ra 'ñó 'cho 'kioo̱, ko̱jtikeé jè chjo̱ón skáya ra̱kìi̱. Ske̱ton‑ní ko̱ si̱íkájna líka̱‑nì, ski̱neé jè ijo‑la̱ ko̱ ngi ko̱ó ni'í nga ko̱kà‑ni.
66017017	Nga̱ jè Nainá, 'koa̱á 'sín ijye tsikíjin ya̱ kjo̱bítsjen‑la̱ jñà xi̱ta̱ kìi̱, nga ko̱'sín kata'sín koni 'sín jè Nainá iskosòn‑la̱. 'Koa̱á ma‑ni nga si̱ìjngoó jñà kjo̱bítsjen‑la̱ jñà xi̱ta̱ kìi̱ nga si̱ìnga̱tsja jñà kjo̱téxoma‑la̱ jè cho̱ ra 'ñó 'cho 'kioo̱.
66017018	Jè chjo̱ón ra kà'yi, jè‑ní jè na̱xi̱ndá‑je ra batéxoma‑la̱ nga'tsì xi̱ta̱xá ítjòn ra tjín ya̱ i̱sà'nde.
66018001	Ra ijye kjomà kjoa̱ kìi̱, ìjngo ìkja̱li̱ kíjtse‑isa ra inchrabàjen‑ni ya̱ ján ngajmi ra 'ñó tse nga'ñó tjín‑la̱; jè kjoa̱jeya‑la̱ ra 'ñó jate tsatsíjen, ngi kisìhisen tíjngo ya̱ a̱'ta nangi.
66018002	'Ñó kiìchja̱ nga kitsò: ―Ijyeé iskajen‑ngi, ijyeé iskajen‑ngi jè na̱xi̱ndá‑je ra 'mì Babilonia; ijyeé ta i̱'nde‑la̱ inìma̱ 'cho‑la̱ ni̱í kjamà ko̱ nga̱jo̱‑la̱ nga'tsì ra inìma̱ 'cho ra tjé kjòn; ko̱ ya̱á títsa̱jna jñà ni̱se ra 'ñó 'cho kjòn ra mì kì ma chine.
66018003	Nga̱ nga'tsì xi̱ta̱ i̱sà'nde, ya̱á isíngásòn‑ko̱ jè na̱xi̱ndá je ra̱kìi̱ nga kj'ií nainá kiìtji̱ngi‑la̱ koni 'sín xi̱ta̱ ra kjoa̱chijngi 'sín, 'koa̱á ngoya‑la̱ tsa ya̱ kjo'chi̱‑ni xi̱ta̱ jñà kjoa̱chijngi ra ki'se ya̱ a̱jin na̱xi̱ndá ra kìi̱. Ko̱ jñà xi̱ta̱xá títjòn ra tjín ya̱ i̱sà'nde, ti̱'koa̱á ya̱á kiìtji̱ngi‑te‑la̱ ra kj'ií nainá ra tjín ya̱ na̱xi̱ndá ra̱kìi̱ koni tsa ki'sìn‑te kjoa̱chijngi. Ko̱ jñà xi̱ta̱ i̱sà'nde ra batínaya‑ni tsajmì, ya̱á kjonchi̱ná‑ni nga̱'ta 'tse̱ kjoa̱'cho ra ki'se‑la̱ jè na̱xi̱ndá ra kìi̱.
66018004	Ìjngo jta̱ kí'nchre-isa‑la̱ ra ngajmi inchrabà‑ni nga kitsò: ―Jiòn ra na̱xi̱ndá tsa̱'a̱n, títjo̱kajion jè i̱'nde ra̱kìi̱, mé‑ni nga mì ya̱ kjótsji-jé‑te‑no jè jé ra 'sín, ko̱ ti̱'koa̱á mé‑ni mì ya̱ ko̱ko̱‑te‑no jñà kjo̱hi'in ra tjábé‑la̱.
66018005	Nga̱ jñà jé‑la̱ ijyeé 'ñó kjotse skanda ijye tsihijin i̱ ngajmi, ko̱ jè Nainá tí'sín kinda̱ nga'tsì kjoa̱'cho ra i̱nchi'sín.
66018006	Ko̱'sín katama'tin ngajo‑ni koni 'sín nga ki'sìn ra jè. Jò 'ka̱ ko̱'sín katama'tin ngajo‑ni koni 'sín tjín kjoa̱'cho ra ki'sìn. Ti̱jé‑ni chi̱tsín ra tsikíndayá xán, jò 'ka̱ ko̱'ki jchá 'ti̱ ngajo‑ila̱ koni 'sín jchá xán ra jè tsikínda.
66018007	Ta nga̱tjì‑la̱ nga jeya isíkíjna ijo‑la̱ ko̱ nga isitsjako̱‑te ijo‑la̱, ko̱'sín 'ti̱‑la kjo̱hi'in nga katakjindáya‑ni ndáxko̱n. Nga̱ 'koa̱á 'sín tsò ya̱ a̱jin inìma̱‑la̱: “'A̱án‑ná chjo̱ón ítjòn ko̱ 'a̱án tíbatexóma, ko̱ mì tsa chjo̱ón jch'a̱n‑jiàa̱n, ko̱ ni̱jngo ni̱chjin nga kjo̱hi'in sikjiáa̱n.”
66018008	'Koa̱á ma‑ni nga ta jngo kjón ni̱chjin kj'i̱í kanè ijye kjo̱hi'in ra 'ki̱‑la̱: ki̱yá xi̱ta̱‑la̱; ski̱ndaya‑ni ndáxko̱n; ko̱kjijnchrá‑la̱. Ko̱ ngi ni'í kje̱hesko‑ni. Nga̱ batoó tjín‑la̱ nga'ñó jè Nainá ra ijye ko̱'sín kiskosòn‑la̱ nga ko̱tjín kjo̱hi'in tsjá‑la̱.
66018009	Jñà xi̱ta̱xá ítjòn ra tjín ya̱ i̱sà'nde, 'ñó ski̱ndayake ko̱ 'ñó 'on ka̱ma‑la̱ 'kia̱ nga ske̱ nga tímihijiín jè ni̱'ndi̱‑la̱ nga títì jè na̱xi̱ndá je ra̱kìi̱ ya̱ ñánda̱ nga kijìtji̱ngi‑la̱ nainá xkósòn ra tjín ya̱ na̱xi̱ndá je ra̱kìi̱ ra 'koa̱ ngoya‑la̱ koni tsa kijìtji̱ngi jngo‑la̱ chjo̱ón ra kisìko̱ kjoa̱chijngi ko̱ nga kisitsjako̱ ijo‑la̱.
66018010	Kjiín ki̱ncha‑ni nga jtsa̱kjòn‑la̱ jè kjo̱hi'in ra̱kìi̱; 'ñó ki̱chja̱ nga ki̱tso̱: ―¡I̱ma̱‑ró‑ni, i̱ma̱‑ró‑ni na̱xi̱ndá je Babilonia ra 'ñó nda kijchaxkon‑la̱, nga̱ ta jngohíjta kjón‑ní kà'fiìkánè‑la̱ jè kjo̱hi'in ra ka'bì‑la̱!
66018011	Jñà xi̱ta̱ ra tjín ya̱ i̱sà'nde ra batínaya‑ni tsajmì, ti̱'koa̱á ski̱ndayakeé‑te nga baá 'se̱‑la̱ nga̱ mì ti̱ yá ra ko̱tse‑ni jñà tsajmì‑la̱,
66018012	jñà tsajmì ra ki̱cha̱ sinè, ra ki̱cha̱ chroba, ko̱ na̱jo̱ chjí ra 'ñó nda kjòn, ko̱ ndáto̱n ra 'mì perla, ko̱ nikje chjí ra chroba kjòn, ko̱ ra chji̱'ndi̱ nájtsé kjòn, ko̱ nikje ra ngi seda ko̱ nikje ra inì kjòn, ko̱ nga'tsì yá íte ra nda jne̱, ko̱ kjín ndi̱yá‑la̱ tsajmì chjí ra ngi ninda ni̱'ño̱ cho̱ isinda‑ni, ko̱ tsajmì ra yá akon isinda‑ni, ko̱ ki̱cha̱ bronce, ko̱ jñà ki̱cha̱ ra 'mì hierro, ko̱ jñà na̱jo̱ ra 'mì marmol;
66018013	ko̱ jñà chrja̱ba̱‑yá canela, nga'tsì tsajmì ra nda jne̱, ko̱ chrjongó nainá, ko̱ perfume ra 'ñó nda jne̱ ra 'mì mirra, chrjongó 'tse̱ yá olivo, ko̱ xán ra 'tse̱ to uva, ko̱ sihìti̱, ko̱ chijo ni̱ño̱ nchra̱jín ko̱ trigo, ko̱ jñà cho̱ ra ma 'ba 'chá, ko̱ forrè, ko̱ kabàyo̱, ko̱ carreta, skanda satína‑te jñà xi̱ta̱ ra chi̱'nda 'ñó síxá.
66018014	Ki̱tso̱‑la̱: ―¡Nga'tsì kjoa̱ ra nda isasèn‑la̱ ijo‑li, ijyeé itjahíxìn‑li; ijyeé inichija tsji nga'tsì tsajmì ra nda kjòn ra tsjachi tsiki, ko̱ ni̱ì‑ti̱‑jngo ni̱chjin sa̱kò india‑ili!
66018015	Jñà xi̱ta̱ ra tjín ya̱ i̱sà'nde ra batínaya tsajmì ra ya̱ kjonchi̱ná a̱'ta 'tse̱ na̱xi̱ndá ra̱kìi̱, kjiín ki̱ncha‑ni nga jtsa̱kjòn 'kia̱ nga ske̱ jè kjo̱hi'in ra̱kìi̱. 'Ñó ski̱ndayake ko̱ baá 'se̱‑la̱,
66018016	nga ki̱tso̱: ―¡Mé ta̱ jé‑la̱ jè na̱xi̱ndá‑je ra ngi nikje lino chraba tsakjaya, ko̱ nikje ra chji̱'ndi̱ nájtsé, ko̱ ra nikje inì, ko̱ nga tsajàjno ya̱ ijo‑la̱ ra ngi ki̱cha̱ sinè, ko̱ na̱jo̱ chjí ra 'ñó nda kjòn, ko̱ ndáto̱n ra 'mì perla,
66018017	nga̱ ta̱ jngohíjta kjón‑ní kafehesòn‑ni nga'tsì kjoa̱nchi̱ná ra tjín‑la̱! Nga'tsì xi̱ta̱ ra síxáko̱ chitso ko̱ nga'tsì xi̱ta̱ ra ya̱ i̱nchifìya ya̱ chitso, ko̱ jñà xi̱ta̱ ra ya̱ síxá ya̱ a̱ya chitso ko̱ nga'tsì ra ya̱ síxá ya̱ a̱jin ndáchikon, kjiín tsincha‑ni
66018018	'kia̱ nga kijtse jè ni̱'ndi̱‑la̱ nga títì jè na̱xi̱ndá ra̱kìi̱; 'ñó kiìchja̱ nga kitsò: ―Ni̱ kjè sa jngo na̱xi̱ndá ta nda ki'yaxkon‑la̱ koni jè na̱xi̱ndá ra títì 'ndi̱‑ni̱.
66018019	Tsikíxten‑jnó chijo ya̱ sko̱ ko̱ 'ñó ba ki'se‑la̱ nga iskindayake nga kitsò: ―Mé ta̱ jé‑la̱ jè na̱xi̱ndá‑je ra̱kìi̱, nga̱ nga'tsì ra tjín‑la̱ chitso ya̱ a̱jin ndáchikon, ndaá kjonchi̱ná‑ni a̱'ta 'tse̱ kjo̱nchi̱ná ra ki'se‑la̱ jè na̱xi̱ndá je ra̱kìi̱, ko̱ 'ndi̱‑ni̱ ta jngohíjta kjón‑ní kafehesòn‑ni nga'tsì kjoa̱nchi̱ná‑la̱.
66018020	Nga'tsì ra titsa̱jna ján ngajmi, tsjaá kata'se‑no; ko̱ nga'tsiò ra xi̱ta̱‑la̱ Nainá ma, ko̱ jiòn ra tsikíxáya‑no Cristo, ko̱ jiòn ra inakjoá ngajo‑la Nainá, tsja 'tè‑la takòn. Nga̱ ijyeé jè Nainá kàtsjáhi'in‑la̱ ta nga̱tjì‑la̱ nga'tsì kjoa̱ ra isìko̱‑najiòn.
66018021	Jngo ìkja̱li̱ ra 'ñó tse nga'ñó tjín‑la̱, jngo na̱jo̱ tse iskábé ra na̱jo̱ natsí ra litji 'ki, a̱kjòn ya̱á isìkàtje̱n‑jin ya̱ a̱jin ndáchikon, kitsò: ―Na̱xi̱ndá Babilonia ra 'ñó nda kijchaxkon‑la̱, 'koa̱á ti̱'sín 'ñó na̱nga̱ ska̱jin‑ndá ko̱ ngi jchi̱ja‑ní ko̱ mì ti̱ yá ra ske̱xkon-isa‑ni ya̱ i̱sà'nde.
66018022	Ko̱ ya̱ i̱'nde ra̱kìi̱, mì ti̱ kì ki̱ná'ya‑ila̱ jñà ra síkjane arpa ko̱ jñà ra síkjane chrjoo̱ i̱tsjí ko̱ jñà ra síkjane chrjoo̱ i'i. Ko̱ mì ti̱ yá xi̱ta̱ 'se̱‑ni ra ma‑la̱ si̱íxáko̱ ta mé tsajmì‑nioo̱. Ko̱ mì ti̱ kì mé na̱jo̱ molino ko̱xáko̱‑ni.
66018023	Ni̱ì‑ti̱‑jngo ni'í ko̱hisen‑ni ya̱ i̱'nde ra̱kìi̱, ko̱ mì ti̱ yá xi̱ta̱ ki̱xan‑ni, ta nga̱tjì‑la̱ nga batoó 'ñó nchi̱ná kina'yà‑la̱ nga tíjngo i̱sà'nde jñà xi̱ta̱‑la̱ ra tsatìnaya‑ni tsajmì, ko̱ ta nga̱tjì‑la̱ nga jñà kjoa̱tj'ee̱ ra ki'se jè na̱xi̱ndá ra̱kìi̱, tsikíndisoko̱ nga'tsì na̱xi̱ndá ra tjín i̱sà'nde.
66018024	Jé na̱xi̱ndá ra̱kìi̱ tjín‑la̱ jé nga kinì'ken ko̱ nga kixaájten jní‑la̱ xi̱ta̱‑la̱ Nainá ko̱ jñà ra isìchjeén Nainá nga kiìchja̱ ngajo‑la̱, skanda nga'tsì xi̱ta̱ ra kinì'ken nga tíjngo i̱sà'nde.
66019001	'Kia̱ nga ijye tsato jñà kjoa̱ kìi̱, ya̱ ján ngajmi kí'nchré‑la̱ jta̱ ra 'ñó jchán ina'yá‑la̱ koni tsa kjín jchán ma‑ni xi̱ta̱ nga kitsò: ¡Aleluya! ¡Nda kata'yaxkón Nainá! Nga̱ jè tsachrjekàjin‑ná kjo̱hi'in, ko̱ jè‑ní ra jeya tíjna ko̱ ra 'nga tíjna ko̱ ra tse nga'ñó tjín‑la̱;
66019002	nga ndaá tjín ko̱ kixi̱í tjín koni 'sín nga bíndajín ra jè, koni 'sín nga ijye kitsjá‑la̱ kjo̱hi'in jè na̱xi̱ndá je ra̱kìi̱, ra isìkitsón‑jin i̱sà'nde nga tsakón‑la̱ xi̱ta̱ nga kj'ií nainá kiìtji̱ngi‑la̱, 'koa̱á ngoya‑la̱ koni tsa tsakón‑la̱ a̱'ta 'tse̱ kjoa̱chijngi‑la̱ ko̱ kitsjá ngajo‑la̱ kjo̱hi'in koni 'sín nga tsikíxten jní‑la̱ nga kisì'ken jñà ra chi̱'nda‑la̱ Nainá kjomà.
66019003	Ìjngo 'ká kitsò‑isa: ―¡Aleluya! ¡Nda kata'yaxkón Nainá! Nga̱ jè ni̱'ndi̱ ra tífaá'ndi̱ ñánda̱ nga títì na̱xi̱ndá ra̱kìi̱, 'koa̱á 'sín kjoa̱á'ndi̱ skanda ta mé ni̱chjin‑ni.
66019004	Jñà xi̱ta̱ jchínga ra kahíjòn ma‑ni ko̱ jñà ra ijòn ma‑ni ra títsa̱jnakon, tsincha-xkó'nchi-niña‑ní nga kijtsexkón jè Nainá ra tíjnasòn íxile̱‑la̱ nga tíbatéxoma ko̱ kitsò: ―¡Ko̱'sín katama, nda kata'yaxkón jè Nainá! ¡Aleluya!
66019005	Jngo jta̱ itjo‑ni ya̱ ñánda̱ nga tíjna jè ra tíjnasòn íxile̱ nga tíbatéxoma ra kitsò: Nda jcha̱xkón Nainá nga'tsiò ra chi̱'nda‑la̱ ma, ko̱ íchjín ko̱ íchjá ko̱ i̱xti ko̱ i'ndí, jiòn ra ngi ko̱ó kjo̱skon‑no nga 'yaxkón Nainá.
66019006	Ti̱'koa̱á kí'nchre jtaá‑te‑la̱ ra 'koa̱ 'sín ina'yá‑la̱ koni tsa kjín jchán ma‑ni xi̱ta̱ ra kiìchja̱, koni tsa faháya‑la̱ jè nandá 'kia̱ nga 'ñó fane, ko̱ koni 'sín nga faháya‑la̱ jè 'cho̱n 'kia̱ nga 'ñó tsin, nga i̱nchitsò: ¡Aleluya! ¡Nda jcha̱xkón jè Nainá ra Na̱'ín‑ná! Nga̱ jè ra bato 'ñó tse nga'ñó tjín‑la̱ ko̱ ijyeé jè tíbatéxoma.
66019007	Tsja 'ké‑lá jè inìma̱‑ná ko̱ si̱tsjakeé jè takén ko̱ jeya si̱kíjneé ra jè, nga̱ ijyeé ijchó ni̱chjin‑la̱ nga ki̱xan jè Forrè. Ko̱ jè chjo̱ón‑la̱ ijyeé tíjnanda,
66019008	ko̱ ijyeé ka'bì‑la̱ nikje chraba ra kjónaya, jngo nikje tsje ra 'ñó chjí‑la̱ ra ngi nikje fate‑ní. Jè nikje chraba ra 'ñó chjí‑la̱ jè jngoya‑la̱ jñà kjoa̱ ra nda 'sín jñà xi̱ta̱‑la̱ Nainá.
66019009	Jè ìkja̱li̱ kitsò‑na: ―Xa̱jo̱n ti'tì jñà 'én kìi̱: “Mé ta̱ nda‑la̱ jñà xi̱ta̱ ra xá inakjoá‑ila̱ nga ya̱ ko̱kje̱n‑ko̱ jè Forrè 'kia̱ nga ki̱xan nga ki̱ìjna 'sí.” Ko̱ kitsò-isa‑na: ―Jñá kìi̱ ra ngi 'én kixi̱‑la̱ Nainá.
66019010	Tsáse̱n-xkó'nchi'tá‑la̱ 'a̱n jè ìkja̱li̱ nga mejèn‑na nga skexkón, tanga kitsò‑na: ―Majìn, kì tà chjàn ko̱'sín 'nì; ti̱'koa̱á chi̱'nda‑la̱ Nainá‑ná ra 'a̱n koni nga ji̱, ko̱ koni jñà 'ndsì ra i'ka ra nda i̱nchifìtji̱ngi‑la̱ 'én kixi̱ ra kitsjà Jesús. Jè Nainá nda jcha̱xkín. Jñà 'én kixi̱ ra kitsjà jè Jesús, ti̱jñá‑ni ra síchi̱ya‑la̱ jñà xi̱ta̱ ra síchjeén Nainá nga chja̱ ngajo‑la̱.
66019011	'Kia̱á kíjtsee̱ jè ngajmi nga ti̱'xá, ko̱ jngo kabàyo̱ chraba tsatsíjen. Ko̱ jè ra tíjnakjá‑la̱, jò 'í tjín‑la̱, jngo ra tsò‑ni: Ngi Kixi̱í Síhitjasòn, ko̱ ra ìjngo: Ngi Xi̱ta̱ Kixi̱‑ní. Nga̱ ngi kixi̱í 'sín 'kia̱ nga bínda‑jín kjoa̱ ko̱ 'kia̱ nga kjaán.
66019012	Jñà xko̱n, 'koa̱á 'sín kjòn koni tsa títì ni'í; ko̱ ya̱ sko̱ kjín jchán corona ra i̱tsíñá kjòn tjí'a‑la̱, ko̱ jngo 'í tjí'ta‑la̱ ra mì kì yá be kótsò‑ni; ta̱ jngoó jè ra be.
66019013	Jè nikje ra kjinaya, jní ijàjno tíjngo. Ko̱ jè 'í‑la̱, 'Én‑la̱ Nainá 'mì.
66019014	Ya̱á tji̱ngi‑la̱ jñà chíchàn ra 'tse̱ ngajmi; kjiya nikje chraba ra ngi tsje kjòn ko̱ ra 'ñó chjí‑la̱; títsa̱kjá‑la̱ kabàyo̱ ra chraba kjòn.
66019015	Jngo ki̱cha̱ ndajò ra i̱tsjí 'ki ra 'ñó ijò bitjo‑ni ya̱ tsa'ba jè ra tsjáhi'in‑la̱ nga'tsì xi̱ta̱ na̱xi̱ndá ra tjín ya̱ i̱sà'nde. Ko̱ jngo ki̱cha̱ koaya tsja nga ko̱tèxoma‑ila̱ jñà na̱xi̱ndá. Jè sabá ko̱si̱nè to uva ya̱ a̱ya chitso na̱jo̱ nga ko̱chrje nandá xán ra tji̱ko̱ kjo̱jti‑la̱ Nainá ra tse kjo̱hi'in 'ya, nga̱ bato tse nga'ñó tjín‑la̱ ra jè.
66019016	Ya̱ a̱sòn nikje‑la̱ ko̱ ya̱ a̱sòn chrjamí‑la̱ tjí'ta 'én ra tsò: “Jè ra xi̱ta̱xá ítjòn‑la̱ ra xi̱ta̱xá títjòn títsa̱jna ko̱ jè ra batéxoma‑la̱ nga'tsì xi̱ta̱ ra batéxoma.”
66019017	Jngo ìkja̱li̱ kíjtsee̱ ra ya̱ síjnasòn ya̱ tsá'bí nga 'ñó kiìchja̱‑la̱ nga'tsì cho̱ ra tjímajin ya̱ a̱jin i̱sén ra kjine ijo see̱n nga kitsò‑la̱: ―Nchrabá tíxkóya xàngio̱o nga'tsì‑no, mé‑ni nga chji̱ne̱‑no nga'tsì jñà ijo ra jè Nainá ijye tjínda‑la̱,
66019018	nga chji̱ne̱e ijo‑la̱ jñà ra xi̱ta̱xá ítjòn, ko̱ ijo ra 'tse̱ chíchàn ítjòn, ko̱ ra 'tse̱ xi̱ta̱ nchi̱ná, ko̱ ijo‑la̱ kabàyo̱, ko̱ 'tse̱ xi̱ta̱ ra bìtsa̱kjá‑la̱, ko̱ ijo‑la̱ ra nga'tsì ta yá xi̱ta̱‑ni, ra xi̱ta̱ chi̱'nda ko̱ jñà ra mì tsa xi̱ta̱ chi̱'nda, ko̱ íchjín ko̱ íchjá ko̱ i̱xti ko̱ i'ndí.
66019019	Ko̱ kíjtse‑náa̱ jè cho̱ ra 'ñó 'cho 'kioo̱ ko̱ nga'tsì jñà ra xi̱ta̱xá ítjòn títsa̱jna ya̱ i̱sà'nde ko̱ jñà chíchàn‑la̱; kjóxkóya‑ní mé‑ni nga ska̱jàn‑ko̱‑ni jè ra tíjnakjá‑la̱ jè kabàyo̱ chraba ko̱ chíchàn‑la̱ ra tji̱ko̱.
66019020	Tanga indabá'ñó jè cho̱ ra 'ñó 'cho 'kioo̱ ko̱ indabá'ñó‑te jè ra kiìchja̱ya 'én ndiso, jè ra ki'sìn kjo̱xkón ya̱ ngixko̱n jè cho̱ ra 'ñó 'cho 'kioo̱ nga tsikínda̱cha̱‑la̱ jñà xi̱ta̱ ra isi'ta chi̱ba̱‑la̱ nga ti̱'koa̱á kijtsexkón jè i̱sén‑la̱ jè cho̱ ra̱kìi̱. Ya̱á inìkatsajin tíkon ngajòo̱ ya̱ a̱jin ni'í ra títì jnga̱ ra ngi ko̱ó azufre títì‑ni.
66019021	Jñà xi̱ta̱ ra i'ka, jè 'ken‑ni jè ki̱cha̱ ndajò ra tíbitjo ya̱ tsa'ba jè ra tíjnakjá‑la̱ jè kabàyo̱; nga'tsì jñà cho̱ ra bimajin ya̱ a̱jin i̱sén ra kjine ijo see̱n, jñà kjoski‑ni nga kiskine ijo 'ken‑la̱ nga'tsì jñà xi̱ta̱ kìi̱.
66020001	Ìjngo ìkja̱li̱ kíjtse‑isa ra ngajmi itjojen‑ni; 'ya jè yabi̱ 'tse̱ nga̱jo̱ na̱tja̱n, ko̱ jngo cadena ra 'ñó je 'ki kjinaya tsja.
66020002	Itsabá'ñó jè ye̱ jchá ra 'mì: Xi̱ta̱‑ni̱í, ko̱ ra 'mì: Xi̱ta̱ Kondra̱, nga jngo jmi nó tsikíté'ñó.
66020003	Ko̱ ya̱á isìkàtje̱n‑ya ya̱ nga̱jo̱ na̱tja̱n ko̱ ya̱á tsikíchjà'ya. Tsikí'ta jngo chi̱ba̱ nga tsikíchjà'ñó mé‑ni nga mì yá ra ko̱ma ski̱íxa̱‑ni ko̱ mì ti̱ kì ko̱ma ki̱ìndisoko̱‑ni jñà xi̱ta̱ na̱xi̱ndá ra tjín ya̱ i̱sà'nde skanda 'kia̱ nga ijye ko̱to jngo jmi nó. A̱kjòn 'kia̱á tjájnda̱'ñó chiba ni̱chjin india‑ni.
66020004	Kíjtse‑náa̱ íxile̱ ra i̱jncha ñánda̱ nga tísatéxoma, ko̱ ya̱á tsikitsa̱jna jñà ra xá ko̱'sín tsi'kì‑la̱ kjo̱téxoma nga jñà ki̱ìndajín. Ko̱ kíjtseé‑náa̱ jñà inìma̱ tsje‑la̱ jñà xi̱ta̱ ra kitisín ra ta nga̱tjì‑la̱ jñà 'én kixi̱ ra kitsjà a̱'ta 'tse̱ Jesús ko̱ ra ta nga̱tjì‑la̱ nga jñà 'én‑la̱ Nainá kijìtji̱ngi‑la̱. Jñà xi̱ta̱ ra mì tsa jè kijtsexkón jè cho̱ ra 'ñó 'cho 'kioo̱ ko̱ ti̱'koa̱ mì kì kijtsexkón jè i̱sén‑la̱ cho̱ ra̱kìi̱, ko̱ nga mì kì kitsjá'nde nga isi'ta‑la̱ jè chi̱ba̱‑la̱ cho̱ ra̱kìi̱ ya̱ tótjen‑la̱ ko̱ ya̱ tsja. Jñà xi̱ta̱ kìi̱, tsikitsa̱jnakoón india‑ni, ko̱ jngo jmi nó tsatéxoma ko̱ jè Cristo.
66020005	I̱íjndíi̱ nga jaáya ítjòn‑la̱ xi̱ta̱. Tanga jñà mi'ken ra i'ka, skanda 'kia̱á jaáya india‑ila̱ 'kia̱ nga ijye tsato ra jngo jmi nó.
66020006	¡Mé ta̱ nda‑la̱ jñà xi̱ta̱ ra ko̱ko̱‑la̱ nga kjoa̱áya ítjòn‑la̱! Xi̱ta̱ kìi̱, ijye xi̱ta̱‑la̱ Nainá ko̱ma. Nga̱ jè kjo̱biya ra bijchó jò‑ni, mì ti̱ kì mé nga'ñó tjín‑la̱ ra a̱'ta 'tse̱; mì ti̱ mé ma si̱ìko̱‑ni. Ta isa̱á na̱'mì ka̱ma ra a̱'ta 'tse̱ Nainá ko̱ a̱'ta 'tse̱ Cristo ko̱ jngo jmi nó ta̱ña ko̱tèxoma ko̱.
66020007	'Kia̱ nga ijye kje̱ ra jngo jmi nó jè ra xi̱ta̱ kondra̱ ki̱tjo‑nì ya̱ ñánda̱ tíjna'ya nga tísíkjiín kjo̱hi'in;
66020008	ko̱jmendi̱í‑ní mé‑ni nga sko̱ónda̱cha̱‑la̱ nga'tsì jñà xi̱ta̱ na̱xi̱ndá ra tjín nga tíjngo i̱sà'nde, jè Gog ko̱ Magog. Ki̱íxkóya xákjín mé‑ni nga ska̱jàn‑ni nga 'se̱ kjo̱jchán. Batoó kjín ma‑ni, 'koa̱á jngoya‑la̱ koni jñà chrjo̱ ra i̱jncha ya̱ a̱ndi ndáchikon.
66020009	Tsinchimasòn‑ní kóho'ki nga tíjngo i̱sà'nde; jngo tjandi kijì‑la̱ ya̱ ñánda̱ nga títsa̱jna jñà xi̱ta̱‑la̱ Nainá ko̱ jè na̱xi̱ndá ra Nainá tsjake. Tanga jè Nainá, ni'í isikjinchrabájen‑ni ya̱ ján ngajmi nga tsaká nga'tsiòo̱.
66020010	Ko̱ jè xi̱ta̱‑ni̱í ra tsikíndo̱cha̱‑la̱, ya̱á inìkàtje̱n‑jin ya̱ ñánda̱ nga títì jnga̱ ni'í ra ngi ko̱ azufre títì‑ni, ya̱ ñánda̱ nga ijye títsa̱jna jè cho̱ ra 'ñó 'cho 'kioo̱ ko̱ jè ra kiìchja̱ya 'én ndiso; ya̱á si̱ìkjiín kjo̱hi'in nga ko̱ ni̱chjin ko̱ ni̱tje̱n skanda ta kjiá‑nioo̱ ko̱ skanda ta mé ni̱chjin‑nioo̱.
66020011	Kíjtseé jngo íxile̱ ra chraba 'ki ko̱ ra 'ñó je 'ki nga tíjnasòn jè ra ya̱ tíbatéxoma. 'Kia̱ nga tsatsíjen jè ra tíjnasòn íxile̱ chraba, jè nangi ko̱ jè ngajmi mì kì kijcha‑la̱ kó'sín nga ichijà.
66020012	Ko̱ kíjtse‑náa̱ jñà mi'ken ra íchjín ko̱ íchjá ko̱ jñà ra i̱xti ko̱ i'ndí kjòn nga i̱jncha kixi̱ ya̱ ngixko̱n Nainá. Jñà libro itjá'xa̱jin‑ní [ñánda̱ tjí'ta mé ra ki'sìn nga jngó jngó xi̱ta̱], ko̱ ìjngo itjá'xa̱‑isa ra a̱skan‑nioo̱ jè ra libro 'tse̱ kjo̱binachon; isindajín‑la̱ jñà mi'ken koni 'sín tjín kjoa̱ ra ki'sìn nga jngó jngó koni 'sín nga tjí'ta jñà libro ra itjá'xa̱jin.
66020013	Jè ndáchikon kitsjà jñà mi'ken ra ya̱ tjíhijyo‑la̱. Jè i̱'nde 'tse̱ mi'ken ko̱ jè i̱'nde 'tse̱ kjo̱hi'in kitsjá jñà mi'ken ra ya̱ títsa̱jna‑la̱; ko̱ 'koa̱á 'sín isindajín‑la̱ koni 'sín tjín kjoa̱ ra ki'sìn nga jngó jngó.
66020014	‑
66020015	Jè i̱'nde‑la̱ mi'ken ko̱ jè i̱'nde‑la̱ kjo̱hi'in ya̱á inìkatsajojín ya̱ ñánda̱ nga títì jnga̱ ni'í. Ko̱ jñà mi'ken ra mì kì isakò 'í‑la̱ ya̱ a̱'ta xa̱jo̱n 'tse̱ kjo̱binachon, ya̱á iskatsajojín‑te ya̱ a̱jin ni'í ra ngi títì jnga̱. Jé kjo̱biya ra̱kìi̱ ra bijchó jò‑ni.
66021001	Jngo ngajmi xi̱tse̱ ko̱ jngo nangi xi̱tse̱ kíjtsee̱; jè ngajmi ra tíjna nga ti̱'sa̱ ítjòn ko̱ jè nangi, ijyeé kichija; ko̱ mì ti̱ kì mé ndáchikon kijna‑ni.
66021002	Ko̱ kíjtseé‑te na̱xi̱ndá tsje‑la̱ Nainá ra jè Jerusalén xi̱tse̱, nga tínchrabájen‑ni ngajmi ya̱ ñánda̱ nga tíjna Nainá, jè na̱xi̱ndá ra ijye ko̱'sín tíjnanda koni jngo chjo̱ón ra ki̱xan ra ijye tjínda‑la̱ ijo‑la̱ nga tíkoñá nga ska̱ábé 'xi̱n‑la̱.
66021003	Jngo jta̱ ra ngajmi inchrabà‑ni kí'nchre‑la̱ ra 'ñó kiìchja̱ nga kitsò: ―Chítsijen‑la jè Ni'ya Tsje‑la̱ Nainá, ijyeé ya̱á tíjnajin masen‑la̱ jñà xi̱ta̱. Nga̱ jè Nainá kíjnajin masen‑la̱ jñà xi̱ta̱, nga xi̱ta̱ na̱xi̱ndá‑la̱ ko̱ma. Jè sabá Nainá kíjnako̱ jñà xi̱ta̱ kìi̱ nga Nainá‑la̱ ki̱tso̱‑la̱.
66021004	Jè sabá Nainá si̱ixì‑ni nga'tsì ndáxko̱n xi̱ta̱; ko̱ mì kì ti̱ yá xi̱ta̱ ra ki̱yá‑ni; ko̱ mì kì ti̱ yá ra ski̱ndaya‑ni ndáxko̱n; ko̱ mì kì ti̱ yá ra 'on ko̱ma‑la̱ nga ski̱íjo‑ko̱ ijo‑la̱; nga̱ ijye tsato ra kjoa̱ jchínga.
66021005	Ko̱ jè ra tíjnasòn íxile̱ ñánda̱ nga tíbatéxoma, kitsó‑ní: ―¡Chítsijen! 'A̱n, tísìxítse̱ya ijyeé‑na nga'tsì tsajmì ra tjín. Ko̱ kitsò‑na: ―Xa̱jo̱n ti'tì jñà ra 'a̱n ko̱tíxian‑la; nga̱ jñà 'én kìi̱, ngi 'én kixi̱‑ní ko̱ ngi kixi̱í tjín.
66021006	Ko̱ kitsò-isa‑na: ―Ijyeé itjasòn. 'A̱n‑ná ra tíjna̱ ítjòn‑na skanda kjo'tsia̱ ko̱ 'a̱n‑ná ra tíjna̱ skanda 'kia̱ nga kje̱he'tà ni̱chjin; 'a̱n‑ná ra tsiki'tsiá‑na ko̱ 'a̱n‑ná ra sikjéhe'ta‑na. Jñà ra xándá‑la̱, ta kjo̱tjò tsja‑la̱ nandá ra sk'í, ya̱ i̱'nde ñánda̱ tíbitjo nandá ra tsjá kjo̱binachon.
66021007	Jñà ra si̱ìkijne, jñá ko̱nga̱tsja ijye nga'tsì kjoa̱nda kìi̱; 'a̱án ko̱ma jè Nainá‑la̱ ko̱ jñá ko̱ma i̱xti‑na̱.
66021008	Tanga jñà xi̱ta̱ ra tsakjón, ko̱ jñà ra mì makjiín‑la̱, jñà ra 'ñó 'cho tjín kjoa̱ ra 'sín, ko̱ jñà ra xi̱ta̱ sí'ken, jñà xi̱ta̱ chijngi ko̱ jñà xi̱ta̱ ra 'sín kjoa̱tj'ee̱, jñà xi̱ta̱ ra kj'ií nainá bexkón ko̱ nga'tsì jñà ra xi̱ta̱ ndiso, ya̱á ko̱ko̱‑la̱ ya̱ ñánda̱ nga títì ni'í‑jnga̱ nga ngi ko̱ azufre títì. Jé ra̱kìi̱, kjo̱biya ra bijchó jò‑ni.
66021009	'Ji kasi'ta chraña jngo‑na jñà ìkja̱li̱ ra ito ma‑ni, jñà ra tjíma'ya jñà chi̱tsín ra ito ndi̱yá‑la̱ kjo̱hi'in ra fehe'ta‑ni tjíya, ko̱ tsakáko̱ò‑na nga kitsò‑na: ―Nchrabí ya̱ i̱jndíi̱, mé‑ni nga kokon‑la jè chjo̱ón ra tíjnanda jè ra ki̱xan‑ko̱ jè Forrè.
66021010	'Kia̱ nga jè Inìma̱ Tsje‑la̱ Nainá isikatsíjen jngo‑na kjoa̱, jè ìkja̱li̱ ya̱á ìko̱‑na ñánda̱ síjna jngo nindo ra je 'ki ko̱ 'nga 'ki, ko̱ tsakón‑na jè na̱xi̱ndá ra je 'ki ra na̱xi̱ndá tsje ra 'mì Jerusalén ra ya̱ itjojen‑ni ján ngajmi ra 'tse̱ Nainá inchrabà‑ni.
66021011	Jè na̱xi̱ndá tsje Jerusalén, 'koa̱á 'sín 'ñó fate tsatsíjen koni tsa jngo na̱jo̱ chjí ra 'ñó nda 'ki; ko̱ ngi 'koa̱á 'sín fate koni jè na̱jo̱ ra 'mì jaspe ra ko̱'sín tsijen‑yá‑ni koni tsa chi̱tsín. Kì ko̱'sín fate tsatsíjen‑ni nga jé kjoa̱jeya‑la̱ Nainá ko̱'sín isikatsíjen.
66021012	Jngo chrjó ra 'ñó je ko̱ 'ñó 'nga tjíchjàndi‑ila̱ jè na̱xi̱ndá ra̱kìi̱, ko̱ tejò ma‑ni jñà xo̱tjo̱ba̱‑la̱. Nga jngó jngó xo̱tjo̱ba̱ jngo ìkja̱li̱ síjnajto. Ko̱ ya̱á tjí'ta 'í‑la̱ jñà ra tejò na̱xi̱ndá ra ya̱ inchrabà'ta‑ni i̱xti‑la̱ Israel.
66021013	Ya̱ ñánda̱ tjo‑ni tsá'bí, jàn xo̱tjo̱ba̱ tjín‑la̱. Ko̱ ya̱ ñánda̱ kàtjì‑ni tsá'bí, ti̱'koa̱á jàn xo̱tjo̱ba̱ tjín‑la̱. Ya̱ nga kixi̱‑la̱ ñánda̱ tjo‑ni tsá'bí jàn xo̱tjo̱ba̱ tjín‑la̱, ko̱ ya̱ ngaskoán‑la̱ ñánda̱ nga tjo‑ni tsá'bí ti̱'koa̱ jàn xo̱tjo̱ba̱ tjín‑la̱.
66021014	Jè chrjó ra tjíchjàndi‑ni ya̱ na̱xi̱ndá, tejò chrjó tjà'tsin tjín ya̱ ñánda̱ nga tejò 'í tjí'ta ra 'tse̱ jñà xi̱ta̱ ra tejò ma‑ni ra tsikíxáya‑la̱ jè Forrè.
66021015	Jè ìkja̱li̱ ra tíbáko̱‑na, jngo ki̱cha̱ kjiya tsja ra ngi ki̱cha̱ sinè ra koni 'ki jngo yá ra ma machi̱ba̱‑ni 'ki, jè ra síchjeén nga machi̱ba̱‑ni jè na̱xi̱ndá ko̱ jè chrjó ra tjíchjàndi‑ni na̱xi̱ndá ko̱ jñà xo̱tjo̱ba̱‑la̱.
66021016	Jè na̱xi̱ndá, 'koa̱á 'ki koni tsa jngo kàxa̱. 'Koa̱á ti̱ 'ki ndajò‑ni koni 'ki nga teyá. Jè ìkja̱li̱, jé ki̱cha̱ ra tsá'ya kisìchi̱ba̱‑ni jè na̱xi̱ndá. Jò jmi ko̱ jò sindo̱ kilómetro tjín‑la̱. 'Koa̱á ti̱ 'ki tjín‑la̱, jè ra ndajò ko̱ ra teyá ko̱ ra 'nga.
66021017	Isìchi̱ba̱á‑te jè chrjó ra tjíchjàndi‑la̱ jè na̱xi̱ndá, jngo sindo̱ ko̱ ichán ijòn xkó ndse̱é tjín‑la̱ ra chi̱ba̱ 'tse̱ xi̱ta̱ isìchjeén jè ìkja̱li̱, [jè ra ichán nanga tjín‑ni].
66021018	Jè chrjó ra tjíchjàndi‑ni, ngi jé kisinda‑ni na̱jo̱ chjí ra 'mì jaspe. Tanga ra jè na̱xi̱ndá, ngi ki̱cha̱ sinè ra jè. 'Koa̱á 'sín tsijen koni jngo chi̱tsín ra tsje.
66021019	Ko̱ jñà chrjó tjà'tsin jè chrjó ra tjíchjàndi‑ni ya̱ na̱xi̱ndá, ngi sabà jñà na̱jo̱ chjí ra 'ñó nda kjòn ijàjno; jè ra tíjna ítjòn, jé na̱jo̱ ra 'mì jaspe; jè ra ma‑ni jò, jé na̱jo̱ ra 'mì zafiro; jè ra ma‑ni jàn, jé na̱jo̱ ra 'mì ágata; jè ra ma‑ni ijòn, jé na̱jo̱ ra 'mì esmeralda;
66021020	jè ra ma‑ni 'òn, jé na̱jo̱ ra 'mì ónice; jè ra ma‑ni jon, jé na̱jo̱ ra 'mì cornalina; jè ra ma‑ni ito, jé na̱jo̱ ra 'mì crisólito; jè ra ma‑ni jin, jé na̱jo̱ ra 'mì berilo; jè ra ma‑ni ijan, jé na̱jo̱ ra 'mì topacio; jè ra ma‑ni te, jé na̱jo̱ ra 'mì crisopraso; jè ra ma‑ni tejngo, jé na̱jo̱ ra 'mì jacinto; ko̱ jè ra ma‑ni tejò, jé na̱jo̱ ra 'mì amatista.
66021021	Jñà tejò xo̱tjo̱ba̱‑la̱, tejò na̱jo̱ chjí ra 'mì perla tjín‑ni. Nga jngó jngó xo̱tjo̱ba̱, jngoó na̱jo̱ chjí ra 'mì perla tjínda‑ni. Jè ndi̱yá té‑la̱ na̱xi̱ndá, ngi ki̱cha̱ sinè‑ní; 'koa̱á 'sín nda fate tsijen koni tsa jngo chi̱tsín.
66021022	Ya̱ a̱jin na̱xi̱ndá, ni̱jngo i̱ngo̱ kíjtsee̱. Nga̱ jè sabá Na̱'ín‑ná ra Nainá ra bato tse nga'ñó tjín‑la̱, ko̱ jè Forrè, ra ma i̱ngo̱‑la̱.
66021023	Jè na̱xi̱ndá, mì tsa ti̱ tsá'bí ko̱ mì tsa ti̱jè sá machjeén‑ila̱ nga síhisen‑la̱; nga̱ jè sabà kjoa̱jeya‑la̱ Nainá síhisen‑la̱; ko̱ jé Forrè ma ni'í‑la̱.
66021024	Jñà xi̱ta̱ na̱xi̱ndá ra tjín ya̱ i̱sà'nde, jè kjoa̱hisen‑la̱ Nainá kímahisen‑ni; ko̱ jñà xi̱ta̱xá ítjòn ra tjín ya̱ a̱'ta nangi, ki̱ko̱ó kjoa̱nchi̱ná‑la̱ nga ya̱ si̱ìnga̱tsja.
66021025	Jñà xo̱tjo̱ba̱‑la̱ na̱xi̱ndá ni̱kjiá nga si̱chjà 'kia̱ nga ni̱chjin; nga̱ ya̱ i̱jndáa̱, mì kì tsa ko̱jñò‑jìn.
66021026	Jñà xi̱ta̱ na̱xi̱ndá ra tjín ya̱ i̱sà'nde ya̱á ki̱ko̱ nga'tsì kjoa̱nchi̱ná‑la̱ ko̱ nga'tsì ra 'ñó nda kjòn nga ya̱ si̱ìnga̱tsja.
66021027	Ni̱mé kjoa̱tjé ma kjoa̱ha'sen; ni̱jngo ra kjoa̱'cho 'sín ko̱ ra 'én ndiso chja̱ ma kjoa̱ha'sen‑jin na̱xi̱ndá; ta jñá kjoa̱ha'sen jñà ra tjí'ta 'í‑la̱ jè xa̱jo̱n‑la̱ Forrè ra 'tse̱ kjo̱binachon.
66022001	Ra kjomà a̱skan‑nioo̱ jé ìkja̱li̱ tsakón jngo‑na xa̱ngá ñánda̱ nga tí'fa nandá ra kjijna tsjé tsje, jè nandá ra tsjá kjo̱binachon, ra ngi fate‑ní koni tsa jngo chi̱tsín. Ya̱á tíbitjo‑ni ya̱ ñánda̱ nga tíjna Nainá nga tíjnasòn íxile̱ nga tíbatéxoma ko̱ ya̱ ñánda̱ nga tíjna‑te jè Forrè.
66022002	Jè xa̱ngá nandá, ya̱á 'fa ya̱ nga masen‑la̱ jè ndi̱yá té‑la̱ na̱xi̱ndá. Ya̱ nga ngajò 'ka̱ a̱ndi‑la̱ xa̱ngá nandá, síjna jè yá ra tsjá kjo̱binachon; jè yá, tejò 'ka̱ majchá to‑la̱ nga inó; jngo 'ká majchá nga jngó jngó sá; jñà xka̱‑la̱ yá, jñà maxki‑ila̱ jñà xi̱ta̱ na̱xi̱ndá ra tjín ya̱ i̱sà'nde.
66022003	Mì kì ti̱ mé kjoa̱ 'se̱‑ni ra mì kì sasén‑la̱ Nainá. Nga̱ ya̱á kijna jè Nainá ko̱ jè Forrè nga ko̱tèxoma; ko̱ jñà ra chi̱'nda‑la̱ ma, ya̱á si̱íxá'ta‑la̱.
66022004	Ngi sko̱ó'an tsijen Nainá; ko̱ jè 'í‑la̱ Nainá, ya̱á si̱'ta ya̱ tótjen‑la̱.
66022005	Ya̱ i̱jndáa̱, mì kì ti̱ ni̱tje̱n 'se̱‑ni; ko̱ mì tsa ni'í isen ko̱chjeén‑ila̱, ko̱ mì tsa ti̱ ni'í‑la̱ tsá'bí ko̱chjeén‑ila̱; nga̱ jè sabà Nainá ra Na̱'ín‑ná si̱hisen‑la̱. Ko̱ jñá ko̱tèxoma skanda ta kjiá‑nioo̱ ko̱ skanda ta mé ni̱chjin‑nioo̱.
66022006	Jè ìkja̱li̱ kitsò‑na: ―Jñà 'én kìi̱, ngi 'én kixi̱‑ní ko̱ ngi kixi̱í tjín. Jè Na̱'ín‑ná ra Nainá jè ra síchi̱ya‑la̱ jñà xi̱ta̱ ra chja̱ ngajo‑la̱, jè kàsíkasén jè ìkja̱li̱‑la̱ mé‑ni nga ko̱kòn‑la̱ jñà xi̱ta̱ chi̱'nda‑la̱ jñà kjoa̱ ra ta ndi̱to̱n kjón‑ní ko̱ka̱ma.
66022007	―¡Nda chítsijen, 'a̱n ijyeé kjí'i̱ ndi̱to̱n‑ná! ¡Mé ta̱ nda‑la̱ jñà ra nda síhitjasòn jñà 'én ra kitsjà Nainá ra tjí'ta jè xa̱jo̱n ra̱kìi̱!
66022008	'A̱n ra 'mì‑na Juan, 'a̱án‑ná ra kí'nchree̱ ko̱ ra kíjtsee̱ jñà kjoa̱ kìi̱. 'Kia̱ nga ijye kí'nchree̱ ko̱ nga kíjtsee̱, tsáse̱n-xkó'nchi-niña‑náa̱ ya̱ a̱ngi ndsa̱ko̱ jè ìkja̱li̱ ra tíbakón‑na jñà kjoa̱ kìi̱, nga kíjtsexkóon.
66022009	Tanga jè ìkja̱li̱ kitsò‑na: ―Majìn kì tà chjàn ko̱'sín 'nì. Nga̱ 'a̱n, ti̱'koa̱á ti̱ chi̱'ndaá‑te ma koni ngaji̱, ko̱ koni jñà 'ndsìi̱ jñà ra síchjeén Nainá nga chja̱ ngajo‑la̱, ko̱ jñà ra síhitjasòn jñà 'én ra tjí'ta jè xa̱jo̱n ra̱kìi̱. Jé Nainá, ra jcha̱xkíin.
66022010	Ko̱ kitsò-isa‑na: ―Kì tà chjàn bi'ma‑jìn jñà 'én ra kitsjà Nainá ra tjí'ta jè xa̱jo̱n ra̱kìi̱, nga̱ ijyeé kjochraña ni̱chjin nga ki̱tjasòn koni 'sín tíchja̱.
66022011	Jñà ra mì tsa xi̱ta̱ kixi̱ ya̱ ngixko̱n Nainá, takó ko̱'sín katitsa̱jna; ko̱ jñà xi̱ta̱ ra 'cho 'sín, takó ko̱'sín 'cho kata'sín‑te; tanga jñà ra xi̱ta̱ kixi̱ ya̱ ngixko̱n Nainá, ko̱'sín kixi̱ katitsa̱jna; ko̱ jñà ra xi̱ta̱ tsje, ko̱'sín tsje katitsa̱jna‑isa.
66022012	―Nda chítsijen, 'a̱n, ijyeé kjí'i̱ ndi̱to̱n‑ná nga 'ya jè kjo̱tjò ra tsja‑la̱ nga jngó jngó xi̱ta̱ koni 'sín tjín kjoa̱ ra ki'sìn nga jngó jngó.
66022013	'A̱án‑ná ra tíjna̱ ítjòn‑na skanda kjo'tsia̱ ko̱ 'a̱án‑ná ra tíjna̱ skanda 'kia̱ nga kje̱he'tà ni̱chjin; 'a̱n‑ná ra tsiki'tsiá‑na ko̱ 'a̱n‑ná ra sikjéhe'ta‑na. 'A̱án tíjna̱ ítjòn ko̱ 'a̱án fehe'ta‑na.
66022014	Mé ta̱ nda‑la̱ jñà xi̱ta̱ ra [jè jní‑la̱ Forrè] sítsje‑ni nikje‑la̱ mé‑ni nga ki̱'nde‑la̱ nga ma ski̱ne̱ to‑la̱ jè yá ra tsjá kjo̱binachon, ko̱ mé‑ni nga tjó'nde‑la̱ nga ya̱ xo̱tjo̱ba̱‑la̱ na̱xi̱ndá ma kjoa̱ha'sen‑ni.
66022015	Tanga ndi̱tsiaán kítsa̱jna jñà ra xi̱ta̱ nañá, ko̱ jñà xi̱ta̱ ra 'sín kjoa̱tj'ee̱, ko̱ jñà ra kjoa̱ chijngi 'sín, ko̱ jñà ra sí'ken xi̱ta̱, ko̱ jñà ra kj'ií nainá bexkón ko̱ nga'tsì jñà ra tsjake kjoa̱ndiso ko̱ ra 'én ndiso chja̱.
66022016	―'A̱n ra 'mì‑na Jesús, 'a̱án‑ná ra ísikásén‑no jè ìkja̱li̱‑na̱ mé‑ni nga tsjá‑no 'én a̱'ta 'tse̱ kjoa̱ kìi̱, jiòn ra xi̱ta̱ na̱xi̱ndá‑na̱ ma. 'A̱n‑ná jè jts'én ra itjo'ta‑ni tje̱‑la̱ David; 'a̱n‑ná jè nitse‑xó ra 'ñó fate 'ki ra tjo 'kia̱ nga ta̱jñòya.
66022017	Jè Inìma̱ Tsje‑la̱ Nainá ko̱ jè chjo̱ón ra tíjnanda nga ki̱xan, tsó‑ní: ―Nchrabí [Na̱'ìn Jesús]. Ko̱ jiòn ra i̱nchina'yá, ko̱tixó‑te: ―Nchrabí [Na̱'ìn Jesús]. Jiòn ra xándá‑no ko̱ ra mejèn‑no, nchrabá, 'tio̱ kjo̱tjò jè nandá ra tsjá kjo̱binachon.
66022018	'A̱n, 'koa̱á 'sín tíxian‑no nga'tsì‑no ra na'yá jñà 'én ra kitsjà Nainá ra tjí'ta xa̱jo̱n ra̱kìi̱: Tsa yá ra ki̱ìsòn‑isa‑la̱ koni 'sín nga ijye tjí'ta, jè Nainá ki̱ìsòn‑isa‑la̱ jñà kjo̱hi'in ra tjí'ta xa̱jo̱n ra̱kìi̱.
66022019	Ko̱ tsa yá ra kjo̱híxìn i'ka‑la̱ jñà 'én ra kitsjà Nainá ra tjí'ta jè xa̱jo̱n ra̱kìi̱, jé Nainá kjo̱híxìn‑la̱ jè kjo̱nda ra ko̱ko̱‑la̱ a̱'ta 'tse̱ yá ra tsjá kjo̱binachon ko̱ a̱'ta 'tse̱ na̱xi̱ndá tsje‑la̱ Nainá ra tjí'ta xa̱jo̱n ra̱kìi̱.
66022020	Jè ra títsjá kixi̱ 'én‑la̱ a̱'ta 'tse̱ kjoa̱ kìi̱, tsó‑ní: ―Ngi kixi̱í kjoa̱, ijyeé kjí'i̱ ndi̱to̱ón‑ná ra 'a̱n. Jon, ko̱'sín katama. ¡Nchrabí ji̱ Na̱'ìn Jesús!
66022021	Jè kjo̱nda‑la̱ Na̱'ín‑ná Jesucristo katijnako̱‑no nga'tsì‑no. Ko̱'sín katama.
